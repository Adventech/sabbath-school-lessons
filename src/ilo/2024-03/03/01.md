---
title:  Dagiti Panagbibinnusor
date:   13/07/2024
---

### Basaen Agpaay iti Adal ita a Lawas
Marcos 2:1–3:6; Mikias 6:6–8; 1 Sam. 21:1–6; Marcos 3:20–35; Lucas 12:53; Lucas 14:26.

> <p>Paset a Maiyulo</p>
> “Ket kinunana cadacuada, ‘Ti aldaw a panaginana naaramid a maipaay iti tao, ket saan a ti tao maipaay iti aldaw a panaginana. Iti casta, toy Anac ti tao isu ti Apo ti aldaw a panaginana’ ” (Marcos 2:27, 28).

Ti Marcos 2:1–3:6 ket launenna dagiti lima nga istoria a mangiladawan iti sursuro ni Jesus a maisupadi iti sursuro dagiti narelihiyosoan a pangpangulo. Dagiti istoria ket addaanda iti masinnunuo a panagsasaruno a ti tunggal sumaruno nga istoria ket naisilpo iti immun-una nga istoria babaen ti maysa a maipada a topiko. Ti maudi nga istoria ket agrikos ken maisilpu manen iti kaunaan.

Tunggal maysa kadagitoy nga istoria ket mangiladawan kadagiti paset ti kinasiasino ni Jesus, kas iladawan dagiti sasao iti Marcos 2:10, 17, 20, 28. Dagiti adal nga agpaay iti Domingo, Lunes, ken Martes ket naun-uneg a sukisukenda ti kaipapanan dagitoy nga is-istoria ken dagiti sasao ni Cristo kadakuada.

Ti Marcos 3:20–35 ket isu ti banag nga adalen iti Mierkoles ken Huebes.

Makitatayo pay ti maysa nga ulidan ti taktika nga aramaten ti mannurat iti Evangelio a maawagan iti “Sandwich Stories.” Daytoy a wagas ti panagistoria ket agparang iti agarup innem a daras iti Marcos. Iti tunggal kasasaad, ti sumagmamano a napateg a paset ti kababalin ni Jesus ken ti pasetna a kas Misias, wenno ti kababalin ti kinadisipolo, ket isu ti sentro.

Ita a lawas, intayo basaen dagiti sumagmamano nga istoria maipapan ken Jesus ken kitaen no ania iti maadaltayo manipud kadakuada.

_*Adalen ti adal ita a lawas tapno maisagana agpaay iti Sabado, Hulyo 20._