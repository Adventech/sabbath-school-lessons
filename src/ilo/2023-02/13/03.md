---
title:  Panangammo ti Pudno
date:   26/06/2023
---

`Basaen ti Juan 8:32; Juan 7:17; ken Juan 17:17. Ania dagiti karkari nga ited ni Jesus maipapan iti panangammo iti pudno ken no sadino iti pakasarakan dayta?`

Ti maudi nga awis ti Dios kadagiti tattaona ket ti panangpanaw kadagiti biddut ti Babilonia ken pannagna iti lawag ti agnanayon a kinapudno a masarakan iti Saona. Ti tulbek iti isuamin a banag ket ti Biblia. Agingga a dagiti tattao ket agtalinaedda iti Biblia ken surotenda ti isurona, saanda a maallilaw idiay maudi a krisis, nangnangruna iti maipapan ti Sabado.

Ti damag ti maikadua nga angel ket awisennatayo a mangawat iti pudno a saan ketdi a biddut, ti Sursurat a saan a ti ug-ugali [tradisyon], ken ti sursuro ti Sao ti Dios a saan ketdi a dagiti biddut ti saan a pudno a doktrina.

Ti damag ti maikatlo nga angel, nga isu a mangsaruno iti umuna a dua nga angel, ket iparangna ti maysa a pakdaar a maibusor iti marka ti animal. Iti amin dagiti padto ti Biblia, ti animal itakderanna ti maysa a napolitikaan wenno narelihiyosoan a turay. Ti animal ti baybay ti Apocalipsis 13 ken 14 tumakder manipud iti Roma a kas maysa a sangalubongan a sistema ti panagdaydayaw. Iti ud-udina daytoy a turay ti Roma ket ilawlawana ti impluwensyana iti sibubukel a lubong ken mangidalan iti maysa a tignay a mamagkaykaysa iti estado ken iglesia. Ti kalat ket tapno magun-od ti sangalubongan a panagkaykaysa iti maysa a tiempo ti nariribok nga ekonomiya, dagiti kadawyan a didigra, nariribok a sociedad, sangalubongan a napolitikaan a krisis, ken sangalubongan a dangadang.

Ken, ti Estados Unidos ket iti ud-udina alaenna iti panangidalan iti daytoy sangalubongan a panagkaykaysa. “Babaen dagiti dua a dakkel nga ulbod, ti di ipapatay ti kararua ken ti kinasanto ti Domingo, ni Satanas iturongnanto dagiti tattao iti babaen dagiti allilawna. Idinto ta ti umuna isaadna ti pakaibangonan ti Espiritismo, ti naudi mamataud iti singgalot a mangisakit iti Roma. Dagiti Protestante iti Estados Unidos ket mabigbigdanto iti panangyunnat kadagiti im-imada a mangballasiw iti gutbaw tapno arakupenda ti espiritismo, ti naud- udi ket danunenna ti abut tapno makiinneggem iti pannakabalin ti Roma; ket iti babaen ti impluwensya daytoy tallo kakupin a panagtitipon, daytoy a pagilian ket surotenna dagiti addang ti Roma iti panangipayapayat kadagiti kalintegan ti konciencia.”—Ellen G. White, The Great Controversy, p. 588.

Dagitoy a damdamag ket dagdagupenda a nabuyogan iti maysa a naganat nga awis kadagiti matalek a pasurot ni Cristo a salimetmetan dagiti bilbilin ti Dios babaen ti sibibiag a pammati ni Jesus nga agtataeng kadagiti puspusoda (Apo. 14:12).

`Kasano iti pannakaawatyo kadagiti sasao ni Jesus a “ti kinapudno luc-atannacayto”? Ania ti kayat a saoen dayta? Kasano iti panangluk- at ti kinapudno kenka? Ania ti kayat a saoen iti agbalin a “wayawaya” iti daytoy a lawag?`