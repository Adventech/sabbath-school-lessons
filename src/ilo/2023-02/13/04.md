---
title: 'Ti Repormasyon Agtultuloy'
date: 20/06/2023
---

Ti Dios ket nangpatakder kadagiti tattao iti maudi-nga-aldaw nga agtakder kadagiti abaga dagiti dadakkel a Repormador iti napalabas a ti Biblia isu laeng ti patienda, ni Cristo laeng ti paggapuan ti pannakaisalakanda, ti Espiritu Santo isu laeng ti paggapuan iti pigsada, ken ti panagsubli ti Apotayo ti pakatungpalan ti amin a namnamada. Ti kinapudno a nabayagen a binallikog ti sipnget ti biddut ken ug-ugali [tradisyon], agraman ti pudno a Sabado iti Biblia, ket maipakdaarto iti lubong iti sakbay unay ti panagsubli ti Apotayo.

Dagiti damdamag ti tallo nga angel ket nangted ti pannakayanak iti daytoy tignay iti maudi-nga-aldaw a mangileppas ti Repormasyon ken tapno makipaset ken Cristo iti panangileppas ti trabahona ditoy daga. Dagiti dadakkel a padto iti maudi a libro ti Biblia ket iparangarangna ti maysa a nadiosan a tignay ti pagtungpalan a tumaud manipud ti pannakauppapay tapno ipakdaarna ti maudi a damag ti Dios iti lubong. Ti Apocalipsis 14 iladawanna ti maysa a sangalubongan nga iglesia nga agwaras iti lubong nga addaan iti naimbag a damag ti agnanayon nga evangelio.

Dagiti tallo nga angel ti Apocalipsis 14 ket tumiponda iti maikapat nga angel iti Apocalipsis 18. Daytoy nga angel ket mangted iti pannakabalin a mangiwaragawag iti tallo nga angel tapno ti “daga [ket] nasilnagan daydi dayagna [Dios]” (Apo. 18:1). Ti kapitulo 18 isentrona kadagiti kangrunaan a paspasamak a mangiturong iti pagpatinggaan ti pakasaritaan ti tao ken ti maudi, mamimpinsan a panagballigi ti evangelio.

`Basaen ti Apocalipsis 18:1. Ania a tallo a banbanag ti ibaga ni Juan kadatayo maipapan daytoy nga angel? (Kitaen met ti Hab. 2:14.)`

Ti angel a bumaba manipud iti nadayag nga imatang ti Dios idiay silid ti trono ti santuario ket naibaon a mangiwaragawag iti maudi a damag ti asi ti Dios ken tapno pakdaaranna dagiti agnaed ti daga iti dumteng iti planeta a Daga.

Ti teksto kunana a ti angel ket umay nga addaan iti “dackel a turay.” Ti sao ti Griego iti Baro a Testamento iti “turay” ket exousia. Aramaten ni Jesus daytoy a sao idiay Evangelio ti Mateo a maitimpuyog iti pannakaibaon dagiti disipolosna. Iti Mateo 10:1, mangted ni Jesus iti “turay” kadagiti disipolosna iti ngatoen dagiti agtuturay ken pannakabalin ti dakes. Isu ket imbaunna ida a rumuar agraman ti nadiosan a pannakabalin nga agbalin a naballigi iti gubat iti nagbaetan ti naimbag ken dakes. Iti Mateo 28:18, 19, Isu iti maminsan pay imbaunna ida a rumuar, ngem iti daytoy a tiempo agraman ti “amin a pannakabalin” idiay langit ken ditoy daga a mapan ken “pagbalinenyo nga adadalan dagiti amin a nacion.’ ”

`Iti mamimpinsan, kasano a dagiti pagsasaritaan [isyu] iti maudi-nga- al-aldaw (a kas iti napaypayso a kasasaad iti inaldaw) ket maipapan iti turay? Ania a turay ti surotentayo: iti Dios, ti bukodtayo, ti turay ti animal, wenno turay ti sabali a tao? Makin turay iti sursurotem itan?`