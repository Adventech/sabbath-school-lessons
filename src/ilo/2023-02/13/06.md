---
title: 'Ti Cordero, ti Napapatay a Cordero'
date: 22/06/2023
---

Adda dagiti adu a simbolo idiay Apocalipsis, naibatay iti Biblia a simsimbolo ti kinapateg; dayta ket, maysa a dragon idiay langit (Apo. 12:3, 4, 7), dagiti angel nga agtaytayab iti tangatang (Apo. 14:6), maysa a babai a nakasakay iti maysa nga animal nga eskarlata (Apo. 17:3), ken dadduma pay. Addada iti Sao ti Dios; ti Espiritu Santo ket pinaltiinganna ni Juan tapno ikabilna ida idiay, ken adda napateg a pasetda iti panangiparangarang ti kinapudno kadagidiay a bumasa kadagiti sasao daytoy a libro ken aramidenda, ta, kas kunana, “Nagasat ti bumasa ken dagiti agdengngeg cadagiti sasao ti padto, ket salimetmetanda dagiti banbanag a naisurat kencuana: ta ti panawen asidegen” (Apo. 1:3).

Nupay kasta, adda iti sabali pay a ladawan nga agparang, mauli-ulit, iti amin ti libro ti Apocalipsis. Ania ti ladawan, ken ania iti itakderanna?

`Basaen ti Apocalipsis 5:6, 8, 12; Apocalipsis 7:17; Apocalipsis 14:1; Apocalipsis 15:3; Apocalipsis 19:7; Apocalipsis 21:22, 23; ken Apocalipsis 22:1, 3. Ania iti kaipapanan ti simbolo ti kordero, ken apay nga agparang iti adu a daras iti libro ti Apocalipsis?`

Agpayso, kas iti panglukat a sasao ti libro kunana, daytoy ket maysa a paltiing “ni Jesu-Cristo.” Ken saan laeng a maysa a Cordero, no di maysa a Cordero a “napapatay” (Apo. 5:6, 12; Apo. 13:8). Dayta ket, ni Jesu-Cristo a nailansa ti kruz. Adtoy ti puso ken kararrua, saan laeng nga iti amin a Biblia, no di ket iti libro ti Apocalipsis ken kadagiti damdamag ti tallo nga angel. Saantay nga agbalin a matalek iti nakaayabantayo, ditay maaramid ti trabaho a nangipatakderan ti Dios nga aramiden daytoy nga iglesia, malaksid no adda kadatayo ti Cordero, ti napapatay a Cordero, ni Jesus a nailansa iti kruz, maysa a daton nga agpaay kadagiti basbasoltayo, a kas sentro ti damagtayo.

“Masapul a sigagandattayo a mangikabil iti Cordero a napapatay idi idiay mismo a sentro dagiti doktrina ken trabahotayo ken iti puso iti tunggal kasaba nga ikasabatayo, tunggal surat nga isurattayo, tunggal kararag nga aramidentayo, tunggal kanta a kantaentayo, tunggal panagadal iti Biblia nga itedtayo, ken iti isuamin a banbanag nga aramidentayo. Bay-am a ti ayat nga imparangarang ti Cordero idiay kruz ket balbaliwanna ti wagas a panangtratartayo iti maysa ken maysa ken tignayennatayo a mangayat met iti lubong.”—Ángel Manuel Rodriguez, “The Closing of the Cosmic Conflict: Role of the Three Angels’ Messages,” p. 70.

Dayta ket, iti tengnga ti ladawan ti napeggad nga animal, ti maysa a dragon a mangar-aramid ti gubat, dagiti didigra, ti pannakaidadanes, ken ti marka ti animal, idiay agtalinaed ti sango ken sentro ti Cordero, ti Cordero a napapatay. Ken Isu laeng, ken ti naaramidanna nga agpaay kadatayo, ken ar-aramidenna ita, ken aramidennanto sakbay a malpas iti amin—Isu ti, mamimpinsan, a kaipapanan ti damdamag dagiti tallo nga angel.

`Apay nga iti panangsalimetmet iti napapatay a Cordero iti sentro ti damagtayo ket napateg saan laeng nga iti panangidalan kadagiti sabsabali iti dayta no di pay ket iti bukodmo a naespirituan a biag?`