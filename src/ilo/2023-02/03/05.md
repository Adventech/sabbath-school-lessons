---
title:  Iti Isuamin a Lubong
date:   19/04/2023
---

`Basaen manen ti Apocalipsis 14:6. Kasano ti kalawa ti pakaiwaragawagan ti agnanayon nga evangelio, ken apay a ti sungbat ket napateg kadatayo ken iti trabahotayo ken nakaayabantayo a kas maysa nga iglesia?`

Segun iti naganat a damag ti umuna kadagitoy tallo nga angel iti panawenti-panungpalan, ti “agnanayon nga evangelio” ket masapul a maiwaragawag kadagiti agnaed iti rabaw ti daga, ken kadagiti amin a pagpagarian ken kapututan, ken pagsasao ken ilili. Adtoy ti maysa a trabaho a nadaeg unay, dakkel unay, naindaklan, ken nakalawlawa a mangala iti amintayo. Dayta ket kiddawenna dagiti kaimbagan a panagbannogtayo ken sapulenna ti namimpinsan a pannakaitalagatayo. Iturongnatayo manipud iti maysa a pannakakomikom iti bukodtayo a pagngayangayan a mapan iti maysa a panangayat iti servicio ni Cristo. Guyoguyennatayo iti maysa a banag a dakdakkel ngem dagiti bagitayo ken iturongnatayo a rummuar iti nailet a kubong ti panpanunottayo a mapan iti dakdakkel a panagkita.

`Basaen ti Mateo 28:19, 20. Kasano ti pannakaisilpu dagitoy a bersikulo iti damag ti umuna nga angel?`

Iti librona, A QUEST FOR MORE: LIVING FOR SOMETHING BIGGER THAN YOU (Maysa a Panangsapul iti Ad-adu Pay: Agbibiag iti Maysa a Banag a Dakdakkel ngem Sika), ni Paul David Tripp saritaenna ti sikolohikal a kasapulan ti amin a tao nga agbalin koma a paset ti maysa a banag a dakdakkel ngem dagiti bagbagida: “Dagiti tattao ket naparsuada nga agbalin a paset ti maysa a banag a dakdakkel ngem dagiti bukodda a biag. Ti basol ket pinagbalinnatayo nga agkarenken kadagiti biagtayo a kas kadakkel dagiti biagtayo. Ti parabur ni Cristo ket naited a mangarayat kadatayo manipud kadagiti nailet a nakakubongan ti bukodtayo a bassit a nakaisentroan ti bukodtayo a pagarian ken luk-atannatayo nga agbiag nga agpaay kadagiti agnanayon a panggep ken makapnek a pagragsakan ti pagarian ti Dios.”

Awanen ti ad-adda pay a makapangayangay, ad-adda a makapnek, adadda a makagungguna ngem iti agbalin a paset ti maysa a nadiosan a tignay, nabendicionan a binangun ti Dios a mangileppas iti maysa a trabaho a dakdakkel nga amang, ngem iti aniaman a malpas a bukbukod iti siasinoman a tao. Ti trabaho nga inted ti Dios a nailadawan idiay Apocalipsis 14 ket isu ti kadadakkelan a trabaho a naitalek iti Iglesiana. Dayta ket maysa a nagaed nga awis ti panangitedtayo kadagiti biagtayo iti kadakkelan a nailangitan a trabaho ti panangipaduyakyak iti di-matukod nga ayat ti Dios sakbay unay iti panagsubli ni Jesus.

`Ania iti bukodmo a kapadasan a nairaman iti maysa a banag a dakdakkel ngem iti mismo a bagim? Kasano a dayta a bukodmo a kapadasan ket makatulong kenka a makaawat iti ponto ti adal ita nga aldaw? Kasta met, ania koma iti dakdakkel pay ngem iti panangaramat iti Namarsua ti langit kenka a mangaramid iti maysa nga agnanayon a pakaidumaan iti uniberso?`