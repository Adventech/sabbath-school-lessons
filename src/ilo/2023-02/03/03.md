---
title:  Ti “Agnanayon” nga Evangelio
date:   17/04/2023
---

Paliiwen ti Apocalipsis 14:6, ti panangrugi ti damag dagiti tallo nga angel, mangrugi iti: “agnanayon” nga evangelio. No ditay maawatan ti kinauneg ti evangelio, malibtawantayo ti intero a ponto ti damag dagiti tallo nga angel. Ditay pulos maawatan a naan-anay dagiti pagsasaritaan ti damag ti oras ti panangokom ti Dios wenno ti pannakarba ti Babilonia wenno ti marka ti animal no ditay maawatan ti evangelio.

`Basaen ti 1 Corinto 15:1–4; Roma 3:24–26; ken Roma 5:6–8. Kasano iti pannakaiparang ti “agnanayon nga evangelio” kadagitoy a teksto? Ania a dakkel a namnama ti naiparang ditoy nga agpaay kadatayo?`

Ti evangelio ket ti nakaskasdaaw a naimbag a damag nga ipapatay ni Cristo nga agpaay kadagiti basbasoltayo, ti nadayag a panagungarna, ken ti kankanayon-a-kaadda ti ayat ken pakaseknanna kadatayo. Babaen ti pammati iti naibukbok a darana ken ti pannakabalin ti panagungarna, naispaltayo manipud iti dusa ken pannakabalin ti basol nga agpadpada. Ginuyogoy ni Cristo dagiti panpanunot ni apostol Pablo ket isu iti sentro ti sursuro ken panangaskasabana. Ti nailansa iti kruz a Cristo ti nangsubbot kenkuana manipud iti pannakadusa ken iti basolna iti napalabas. Ti nagungar a Cristo ti nangted kenkuana iti pannakabalin iti agdama, ken ti agsubli a Cristo ti nangted kenkuana iti namnama iti masakbayan.

Paliiwen dagiti uppat a banbanag kadagitoy a teksto idiay Roma:

1. Napalintegtayo nga awan baybayadna babaen ti parabur.
2. Ti parabur ket maysa a panangipakdaar iti kinalinteg ti Dios.
3. Ti parabur palintegenna dagidiay a babaen ti pammati awatenda ni Jesus.
4. Ti ayat ti Dios ket naipaduyakyak kadatayo kabayatan a managbasoltayo pay laeng.

Ti parabur ni Cristo ket dita’y maikari, di maiparbeng, di mategged. Ni Jesus natay a nagtutuok, naut-ot nga ipapatay a pakatayan dagiti napukaw a managbasol. Isu ket napadasanna ti naan-anay a pungtot ti Ama, wenno panangokom a, maibusor basol. Isu ket natukiad tapno datayo ket mabalin a maawat. Isu ket natay iti patay a kukuatayo, tapno datayo ket mabalin nga agbiag iti biag a kukuana.

Ania ngay iti nakaskasdaaw ngarud, a ti pannakaisalakan ket masapul koma a babaen ti pammati, ken awan ti ar-aramid ti linteg? Ania koma iti mabalintayo nga inayon, ken ania koma ti mainayon dagiti ar-aramidtayo, uray pay iti kaimbagan-a-panggep, ar-aramid-a-napnot’ Espiritu Santo, iti naaramidan ni Cristo idiay kruz nga agpaay kadatayo?

Ken daytoy a plano, ti plano ti pannakaisalakan, ket naikabilen uray pay iti sakbay ti panangrugi ti tiempo (2 Tim. 1:9; Tito 1:2; Efe. 1:4), nga isu a tumulong a mangilawlawag no apay a nanaganan “ti agnanayon” nga evangelio. Sakbay a naparsua ti lubong, ti Dios ammona no ania iti mapasamakto, isu nga impasdekna ti plano ti panangisalakan a mangsabat iti krisis inton, iti ud-udina, ket dumteng.