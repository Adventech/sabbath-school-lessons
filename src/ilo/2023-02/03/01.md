---
title: 'Ti Agnanayon nga Evangelio'
date: 08/04/2023
---

### Basaen Agpaay ti Adal ita a Lawas
Apo. 14:6–12; 1 Cor. 15:1–4; Rom. 3:24–26; 1 Ped. 1:18–20; Mat. 28:19, 20; Aramid 1:8.

> <p>Paset a Mayulo</p>
> “Ket nacakitaac ti sabali nga angel a tumaytayab iti tangatang, nga adda ipacaammona a naimbag a damag nga agnanayon cadagiti agnaed iti rabaw ti daga, ken cadagiti amin a pagpagarian ken capututan, ken pagsasao ken ilili” (Apocalipsis 14:6).

Idiay kadaanan nga Israel, idi dagiti pagano iti aglikmutda ket agdaydayawda kadagiti adu a “didios” a kayo ken bato, ti nalawag, pakailasinan, ken napigsa a sasao ti pammati ti Israel ket masarakan idiay Deuteronomio 6:4: “ ‘Denggem, O Israel: ni Jehova a Diostayo isu ti maymaysa a Jehova.”

Iti panaglabas ti ginasgasut a tawtawen, ti panangikankanta iti Shema (ti nagan ti kararag, naibatay iti sao ti Hebreo iti “denggem” palagipanna dagiti Judio iti naespirituan a sirmata a namagkaykaysa kadakuada a kas maysa a tattao ken nangpapigsa kadakuada iti panangikeddengda a mamagtaginayon iti naisalsalumina a pakabigbiganda a kas agdaydayaw iti maymaysa a pudno a Dios.

Kadagiti Adventista Del Septimo Dia, ti damag dagiti tallo nga angel idiay Apocalipsis 14 ket isuda ti Shema tayo. Isuda dagiti pakailasinan a sasao ti pammati. Ilawlawagda ti kinasiasinotayo a kas maysa a tattao ken iladawanda ti misyontayo iti lubong. Iti pangababaan, ti naisalsalumina a naimpadtoan a pakailasinan ket naibaskag idiay Apocalipsis 14:6–12, ken iti daytoy a masarakantayo ti tarigagaytayo a mangiwaragawag iti evangelio ditoy lubong.

Iti adal ita a lawas, irugitayo ti maysa a naibaskag nga adal iti Apocalipsis 14:6–12, ngem aramidentayo babaen iti matmata ti parabur kabayatan a dumngegtayo iti Dios nga agsasao kadagiti puspusotayo.

_*Adalen ti adal ita a lawas tapno maisagana agpaay ti Sabado, Abril 22._