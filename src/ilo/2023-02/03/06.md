---
title:  Maysa a Misyon a Tignay
date:   20/04/2023
---

Babaen iti nainsiriban, nauneg a panagadal iti Biblia, dagiti immuna nga Adventista ket naaddaan iti maysa a dumakdakkel a pannakaawat iti kinapateg dagitoy a damdamag. Nakitada a ti Dios ket addaan iti maysa a damag a naaramid nga agpaay iti daytoy a kaputotan—maysa a naganat a damag iti panawen-ti-panungpalan a masapul a maiwaragawag kadagiti agnaed iti rabaw ti daga, ken kadagiti amin a pagpagarian ken kaputotan, ken pagsasao ken ilili, tapno mangisagana iti maysa a lubong nga agpaay iti panagsubli ni Cristo. Dagiti damdamag dagiti tallo nga angel ket isuda ti nangguyogoy iti trabaho dagiti Adventista manipud idi panangrugina.

Idi 1874, ti General Conference imbaunna ti immuna a misionerotayo idiay Europe. Ni Ellen G. White ninaganna ni John Andrews “ti lalaki a makabael unay iti rankotayo.” Ni Andrews makapagsao iti pito a pagsasao, mabalinna nga uliten ti Baro a Testamento manipud iti panangikabesa, ken ammona iti kaaduan iti Daan a Testamento. Isu ket maysa a nasaririt nga iskolar, maysa a nalaing a mannurat, maysa a napigsa a mangaskasaba, ken maysa a nalaing a teologo.

Apay a mangibaun iti maysa a tao a kasta iti maysa a lugar nga idiay ket bassit unay dagiti mamati? Apay nga ibaun “ti lalaki a makabael unay” iti maysa a di am-ammo a lugar a pagtrabahoan? Ken no apay nga isu ket siaanamong a mapan? Ti asawana ket natay nga immuna iti sumagmamano a tawtawen iti sakbayna. Apay nga isu ket siaanamong a mangibati iti pamilya ken gagayyem idiay America ken aglayag a kaduana dagiti dua nga annakna a mapan iti di-am-ammo a daga, nga isakripiciona amin nga agpaay iti trabaho ni Cristo?

Adda laeng iti maymaysa a rason. Isu ket pinatina a ni Jesus ket umayen iti mabiit, a ti damag ti kinapudno iti panawen-ti-panungpalan ket masapul a maipan iti amin a lubong.

Iti amin ti pakasaritaantayo, ti kasiriban ken kaimbagantayo ket napan kadagiti ungto ti daga a mangiwaragawag iti damag ti Dios iti maudi-ngaaldaw. Isuda ket manursuro, mangngagas, papastor, mannalon, mimikaniko, aallawagi, ken negosyante iti amin a kita. Dadduma ket empleyado ti denominasyon, ngem adu kadakuada ket saan. Isuda ket tattao a layko nga isu a namati a ni Jesus ket umayen iti mabiit.

`Basaen ti Apocalipsis 14:6; Aramid 1:8; ken Mateo 24:14. Ania a pagpapadaan ti makitayo kadagitoy a bersikulo?`

Ti pannakaikasaba ti agnanayon nga evangelio ket sinaklawna binallasiw dagiti nagbebeddengan ti luglugar. Sinalputna ti kasusulinekan a luglugar ti daga. Dinanunna dagiti tattao iti amin a pagsasao ken kultura. Iti ud-udina, balbaliwanna ti amin a lubong. Anian a makapangayangay a maammoan a ti damagtayo ket nadanunnan ti nasurok a 210 iti 235 a pagpagilian iti lubong a bigbigen ti United Nations.

`Ania a paset ti mabalinmo nga aramiden, ken kasano koma iti nasaysayaat a panangaramid dayta, iti panangtulong a mangiwaras kadagiti damdamag dagiti tallo nga angel kadagiti agnaed iti rabaw ti daga, ken “cadagiti amin a pagpagarian ken capututan, ken pagsasao ken ilili”?`