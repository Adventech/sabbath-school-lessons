---
title: 'Ti Pannakadalus ti Santuario'
date: 30/04/2023
---

Kas iti adda a nakitatayon, masapul nga adda iti maysa a panangokom sakbay nga umay ni Cristo. Ti angel iwaragawagna iti maysa a napigsa a timek a “dimteng ti horas ti panangocomna” (Apo. 14:7). Ti libro ti Daniel itedna kadatayo no inton ano a mangrugi daytoy a panangokom.

`Basaen ti Daniel 8:14. Ania iti matudtudo a tiempo nga inted ni Daniel kadatayo maipapan iti pannakadalus ti santuario?`

Tunggal Judio nalawag unay a maawatanna ti kaipapanan ti pannakadalus ti naidagaan a santuario. Dayta ket mapasamak iti Aldaw ti Pannakaabbong, nga isu ti aldaw ti panangokom. Nupay naawatan ni Daniel ti kapanunotan ti pannakadalus ti santuario ken ti panangokom, isu ket nariro maipapan kadagitoy 2300 nga al-aldaw.

`Basaen ti Daniel 8:27 ken Daniel 9:21, 22. Ania ti sungbat ni Daniel iti sirmata ti 2,300 nga al-aldaw, ken ania iti sungbat ti Dios kenkuana?`

Idiay pagpatinggaan ti Daniel 8, ni Daniel natalimudaw ken kinunana, “nagsiddaawac iti sirmata ngem awan ti nacaawat kencuana” (Dan. 8:27). Dayta ket, ti sirmata ti 2,300 nga al-aldaw (ti dadduma iti sirmata ket nailawlawagen; kitaen ti Daniel 8:19–22). Ti sumaruno a kapitulo, ti Daniel 9, ilanadna ni angel Gabriel nga umay a mangilawlawag ken Daniel ti padto a 2,300 nga al-aldaw. “ ‘O Daniel, ita rimuarac, tapno iccanca iti sirib ken pannacaawat’ ” (Dan. 9:22).

Ni Gabriel pinagsiddaawna ni Daniel kabayatan nga imparangna ti maysa a sungbat ti kararagna a nalawlawa nga amang ngem ti napanunotna. Ni angel Gabriel ket innalana ni Daniel iti ayus ti panawen ken imparangarangna ti kinapudno maipapan ti umay a Misias, nga intedna ti apagisu a petsa ti panangrugi ti panagministrona ken ti nadawel nga ipapatayna, dagiti paspasamak a diretso a naisinggalot iti pannakadalus ti santuario, idiay Daniel 8. Iti sabali a pannao, ti ipapatay ni Cristo ken ti panangokom ket dimaisina ti panagsilpuda.

`Apay a napateg a ti ipapatay ni Jesus, kas naiparangarang idiay Daniel 9:24–27, ket diretso a naisilpu iti panangokom, idiay Daniel 8:14? Ania a dakkel a kinapudno ti naisuro ditoy babaen daytoy a panagsilpu?`