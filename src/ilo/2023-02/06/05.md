---
title: 'Ti Misias “Madadaelto”'
date: 03/05/2023
---

Inrugi ni Gabriel daytoy padto a 490-a tawen iti maysa a pasamak a nakaro a napateg ken Daniel ken kadagiti Judio—ti bilin a panangisubli ken panangbangon iti Jerusalem. Nupay nadumaduma a bilbilin ti nayulog maipapan ti Jerusalem, idiay Esdras 7, matakuatantayo a ti bilin a nayulog idi 457 B.C. pinalubosanna dagiti Judio a saan laeng nga agsubli idiay daga a nakayanakanda no di pay ket tapno ipasdekda dagiti bagbagida a kas maysa a narelihiosoan a komonidad (kitaen ti Esras 7:13, 27).

Dayta ket napateg a paliiwen a ti bilin ni Artaxerxes ket nayulog idi otonio (autumn) ti 457 B.C. Manipud daytoy a bilin, idi 457 B.C., agingga ti Misias, segun ken Daniel, ket 69 a lawlawas, wenno 483 a tawtawen. No irugitayo iti 457 B.C. ken mapantayo iti pakasaritaan ti linya ti panawen, dumtengtayo iti A.D. 27.

Ti sao a Misias ket kayatna a saoen “ti maysa a napulotan.” Idi A.D. 27, ni Jesu Cristo, ti Misias, ket nabautisaran. (Kitaen ti Mat. 3:13–17.) Impadto ni Daniel ginasgasut a tawtawen a naipakpakauna iti apagisu a tawen a pannakabautisar ni Cristo, ti tiempo nga isu a panangrugi ni Jesus iti tallo ket gudua a tawtawen ti panagministrona.

`Basaen ti Roma 5:6–9 a kadua ti Daniel 9:26. Ania dagiti dadakkel a kinapudno a naiparangarang ditoy?`

“ ‘Ket calpasan dagiti innem a pulo ket dua a lawasna madadaelto ti napulotan’ ” (Dan. 9:26). Ti Misias ket “madadaelto,” wenno mailansa iti kruz. Ti bersikulo inayonna “ ‘ket awanto ti mabati kencuana.’ ” Iti sabali a pannao, ti ipapatay ni Cristo idiay kruz ti Kalbaryo ket agpaay kadatayo, saan nga agpaay iti Bagbagina, nga isu a no apay nga isurat ni Pablo: “Ngem ti Dios ipatalgedna ti ayatna cadatayo, agsipud ta idinto a managbasoltayo pay laeng, ni Cristo natay gapu cadatayo” (Rom. 5:8).

Idiay Daniel 9:27, mabasatayo nga iti tengnga ti lawas, ti maudi a pito a tawtawen, ni Cristo ket “pasardengennanto ti sacrificio ken daton.” Iti tengnga daytoy maika pitopulo a lawas, idi A.D. 31, ni Cristo pinasingkedanna ti agnanayon a tulag iti darana babaen ti ipapatayna idiay kruz, ket ti nainsakripicioan a sistema napukawna ti aniaman ken amin a naimpadtoan a pategna. Dagitoy a padto iparangarangda a ni Cristo, ti Misias, ket mailansanto iti kruz ken pasardengenda ti nainsakripicioan a sistema tapno sumardeng ti naimpadtoan a pategna idiay A.D. 31. Dagitoy a padto ket natungpalda iti amin a pannakabinsabinsana. Apagisu idi Paskua, idi a ti nangato a padi ket idatdatonna ti kordero ti Paskua, ni Cristo ket naidaton nga agpaay kadatayo.

`Iti adda a naisurat iti ngato nga adda iti panunotmo, basaen ti Marcos 15:38 ken Mateo 3:15, 16. Kasano a dagitoy a bersikulo ket makatulongda kadatayo a makaawat iti padto ti Daniel 9:24–27?`