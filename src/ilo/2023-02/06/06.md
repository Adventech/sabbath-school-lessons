---
title: 'Ti Tawen 1844'
date: 04/05/2023
---

Ti umuna nga 490 a tawtawen ti padto a 2,300-a tawen ket naisangsangayan a naituding nga agpaay iti nacion a Judio idi ugma ken ti yaay ti Misias. Ti maudi a paset ti 2300 a tawtawen ket adda aramidenna a maipaay kadagiti tattao ti Dios, agpadpada iti Judio ken iti Gentil, kadua iti pannakadalus ti nailangitan a santuario, ken, mamimpinsan, ti maikadua a yaay ni Cristo.

Ti umuna nga 490 a tawtawen ket maipakat iti immuna a Yaay ti Misias ken nagpatingga iti A.D. 34. No ikessay ti 490 a tawtawen manipud iti 2,300 a tawtawen ket ibatina kadatayo ti 1810 a tawtawen. Dagitoy maikadua a 1810 a tawtawen ket maipakat kadagiti tattao ti Dios. No mangrugitayo idiay A.D. 34 ken inayontayo ti 1810 a tawtawen, dumtengtayo iti A.D. 1844.

Iti lawag ti pannakadalus wenno pannakaisubli ti kinapudno maipapan iti santuario ken panawen-ti-panungpalan a panangokom ti langit, ti Dios aramidenna ti maudi nga awisna iti amin a sangkataoan idiay Apocalipsis 14:6, 7 tapno sumungbat iti ayatna, mangawat iti paraburna, ken agbiag iti nadiosan, managtungpal a biag.

`Basaen ti Levitico 16:16. Ania ti rason iti pannakadalus iti santuario, ken ania iti isuro daytoy kadatayo maipapan iti evangelio?`

Gapu kadagiti basbasol dagiti tattao, dagiti kinadangkes dagiti tattao, ti santuario ket masapul a madalusan idi, nga isu a mapasamak laeng kadagiti dara dagiti animal. Kasta met laeng kadatayo. Masapultayo iti maysa a Mangisalakan, a ti biagna ket insimboloan dagiti napapatay nga an-animal iti Aldaw ti Pannakaabbong, a kas isu laeng iti wagas a makalasat iti panangokom.

`Basaen ti Levitico 23:26–29. Ania iti imbilin ti Dios kadagiti tattaona nga aramidenda iti dayta aldaw ti panangokom, ken ania koma iti kayat a saoen dayta kadatayo ita nga aldaw?`

Dagiti Israelitas ket “agladingitto dagiti cararuayo.” Daytoy a sasao ket ipakitana nga ipakumbabada koma dagiti bagbagida ken sukimatenda dagiti puspusoda, ipudnoda dagiti basbasolda, agbabawi, ken dawatenda iti Dios a dalusanna ida kabayatan a ti nangato a padi ket daldalusanna ti naidagaan a santuario.

`Dagiti naimpadtoan a kapitulo ti Daniel 7–9 ken Apocalipsis 14 maisentro a naisangsangayan iti naganat nga awis a panagsagana iti oras-ti-panangokom. Manipud idi 1844, agbibiagtayon iti oras ti panangokom, ken ti damag ti umuna nga angel iti Apocalipsis ipakdaarna, “ta dimteng ti horas ti panangocomna” (Apo. 14:7). Kasano, ngarud, ita nga aldaw nga “agladingitto dagiti cararuayo”?`