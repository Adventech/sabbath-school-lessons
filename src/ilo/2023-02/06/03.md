---
title: 'Ti 2,300 nga Al-aldaw ken ti Panawen ti Panungpalan'
date: 01/05/2023
---

`Basaen ti Daniel 8:17, 19, 26. Ania a tiempo ti panawen ti impakdaar ti angel a pakaipakatan ti sirmata ti Daniel 8 ken ti 2,300 nga al-aldaw, ken apay a dayta ket napateg a maawatan?`

Dadduma irikiarda a ti 2300 nga al-aldaw ket litiralda nga al-aldaw. Patienda pay a daytoy bassit a sara ti Daniel 8 ket maipakat ken Antiochus Epiphanes (216 B.C.–164 B.C.) nga isu a pangulo ti militar iti Seleucid, nga isu a nangraut iti Jerusalem ken nangmulit iti templo ti Judio, uray pay no ti 2,300 nga al-aldaw ket saan a mayataday uray pay iti tiempona. Nupay kasta, daytoy a panangipatarus ket maisupadi iti nalawag a bilin ti angel a ti sirmata ket maipakat iti “panawen ti panungpalan.” Ni Antiochus ket sigurado a saan a nagbiag iti panawen ti panungpalan.

Idiay Daniel 8, ni Gabriel irugina ti panangilawlawagna iti padto ti 2,300 nga al-aldaw. Isu ket ninagananna ti lalaki a karnero kas mangibagi iti Medo-Persia ken ti lalaki a kalding a kas mangibagi iti Grecia (Dan. 8:20, 21). Nupay saanda a nainaganan, a kas kadagiti dua a turay iti sakbayna, ti sumaruno a banag, ti bassit a sara, ket nalawag unay a Roma (Dan. 8:9, 23, 24). Isu ngarud ket ipakitana ti maysa a kita ti narelihiosoan-napolitikaan a tukad ti Roma, nga isu “ket impurruacna ti pudno iti daga” (Dan. 8:10–12, 25) ken nakibiang iti nailangitan a panagministro ni Cristo (Dan. 8:10–12). Ti pannakadalus ti santuario idiay Daniel 8:14, ti paggibusan ti kapitulo, ket isu ti sungbat ti Dios iti karit ti naidagaan ken narelihiosoan a pannakabalin a nanggandat a mangagaw iti turay ti Dios. Dayta ket paset ti nadiosan a solosyon ti Dios iti parikut ti basol.

Ni Gabriel ket nakasagana a mangilawlawag kadagiti naibinsabinsa a naimpadtoan a panagsasaganad ti tiempo ti Dios. Idiay pagpatinggaan ti Daniel 8, nalawag unay a makitatayo a ni Daniel ket dina maawatan ti paset ti sirmata maipapan iti 2300 nga al-aldaw (Dan. 8:27). Ti immun-una a paset maipapan ti lalaki a karnero, ti kalding, ken ti bassit a sara ket nailawlawagdan amin, uray pay kadagiti immuna a dua nga agturay ket nainagananda a dagus (Dan. 8:20, 21). Nupay kasta, ti pannakadalus iti santuario ket saan a nailawlawag.

Ni angel Gabriel, nga isu a nagparang idiay Daniel 8, ket agparang itan idiay Daniel 9 ken kunana kenkuana: “ ‘Iti panangrugi dagiti pannakicaasim ti bilin rimmuar, ket siac umayac a mangibaga kenca, ta sica madongngoca unay: gapuna nga otobem ti panggep, ket awatem ti sirmata’ ” (Dan. 9:23). Ania a sirmata? Intayo kitaen inton bigat, ti sirmata ti 2,300 nga al-aldaw, ti laeng paset ti immuna a sirmata, idiay Daniel 8, a saan pay a nailawlawag ken Daniel.

`Ni Gabriel ninaganna ni Daniel a “madongngoca unay.” Ania ti ibaga daytoy kadatayo maipapan iti nasinged a panagsilpu ti langit ken daga?`