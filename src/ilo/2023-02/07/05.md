---
title:  Evangelio, Panangokom, Panamarsua
date:   17/05/2023
---

Kitaen ti damag ti umuna nga angel. Agnanayon nga evangelio. Horas ti panangokom. Panagdayaw iti Namarsua. Kitaen no kasano iti nadekket unay a panagnaig dagitoy a kapanunotan. Inton agtakdertayo iti sangoanan ti Namarsuatayo idiay panangokom, ti laeng evangelio ti mangted kadatayo iti aniaman a namnama. “Awan ngarud ita ti aniaman a pannacadusa a maipaay cadagiti adda ken Cristo Jesus, nga isu a saan a magna a kas ti lasag no di kas iti Espiritu” (Rom. 8:1). Awan pannakadusa itan—ken sigurado nga awan idiay panangokom.

Ti damag ti Dios a kas Namarsua ket kangrunaan unay iti agdama a kinapudno, nangnangruna no ti ebolosyon, uray pay no nakawesan iti “Nacristianoan” a pagan-anay, ket am-amsenna a dadaelen ti intero a pamuon ti Nacristianoan a pammati.

Ngem, iti tengnga ti idadarup ti naibolosyonan a kapanunotan, ti Dios ket nangbangon iti maysa nga iglesia, tattao a ti mismo a naganna ket maysa a saksi a maibusor iti kapanunotan ti ebolosyon—tattao nga isu a mangiwaragawag iti pamuon ti kinapudno ti Dios a kas Namarsua ken Mannubbottayo.

`Basaen ti Efeso 3:9; Colosas 1:13–17; Apocalipsis 4:11; ken Roma 5:17–19. Ania ti isuro dagitoy a teksto maipapan ken Jesus a kas Namarsua ken Mannubbot?`

Kitaen no kasano iti kinadekket ti pannakaisinggalot ni Jesus a kas Namarsua ken ni Jesus a kas Mannubbot. Iti kanito a ti pasetna a kas Namarsua ket mapukaw, a kas iti di maliklikan nga aramiden ti ebolosyon, ti pasetna a kas Mannubbot ket mapagduduaan met. Ni Jesus umay a mangsubbot kadatayo manipud iti basol, manipud iti patay, manipud rigrigat, ken manipud iti kinaranggas—idinto a ti basol, patay, rigrigat, ken kinaranggas ket isuda, kas iti isuro ti ebolosyon, dagiti wagas a mismo ti panamarsua? Ti Dios subbotennatayo manipud iti proseso a mismo nga inaramatna a nangparsua kadatayo? Dayta ket napeggad nga ulbod.

Ken ti mangaramid a dakdakes pay ket ti ebolosyon ket umsienna ti mismo a kapanunotan ti ipapatay ni Jesus idiay kruz. Apay? Ni Pablo (kitaen ti Rom. 5:17–19) ket di mapagsina nga insilpuna ti pannakayammo iti basol, babaen ken Adan, iti dayta ipapatay ni Jesus. Adda ngarud, iti diretso a panagsilpu ni Adan ken ni Jesus. Nupay kasta, iti aniaman a pagwadan, awan iti awan basolna nga Adan ti mabalin a mangyammo iti patay, agsipud ta ti patay— iti minilmilyon a tawtawen ti patay—ket isuda koma, dagiti pwersa ken pannakabalin a kasapulan a mangparsua ken Adan.

Gapuna, mismo nga idiay pangrugian ti ebolosyon ket dadaelenna ti pamuon ti kruz a naibatay idiay Biblia. Iti kasunganina, dagiti Adventista Del Septimo Dia, babaen iti panangayabna iti lubong nga agdaydayaw iti Namarsua, agtakder a kas sibibiag a saksi a maibusor iti daytoy a biddut.