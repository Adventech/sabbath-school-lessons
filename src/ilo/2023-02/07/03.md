---
title: 'Dayawen ti Namarsua'
date: 08/05/2023
---

`Basaen ti Apocalipsis 14:7. Ania iti dagup ti damag ti umuna nga angel? Ania ti maudi nga awis daytoy damag ti oras ti panangokom? (Kitaen met ti Isa. 40:26; Juan 1:1–3; ken Rom. 1:20.)`

Ti Apocalipsis 14:7 agpatingga iti maysa a nalawag nga ayab a panangidayaw iti Namarsua; daytoy nga ayab ket naisangsangayan a napateg ita, idinto a kaaduanna iti sientipiko ken uray pay iti lubong ti Cristiano ket inawatda ti ebolosyon, maysa a sursuro a mangtugkik iti mismo a puso dagiti amin a banbanag a naibatay iti Biblia ken Cristiano. No ti ebolosyon ket pudno koma, ti pammatitayo ket agbalin nga ulbod, no nasisita. Kasta iti kinakaro dagiti pagsasaritaan [isyu].

Ti ngarud, maudi nga awis ti Apocalipsis, ket nairamut idiay umuna a libro ti Biblia, ti Genesis. Saantay a pulos a maawatan a naan-anay dagiti pagsasaritaan [isyu] iti daytoy nailangitan a dangadang maipapan iti panagdaydayaw malaksid no maawatantayo ti kinapateg ti Panamarsua. “Idi punganay ti Dios pinarsuana dagiti langlangit ken ti daga” (Gen. 1:1). Daytoy a bersikulo ket isu ti pamuon ti amin a Sursurat. “Idi punganay ti Dios pinarsuana.” Ti sao ti Hebreo iti “pinarsua” iti daytoy a teksto ket bara, maysa a verbo a naaramat laeng ken masinnunuo iti Dios a Mismo.

Tapno makaala iti uray sangkabassit laeng a kapanunotan no kasano iti saan a nakedngan a pannakabalin ti Dios, intayo kitaen iti uray maysa laeng a banag iti parsuana—ti init. Ti init pataudenna ti ad-adu nga enerhiya iti maysa a segundo ngem ti patauden ti sangkataoan babaen iti langis, gas, uging, wenno apuy nanipud panangrugi ti tiempo.

Ti init ket addaan iti diameter nga agarup 865,000 a milya ken mabalinna a launen ti maysa a milyon a planplaneta a kas la kadakkel ti daga. Ngem ti init ket maysa laeng kadagiti 100 bilyon a bitbituen iti galaxy tayo, ti Milky Way. Maysa a bituen a nanaganan iti Pistol Star ket mangted iti sangapulo a milyon a daras a pigsa a patauden ti inittayo. Maysa a milyon a bitbituen a kas kadakkel ti inittayo ket nalaka laeng a maikabil iti uneg ti Pistol Star. Kasano ngay iti uray panangirugitayo a mangawat iti sangaparsuaan?

Ti panamarsua iparangarangna ti maysa a Dios nga addaan iti nakakigkigtot a pigsa ken di-nakedngan a pannakabalin. Ti pannakabalinna a mamarsua ket dina laeng inyeg ti kaadda ti langit ken daga, no di ket nagtrabaho iti biang dagiti tattaona kadagiti amin a siglos. Isu iti Dios a nangirugi iti lubong, nga Isu a kankanayon nga adda iti daytoy a lubong, ken Isu a dina pulos baybayan dagiti tattaona iti daytoy a lubong.

`Kasano a ti aglaplapusanan a kadakkel ti Sangaparsuaan ket padakkelenna laeng ti kinapaypayso ti ayat ti Dios, ta ipakitana nga, iti laksid no kasano iti kinabassittayo no maidilig iti Sangaparsuaan, ni Cristo ket natay latta met nga agpaay kadatayo?`