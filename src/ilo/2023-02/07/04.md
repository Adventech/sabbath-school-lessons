---
title:  Maysa a Dios a Nasinged
date:   16/05/2023
---

Ti Dios ti Panamarsua, nga Isu a nangyeg iti kaadda ti init, bulan, ken bitbituen, a ti nakakigkigtot a pannakabalinna pinarsuana daytoy a planeta ken kinargaanna dayta kadagiti nabiag a banbanag, ket Isu met laeng ti Dios nga adda ngayangayna iti tumunggal maysa kadatayo. Isu ti Dios a nangispal kadagiti tattaona manipud iti panangadipen dagiti taga Egipto, nga isu a nangiwanwan kadakuada kadagiti panagwalangwalangda idiay let-ang, nga isu a namagtudo iti mana manipud langit, nga isu a nakaigapu iti pannakarba dagiti pader ti Jerico, ken Isu iti nangabak kadagiti kabusor ti Israel. Isu met laeng a Dios a nangpalubos iti awan patinggana a pannakabalinna a mamarsua iti uniberso ti mangpalubos iti dayta awan patinggana a pannakabalin a mangabak kadagiti pwersa ti dakes a manggubat kadagiti kararruatayo.

`Basaen ti 2 Corinto 5:17; Salmo 139:15–18; Aramid 17:27; ken Colosas 1:17. Ania ti isuro dagitoy a bersikulo kadatayo maipapan ti kinasinged ti Dios?`

Dagiti teolohiyan saritaenda iti kinadakkel ti Dios. Daytoy ti kapanunotan a ti Dios ket addan iti ngatoen ken iti amin ti Sangaparsuaan. Ngem saritaenda pay iti maipapan ti kankanayon a kaadda ti Dios. Daytoy ti kapanunotan a ti pay Dios, ket addan iti uneg ti lubongtayo ken, kas iti ipakita ti pakasaritaan a naibatay iti Biblia, ket narikut unay ken nasinged unay iti pannakairamanna iti dayta. Nupay ti Apo ket agnaed iti maysa a “nangato ken nasantoan a disso,” Isu ket agnaed met iti “maysa nga espiritu a napagbabawi ken napacumbaba” (Isa. 57:15). Kas iti kinuna ni Jesus a Mismo, saritaenna maipapan kadagiti matalek a pasurotna: “ ‘Siac cadacuada, ket sica caniac, tapno agmaymaysada nga awan pagcuranganna coma; ket ti lubong maammoanna coma a sica imbaonnac, ket inayatmo ida a cas met iti panangayatmo caniac’ ” (Juan 17:23). Awanen iti ad-adda pay a nasingsinged ken nadekdekket ngem iti dayta.

Ti dakkel a damag maipapan iti Diostayo ket ti kinadakkelna ken pannakabalinna ket nalawada unay ta danunenna ti ballasiw dagiti langlangit ken iti tumunggal maysa kadagiti biagtayo. Isu ikarina nga aramidennatayo manen, sukogennatayo, balbaliwannatayo a kaasping ti ladawanna. Utoben iti kaipapanan dayta. Ti Dios nga Isu a namarsua ken manartarawidwid kadagiti binilbilyon a galaxies ket Isu met laeng a Dios saan laeng nga Isu a “ ‘kencuana, agbiagtayo, ken aggunaytayo, ket mataginayon ti kinataotayo’ ” (Aramid 17:28), no di pay ket agtrabaho kadagiti puspusotayo, tapno ikkannatayo iti baro a puso, tapno gugurannatayo iti basol, ken aramidennatayo a baro a parsua ken Cristo. Anian a nagpigsa unay a mangliwliwa iti panunot iti pannakaammo a ti Diostayo, maysa a Dios nga addaan iti kasta a pannakabalin, ket naayat ken naasi kadatayo.

`Kasano iti pannakasursurotayo a mangala iti namnama ken liwliwa manipud iti pannakaawat iti kankanayon a kaadda ti Dios? Wenno butbutngennaka kadi, agsipud ta ti Dios ket ammona dagiti kasisipngetan a palimedmo? Kasano koma ti panangted ti evangelio kenka iti talna iti dayta a lawag?`