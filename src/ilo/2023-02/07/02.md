---
title:  Maysa a Kadua iti Rigat
date:   14/05/2023
---

Kalpasan ti panagpangatona idiay langit (Aramid 1:9), ni Jesus sinarungkaranna ti maudi a sibibiag nga apostoles, ni Juan, idiay tagipuro ti Patmos, nga idiay a nakayawan ni Juan babaen iti nadawel nga emperador ti Roma a ni Domitian.

`Basaen ti Apocalipsis 1:9. Kitaen pay ti Mateo 13:21; Aramid 14:22; ken Juan 16:33. Ania ti mensahe ditoy nga agpaay kadagiti amin a sumurot ken Jesus iti daytoy a lubong?`

Naisina manipud iti tulong ti pamilyana, gagayyem, ken ti Nacristianoan a komonidad, ni Juan ket saan a napanawan nga agmaymaysa kadagiti rigrigat ken riribok a sinangona a kas maysa a pasurot ni Jesus. Ti panagministrona ket saan pay a nalpas. Ti panagsaksina ket saan pay a naan-anay. Maysa a sangaili nga angel a rumangrangrang iti raniagna sinarungkaranna ni Juan iti dayta naliday a tagipuro ken nangyeg kenkuana iti maysa a damag a diretso a naggapu iti trono ti Dios. Daytoy a damag manipud ken Jesus ket agallangogan kadagiti wangawangan ti panawen iti amin a siglos. Dayta ket damag ti namnama nga agpaay iti amin a kapkaputotan, ngem nangnangruna a damag a mangisagana kadagiti tattao ti Dios iti maudi nga aldaw nga agpaay iti yaay ni Jesus. Maysa a nakappapati a damag ti ballaag kasta met a maysa a damag a pammabileg iti panawen-ti-panungpalan kabayatan nga agsaganatayo a mangsango kadagiti suot kadagiti maudi nga al-aldaw (wenno uray aniaman a suot a nalabit a sangsangoem itan).

No sumrekka koma iti rukib nga isu a naibaga nga ayan ni Juan a nangsarungkaran ti nailangitan nga angel agraman iti naimpadtoan a sirmata ti Apocalipsis, dagus a mapaliiwmo dagitoy a sasao a naikabil iti maysa a plake iti pagserkanna a mangdagdagup iti intero a libro ti Apocalipsis: “ ‘Agbutengcay iti Dios ket isu dayawenyo: ta dimteng ti horas ti panangocomna; ket agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum’ ” (Apo. 14:7).

Ti kangrunaan a pagsasaritaan iti libro ti Apocalipsis ket panagdaydayaw. Naparsuatayo a kas agdaydayaw a nabiag. Tunggal maysa kadatayo ket agdaydayaw iti maysa a banag wenno tao. Ti pudno a panagdaydayaw, ti panagdaydayaw iti Namarsua, ket tulongannatayo a mangtakuat iti pudno a panggep ti biag. Mangted kadatayo iti maysa a rason nga agbiag. Mangted kadatayo saan laeng nga iti maysa a banag a pakatayan, no di ket ad-adu pay a napatpateg, maysa a banag a pagbiagan ken, no kasapulan, tapno ibturan dagiti rigrigat. Ken pudno unay, kabayatan a dagiti maudi a krisis ket tumaud, maawatantayo a nasaysayaat dagiti sasao a “ ‘masapul a lasatentayo dagiti adu a rigrigat iti iseserrectayo iti pagarian ti Dios’ ” (Aramid 14:22).

`No dagiti matalek nga adipen ti Dios, a kas ken Juan, ket sangoenna ti panagsagaba ken rigat, ania iti mamagpanunot kadatayo, a datayo a mismo, ket saan a sumango iti riribok? (Kitaen ti 1 Ped. 4:12–15.)`