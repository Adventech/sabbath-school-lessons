---
title:  Iti Arac ti Pungtot
date:   29/05/2023
---

`Basaen ti Apocalipsis 17:1, 2, 15 ken Apocalipsis 18:1–4. Kasano iti kalawa ti impluwensya ti Babilonia?`

Ti natnag a sistema ti iglesia ket addaan iti maysa a sangalubongan a panangdanon iti panangimpluwensyana kadagiti tattao iti likmut ti lubong kadagiti pangallilawna. Ni Satanas ket nakaunget ta ti evangelio ket maiwaragawag iti amin a “pagpagarian ken capututan, ken pagsasao ken ilili” ken daytoy nga “ ‘evangelio ti pagarian maicascasabanto iti amin a lubong,’ ” isu nga ipakatna amin a mabalin nga allilaw tapno maigawidna dagiti pampanunot dagiti “agnaed iti daga’ ” (Apo. 14:6; Mat. 24:14; Apo. 17:2).

Ti Apocalipsis 17:2 itultuloyna ti panangilawlawagna iti palimed ti dakkel a Babilonia babaen iti panangipakdaarna a ti babai ket “nakikamalala” kadagiti ar-ari ti daga. Ania ti pannakikamalala? Dayta ket maysa a di-nainkalintegan a pannakitipon. Iti natnag a sistema ti iglesia, makitipon iti estado. Iti sistema ti pudno nga iglesia, ti iglesia ket naitipon ken Jesu Cristo. Ti natnag nga iglesia ket kumita kadagiti napolitikaan a pangpangulo ti daga nga agpaay iti turay ken pannakabalin. Sapulenna ti estado a mangipatungpal kadagiti bilbilinna. Imbes nga alaenna ti pigsana manipud ken Jesus a kas pudno nga olona, isu ket kumita iti estado nga agpaay iti tulong.

Ti Apocalipsis 17:2 itultuloyna iti napnoan buya a pannakaipabuyana: “ ‘Ket dagiti agnaed iti daga nabartecda iti arac ti pannakicamalalana.’ ” Ti simbolo ti awan lalaokna a tubbog ti uvas ket naaramat iti amin iti Baro a Testamento a mangitakder iti di-namulmulitan, nadalus a dara ni Cristo a naibukbok nga agpaay ti pannakaisalakantayo idiay kruz (Mat. 26:27–29). Idiay Lucas 22:20 kuna ni Jesus, “ ‘Daytoy a copa isu ti baro a tulag iti darac.’ ” No ti nadalus, baro nga arak ti evangelio ket naballikog, ken dagiti sursuro ti Sao ti Dios ket nasukatanda kadagiti sursuro dagiti narelihiosoan a pangpangulo ti tao, dayta ket agbalin nga “arac ti Babilonia.” (Kitaen Mat. 15:9.)

Paliiwen pay, a ti Dios ayabanna dagiti tattaona a rumuar iti Babilonia. Iti sabali a pannao, uray pay no kasano ti kinarugit ken kinadakes ti sistema, ti madanonna ket nalawa unay ta saklawenna, iti matudtudo a panawen, dagiti matalekna, wenno “tattaoc,” (Apo. 18:4) a kas panangawagna kadakuada. Ngem, ti tiempo dumteng inton ti Dios ket ayabanna ida a rumuar iti dayta narugit ken dakes a sistema, nga isu a nganngani marba agsipud iti kinarugit ken kinadakes ti kababalinna, daytoy a “pagnaedan dagiti diablo” ken “tangcal ti amin a tumatayab a narugit ken macapagura” (Apo. 18:2).

`Ania ti adda a paset dagidiay a mangiwaragawag kadagiti damdamag dagiti tallo nga angel iti panangaramat ti Dios a mangayab iti “tattaoc,” dagiti tattaona a, rumuar iti Babilonia?`