---
title:  Adalen Pay
date:   02/06/2023
---

“Ti damag ti Apocalipsis 14, nga iwarwaragawagna ti pannakarba ti Babilonia ket maipakat kadagiti narelihiosoan a bagi nga iti naminsan ket nadalus ken nagbalin a dakes. Idinto ta daytoy a damag ket sarunoen ti pannakaipablaak ti panangokom, a masapul a maited kadagiti maudi nga al-aldaw; gapuna a saan a mabalin a tudtudoenna laeng ti Iglesia Romana, ta dayta nga iglesia ket addan iti agdama a kasasaad ti pannakarba iti adun a siglo.”—Ellen G. White, The Great Controversy, p. 383.

Ti Daniel 3—ti istoria dagiti tallo a Hebreo nga isu a nabilin nga “ ‘agdaydayawcayo iti ladawan a balitoc nga impatacder ni ari Nabucodonosor’ ” (Dan. 3:5) idiay kadaanan a Babilonia—agtakder a kas maysa a simbolo, maysa a modelo, iti mapasamakto inton ti naespiritualan a Babilonia idiay maudi nga al-aldaw, ket ipapilitna met ti panagdaydayaw iti maysa a saan a pudno a “ladawan” (kitaen ti Apo. 13:15; Apo. 14:9, 11; Apo. 16:2; Apo. 19:20; Apo. 20:4). Anian a makapangayangay a ti bilin a nasalungasing koma dagiti tallo a Hebreo, ti maikadua a bilin (Exo. 20:4, 5), ket maysa kadagiti dua a bilbilin binallikug daytoy a pannakabalin, a naipakita iti sabali a lugar a kas mangsapsapul a “panunutennanto a balbaliwan dagiti panawen ken linteg” (Dan. 7:25).

Ania pay ti sabali a bilin a binallikugna? Pudno unay, ti maikapat a bilin, nga isu a, nakitatayo ken makitatay manen, agtugaw iti puso ti sibubukel a saludsod ti panagdaydayaw ken agbalinto a kangrunaan idiay maudi a krisis inton sangoentayo ti saludsod no agdaydayawtayo iti Maysa nga Isu nga “inaramidna ti langit ken daga, ti taaw, ken amin nga adda cadacuada, ket naginana iti maicapito nga aldaw” (Exo. 20:11; kitaen met ti Apo. 14:7), wenno ti animal ken ti ladawanna.

**Salsaludsod a pagiinnadalan**:

`Ania iti adda a panagnaig ti Torre ti Babel iti kabaroanan [moderno] a Babilonia? Ania dagiti pagpapadaan dagiti dua?`

`Kasano iti panamagtimpuyogmo iti dua nga aggiddiat a kapanunotan? Ni Jesus ket intedna ti pannakabalinna ti Iglesiana, ngem napeggad nga ikabiltayo ti narelihiyosoan a kapadasantayo kadagiti im-ima iti siasinoman a naespiritualan a pangulo. Ania dagiti beddeng ti pannakabalin ti iglesia?`

`Kasano iti pannakasursurotayo a ti panagrukbab iti ladladawan, maysa kadagiti basbasol ti Babilonia, ket saan laeng a panagruknoy kadagiti estatua? Ania dagiti wagas nga uray dagiti Protestante ket matnag iti panagrukbab iti ladladawan?`

`Ania dagiti sumagmamano a dadduma pay a masarakam a pagpapadaan iti nagbaetan ti Daniel 3 ken ti maipapilit a panagdaydayaw idiay, ken ania iti nakaballaagantayo maipapan iti maudi nga al-aldaw?`