---
title:  Maysa a Ciudad a Nanaganan Riri
date:   27/05/2023
---

### Basaen Agpaay ti Adal ita a Lawas
Apo. 17:1, 2, 15; Apo. 18:1–4; Apo. 17:4–6; Mat. 16:18; Jer. 50:33–38; Sal. 115:4–8.

> <p>Paset a Mayulo</p>
> “ ‘Dagitoy gubatendanto ti Cordero; ket ti Cordero abakennanto ida, ta isu ti Apo dagiti ap-apo, ken Ari dagiti ar-ari, ket dagiti maicuyog kencuana, isuda dagiti maayaban ken mapili ken mapagtalcan’ ” (Apocalipsis 17:14).

Ti tema ti dakkel a panagbinnusor ket naisalaysay idiay Apocalipsis a nabuyogan iti simbolo dagiti dua a babbai: maysa a nagkawes iti init, idiay Apocalipsis 12, ken maysa a nagkawes iti purpura ken escarlata, idiay Apocalipsis 17.

Ti makaguyogoy unay a simbolo ti babai a nagkawes iti init, iti narangrang a dayag ni Cristo, ket masarakan idiay Apocalipsis 12. Ti babai ket matalek iti pudno a mangay-ayat kenkuana, ni Jesus. Isu ket saan a namulitan iti kinarugit ken saan a pudno a doktrina. Iti amin iti Biblia, ti maysa a nadalus a babai ket isimboloanna ti novia ni Jesus, wenno ti pudno nga iglesia. Idiay Jeremias 6:2, ti mammadto kunana, “Ti napintas ken nalami, ti anac a babai ti Sion, keltayecto.” Ti mammadto aramatenna ti sasao nga “anac a babai ti Sion” wenno maysa a matalek a babai a mangiladawan kadagiti tattao ti Dios. (Kitaen pay ti Efe. 5:25–32 ken Os. 2:20.)

Iti kasungani, ti Biblia ipadisna ti panaglikod iti kinabalangkantis wenno pannakikamalala (Santiago 4:4). No saritaen ti yaalsa ken saan a kinamatalek ti Israel, iyun-unoy ni Ezequiel, “ ‘O asawa a babai nga agaramid iti pannakicamalala! nga awatenna dagiti sangsangaili iti lugar ni asawana’ ” (Eze. 16:32).

Iti adal iti daytoy a lawas, intayo adalen dagitoy dua a babbai ti Apocalipsis ken usisaen iti naun-uneg pay, ti dangadang iti nagbaetan ti pudno ken biddut.

_*Adalen ti adal ita a lawas tapno maisagana agpaay ti Sabado, Hunyo 3._