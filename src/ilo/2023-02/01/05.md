---
title: 'Ti Babai Idiay Let-ang'
date: 29/03/2023
---

`Basaen ti Apocalipsis 12:6 ken idilig dayta iti Apocalipsis 12:14–16. Paliiwen a siaannad ti tiempo ti panawen, ti panangdarup ni Satanas iti “babai” (ti iglesia ti Dios), ken ti ipaay ti Dios kadagiti tattaona. Ania ti sarsaritaen dagitoy a bersikulo?`

Ti 1,260 nga al-aldaw idiay Apocalipsis 12:6 ket maipadada iti maysa a panawen ken panpanawen ken gudua ti maysa a panawen idiay Apocalipsis 12:14. Daytoy isu met laeng a panawen ti padto a mangiladladawan iti isu met la a panawen ket masarakan idiay Daniel 7:25, Apocalipsis 11:2, 3, ken Apocalipsis 13:5. Agsipud ta dagitoy ket naimpadtoanda a simsimbolo (ti maysa a litiral a babai nga addaan kadagiti paypayak ket saan a napan idiay let-ang), ipakattayo ti naimpadtoan a tiempo, ti principio ti maysa nga aldawket-maysa a tawen (kitaen, kas pangarigan, Numeros 14:34 ken Ezequiel 4:4–6) kadagitoy a padpadto. Daytoy ket kaipapananna laeng, a ti maysa a naimpadtoan nga aldaw ket kabatogna iti maysa a tawen. Iti makuna iti daytoy isu met laeng a naimpadtoan a panawen idiay Apocalipsis 11:2, kuna ti Andrews University Study Bible, “Gapuna a, dagiti historicist a mangipatpatarus, ket kadawyan a maawatanda ti panawen ti 1,260 nga alaldaw a kaipapananna ti litiral a 1,260 a tawtawen a nangrugi manipud A.D. 538 agingga iti 1798” (p. 1,673 comento idiay Apocalipsis 11:2). Maysa a dimmakes nga iglesia—kadua iti maysa a dimmakes nga estado—pinarigat, indadanes, ken iti dadduma a tiempo pinapatayna dagiti matalek a tattao ti Dios.

Daytoy narungsot, sinasatanas a panangidadanes kadagiti mamati-iti-Biblia a Cristiano ket maysa a pannakailawlawa ti dakkel a panagbinnusor ti naimbag ken dakes. Iti iruruar manipud ti kinasipnget ti Tengnga ti Panpanawen (Middle Ages), iti tiempo ti Repormasyon, dagiti lallaki ken babbai ket naipasangoda iti maysa a panagpili. Agbalinda ngata a matalek iti Sao ti Dios, wenno awatenda ngata dagiti sursuro dagiti papadi ken dagiti obisbo? Maminsan pay manen ti kinapudno nagballigi, ket ti Dios ket naaddaan iti tattao a matalek Kenkuana iti sangoanan ti napigsa a suppiat.

Adda dagiti sumagmamano a makapangayangay ken nalabes a makapabileg a sasao a panangngaasi ti Dios kadagitoy a bersikulo. Ti Apocalipsis 12:6 aramatenna ti sasao a, maysa a “disso nga insagana kencuana ti Dios.” Ti Apocalipsis 12:14 ipakdaarna a ti babai ket agpalet-ang, ti disso a “pacataraonanna,” ken iti Apocalipsis 12:16 ipakdaarna a, ti “daga tinulonganna daydi babai.” Kadagiti tiempo ti nakaro a pannakaidadanes, ti Dios nangipaay iti agpaay iti Iglesiana. Kas iti inaramidna ngarud idi, Isu aramidenna ti isu met laeng nga agpaay iti natdana iti panawen-tipanungpalan.

`Mangiladawan iti maysa a tiempo ti suot wenno kinarigat iti bukodmo a biag inton mabalin a nalakaka unay a mauppapay, ngem ti Dios nangipaay iti maysa a lugar a pagkamangan nga agpaay kenka ken tinaraonannaka kadagiti balubalmo. Kasano iti panangipaay ti Dios iti tulong kenka idi kasapulam unay?`