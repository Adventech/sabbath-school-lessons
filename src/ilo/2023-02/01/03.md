---
title: 'Ti Panangkabil ni Satanas'
date: 27/03/2023
---

Manipud rugi, ni Satanas (kitaen ti Apo. 12:4, 5) sinapulna ti pannakadadael ni Cristo. Nupay kasta, iti tunggal gandat, ni Satanas ket saan a nagballigi. Iti pannakayanak ni Cristo, kas pangarigan, maysa nga angel iti nangpakdaar ken Jose ken Maria maipapan iti narungsot a plano ni Herodes, ket napanda idiay Egipto. Sinango ni Jesus dagiti makagargari unay a pannulisog ni Satanas idiay let-ang babaen iti “Adda a naisurat,” ket gapuna a nasarakanna iti salaknib iti Sao ti Dios. Iti ipapatayna idiay kruz, Isu ket imparangarangna ti kinapigsa ti ayatna ken inispalnatayo manipud iti dusa a pannakadusa ti basol. Iti panagungarna, kas sibibiag a Nangato a Paditayo, Isu ket ispalennatayo manipud iti pannakabalin ti basol iti biagtayo.

**Basaen ti Apocalipsis 12:4–6, 9; Efeso 5:25–27, 32; ken Salmo 2:7–9 ken ilawlawag dagiti sumaganad a simbolo:**

`Dragon`

`Babai`

`Anac a Lalaki`

`Sarucod a Landoc`

Iti Biblia, ti maysa a sarukod ket maysa a simbolo iti pagturayan wenno panagturay. Ti maysa a sarukod a landok ket maysa a simbolo ti maysa a di-maburak, mannakabalin-amin, di-maparmek a panagturay. Ni Jesus sinangona ti tunggal maysa a sulisog a mapadasantayo, ngem Isu ket rimsua a maysa a manangparmek. Ti diablo ket maysa a naabak a kabusor. Ni Cristo ti nangabak kenkuana iti Biagna, Ipapatayna, ken Panagungarna. Agsipud ta inabaken ni Jesus ti diablo idiay kruz ti Kalbaryo, mabalintayo met nga agballigi. Ti panagballigi ni Cristo ken Satanas ket naan-anay, ngem ti dakkel a panagbinnusor iti nagbaetan ni Cristo ken Satanas ket saan pay a nalpas.

Nupay kasta, no awatentayo babaen ti pammati ti naaramidan ni Cristo nga agpaay kadatayo, ti utangtayo a basol ket mapukaw ken dagiti basbasoltayo ket mapakawan. Agtakdertayo nga awan pagkurkuranganna iti sangoanan ti Dios, naabbongan iti kinalinteg ni Cristo. Kas iti panangisurat ni Pablo maipapan daytoy a “tapno maaddaac kencuana, a diac cupicupan ti kinalintegco met laeng a gapu iti linteg, no di ket ti adda gapu iti pammati ken Cristo, ti kinalinteg nga aggapu iti Dios gapu iti pammati” (Fil. 3:9). No napakawantayon, awanen a pulos iti pakapabasolantayo. Ni Jesus ket pinarmekna ken inabakna nga agnanayon ti kadadaksan a mabalin nga aramiden ti basol ken dakes Kenkuana. Isu ket inaramidna ti naan-anay a panangdarup iti dakes ken inabakna dayta. No awatentayo ni Cristo babaen ti pammati, ti balligina ket kukuatayo.

`Apay a ti talged ti pannakaisalakan, gapu iti panangabak ni Cristo ken Satanas ket, napateg unay kadatayo? Kasano a ti insurat ni Pablo idiay Filipos 3:9 ket agbalin koma a bukod a kapadasantayo?`