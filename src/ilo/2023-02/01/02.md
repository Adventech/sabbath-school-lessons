---
title:  Ti Gubat Idiay Langit
date:   02/04/2023
---

Ti Apocalipsis 12 iparangna ti maysa nga ayus dagiti panagsasaganad ti buya dagiti paspasamak, dagiti ladawan iti tawenen-ti-kabayagna a riri iti nagbaetan ti naimbag ken dakes a nangrugi idiay langit ngem maileppas ditoy daga. Dagitoy a panagsasaganad dagiti paspasamak ket iyegnatayo iti ayus ti panawen, manipud iti buya a pananglukat ti yaalsa ni Satanas idiay langit agingga kadagiti narungsot a panangduprakna kadagiti tattao ti Dios kadagiti maud-udi nga al-aldaw.

`Basaen ti Apocalipsis 12:7â€“9 a mangiladawan iti daytoy nailangitan a dangadang ti naimbag ken dakes. Kasano a mabalin a mapasamak iti kastoy a banag idiay langit? Ania iti ipakita dagitoy a bersikulo maipapan iti kinapaypayso ti wayawaya a pagayatan, wayawaya a panagpili?`

Ti wayawaya nga agpili ket maysa a kangrunaan a principio ti gobierno ti Dios, agpadpada idiay langit ken ditoy daga. Ti Dios ket saan a nangparsua kadagiti robot, uray pay idiay langit wenno ditoy daga. Naparsua a kaladawan ti Dios, datayo a tattao ket makaaramid kadagiti namoralan a pili.

Ti pannakabalin nga agpili ket nasinged unay a naiyiras iti kabaelan nga agayat. No ikkatem ti pannakabalin nga agpili, dadaelem ti pannakabalin nga agayat, ta ti ayat ket saan a pulos a mabalin a pwersaen wenno piliten. Ti ayat ket maysa a panangipakita iti wayawaya a pagayatan. Tunggal angel idiay langit ket simmango iti panagpili a mangsungbat iti ayat ti Dios wenno umadayo a nabuyogan kinaimbubukodan, kinasungit, ken kinapasindayaw. Kas kadagiti nailangitan nga angeles simmango iti ayat a nabuyogan iti maysa nga agnanayon a pili, ti Apocalipsis iparangna iti tunggal maysa kadatayo dagiti agnanayon a pili iti maudi a riri ditoy daga.

Awan a pulos iti aggian iti tengnga [neutral] iti dakkel a panagbinnusor (kitaen ti Lucas 11:23), ken awanto idiay maudi a gubat ti daga. Kas iti tunggal angel a nangpili iti sikigan ni Jesus wenno iti sikigan ni Lucifer, amin a sangkataoan ket maiturongto idiay maudi, di mabalusingsing a pilida idiay panungpalan ti panawen. Asino iti makinkukua ti pannakikaduatayo, ti panagdaydayawtayo, ti panagtungpaltayo? Daytoy iti kankanayon latta a pagsasaritaan [isyu] iti sangkataoan, ken kastanto, nupay kasta nakarkaronto, idiay maudi a krisis iti pakasaritaan ti daga.

Ngem adtoy iti nakakaskasdaaw a naimbag a damag: ti Apocalipsis 12 iladawanna ti panangabak ni Cristo iti dangadang, ket datayo amin, iti panangaramattayo iti wayawaya a pagayatantayo, ti aramidentayo laeng ket iti panangpili iti sikiganna, ti mangab-abak a sikigan. Anian a nagimbag a mabalin a pilien iti maysa a sikigan idiay maysa a gubat nga ammom, iti sakbayna pay, ket isunto iti mangabak.

`Utoben no kasano iti kinasagrado ti wayawaya ti pagayatan ken wayawaya a panagpili ken Jesus, nga isu a, nupay pagaammona a dayta ket mangiturong Kenkuana idiay kruz (kitaen ti 2 Tim. 1:9), inikkannatayo latta met iti wayawaya ti pagayatan. Ania koma iti ibaga daytoy kadatayo maipapan no kasano koma ti kinaannadtayo a mangaramat iti daytoy sagrado, ngem nangina, a sagut?`