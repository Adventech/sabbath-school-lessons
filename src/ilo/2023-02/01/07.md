---
title:  Adalen Pay
date:   07/04/2023
---

Iti maysa a panangkita, mabalin nga irikiartayo a ti Dios ket awan pagpilianna: no kayatna dagiti nabiag a mabalin a mangayat Kenkuana ken mangayat kadagiti sabsabali, masapul a parsuaenna ida a wayawaya. No saanda a wayawaya, saanda a mabalin iti agayat, ket ania ngay iti pagbalinan koma ti unibersotayo no awan ti ayat? Agbalin a kas kuna dagiti dadduma a tattao: awan a pulos no di maysa nga awan panpanunotna a makina nga agtrabaho a kas mayannatop kadagiti nairut a linlinteg ti puon ken gapu nga isu nga awan iti wayawaya ti pagayatantayo, awan wayawaya a panagpili, no di ket awan a pulos no di nakakahon-a-lasag-ken-dara a bassit a banag a sumursurot laeng kadagiti linlinteg ti physics. Saan unay a napintas a ladawan, wenno saanna nga itakderan ti ammotayo, iti uneg ken iti mismo a bagbagitayo, a pudno. Asino kadatayo iti mangpanunot, kas pangarigan, a ti panagayattayo kadagiti nagannaktayo, dagiti annaktayo, dagiti assawatayo ket awan a pulos no di maysa nga ornos dagiti babassit a banbanag?

“Ti linteg ti ayat a kas pamuon ti gobierno ti Dios, ti ragsak ti amin a masirib a nabiag ket agdas-al iti naan-anay a panagtutunosda kadagiti dadakkel a principio ti kinalinteg. Tarigagayan ti Dios kadagiti amin a parsuana ti servicio ti ayat—servicio nga agubbog manipud iti maysa a panangapresyar iti Kababalinna. Isu ket awan iti ragsakna iti maysa a napilpilit a panagtungpal; ket kadagiti isuamin ipaayna ti wayawaya a pagayatan, tapno mabalin nga ipaayda Kenkuana ti disnudo a panagservi.

“Agingga nga amin a naparsua a nabiag ket bigbigenda ti kinapudno ti ayat, adda idi ti naan-anay a panagtutunos iti isuamin ti uniberso ti Dios. Dayta iti rag-o ti nailangitan a buyot a mangtungpal iti panggep ti Namarsuada. Ragsakenda iti panangipaduyakyak iti dayagna ken panangipakita iti panagdaydayaw Kenkuana. Ken kabayatan a ti panangayat iti Dios ket isu iti kangatoan, ti ayat nga agpaay iti sabali ket di mailimed ken di naimbubukodan. Awan ti ayug ti panagsisimparat a mangmulit iti nailangitan a panagtutonos.”—Ellen G. White, Patriarchs And Prophets, pp. 34, 35.

**Salsaludsod a pagiinnadalan**:

`Apay a ti Apocalipsis 12 ket maysa a mayannatop a mangyammo kadagiti damdamag ti tallo nga angel, nangnangruna iti panangkita iti umay a riribok iti panawen ti panungpalan?`

`Kasano a ti Apocalipsis 12 ket napersonalan a mangpatalged kenka kadagiti sulsulisog ken susuot a sangoem iti inaldaw?`

`Adda dagiti sumagmamano a mamati a dagiti ar-aramidtayo ket ad-adu nga ikkeddeng ti natawidtayo ken ti aglawlawtayo. Umanamongka wenno saan? Pagiinnadalan ti panagnaig ti pilitayo ken ti pannakabalin ti Dios nga agtartrabaho kadagiti biagtayo.`