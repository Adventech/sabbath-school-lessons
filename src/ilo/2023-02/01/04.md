---
title:  Panangawat iti Balligi ni Jesus
date:   04/04/2023
---

Kas iti naipakita idiay Biblia, ni Jesus ket saan a pulos a naabak iti maysa a gubat ken Satanas. Isu ket nabileg a mangparmek. Ti mangabak kadagiti pannakabalin ti dakes. Maysa a banag ti mamati a ni Jesus ket nagballigianna dagiti pannulisog ni Satanas; sabali met a banag iti panamati a ti balligi ni Cristo ket balligitayo met.

`Basaen ti Apocalipsis 12:10. Ania a pammabileg ti maalam koma manipud iti kinapudno a ti mangidardarum kadakayo ket “naitapuaken”?`

Nupay ti gubat ket sipupongtot pay laeng ditoy daga, ni Satanas ket naabaken. Nalpas. Daytoy ket saan laeng a pudno iti namimpinsan a balligi ni Cristo idiay panagpatingga ti pakasaritaan ti tao, no di pay ket pudno met iti dangadangtayo kadagiti ar-ari ken pannakabalin ti dakes kadagiti napersonalan a biagtayo. Dadduma a Cristiano ket agbibiagda iti nauppapay a pannakaabak. Mangnamnamada iti panangabakda iti sumagmamano a kababalin wenno ug-ugali ngem dida pulos maawatan ti kinapaypayso ti panagballigi ni Cristo nga agpaay kadakuada kadagiti napersonalan a biagda.

`Basaen ti Apocalipsis 12:11. Ania a talged ti balligi ti ited ni Cristo kadatayo iti daytoy a teksto?`

Naminpito a daras idiay damdamag ti Apocalipsis kadagiti pito nga ig-iglesia a masarakantayo ti sasao a, “ti agballiginto.” Iti Apocalipsis 12:11 masarakantayo manen daytoy a kapanunotan ti panagballigi. Ti sao a “mangabak” iti sigud a pagsasao ti teksto ket nikao. Mabalin a litiral a maipatarus a “tapno mangparmek, tapno agraira, tapno mangabak, wenno tapno umay a sibaballigi.” Paliiwen no kasano a mabalin kadatayo nga agbalin nga agballigi. Ti Apocalipsis 12:11 pasingkedanna a dayta ket babaen laeng iti “dara ti Cordero.”

Iti Apocalipsis 5:6, iti naimpadtoan a sirmata, ni Juan kumitkita idiay langit ket nakitana “ti maysa a Cordero, a cas la napapatay idi.” Ti sakripicio ni Cristo ket isu ti sentro ti imatang ti amin a langit. Awan a pulos iti ad-adda pay a natantan-ok a panangipaduyakyak ti awan patinggana, di matukod nga ayat ti Dios ngem iti kruz.

No awatentayo babaen ti pammati ti naaramidan ni Cristo nga agpaay kadatayo, ti utangtayo ket mapunas, ket agtakdertayo nga awan pagkurkuranganna iti imatang ti Dios. Dagiti basbasoltayo ket napakawandan (Col. 1:14; Efe. 1:7; Col. 2:14), ken ti “mangidardarum cadagiti cacabsattayo naitapuaken” (Apo. 12:10). Datayo ket nasubbot, naballigi, ken naisalakan, saan a gapu kadagiti bukodtayo a pakaikarian no di ket agsipud kadagiti balligi ni Cristo iti biangtayo.