---
title: 'Ti Natda ti Dios iti Panawen-ti-Panungpalan'
date: 30/03/2023
---

Ti diablo ket adda a makigubgubat ken Cristo nanipud ti yaalsana idiay langit (Apo. 12:7). Ti panggep ngarud ni Satanas idi ken ti panggepna ita ket tapno maalana iti pannakatengngel iti uniberso (kitaen Isa. 14:12–14). Ti sentro ti imatangna iti maudi nga al-aldaw ti pakasaritaan ti daga ket kadagiti tattao ti Dios. Ti Apocalipsis 12:17 ipaganetgetna nga ipakdaar a ti dragon (Satanas) ket nakapungtot idi (nakaunget) iti babai (ti iglesia) ken napanna ginubat ti dadduma iti kapuonanna. Daytoy a sasao, ti dadduma iti kapuonanna, ket naipatarus met “ti natda” iti Ti Biblia. Ti natda ti Dios agtalinaed a napudno ken Cristo, natulnog iti kinapudnona, ken matalek iti trabahona.

`Basaen ti Apocalipsis 12:17. Ania dagiti kababalin ti natda ti Dios, ti iglesiana iti maudi-nga-aldaw, a masarakan iti daytoy a bersikulo?`

Iti Apocalipsis 12:17, ni Satanas (ti dragon) ket nakapungtot iti babai, ti iglesia ti Dios. Ti diablo ket narungsot iti maysa a tattao nga isu a mangsalimetmet iti bilbilin ti Dios, ket aramidenna ti isuamin a banbanag a mabalinna a mangdadael kadakuada.

Iti ud-udina, isu ket mangilongalong iti maysa a bilin tapno dida makagatang wenno makalako ken maibaludda ken sangoenda ti patay (kitaen Apo. 13:14– 17). No ni Satanas ket dina madadael ni Cristo, gandatenna a dadaelen ti banag nga ay-ayaten unay ni Cristo—ti iglesia ni Cristo. Ti maudi a gubat ti daga ket saan a naisentro iti Middle East ken dagiti nadumaduma a rirriri idiay; naisentro dayta kadagiti isip dagiti tattao ni Cristo a naiwaraswaras iti amin ti lubong. Dayta ket gubat iti dua nga agsupsupiat a pwersa, ni Cristo ken Satanas. Manen, awan iti adda iti tengnga [neutral].

Ti kangrunaan a saludsod iti daytoy maudi a gubat ket, “Sino ti makinkukua iti kinapudnotayo? Siasino iti pakikaduaantayo?” Ti langit ayabanna dagiti mamati nga isu a naay-ayo unay gapu iti ayat ni Cristo, nasubbot gapu iti Paraburna, naitalaga kadagiti Panggepna, napapigsa gapu iti Espirituna, ken natulnog unay kadagiti Bilbilinna ta siaanamongda a mangsango iti patay a mismo nga agpaay iti Trabahona.

Ti lubongtayo ket agturong iti maysa a dakkel a rigat. Ngem ken Jesus, babaen ken Jesus, gapu ken Jesus, ti balligitayo ket naipatalged—agingga nga agtalinaedtayo a naisilpu Kenkuana, nga isu nga aramidentayo babaen ti pammati, maysa a pammati a mangiturong iti panagtungpal. Dayta ket amin dumtengda iti bukodtayo a pili.

`Kasano iti panangkitam iti kinapaypayso ti Apocalipsis 12:17 a maararamid iti bukodmo a biag, iti bukodmo a Nacristianoan a kapadasan? Dayta ket, ania dagiti wagas a masarakam ti dakkel a panagbinnusor a maar-aramid iti bukodmo a biag?`