---
title: 'Ti Sugat a Makapatay'
date: 11/06/2023
---

Kas iti naadaltayon, dagiti pannakabalin ti animal iti Apocalipsis 13 ken 14 ket itakderanda ti maysa a sangalubongan a sistema ti saan a pudno a panagdaydayaw. Ngem adda ad-adu pay.

`Basaen ti Apocalipsis 13:5; Apocalipsis 12:6, 14; ken Daniel 7:25. Kasano iti kabayag ti panangituray daytoy a turay iti narelihiyosoan a buya kadagiti napalabas a siglo?`

Ti animal ket agtultuloy iti maysa a matudtudo a kapaut ti panawen iti pakasaritaan. Iti nainsimboloan a panawen dagiti padto, ti maysa a naimpadtoan nga aldaw ket kabatoganna iti maysa a litiral a tawen. Idiay Numeros 14:34 mabasatayo: “ti tunggal aldaw cabatoganna ti maysa a tawen”—panangipakat ti principio ti Biblia a panagbilang iti maysa nga aldaw iti maysa a tawen. Manen, ti Dios kunana, “tunggal aldaw maipaay iti macatawen, isu ti inkeddengco kenca” (Eze. 4:6). Daytoy a principio ket naulit-ulit a napaneknekanna nga apagisu iti panangipatarus kadagiti panawen ti padto iti Biblia, kas iti 70 a lawas ti Daniel 9:24–27. Ti panangkuenta iti tiempo ti panawen a naibaga idiay Apocalipsis 13:5 ti 42 a bulan, nga addaan iti 30 nga al-aldaw iti maysa a bulan, dumtengtayo iti 1260 a naimpadtoan nga al-aldaw wenno litiral a tawtawen. Ti kadaanan a kalendario ket nagtultuloy a naaddaan iti 360 nga al-aldaw iti kada tawen.

Iti maikapat a siglo, ni Emperor Constantino ti Roma ket pinagbalinna a ligal ti kina-Cristiano iti amin a pagarian. Idi inyalisna ti kabicerana idiay Byzantium idi A.d. 330 tapno pagkaykaysaenna ti akin-amianan ken akin- laud a paset ti pagarianna, nangibati iti maysa a kawaw ti panangipangulo idiay Roma. Ti papa ngarud, ti nangpunno iti daytoy a kawaw. Isu ket saan laeng a maysa a napigsa unay a narelihiyosoan a pangulo no di pay ket maysa a maibilang a napolitikaan a pwersa iti Europa. Idi A.d. 538, ni Justinian, ti emperor ti Roma, ket opisyal a pinalubosanda ti obispo ti Roma ti paset a mangitakder ti pammati. Ti iglesia iti tengnga ti panawen (medieval church) winatwatna ti dakkel nga impluwensya manipud A.d. 538 agingga ti A.d. 1798, pakairamanan ti nakabutbuteng a panangidadanes a naibaga idiay pauna ti liksion. Ni General Berthier a heneral ni Napoleon ket innalana ti papa a kayaw idi A.d. 1798, ti apagisu a pannakatungpal ti padto.

Ni Berthier ken ti buyotna tiniliwda ni Pope Pius VI ken inikkatda nga awan iti aniaman a serseremonia manipud iti trono ti kinapapa. Ti danog iti kinapapa ket nakaro, ngem, segun iti Apocalipsis 13:12, ti makapatay a sugat ket maagasanto, ket ti lubong ket mangngegdanto iti ad-adu pay manipud iti daytoy a turay—maysa nga ad-adu pay nga amang.

`Utoben maipapan no kasano ti kinakaskasdaaw ti padto ti Biblia ken no kasano iti pannakaiparangarangna kadatayo iti pannakaammo ti Dios kadagiti paspasamak ti masakbayan. Ania koma ti isuro kadatayo daytoy a kinapudno maipapan no apay a mabalintayo a pagtalkan dagiti karkari ti Apo, uray pay dagiti ditay pay nakita ti pannakatungpalna?`