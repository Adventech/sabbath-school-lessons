---
title: 'Ti Sello ti Dios ken ti Marka ti Animal: Paset 2'
date: 10/06/2023
---

### Basaen Agpaay ti Adal ita a Lawas
Apo. 12:6, 14; Dan. 7:25; 2 Tes. 2:3, 4; Deut. 6:8; Deut. 11:18; Exo. 20:8–11.

> <p>Paset a Mayulo</p>
> “Ket nakitac ti sabali nga angel nga umuli manipud iti leleggacan ti init, nga adda kencuana ti sello ti Dios a sibibiag; ket pinuccawanna iti dackel a timec dagiti uppat nga angel a naiccan ti pannacabalin a mangranggas iti daga ken iti baybay. A cunana: Dicay ranggasan ti daga ken castamet ti baybay wenno dagiti caycayo, agingga iti dicam maselloan dagiti adipen ti Diostayo cadagiti mugmuginda’ ” (Apocalipsis 7:2, 3).

Idi maika sangapulo ket lima a siglo, ti tantanap ti Piedmont, nangato idiay Alps ti akin amianan ti Italy, ket pagtaengan dagiti Waldenses, tattao a nangikeddeng nga agtalinaed a matalek iti pannakaawatda iti Biblia. Kas bunga iti di magaraw a kinapudnoda ken Cristo, naidadanesda iti kasta unay a kinarungsot. Idi A.d. 1488, dagiti Waldenses idiay Tanap ti Loyse ket nadawel a pinapatay ida ti Iglesia Romana gapu ti pammatida.

Sabali pay nga allon ti pannakaidadanes dimteng idi maika sangapulo ket pito a siglo, idi ti duque ti Savoy ket nangibaon iti maysa a buyot a 8,000 idiay teritorioda ken kiniddawna iti lokal nga agkuartelda kadagiti pagtaenganda. Inaramidda a kas iti kiddawda, ngem daytoy ket maysa nga istratehiya a mangted kadagiti soldado iti nalaklaka a pannakaasidegda kadagiti biktimada. Idi Abril 24, 1655, iti 4:00 a.m., maysa a pagilasinan iti naited nga agpaay iti panangrugi a panagpapatay. Ita a tiempo ti bilang ti natay ket nasurok nga 4,000.

Daksanggasat, ti pakasaritaan, ket masansan a maulit. Ti padto ti “marka ti animal” ket maipapan iti maudi a silpo iti maysa a saan a nadiosan a kawar ti narelihiyosoan a panangidadanes nga agsubli iti amin a panpanawen. Kas kadagidi panangidadanes iti napalabas, dayta ket naaramid a mangpwersa iti tunggal maysa nga umanamong iti matudtudo a naituyang a patpatien ken maysa a naipalubos a sistema ti panagdaydayaw. Nupay, kas iti kankanayon, ti Dios ket addaan latta kadagiti tattao a saan a sumuko.

_*Adalen ti adal ita a lawas tapno maisagana agpaay ti Sabado, Hunyo 24._