---
title: 'Ti Suot a Sabado'
date: 15/06/2023
---

Uray pay itan, nalabit, ti tukad ket naikabilen nga agpaay iti daytoy asidegen a pannakaidadanes. Idi Hunyo 6, 2012, ni Pope Benedict XVI inaramidna daytoy naganat nga awis kadagiti nasurok a 15,000 a tattao a naguornong idiay St. Peter’s Square idiay Roma a ti Domingo ket masapul nga agbalin a maysa nga aldaw ti panaginana nga agpaay iti tumunggal maysa, tapno dagiti tattao ket agbalin a wayawaya a makiadda kadagiti pamilyada ken iti Dios. “Babaen iti panangikalintegan iti Domingo, ti maysa ket ikalinteganna ti wayawaya ti tao.” Agpayso, daytoy ket saan nga isu met laeng a banag a kas iti panangkiddaw kadagiti dadduma a salimetmetanda daytoy nga aldaw, a kas maisupadi iti Sabado a naibatay iti Biblia, ngem ipakita dayta ti kapanunotan ti Domingo a kas isu iti “aldaw a panaginana” ket isu iti napaypayso nga isyu. Iti mabiit wenno iti ud-udina, dagiti linlinteg ket maiyulogto, ken dagidiay a sipapanakem a mangsurot iti Sao ti Dios ken mangsalimetmet iti pudno a Sabado ket mapabasoldanto a kas sumupsuppiat iti kasayaatan a pagngayangayan ti sociedad.

Iti daytoy a tiempo ti krisis, dagiti matalek a tattao ti Dios ket, babaen iti paraburna ken babaen iti pannakabalinna, ket agtakderda a sititibker iti kombiksyonda a sumurot Kenkuana. Saanda a sumuko iti paspasamak.

Iti kasungani ti marka ti animal, awatenda ti sello ti Dios. Dagiti sello ket naaramat idiay nagkauna a panpanawen a mangpaneknek iti kinapudno dagiti dokomento. Namnamaentayo ngarud a masarakan ti sello ti Dios a naibugas iti Lintegna. Dagiti kadaanan a sello ket maysa a matudtudo a pakailasinan iti maysa a marka. Ni mammadto nga Isaias kunana, “Reppetem ti pammanecnec, sello-am ti linteg cadagiti adalac” (Isa. 8:16).

`Basaem ti Exodo 20:8–11. Ania dagiti elelemento ti sello a naibatay iti Biblia a masarakam idiay bilin a Sabado? Kasano iti pannakaiduma ti bilin a Sabado kadagiti amin a dadduma a bilbilin?`

Ti maikapat a bilin ket launenna dagiti tallo nga elelemento ti maysa a napudno a sello. Umuna, ti nagan ti makinsello: “ken Jehova, a Diosmo” (Exo. 20:10). Maikadua, ti titolo ti makinsello: ni Jehova nga isu a “nangaramid,” (Exo. 20:11) wenno ti Namarsua. Ken ti maikatlo, ti teritorio ti makinsello: “ti langit ken daga, ti taaw, ken amin nga adda cadacuada” (Exo. 20:11). Segun ti Apocalipsis 7:1, 2, ti sello ti Dios ket naikabil laeng kadagiti mugingtayo, maysa a simbolo dagiti panunottayo. Ni Jesus ket raemenna dagiti wayawaya a pilitayo. Isu ket awisennatayo a mangpalubos Kenkuana a mangsukog kadagiti isiptayo babaen ti Espiritu Santona tapno saantayo a maiyalis manipud iti pannakaiyankla iti pammatitayo iti Sao ti Dios (Efe. 4:30). Gapuna, maawatantayo a ti matalek ket dagidiay a “mangsalimetmet kadagiti bilbilin ti Dios, ken [addaan] iti pammati ni Jesus” (Apo. 14:12), ken nairaman kadagidiay a bilbilin ket ti maikapat, ti maysa a bilin a binalbaliwan ti pannakabalin ti animal.

`Ania dagiti kondisyon a makitayo a madama a mapaspasamak a mabalin a mangidalan iti pannakalapped dagiti narelihiyosoan a wayawayatayo? Ania met dagiti agtalinaed a lapped?`