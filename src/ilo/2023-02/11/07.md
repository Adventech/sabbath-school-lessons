---
title:  Adalen Pay
date:   16/06/2023
---

“Nanipud panangrugi ti dakkel a panagbinnusor sadi langit, ti panggep ni Satanas isu ti panangipuruakna iti linteg ti Dios. Tapno magun-odna daytoy ti gapu nga immalsaanna a bumusor iti Namarsua; ket nupay naitapuak nanipud langit, intuloyna ditoy daga ti kasta a pannakidangadangna. Ti panangallilawna kadagiti tattao, ket iti kasta itabbugna ida a mangsalungasing iti linteg ti Dios, dayta latta ti panggep a sinursurotna. No mabalinna a gun-oden daytoy uray babaen ti pannakaiwalin ti amin a linteg, wenno babaen iti pannakailaksid ti maysa la kadagiti bilinna, isunto met la a banag ti tungpalna. . . . Iti panangsapsapul ni Satanas iti pannakairurumen dagiti bilbilin ti Dios, kinilkillona dagiti sursuro ti Biblia, ket iti kasta dagiti ulbod naiserrekda a paset ti pammati dagiti rinibribu nga agkunkuna a mamati kadagiti Sursurat. Ti maudi a dakkel a panagrupak ti pudno ken ulbod isut’ panaggibus laeng ti nabayag a panagbinnusor maipanggep iti linteg ti Dios. Addatayo ita a sumsumbrek itoy a panagrupak—panagrupak dagiti linlinteg dagiti tattao ken dagiti bilbilin ni Jehova, panaggubat ti relihion ti Biblia ken ti relihion ti parparbo ken ug-ugali.”—Ellen G. White, The Great Controversy, p. 582.

Iti amin ti Apocalipsis, ti panagdaydayaw ken panamarsua ket nagsilpuda a di-mapagsina. Ti kababagas ti panagbinnusor ti naimbag ken dakes, ken dagiti pagsasaritaan [isyu] a nanglikmut iti marka ti animal, agrikos iti likmut no ti Dios ket maikari a daydayawen.

Kas iti nakitatayon, ti kapanunotan a ni Cristo ti Namarsua ket adda iti mismo a puso ti panagdaydayaw iti Sabado. Ni Jesus ket agtultuloy nga ipaganetgetna ti kinapateg ti aldaw nga Isu a mismo naganenna nga “Apo” (Mat. 12:8; Marcos 2:28; Lucas 6:5). Ti Sabado ket maysa nga agnanayon a palagip ti pakabigbigantayo. Ipalagipna kadatayo ti kinasiasinotayo a kas tattao. Ikabilna ti pateg iti amin a tao. Kankanayon a pasingkedanna ti kapanunotan a datayo ket naparsua a tao, ket iti kasta ti Namarsuatayo ket maikari iti kinapudno ken panagdaydayawtayo. Daytoy iti rason no apay a ti diablo ket kagurana unay ti Sabado. Dayta iti nabalitokan a silpo a mamagkaykaysa kadatayo iti Namarsuatayo ken no apay a mangaramid iti napateg a paset idiay maudi a krisis iti panungpalan.

**Salsaludsod a pagiinnadalan**:

`Ania dagiti kangrunaan a principio iti likudan ti panangtunton ti animal ti baybay iti pannakabalin? Ania a wagas a dagidiay isu met laeng a kababalin ket mabalin a maikabil iti puspusotayo nga uray ditay am-ammo?`

`Kasano ti panangsungbatmo kadagidiay a mangirikiar a ti kapanunotan a litiral ni Satanas ket maysa a kadaanan a pampammati a ti nakaadal, wenno dagiti masirib a tattao, ket dida patien? Ania nga argumento ti mabalin nga aramatem a mangsungbat?`