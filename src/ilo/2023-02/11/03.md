---
title:  Ti Nailangitan a Balubal
date:   12/06/2023
---

`Basaen ti Mateo 27:45–50. Ania ti isuro daytoy kadatayo maipapan iti napadasan ni Cristo idiay kruz? Ania iti kayat a saoen ni Jesus iti panangibagana iti Dios no apay a binaybay-anna, ken kasano a daytoy a buya ket matulongannatayo a makaawat no ania iti kaipapanan ti maaddaan iti “pammati ni Jesus”?`

Nakabartay idiay kruz, nabalkot iti sipnget, agaw-awit iti basol, bain, ken panangdusa dagiti basol ti lubong, ken naisina manipud iti panangkita ti ayat ti Amana, ni Jesus ket nagdas-al iti adda a pannakaikayametna iti Ama iti amin a panagbiagna. Dayta ket, babaen iti maysa a biag ti naan-anay a panagtalek iti Ama, uray pay kadagiti naimbag a tiempo, ni Jesus ket nakasagana nga agpaay iti kadadaksan a tiempo, uray pay iti kruz. Ti Mangisalakan nagtalek, uray pay no amin iti aglikmut Kenkuana ket dagiti paspasamak a mangiyik- ikkis Kenkuana nga agdudua. Uray pay no ti Dios ket kas binaybay-anna Isuna, ni Jesus ket saan nga immibbet.

“Iti tengnga ti nakabutbuteng a sipnget, nalawag a binaybay-an ti Dios, ni Cristo ket ibukbokna ti maudi a tedted ti kopa ti kinaay-ay-ay ti tao. Kadagidiay a nakabutbuteng nga or-oras Isu ket nagtalek iti pammaneknek ti panangawat ti Amana a manipud ditoy naited Kenkuana. . . . Babaen ti pammati, ni Cristo ket nagballigi.”—Ellen G. White, Christ Triumphant, p. 277.

Ti pammati ni Jesus ket maysa a pammati a nauneg unay, agtaltalek unay, naitalaga a naan-anay, ta amin dagiti demonio iti langit ken amin a suot ditoy daga ket dida mawagwag dayta. Dayta ket maysa a pammati nga agtalek no saan a makakita, mamati no dina maawatan, kumpet no adda bassit a pagkapetan. Daytoy a “pammati ni Jesus” ket mismo a maysa a sagut a maawattayo babaen ti pammati ken tulongannatayo a lumasat iti masakbayan a krisis. Ti “pammati ni Jesus” nga agtataeng kadagiti puspusotayo iti mamagbalin kadatayo a mangidaydayaw ken Cristo a kas kangatoan ken mamagbalin kadatayo nga agibtur inton maipapilit ti marka ti animal idiay Apocalipsis.

Ngem dayta ket saan a maysa a banag a kellaat nga agparang. Dagiti tattao ti Dios ket sinursuroda iti agbiag babaen ti pammati, inaldaw-aldaw, itan. Kadagiti naimbag a panpanawen, kadagiti dakes a panpanawen, no marikna nga asideg ti Dios, no kas la adayo ti Dios—saan a dayta ti nasken. “Ti nalinteg agbiagto gapu iti pammati” (Gal. 3:11; kitaen met ti Hab. 2:4). Ti tiempo a panagsagsagana ket itan. Tunggal suot ita, no maibturan iti pammati, ket mangpataud iti napateg a bunga kadagiti biagtayo.

`Panunoten ti maysa a tiempo idi ti biag ket kasla agtupak iti likmutmo ken ti amin laeng nga adda kenka ket ti pammatim. Kasano ti pannakalasatmo? Ania nga adal ti nasursurom? Ania iti napadasam a mabalin a makatulong kadagiti sabsabali a nalabit a lumaslasat met iti maysa a banag a pumadpadis iti kapadasam?`