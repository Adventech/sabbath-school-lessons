---
title:  Panagbuteng ken Panagtungpal iti Dios
date:   24/04/2023
---

Ania pay ti dadduma nga isuro ti Biblia kadatayo maipapan no ania ti kaipapanan ti agbuteng iti Dios?

`Basaen ti Deuteronomio 6:2; Salmo 119:73, 74; ken Eclesiastes 12:13, 14. Ania ti iparangarang dagitoy a teksto a bunga ti “panagbuteng iti Dios”?`

Dagitoy a teksto iparangda ti maysa a panagsilpu ti panagbuteng iti Dios ken panangsalimetmet kadagiti Bilbilinna. Ti panagbuteng iti Dios ket maysa a kababalin ti naraeman a panangipateg a mangiturong kadatayo iti panagtungpal. Ti naganat nga awis ti langit ket agpaay kadagidiay a naisalakan babaen ti parabur tapno agbalin a natulnog kadagiti bilbilin ti Dios (Efe. 2:8–10). Ti parabur ket saannatayo a wayawayaan manipud iti panagtungpal kadagiti bilbilin ti Dios. Ti evangelio ket wayawayaannatayo manipud iti panangdusa ti linteg, saan nga iti pagrebbengantayo a mangtungpal dayta.

Ti parabur ket dinatay laeng ispalen manipud iti basoltayo iti napalabas, no di pay ket papigsaennatayo nga agbiag iti nadiosan a kinatulnog iti biag nga agdama. Ti apostol Pablo ipakdaarna a “gapu kencuana inawatmi, ti parabur ken ti kina-apostol a maipaay iti pannacapatulnog iti pammati cadagiti amin nga il-ili, a maipaay iti naganna” (Rom. 1:5).

Adda dagiti sumagmamano a tattao nga addaan iti karkarna a kapanunotan a ti pannakaisalakan babaen ti parabur ket pukawenna ti linteg ti Dios wenno pabassitenna ti kinanasken ti panagtungpal. Patienda nga aniaman a sarita maipapan iti panagtungpal ket ligalismo. Impakdaarda, Amin a kayatmi ket ni Jesus. Ti saludsod ket, “Asino nga Jesus?” Maysa a Jesus iti bukodtayo nga aramid, wenno ti Jesus iti Sursurat? Ti Cristo iti Sursurat ket saannatayo pulos nga idalan iti panangipababa iti Lintegna, nga isu ti nakaisuratan iti kababalinna. Ti Cristo iti Sursurat ket dinatay pulos idalan a mangpabassit kadagiti doktrina ti Biblia, nga isu a mangiparangarang a nalawag unay iti Kinasiasinona ken ti planona nga agpaay iti lubong. Ti Cristo ti Sursurat ket dinatay pulos idalan a mangkessay iti Sursurona iti kinarelihioso a saan a nasken. Ni Cristo ket Isu iti nakaikargaan dagiti amin a nadoktrinaan a kinapudno. Ni Jesus iti pudno a naglasag. Isu ti doktrina a pagbiagan.

Ti maudi nga awis ti Apocalipsis ket ayabannatayo babaen ti pammati ken Jesus tapno awaten ti kinapunno ti isuamin a banbanag nga ipaayna. Dayta ket ayabannatayo nga “agbuteng iti Dios,” nga isu a naipakita babaen ti pammati iti makasubbot a pannakabalinna a mangpapigsa kadatayo nga agbiag iti nadiosan, natulnog a biag.

`Kasano a dagiti sasao ni Jesus ditoy—“ ‘Ket saanyo a pagbutngan dagiti mamapatay iti bagi, ngem ti cararua dida mabalin a papatayen; ngem pagbutnganyo ketdi daydiay macabalin a mangpukaw iti carurua ken iti bagi idiay infierno’ ” (Mat. 10:28)—ket matulongannatayo a makaawat no ania ti kayat a saoen ti agbuteng iti Dios?`