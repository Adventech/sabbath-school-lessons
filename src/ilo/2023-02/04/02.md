---
title: 'Agbutengkay iti Dios'
date: 16/04/2023
---

Ti panggep ti libro ti Apocalipsis iti kaputotantayo ket tapno mangisagana iti tattao nga agbalin a nakasagana nga agpaay iti asidegen a panagsubli ni Jesus ken tapno maikaykaysatayo Kenkuana iti panangited iti damagna iti maudi-nga-aldaw ditoy lubong. Ti Apocalipsis ket iparangna dagiti plano ti Dios ken ilukaisna dagiti plano ni Satanas. Idatagna ti maudi nga awis ti Dios, ti naganat, agnanayon, sapasap a damag nga agpaay iti amin a sangkataoan.

`Basaen ti naganat nga awis ni Juan iti panawen-ti-panungpalan idiay Apocalipsis 14:7. (Kitaen met ti Gen. 22:12; Sal. 89:7; Prov. 2:5; Ecles. 12:13, 14; Efe. 5:21.) Ania a matudtudo a bilin ti itedna kadatayo?`

Ti sao ti Griego iti Baro a Testamento iti “agbuteng” idiay Apocalipsis 14:7 ket phobeo. Dayta ket naaramat ditoy saan nga iti banag a mabuteng ken Apo Dios no di ket iti banag a panagraem, panagaripapa, ken panangipateg. Dayta ket idanonna ti kapanunotan ti namimpinsan a kinapudno ken Apo Dios ken naan-anay nga isusuko iti pagayatanna. Dayta ket kababalin ti nakem a naisentro-iti-Dios a saan ketdi a naisentro iti bukod a bagi. Dayta ket kasungani iti kababalin ni Lucifer idiay Isaias 14:13, 14, idi kinunana iti pusona, “ ‘Agpangatoacto sadi langit, ibayogconto ti tronoc iti ngato dagiti bitbitwen ti Dios; ken agtugawacto iti bantay ti gimong, cadagiti caadayuan a paspaset ti amianan; Agpangatoacto iti rabaw ti cangatoan dagiti ululep; ipadpadconto ti bagic ken Cangatoan.’ ”

No di ket, dayta ket kababalin ni Cristo, nga “idinto nga addaan galad a Dios . . . nagpacumbaba a nacnakemna, a nagtulnog agingga ken patay, wen, patay iti cruz” (Fil. 2:6, 8).

Ti kababagas ti dakkel a panagbinnusor ket agrikos iti likmut ti isusuko ken Apo Dios. Ni Lucifer ket managimbubukodan. Isu ket agmadi a sumuko iti aniaman a turay malaksid iti bukodna. Imbes a pasakop iti Maysa nga adda iti trono, ni Lucifer ket tinarigagayanna ti agturay manipud iti trono. Iti panagbuteng iti Dios ket iti panangikabil Kenkuana nga umuna iti panpanunottayo. Dayta ket panangtallikod iti kinaimbubukodan ken kinapasindayag ken panagbiag iti maysa a biag a naan-anay nga agpaay Kenkuana.

Ken dayta ket nalawag unay a masapul a napateg agsipud ta isu iti immuna a sasao a rimmuar iti ngiwat ti umuna kadagiti tallo nga angel.

Gapuna, masapul nga ikasotayo.

`Ania ti bukodmo a kapadasan iti panagbuteng iti Dios? Kasano iti panangilawlawagmo iti maysa a tao, iti maysa a nasayaat a wagas, no apay a ti “agbuteng iti Dios” ket maysa a banag a nasayaat?`