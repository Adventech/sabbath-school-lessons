---
title:  Panangted Dayaw iti Dios
date:   26/04/2023
---

Maysa nga adal iti panangaramat iti sao idiay Daan a Testamento nga “isu dayawenyo” (Apo. 14:7) ket makapangayangay unay nga ipakitana dayta a masansan (ngem saan laeng) nga agparang iti lawag ti nadiosan a panangokom (Jos. 7:19; 1 Sam. 6:5; Jer. 13:15, 16; Mal. 2:2), kas iti aramidenna met iti damag ti umuna nga angel (Apo. 14:7). Daytoy a kapanunotan ket makita met idiay Apocalipsis 19:1, 2—“ ‘Aleluya Ti pacaisalacanan ken ti dayag ken ti pannacabalin cucua ti Diostayo: Ta napudno ken nalinteg dagiti panangipatona.’ ”

`Basaen ti 1 Corinto 3:16, 17; 1 Corinto 6:19, 20; ken 1 Corinto 10:31. Kasano a dagitoy a teksto ket matulongannatayo a makaawat iti maysa a wagas a maidaydayawtayo ti Dios?`

Segun ken apostol Pablo, dagiti bagitayo ket maysa a santuario, ti lugar a pagtaengan ti Espiritu ti Dios, maysa a templo a naaramid a santo babaen iti kaadda ti Dios. Ti Sursurat mangted kadatayo iti maysa a nalawag nga ayab a mangidaydayaw iti Dios iti isuamin a paset dagiti biagtayo. Inton ti Dios iti sentro dagiti biagtayo, ti maymaysa a tarigagaytayo ket iti panangted dayag iti Dios, uray pay kadagiti taraontayo, dagiti kawestayo, dagiti pagragsakantayo, wenno dagiti pannakilangentayo kadagiti sabsabali. Itedtayo ti dayaw ti Dios kabayatan nga ipaduyakyaktayo ti kababalin ti ayatna iti lubong babaen iti pannakaitalagatayo a panangaramid iti pagayatanna. Daytoy ket ad-adda pay a napatpateg iti lawag ti panangokom ti panawen-ti-panungpalan ti daga.

`Basaen ti Roma 12:1, 2. Ania nga awis ti aramiden ni apostol Pablo maipapan iti kinaisuamin dagiti pilitayo iti biag?`

Ti sao ti Griego iti Baro a Testamento agpaay iti bagi iti daytoy a teksto ket somata, nga isu a nasaysayaat a maipatarus kas sibubukel a kinasiasinom— bagi, isip, ken rikrikna. Ti naipatarus a Biblia a Phillips ket ipatarusna ti sasao a “panagdayawyo a naespirituan” a kas maysa nga “act of intelligent worship (aramid ti nainsiriban a panagdayaw).” Iti sabali a pannao, no mangaramidka iti maysa a mamimpinsan a pannakaitalaga nga “agbuteng iti Dios” ken “Isu dayawenyo” iti amin nga aramidem, ited ti isipmo, bagi, ken rikrikna Kenkuana, daytoy ket maysa nga aramid ti naisiriban a panagdaydayaw. Ken kasta met, iti lawag ti panangokom ti Dios, ti panangikaso a panagtungpal ket, pudno unay, maysa a nasayaat a kapanunotan. 

`Panunotem no ania iti aramidem iti bagim. Ania ti maaramidam a mangipasigurado a pudno unay, nga idaydayawmo ti Dios iti dayta?`