---
title:  Dagiti Agballigi iti Apocalipsis
date:   27/04/2023
---

“Daytoy ti kinaanus dagiti sasanto, nga salimetmetanda dagiti bilbilin ti Dios, ken ti pammati ni Jesus” (Apo. 14:12). Daytoy ti pannakaipakita dagiti matalek a tattao ti Dios iti maud-udi nga al-aldaw. Ngem, ti laeng wagas a ti siasioman ket masalimetmetanna dagiti bilbilin ti Dios, idi wenno ita, ket babaen ti pammati ni Jesus. Paliiwen, ti tekstotayo ket saanna a kuna, “pammati ken Jesus,” nupay dayta ket napalalo a napateg, ngem daytoy a sasao, “ti pammati ni Jesus,” ket maysa a banag nga ad-adu pay. Ti kalidad ti pammati ti namagbalin ken Cristo a nagbalin a naballigi kadagiti narungsot a pannulisog ni Satanas. Ti pammati ket maysa a sagut a naited iti tunggal maysa a mamati. No watwatentayo ti pammati nga inkabil ti Espiritu Santo kadagiti puspusotayo, dayta a pammati ket dumakkel. Agballigitayo saan a gapu iti pannakabalin ti pagayatantayo, no di babaen ti pannakabalin ti sibibiag a Cristo nga agtartrabaho babaen kadatayo. Agballigitayo saan a gapu iti kinasiasinotayo no di gapu iti Kinasiasinona.

Mabalintayo iti mangabak agsipud ta Isu ket nangabak. Mabalintayo ti agballigi agsipud ta Isu nagballigi. Mabalintayo nga abaken ti sulisog agsipud ta Isu inabakna ti sulisog.

`Basaen ti Hebreo 4:14–16 ken Hebreo 7:25. Ania dagiti wagas a panangabak ken panagbiag iti biag nga “agbuteng iti Dios” ken “panangidaydayaw Kenkuana”?`

Ni Jesus, ti nadiosan nga Anak ti Dios, ket nagballigianna dagiti pangallilaw ti diablo. Isu ket sinangona dagiti pannulisog a nagtaltalek kadagiti karkari ti Dios, insukona ti pagayatanna iti pagayatan ti Ama ken nagdasdasal iti pannakabalin ti Ama. Iti panagtalek Kenkuana, ikikita Kenkuana, panagpammati Kenkuana, datayo met, ket agballigi. Ni Jesus ket Isu iti amintayo, ken dagiti damdamag dagiti tallo nga angel ket maipapanda amin Kenkuana. Ti damag ti Apocalipsis ket maysa a balligi, saan a pannakaabak. Dayta ket saritaenna ti tattao nga isu a babaen ti paraburna ken babaen ti pannakabalinna ket nagballigi.

Ti sao nga “agballigi” iti maysa a langa wenno sabali ket naaramat iti 11 a daras iti libro ti Apocalipsis. Iti sirmata ti pito nga ig-iglesia a mangibagi iti naCristianoan nga iglesia manipud iti immuna a siglo agingga iti tiempotayo, adda dagiti mamati iti amin a kapkaputotan nga isu a, kuna ni Juan, “nagballigi.” Idiay panawen-ti-panungpalan dagidiay nga “agballigi” tawidendato amin a banbanag (Apo. 21:7). Daytoy ket saan a ligalismo. Dayta ket balligi babaen ken Jesu Cristo, a ti naan-anay a biag ti naan-anay a kinalinteg, ken dayta laeng, ket isu iti mangted kadakuada iti kari ti agnanayon a biag. Dayta ket pammati nga agar-aramid. Dayta ket mangbalbaliw-biag, datdatlag a parabur iti biag ti mamati.

`Adda kadi dagiti banbanag iti biagmo a tarigagaymo a mapagballigian? Kasano iti panangaramidtayo kadagiti tartarigagaytayo nga araramid? Ania dagiti napraktikalan nga addang a maaramidtayo tapno agbalin a maysa kadagiti “agballigi” iti Apocalipsis?`