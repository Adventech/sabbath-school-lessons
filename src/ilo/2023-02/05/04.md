---
title:  Maysa a Natan-ok a Buya
date:   02/05/2023
---

Dagiti naimpadtoan a libro ti Daniel ken Apocalipsis ket agkaduada a libro a mangitudtudo kadatayo kadagiti pannakalukat dagiti paspasamak dagiti maud-udi nga al-aldaw ti pakasaritaan ti daga. Ti libro ti Apocalipsis iwaragawagna a ti oras ti panangokom ti Dios ket dimtengen. Ti libro ti Daniel iparangarangna no inton ano ti panangrugi ti panangokom.

Iti Daniel 7, ti Dios imparangarangna ti pakasaritaan ti lubong iti mammadto. Dagiti nasnacion ket tumakder ken marba. Dagiti mangidadanes a pannakabalin parigatenda dagiti tattao ti Dios. Kalpasan iti panangiladawanna iti Babilonia, Medo-Persia, Grecia, Roma, ti pannakawarawara ti Pagarian ti Roma, ken ti pannakaidadanes ti iglesia iti 1,260 a tawtawen a kas naipakita iti teksto (Dan. 7:25; kitaen pay ti Apo. 12:14), ti Dios insentrona ti panunot ni Daniel iti maysa a nadayag a nailangitan a pasamak a mangisimpa iti husto kadagiti amin a banbanag. Ti imatang ti mammadto ket naiturong manipud pannakabangun ken pannakarba dagiti nasnacion ken dagiti mangidadanes a pannakabalin ti daga agingga iti silid ti trono ti uniberso ken maudi a panangokom ti Dios, inton ilintegna ti amin a biddut ken ipasdekna ti agnanayon a pagarian ti kinalintegna.

Ti Dios innalana ni Daniel iti naimpadtoan a sirmata manipud gusoguso ken dangadang ti daga agingga kadagiti dayag ti nailangitan a santuario ken ti pannakaipatugaw ti korte suprema ti uniberso, nga idiay ni Cristo, ti Nainkalintegan nga Agturay iti daytoy a lubong, ket awatenna manipud ti Amana ti pagarian a nainkalintegan a Kukuana.

`Basaen ti Daniel 7:9, 10, 13 ken iladawan no ania iti nakita ni Daniel kadagitoy a bersikulo. Ania met iti maudi a bunga daytoy a panangokom? Kitaen ti Daniel 7:14, 26, 27.`

Ti pagtungpalan ti amin a tao ket maikeddeng idiay silid a pangokoman ti langit. Ti nalinteg ti agraira. Ti pudno mangabak. Ti hustisya agari. Daytoy iti maysa a kasisiddaawan, kaseseggaan, kapipintasan a buya iti amin a Sursurat. Ket ti napintas a damag ket dayta ket agpatingga a naimbag unay kadagiti matalek a tattao ti Dios, dagidiay a nakawesan iti kinalinteg ni Cristo.

Asitgan ni Jesus ti nailangitan nga Amana iti imatang ti intero a uniberso. Dagiti nailangitan a nabiag nagdudopodopda iti likmut ti trono ti Dios. Ti intero a uniberso dagiti saan a natnag a nabiag agtakderda a siaaripapa iti daytoy a buya ti panangokom. Ti nabayag a dangadang a naaramid kadagiti rinibribu a tawtawen ket iti mabiit sumardengen. Ti gubat nga agpaay iti trono ti uniberso ket maikeddeng ken malpasen a naan-anay. 

`Husto ni Daniel maipapan kadagiti pagpagarian a dimteng ken naglabas a kas naipadto. Apay ngarud, nga adda ti dakkel unay a kaipapananna iti panagtalek iti Sao ti Dios maipapan iti kunana iti kamaudianan, “maysa nga agnanayon a pagarian” a saan a pulos a “mapalabas”?`