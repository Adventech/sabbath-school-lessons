---
title: 'Ni Jesus Ket Maikari'
date: 27/04/2023
---

Idiay Apocalipsis 5:1–3, makitatayo manen iti maysa a trono. Maysa a pagbasaan a nasuratan iti uneg ken iti ruar ti nairuar. Dayta ket naselloan iti nadiosan a sello, ken awan iti maysa idiay langit ken daga iti makalukat iti dayta a pagbasaan. Dagiti nailangitan a nabiag nagpigerger. Ti pagsasaritaan [isyu] ket nakaro. Awan iti nabiag nga angel iti mabalin a mangibagi iti sangkataoan idiay maudi a panangokom. Nagsangit ni Juan agsipud ta awan iti makalukat iti pagbasaan. Kalpasanna maysa kadagiti lallakay, maysa kadagidiay nasubbot manipud daga, nagsao kadagiti sasao a pammabileg iti puso ni Juan. Ni Jesus, ti Cordero ti Dios, ti maikari a manglukat iti pagbasaan.

Nakita ni Juan ti namimpinsan a sungbat iti parikut ti basol idiay Apocalipsis 5:5. Adtoy ti nataengan a mammadto kitkitaenna ti kakaisuna a wagas ti siasinoman a mabalinna ti lumasat iti maudi a panangokom idiay trono ti Dios. “Ket maysa cadagidi lallacay kinunana caniac: Saanca nga agsangit; adtoy ti Leon iti tribu ni Juda, iti ramut ni David, nagballaigi tapno bistradenna ti pagbasaan, ken tapno warwarenna dagiti pito a sellona. Ket nakitac, nga agtatacder. . . . ti maysa a Cordero, a cas la napapatay idi” (Apo. 5:5, 6).

`Basaen ti Apocalipsis 5:8–12. Kasano iti sungbat ti amin a langit iti naiwaragawag a ni Jesus ti maikari a manglukat iti pagbasaan ti panangokom ken mangsubbot kadatayo?`

Ni Jesus, ti Cordero ti Dios nga Isu a nangisakripicio iti Biagna nga agpaay iti pannakaisalakan ti amin a sangkataoan, alaenna ti pagbasaan ti panangokom ken lukatanna dayta. Amin ti langit bimtak iti naragsak a panagdaydayaw. Ti panagballigina kadagiti sulisog ni Satanas, ti ipapatayna idiay kruz ti Kalbaryo, ti panagungarna, ti panagministrona kas Nangato a Padi, ti mangipaay ti pannakaisalakan nga agpaay ti amin nga isu a mangpili a mangsungbat iti paraburna babaen iti pammati. Ti panangokom ket nakaskasdaaw a naimbag a damag nga agpaay kadagiti tattao ti Dios. Dayta ket saritaenna ti panagpatingga ti panagari ti basol ken pannakaispal dagiti tattao ti Dios.

Adda kadi pay iti ad-adda a makapabileg? Ni Jesus agtakder nga agpaay kadatayo idiay panangokom. Ti naan-anay a nalinteg a Biagna ti mangabbong kadatayo. Ti Kinalintegna ti agtrabaho iti unegtayo a mangaramid kadatayo a baro. Ti Paraburna ti mangpakawan kadatayo, mangbalbaliw kadatayo, ken mangpapigsa kadatayo nga agbiag iti nadiosan a biag.

Saan a masapul a mabutengtayo. Ni Jesus agtakder nga agpaay kadatayo idiay panangokom, ken dagiti pannakabalin ti dakes ket naabakda. Ti panangokom ket naipaay a “pagimbagan” dagiti tattao ti Dios (Dan. 7:22). Ti panggep ti panangokom ket saan a tapno kitaenna no kasano iti kinadakestayo no di ket tapno iparangarangna no kasano iti kinaimbag ti Dios.

`Manen, agtaeng iti dakkel a namnama nga adda kadatayo idiay panangokom: Ni Jesus kas sunotayo. Apay a dayta laeng iti namnamatayo?`