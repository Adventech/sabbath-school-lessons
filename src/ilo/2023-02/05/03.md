---
title: 'Ti Panangokom ken Asi ti Dios'
date: 24/04/2023
---

Ti kruz ken panangokom ket agpadpada nga iparangarangda a ti Dios ket nalinteg ken naasi. Ti nasalungasing a linteg ket kiddawenna ti patay ti managbasol. Ti hustisya ipakdaarna, “Ta dagiti supapac ti basol isu ni patay.” Ti asi sumungbat, “ti naparabur a sagut ti Dios isu ti biag nga agnanayon, ken Jesu-Cristo nga Apotayo” (Rom. 6:23). No ti linteg ti Dios ket mabalin koma a mabaliwan wenno mapunas, mamimpinsan koma a saan a nasken a matay ni Cristo. Ti ipapatay ni Cristo ipasdekna ti agnanayon a kababalin ti linteg, ken ti linteg ket isu iti pakaibatayan ti panangokom.

`Basaen ti Apocalipsis 20:12. Kasano iti pannakaokomtayo? Ania ti adda a pakainaigan dagiti naimbag nga ar-aramidtayo iti pannakaisalakantayo?`

Dagiti ar-aramidtayo iparangarangda dagiti pilitayo ken ti kinapudnotayo iti Dios. Segun iti Efeso 2:8, 9, “ta gapu iti parabur naisalacancayo gapu iti pammati . . . Saan nga aggapu cadagiti ar-aramid, tapno awan ti siasinoman nga agpasindayaw.” Ngem no isalakannatayo ni Cristo, Isu ket balbaliwannatayo. “Ta datayo aramidnatayo, a naparsua ken Cristo Jesus a maipaay cadagiti naimbag nga ar-aramid” (Efe. 2:10).

Dagiti naimbag nga ar-aramidtayo a, napapigsa babaen ti Espiritu Santo, ket saandatayo nga isalakan, ngem saksianda a ti pammatitayo ket napudno. Ti maudi a panangokom ti Dios ket ikkatenna amin a panaginkukuna, amin a panaginsisingpet, amin a kinaulbod, ket salputenna iti kauunggan ti kinataotayo. Iti panangipakita iti saadtayo iti sangoanan ti Dios idiay panangokom, ni Ellen G. White ket ipaayna daytoy napigsa unay a buya no kasano a ti evangelio ken panangokom ket agtimpuyogda a dua.

“Idinto ta dagiti mabigbigbig a tattao ti Dios ket naiparangda a kas nakatakder iti sangoanan ti Apo kadagiti narugit a pagpagan-anay ket mangiturong koma iti kinapakumbaba ken nauneg a panangsukimat ti puso iti biang ti amin a mangik-ikot iti Naganna. Dagidiay a pudno a manggugor kadagiti kararruada babaen iti panangtungpal iti pudno ket maaddaanda iti maysa a kakapakumbabaan a kapanunotan kadagiti bagbagida. No kaano a nasingsinged iti panangkitada iti awan mulitna a kababalin ni Cristo, napigpigsa met ti tarigagayda nga agbalin a maiyataday iti ladawanna, ken basbassit ti panangkitada iti kinadalus wenno kinasanto kadagiti bagbagida. Ngem kabayatan a mabigbigtayo koma ti managbasol a kasasaadtayo, agdasaltayo koma ken Cristo a kas kinalintegtayo, ti pannakapasantotayo, ken pannakasubbottayo. Saantayo a masungbatan dagiti pammabasol ni Satanas a maibusor kadatayo. Ni laeng Cristo ti makaaramid iti nabertud a pakaasi iti biangtayo. Isu iti makabael a mamagulimek iti mangidardarum a nabuyogan argumento a nabangon saan a kadagiti pakaikariantayo, no di ket iti bukodna a pakaikarian.”—TESTIMONIES FOR THE CHURCH, vol. 5, pp. 471, 472.

`Kasano iti panangkitam, iti bukod a sasao ni Ellen White, iti di mabalin a panagsina ti evangelio manipud iti panangokom? Ania a namnama iti maalam manipud iti daytoy a panagsilpu ti evangelio ken panangokom nga agpaay iti bagbagim?`