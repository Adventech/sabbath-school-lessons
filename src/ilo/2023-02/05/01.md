---
title: 'Ti Naimbag a Damag ti Panangokom'
date: 22/04/2023
---

### Basaen Agpaay ti Adal ita a Lawas
Apo. 14:7; Sal. 51:1–4; Apo. 20:12; Dan. 7:9, 14, 26; Apo. 4:2–4; Apo. 5:1–12.

> <p>Paset a Mayulo</p>
> “Ket cunana iti dackel a timec, ‘Agbutengcay iti Dios ket isu dayawenyo: ta dimteng ti horas ti panangocomna; ket agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum’ ” (Apocalipsis 14:7).

No nalawagman ti Biblia maipapan iti aniaman a banag, nalawag a ti Dios ket maysa a Dios ti panangokom, ken iti kabiitan a panawen wenno iti ud-udina, iti maysa a wagas wenno iti sabali, ti panangokom—ti panangokom nga isu nga agkurang ditoy ken ita—ket umayto ken imatonan ti Dios a Mismo, “ti Ocom ti amin a daga” (Gen. 18:25; kitaen pay ti Sal. 58:11; Sal. 94:2; Sal. 98:9). Wenno, kas iti insurat ni Pablo: “Iti casta tunggal maysa cadatayo idatagnanto iti Dios ti kinaisuna met laeng” (Rom. 14:12).

Nakabutbuteng a panunoten, saan kadi? Masapul a mangted iti maysa a pannakaidatag kadagiti bagbagitayo iti sangoanan ti Dios, ti Dios nga Isu a makaammo kadagiti kauunggan a banbanag, ti Dios nga Isu nga “iyegnanto ti tunggal aramid iti pannacaocom, agraman tunggal nailemmeng a banag, no isu naimbag, wenno dakes” (Ecles. 12:14)?

Ngem, mamimpinsan a ti panangokom iparangna ti kinaimbag ken ti parabur ti Dios ken Isu ket agpadpada a nalinteg ken naasi iti panangtratarna iti naisalakan, ken uray pay iti napukaw.

Ita a lawas intayo sukisoken dagiti naun-uneg a tema ti panangokom a mainaig iti dakkel a panagbinnusor a rumungrungsot iti uniberso, ken intay kitaen nangnangruna maipapan no ania iti mapasamak no dagiti matalek a tattao ti Dios a mismo ket sangoenda ti di maliklikan a “pannacaocom nga umayto” (Aramid 24:25).

_*Adalen ti adal ita a lawas tapno maisagana agpaay ti Sabado, Mayo 6._