---
title: 'Adalen Pay'
date: 28/04/2023
---

Kitaen dagiti napigsa unay a kapanunotan nga ipaay kadatayo ti Espiritu ti Padto maipapan iti kasasaad dagiti tattao ti Dios idiay maudi nga al-aldaw, iti panawen ti panangokom ken ti panagpatingga ti lubong.

“Ti laeng namnamada ket iti asi ti Dios; ti laeng saripdada ket kararag. Kas iti panagpakaasi ni Josue iti sangoanan ti Angel, kasta met iti natda nga iglesia, nabuyogan iti naburak a puso ken nagaed a pammati, ket agpakaasi iti pammakawan ken pannakaisalakan babaen ken Jesus a Mangibabaetda. Sipupunno ken sipapanakemda iti naimbasolan a biagda, makitada ti kinakapuy ken saanda a pannakaikari, ken kabayatan a kitaenda dagiti bagbagida nakasaganada a maupapay. Ti mangidardarum agtakder iti abayda a mangpabasol kadakuada, a kas iti panagtakderna a mangtukiad ken Josue. Isu ket itudona ida iti narugit a pagan-anayda, dagiti rinuker a kababalinda. Iparangna ti kinakapuy ken kinakunengda, dagiti basolda a di panagyaman, ti saanda a pannakaipada iti ladawan ni Cristo, nga isu a nangibabain iti Mannubbotda. . . . Dagiti tattao ti Dios ket, iti adu a wagas, nagbiddutda unay. Ni Satanas ket addaan iti apagisu a pannakaammo kadagiti basbasol nga isu a nangsulisoganna nga aramidenda, ken iparangna dagitoy iti nalablabes a lawag, ipakdaarna: “ ‘Ti Dios kadi ket pukawennak agraman dagiti angelesko iti imatangna, ngem gunggunaanna dagidiay a nakabasol iti isu met laeng a basbasol? Dimo maaramid daytoy, O Apo, iti hustisya. Ti tronom ket saan nga agtakder iti kinalinteg ken panangokom. Ti hustisya ket kiddawenna a ti sentensya ket maipakdaar met a maibusor kadakuada.’ Ngem kabayatan a dagiti pasurot ni Cristo ket nakabasolda, saanda nga inted dagiti bagbagida iti panangtengngel ti dakes. Inwaksida dagiti basbasolda, ken sinapulda ti Apo iti kinapakumbaba ken panagbabawi, ken ti nadiosan a Manangibabaet agpakaasi nga agpaay iti biangda. Isu a nairurumen unay gapu iti awan a kinamanagyamanda, nga isu a makaammo kadagiti basbasolda, ken kasta met iti panagbabawida, ipakdaarna: ‘Ti Apo tubngarennaca coma, O Satanas.” Intedko ti biagko nga agpaay kadagitoy a karkararrua. Naiburicda iti daculap dagiti im-imac.’ ”—Ellen G. White, Testimonies For The Church, vol. 5, pp. 473, 474.

**Salsaludsod a pagiinnadalan**:

`Kasano a ti pannakaammo a “dimteng ti horas ti panangocomna” ket balbaliwanna dagiti inaldaw a panagbiagtayo? No kaaduanna kadatayo ket napudno, nalabit a kunaentayo a saan, husto? Kasano iti panagbalbaliwtayo?`

`Apay a ti panangokom ket naimbag a damag, saan a dakes a damag? Idiay klase, saritaen maipapan iti paset ni Jesus nga agpaay kadatayo idiay panangokom. Kasano a daytoy ket mangguyogoy kadatayo nga agbalin a matalek Kenkuana, iti pannakaammo a gapu laeng iti naaramidanna nga agpaay kadatayo a maaddaantayo iti namnama ti pannakaisalakan?`

`Agtaeng nga ad-adu iti kapanunotan ti panangokom, nga iparparangarangna iti uniberso ti kababalin ti Dios. Kasano a daytoy a kapanunotan ket mayataday a naimbag iti sibubukel a buya ti dakkel a panagbinnusor?`