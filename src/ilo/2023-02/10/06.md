---
title:  Parabur nga Agpaay iti Panagtungpal
date:   08/06/2023
---

Ti babai iti eskarlata ken purpura, nakasakay iti naabbongan nga eskarlata nga animal, ket impasyarna ti kopa ti arakna, ket ti lubong nabartek kadagiti saan a pudno a doktrina ti Babilonia. No saritaen ti “arak ti Babilonia,” nalawag iti kuna ni Ellen G. White: “Ania dayta nga arak? Dagiti saan a pudno a doktrinana. Ti babai ket intedna iti lubong ti maysa a saan a pudno a Sabado imbes koma a ti Sabado ti maikapat a bilin, ken inulitna ti kinaulbod nga immuna nga imbaga ni Satanas ken Eva idiay Eden—ti gagangay a di ipapatay ti kararrua.”—Ellen G. White, Review And Herald, Dec. 6, 1892. Dagitoy a naimbiddutan a sursuro ket inallilawna dagiti minilmilyon. Kas banagna, ti Dios ket it-itedna kadagiti tattaona, a napalawlawan pay laeng iti biddut, iti maysa a maudi nga awis iti maudi nga aldaw.

`Basaen ti Apocalipsis 18:4, 5. Ania ti awis ti Dios kadagiti umariwekwek nga adda pay laeng iti uneg dagiti narba a narelihiyosoan nga organisasyon?`

Kas nakitatayon (ngem maikari nga ulit-uliten), adu kadagiti tattao ti Dios ket addada kadagiti narelihiyosoan nga organisasyon a nangikompromiso kadagiti sursuro a naibatay iti Biblia. Saanda a maawatan dagiti kinapudno ti Sursurat. Ti naayat nga awis ti Dios ket diretso: “ ‘Rummuarcay kencuana, O tattaoc, tapno dicay mairaman cadagiti basbasolna, ken tapno saanyo nga awaten dagiti saplitna’ ” (Apo. 18:4).

`Basaen ti 1 Juan 3:4 ken idilig dayta iti Roma 14:23. Kasano ti panangilawlawag ti Biblia iti basol? Kasano iti panagtutunos dagitoy a teksto?`

Ti basol ket panagsalungasing wenno panangsukir iti linteg ti Dios. Ti laeng wagas a ti siasinoman ket matungpalna ti linteg ket babaen ti pammati iti pannakabalin ti sibibiag a Cristo. Datayo ket nakapuy, narasi, maitublak, managbasol a tattao. Babaen ti pammati no awatentayo ni Cristo, ti paraburna ket abbonganna ti napalabas ken papigsaenna ti agdamatayo. Isu ket ikkannatayo ti “parabur ken ti kina-apostol a maipaay iti pannacapatulnog” (Rom. 1:5). Ti awis ti langit kadagiti tattaona kadagiti ig-iglesia a saan a mangraem ken mangtungpal iti linteg ti Dios ket rumuar babaen ti pammati. Ti awisna kadagiti Adventista nga adda kadagiti kongregasyon a mangsalsalimetmet iti Sabado ket ti panangbaybay-a iti amin a naisentro-iti-bukod a bagi, nataoan a gandat a panagtungpal ken panagbiag iti nadiosan babaen ti pammati iti parabur ni Cristo, nga isu a mangispal kadatayo manipud iti panangdusa ti basol ken panagari ti basol. Ken kas iti kinamatalek ti Israel iti linteg (Deut. 4:6) ket napigsa koma a saksi iti lubong, ti met kinamatalektayo ket mabalin a maysa a napigsa a saksi ken tumulong a mangibagnos kadagiti tattao a rumuar manipud Babilonia.