---
title:  Adalen Pay
date:   14/04/2023
---

“Maysa a linteg iti agpadpada a pannakaammo ken ti naespirituan a kababalin a babaen iti panangkitkita ket mabalbaliwantayo. Ti isip ket in-inut nga iruamna iti bagbagina kadagiti banbanag nga isu a mapalubosan nga agtaeng. Agbalin a maipasagepsep iti dayta nakairuamanna nga ayaten ken raemen. Ti tao ket saan a pulos a ngumato a nangatngato ngem iti pagrukodan ti kinadalusna wenno kinaimbagna wenno kinapudno. No ti bagi ket isu iti kangatoan a pagwadanna, isu ket saanna a pulos a magun-od iti aniaman a banag nga ad-adda a nadaydayaw. No di ket, isu ket kankanayon latta a lumned nga agpababa nga agpababa. Ti laeng parabur ti Dios ti addaan pannakabalin a mangitag-ay iti tao. No mabaybay-an iti bagbagina, ti dalanna ket di maliklikan nga agpababa.”—Ellen G. White, The Great Controversy, p. 555.

Nasikap, narigat a madlaw, nganngani di madmadlaw iti un-unana, dagiti kababalin ken kinataotayo ket agbalbaliw a maibatay kadagiti bukbukel nga imulmulatayo kadagiti isiptayo. Agmulaka kadagiti nasayaat a bukbukel, ket makapataudka ti nasayaat a bunga. Agmula kadagiti dakes a bukbukel iti daytoy a lubong, ket mangpataudka iti bunga daytoy a lubong iti kababalinmo. No agmulatayo iti di panangikankano iti Dios ken kadagiti naespirituan a pateg ken dagiti maipangpangruna, apitentayo ti bunga ti di panangikankano—nakurang a kinaregta, naespirituan a kinaliway, ken uppapay kadagiti naespiritualan a biag. Daytoy iti gapu no apay a dagidiay nga agpanunot, Uray ta ammok nga iti maysa nga aldaw umayto ti maudi a pannakaidadanes, ti “marka ti animal” ken dadduma pay, ngem inton umay, ket ornosekto amin, ket pilpilienda ti maysa a nakapegpeggad a dalan. Ti Dios ayabannatayo itan, ita a kanito, a mangisuko kadagiti biagtayo Kenkuana. No ibaybayag ti maysa iti panangitantan a panangsungbat iti Espiritu Santo, ad-adda a rumigat a rumigat ti maysa a kararrua a mangsungbat iti awis ti Dios ken ad-adda nga agpeggad iti pannakatnag, ken panamati kadagiti panangulbod ti maysa a dakes.

**Salsaludsod a pagiinnadalan**:

`Ania ti nagnaigan ti naisalakan babaen ti parabur ken dumakdakkel iti parabur, iti lawag ti Apocalipsis 14:14—20 ken ti principio ti panagapit?`

`Pagiinnadalan dagiti elelemento a nasken agpaay iti panagdakkel dagiti mulmula ken idilig dayta iti naespiritualan a panagdakkeltayo. Ania dagiti pagpapadaanda? Dayta ket, ania ti maadaltayo manipud no kasano ti panagdakkel dagiti mulmula a mabalintayo nga ipakat kadagiti bukodtayo a biag?`

`Adda kadi nagdumaan ti inted-ti-Dios nga abilidadtayo nga agpili ken pannakabalin ti pagayatantayo? Apay nga iti pannakaawat daytoy a nagdumaan ket napateg iti dumakdakkel a Cristiano?`

`Apay a ti titolo nga “Anak ti Tao” ket maysa a pammabileg iti oras ti panangokom kabayatan a padpadaanantayo ti maikadua a yaay ni Cristo? Apay a makaliwliwa a maammoan nga iti maysa a tao, maysa a nabiag a tao, ket adda idiay a mangibagi kadatayo idiay panangokom?`