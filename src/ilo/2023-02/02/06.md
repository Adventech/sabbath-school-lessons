---
title: 'Tunggal Bukel Pataudenna ti Panagapit'
date: 06/04/2023
---

Iti Apocalipsis 14 adda dua a panagapit. Ti panagapit ti nabalitokan a bukel itakderanna ti nalinteg, ken ti panagapit iti nadara nga uvas itakderanna ti nakillo wenno napukaw. Dagiti apit ket agpadpada a naluomdan a naan-anay. Tunggal bukel a naimula ket natangkenan a naan-anay.

`Basaen ti Apocalipsis 14:17–20. Ania ti kayat a saoen ti sasao a “daydi dackel a pagdapilan ti pungtot ti Dios”? Kitaen pay ti Apocalipsis 14:10, Apocalipsis 15:1, ken Apocalipsis 16:1.`

“Ket sabali nga angel rimmuar iti altar isu nga adda pannacabalinna iti apuy” (Apo. 14:18). Adtoy ti angel nga isu a mangbilin kadagiti apuy ti maudi a panangokom ti Dios. Ti apit ket naluom. Ti basol ket nadanonnan ti keddeng. Ti kinasukir ket binallasiwna ti uged ti asi ti Dios. Kas kinadakes dagiti banbanag idi, dumakdakes pay sakbay a malpas iti amin. Ti managayat a Dios ket inaramidnan dagiti isuamin a banbanag a mabalinna nga aramiden nga agpaay kadatayo, nga isu a pakairamanan ti panangidatonna iti mismo a Bagbagina idiay kruz a kas maysa a sakripicio nga agpaay iti basoltayo. “Daydi saan a nacaammo ti basol, inaramidna a basol gapu cadatayo, tapno macapagbalintayo a kinalinteg ti Dios gapu kencuana” (2 Cor. 5:2; kitaen pay ti Gal. 3:13).

Ania koma pay iti ad-adu a naaramidan ti Dios iti labes dayta kruz? Awan a pulos ti ad-adda pay a maaramid ti parabur kadagidiay a nangulit-ulit a nangtukiad iti Espiritu Santo.

Adtoy ti naganat a naimpadtoan a damag ti Apocalipsis 14. Isuamin a bukel ket napan tapno agapit. Ti bukel ket naan-anay a naluom, ken dagiti uvas ket naan-anay a naluom. Dagiti tattao ti Dios iparangarangda ti ladawan ti Paraburna, kinamanangngaasi, asi, ken ayat iti sangoanan ti uniberso. Dagiti annak ti dakes iparangarangda ti kinaagum, gartem, imun, ken gura. Ti kababalin ni Jesus ket naiparangarang iti maysa a bunggoy ken ti kababalin ni Satanas iti sabali a bunggoy.

Ti uniberso ket makitana kadagiti tattao ti Dios ti maysa a pannakaiparangarang ti kinalinteg a, nalabit, nga awan pay a pulos iti kaputotan a nakasaksi dayta. Iti maisupadi iti kinalinteg ni Cristo a naiparangarang kadagiti tattaona, ti uniberso ket makitana ti naan-anay a bunga ti kinasukir a maibusor iti Dios. Kinadangkes, dakes, basol, ken kinakillo ket naananayto ti pannakaipakitana iti imatang ti tattao ken angeles. Ti panaggidiat ti naimbag ken dakes, nalinteg ken dakes, panagtungpal ken kinasukir, ket nalawagto iti amin a uniberso, iti tao ken angeles nga agpadpada.

`Kasano iti kasayaat ti pannakailasinmo iti paggidiatan ti naimbag ken dakes? Apay a napateg a masapul a mailasintayo? (Kitaen ti Heb. 5:14.)`