---
title: 'Panamarsua, ti Sabado, ken ti Panawen ti Panungpalan'
date: 17/05/2023
---

Ti dakkel a panagbinnusor, nga isu a nangrugi idiay langit rinibu a tawtawen ti napalabas, ket maipapan iti pagduduaan a pannakabalin ti Dios. Ti karit ket agtalinaed nga isu met laeng ita nga aldaw. 

**Basaen ti Apocalipsis 14:7, 9, ken 12. Isalaysay dagitoy a bersikulo babaen iti panangpunno kadagiti sasao iti uged iti baba.**

`Apocalipsis 14:7 ket maysa nga ayab nga`

`Apocalipsis 14:9 ket maysa a nasolemne nga awis a saan nga`

`Apocalipsis 14:12 iladawanna ti tattao nga isu a`

Dagitoy a teksto ket pagbalinenda a nalawag a ti kangrunaan a pagsasaritaan [isyu] idiay dangadang iti maudi nga al-aldaw iti nagbaetan ti naimbag ken dakes, ni Cristo ken ni Satanas, ket panagdaydayaw. Daydayawentayo kadi ti Namarsua wenno ti animal? Ket agsipud ta ti Panamarsua buklenna ti pakaibatayan ti amin dagiti patpatientayo (ta kalpasan ti amin, ania ti patientayo nga adda kais-iskanna no di iti Dios a kas Namarsuatayo?), ti maikapito nga aldaw ti Sabado—nailabag a mismo iti pakasaritaan ti Panamarsua idiay Genesis (Gen. 2:1–3)—agtakder a kas agnanayon ken di agbalbaliw a tanda iti dayta a Panamarsua. Dayta iti kangrunaan unay a simbolo ti kapapatgan a sursuro. Ti laeng banag nga ad-adda a napatpateg ngem dayta ket ti Dios a Mismo.

Gapuna, iti mangagaw iti maikapito nga aldaw ti Sabado ket panangagaw met iti turay ti Apo iti kangrunaan a tukad a mabalin, a Kenkuana a kas Namarsua. Dayta ket panangala iti likudan ti isuamin a banbanag ken panangparut dayta iti bugasna. Dayta ket pudno unay, a panangsapul a panangala iti lugar ti Dios a mismo (2 Tes. 2:4).

Agpayso, ti pudno a pagsasaritaan [isyu] idiay maudi nga al-aldaw ket ti ayat ken kinapudnotayo ken Jesus. Ngem segun iti Biblia, daytoy nga ayat ket maipakita iti panagtungpal kadagiti bilbilin (1 Juan 5:3; Apo. 14:12)— ken ti Sabado laeng kadagiti bilbilin iti adda iti likudan dagiti isuamin a banbanag agsipud ta dayta laengen ket mangitudo iti Dios a Namarsua (Exo. 20:8–11). Saan a pagsiddaawan a dayta ket agbalinto a makinruar a simbolo ti maudi a mamaglasin kadagidiay nga agdaydayaw iti Apo ken dagidiay nga agdaydayaw iti animal (Apo. 14:11, 12). No kitaen no kasano iti kinapateg ken pannakaipangpangruna iti Sabado kadagiti isuamin a sabsabali a banbanag, narigat a makita no kasano a ti maudi a pagsasaritaan [isyu] a panagdaydayaw iti Namarsua ket agbalinto a maipapan iti aniaman a sabsabali a banbanag.

`Adu a tattao ti mangirikiar nga awan ti pagdumaanna no ania nga aldaw ti salimetmetan ti maysa a kas Sabado, agingga nga agsalimetmettayo iti maysa. Kasano iti panangsungbattayo dayta nga argumento a nabuyogan iti Biblia?`