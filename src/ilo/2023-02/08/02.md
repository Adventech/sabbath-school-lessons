---
title: 'Ti Panangokom, Panamarsua, ken Pagrebbengan'
date: 14/05/2023
---

No datayo ket maysa la nga urnong dagiti nabukel a selula (cells), bunga laeng ti karkarna ken rimmang-ay a sunggo ti Africa, awanen ti ad-adda pay, iti kasta ket ti biag ket bassit laeng iti kaipapananna. No maysatayo laeng kadagiti walo a bilyon a tattao nga agririnnigat nga agpaay iti maysa a lugar a pagbiagan iti maysa a planeta a nagnaganen iti daga, ti biag ket mapukawna iti panggepna, no di tapno agbiag laeng. Iti maisupadi, ti Panamarsua a naibatay iti Biblia ipaayna ti maysa a rason nga agbiag ken maysa a nasken a namoralan a panagbiag. Pinarsuanatayo ti Dios ken adda sungsungbatantayo Kenkuana gapu kadagiti ar-aramidtayo. Ti Maysa a nangaramid kadatayo ket ibagbagana nga adda pagrebbengantayo. Isu ket impasdekna dagiti di mabalbaliwan, uray pay iti maysa a lubong ti “namoralan a panagbaliwbaliw.”

`Basaen ti Apocalipsis 14:7; Roma 14:10; ken Santiago 2:8–13. Ania ti ipakpakita ti panangokom maipapan kadagiti pagsasaritaan [isyu] a kas iti sungsungbatan ken pagrebbengan? Kasano ti panagsisilpu ti panangokom, bilbilin ti Dios, ken panagdaydayaw?`

Ti damag dagiti tallo nga angel nga agtaytayab iti tangatang idiay Apocalipsis 14 ket iwaragawagna a “dimteng ti horas ti panangocomna” (Apo. 14:7). Idinto ta pinarsuanatayo ti Dios nga addaan iti kabaelan a mangaramid kadagiti namoralan a pili, pagrebbengantayo dagiti pangngeddeng nga aramidentayo. No koma no naurnongtayo laeng a selula, bunga laeng ti natawid ken aglawlawtayo, dagiti ar-aramidtayo ket ikeddeng koma dagiti pwersa nga isu nga awan tengngeltayo.

Ngem ti panangokom ipakpakitana ti namoralan a pagrebbengan. Iti daytoy oras ti krisis a pakasaritaan ti daga, ti horas ti panangokom, ti Dios ayabannatayo a mangaramid kadagiti pangngeddeng iti lawag ti kinaagnanayon. Ti nagaed nga awis ti umuna nga angel nga “ ‘agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum’ ” (Apo. 14:7) bigbigenna a ti kangrunaan iti amin a panagdaydayaw ket ti kinapudno a datayo ket pinarsuanatayo ti Dios.

Kabayatanna, ti panagtalinaedtayo iti maikapito nga aldaw ti Sabado ket ipaduyakyakna ti panamatitayo a ni Jesus ket maikari a madaydayaw a kas Namarsuatayo. Iparangarangna ti panangawattayo iti linteg ti Sangapulo a Bilbilinna a kas nadiosan a naipaltiing a principio a pananggundaway a naan-anay kadagiti aniaman nga itukon ti biag. Agsipud ta ti linteg ket isu iti pamuon ti gobierno ti Dios ken maysa a mangiparangarang iti kababalinna, dayta iti agbalin a pagrukodan ti panangokom. Ti kinamatalektayo iti bilin a Sabado ket panangawattayo iti pannakaitalagatayo nga agbiag iti natulnog a panagbiag.

`Kasano a ti pannakaawattayo iti Panamarsua ket impluwensyaanna ti kababalintayo? Ania ti aramiden ti panagnaig ti natawid ken ti aglikmuttayo kadagiti pilitayo iti inaldaw? Kasano iti panagballigitayo, babaen ti parabur ti Dios, kadagiti ruker ti kababalintayo a ditay met pinili?`