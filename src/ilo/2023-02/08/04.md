---
title:  Maysa a Saan-Unay-Nasikap nga Allilaw
date:   23/05/2023
---

Iti maysa a gandat a mangdadael ti kinaisalsalumina ti pannakaparsuatayo, ti diablo ket nangyammo iti saan-unay-nasikap a parbo. Ti parbo, nga inawat uray pay iti sumagmamano kadatayo, ket kastoy ti panagkurrina. Ti Dios iti kangrunaan a gapu ti panamarsua, ngem Isu ket innalana dagiti nabayag a tawtawen a mangyeg iti iyaadda ti biag. Ti ebolosyon ket isu ti inaramatna nga aramid. Daytoy a panangkita ket gandatenna nga itunos ti “banag ti sientipiko” iti pakasaritaan ti Genesis. Inayunna a dagiti al-aldaw ti panamarsua ket nabayag, awan matudtudo a panawen ti tiempo ken ti biag ditoy daga ket binilbilyon a tawtawen ti idadna.

`Basaen ti Salmo 33:6, 9 ken Hebreo 11:3. Ania iti ibaga kadatayo dagitoy nalawag a teksto maipapan no kasano iti panangparsua ti Dios iti lubong?`

Ti pakasaritaan a naibatay iti Biblia ket nalawag. Ti Dios “nagsao, ket natungpalen; nagbilin, ket napatibkeran” (Sal. 33:9). “Gapu iti pammati maawatantayo a dagiti lublubong nabukelda gapu iti sao ti Dios” (Heb. 11:3). Ti umuna a kapitulo ti Genesis pasingkedanna a ti Dios pinarsuana ti lubong iti litiral nga innem nga al-aldaw ti 24 nga oras ken naginana iti maikapito. Ti langa ti pagsasao iti Genesis 1 ken 2 ket dina palubosan iti aniaman a sabsabali. Uray pay dagiti iskolar nga isu a saan a mamati iti litiral nga innem nga al-aldaw ti Panamarsua ket awatenda a ti gandat ti nagsurat ket tapno isurona ti innem-nga-aldaw a Panamarsua.

Ti sao ti Hebreo iti “aldaw” idiay Genesis 1 ket “yom.” Iti amin ti Biblia, iti tunggal kanito a ti numero ket balbaliwanna ti sao a “yom” a kas maysa a pangilasin (adjective) (maikatlo nga aldaw, umuna nga aldaw, aniaman pay), dayta ket kednganna ti panawen ti tiempo iti 24 nga or-oras. Awan iti uray naminsan a pasamak idiay Biblia a ti maysa a pannakabaliw ti sao a “yom” iti numero ket mangipakita iti maysa nga awan matudtudo a panawen. Awan iti mailaksid, dayta ket kankanayon latta a 24-nga oras.

Kasta met, ken iti kaasitgan a ponto, no saan a pinarsua ti Dios ti lubong iti litiral nga innem nga al-aldaw, ania a kinapateg iti adda iti maikapito nga aldaw ti Sabado? Apay koma nga ibilin ti Dios dayta? Namimpinsan nga awan kais-iskanna nga ibati ti Sabado a kas maysa nga agnanayon a tawid ti maysa nga innem-nga-aldaw a lawas ti Panamarsua a saan a pulos a naadda. Dayta ket pataudenna ti nakaro a panagdudua maipapan iti kinapudno ti Sursurat.

Babaen iti panangduprak iti Sabado, ni Satanas ket karkaritenna ti mismo a puso ti pannakabalin ti Dios, ken ania ngay koma iti ad-adda a naberbertud a panangdadael iti pakalaglagipan iti innem-nga-aldaw ti Panamarsua no di ti panangilibak iti kinapudno ti innem-nga-aldaw ti Panamarsua? Saan a pagsiddaawan a nakaad-adu unay dagiti tattao, pakairamananen dagiti Cristiano, dida ikankano ti maikapito nga aldaw ti Sabado. Anian a pannakaisagana agpaay iti maudi a panangallilaw.