---
title:  Inallilaw ti Uleg
date:   03/10/2022
---

`Basaen ti Genesis 3:1–7. Ania ti pagibatayan nga inaramat idi ni Eva nga agpili iti nagbaetan ti Sao ti Dios ken iti dayta uleg?`

Ti Genesis 3 ket maysa kadagiti kalalawagan nga ehemplo ti saykolohiya ti sulisog. Ti Dios ket binallaagannan da Adan ken Eva a no manganda manipud iti maiparparit a bunga, sigurado a matayda (Gen. 2:16, 17). Iti panagbalin a langa iti maysa nga uleg, ni Satanas ket inaramatna dagiti adu a maulit-ulit nga istratehiya a mangiyaw-awan ken Eva iti basol.

Umuna, isu ket pinagbalinna a kadawyan ti masinnunuo nga iparparit ti Dios. Dinamagna ti babai, “ ‘Pudno aya a kinuna ti Dios, Saancay a mangan iti amin a cayo iti minuyongan?” ’ ” (Gen. 3:1). Inrason ni Eva a ti parit ket maipapan laeng iti dayta matudtudo a kayo, ta no manganda manipud iti dayta wenno sagidenda dayta, matayda.

Kalpasanna, sinuppiat ni Satanas ti sasao ti Dios. Isu kinunana, “ ‘Saan a pudno a mataycayonto!’ ” (Gen. 3:4).

Ket kamaudiananna, ni Satanas pinabasolna ti Dios nga inggagarana nga inlemmeng ti nasken a pannakaammo manipud iti babai ken iti asawana. Ti manangallilaw inrasonna, “ ‘Ta ti Dios ammona nga iti aldaw a pananganyo iti dayta, dagiti matayo maluctandanto, ket caslacayton iti Dios a macaammo ti naimbag ken ti dakes’ ” (Gen. 3:5).

Iti kinasukisok ni Eva ti nangiturong kenkuana iti sinasalamangka a daga ni Satanas. Idiay a ti babai napilitan nga agkeddeng no agtalinaed a matalek iti mangiparparit a bilin ti Dios wenno arakupenna ti makagargari a pangay-ayo ni Satanas. Iti panagduadua iti sao ti Dios, ti babai inaramatna ti bukodna a pannakaammo—ti wagas a naibatay iti kapadasan, dayta bukodna a napersonalan a paliiw—tapno agkeddeng iti nagbaetan dagiti agsupadi a sasao.

Umuna, nakita ti babai manipud iti panangkita maipapan iti taraon, “ti cayo nasayaat a canen.” Maikadua, manipud iti panagkita iti napintas, ti babai nakitana a “macaayayo a buyaen.” Maikatlo, manipud iti maysa a nainsiriban a panangamiris, ket “cayo a macagargari a mamagsirib.” Gapuna nga, iti bukodna a panunot, ti babai ket sigurado nga addaan kadagiti naimbag a rasrason a mangikaso kadagiti sasao ti uleg ken mangan iti maiparparit a bunga. Daksanggasat laeng, daytoy iti inaramid ti babai.

Dadduma a tattao ket irikkiarda nga amin a langa ti pannakaammo ket maawat, no la ketdi pagtalinaeden a “salimetmetanyo a sititibker ti naimbag” (1 Tes. 5:21). Ngem dagiti nakalkaldaang a kapkapadasan da Adan ken Eva idiay Minuyongan ti Eden ket ipadpaduyakyakna a ti pannakaammo, iti uneg ken iti bagbagina, ket mabalin a makadadael. Adda dagiti sumagmamano a banbanag a, pudno unay, a nasaysayaattayo nga amang no ditay maam-ammoan.

`Ania ti isuro daytoy nga istoria kadatayo no kasano iti kinalaka a mangirason ken mangikalintegan kadagiti naimbasolan a pilitayo?`