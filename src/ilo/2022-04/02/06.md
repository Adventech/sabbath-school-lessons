---
title:  Ti Umuna a Kari ti Evangelio
date:   06/10/2022
---

`Basaen ti Genesis 3:15, 21. Ania a namnama ti masarakan kadagitoy a teksto nga agpaay iti amin a sangkataoan?` 

Ti Genesis 3 iladawanna ti nakabutbuteng a leddaang a napasamak iti lubong kalpasan ti Pannakatnag. Isuamin a banbanag nagbaliw, ket da Adan ken Eva ket makitada ti nagdiligan ti sigud a kasasaad ti lubong idi ken iti nagbalinanna.

Ngem iti tengnga ti pannakauppapay ken uppapayda, ti Dios inikkanna ida iti pammatalged nga agpaay iti agdama ken maysa a namnama nga agpaay iti masakbayan. Umuna, Inlunodna ti uleg iti maysa a sao ti Napulotan a namnama. Impakdaarna, “ ‘Ket Siac pagginnuraencayto iti babai, ken ti caputotam ken ti caputotanna: daytoy sugatennanto ta olom, ket sica sugatemto ti mucodna’ ” (Gen. 3:15).

Ti sao a “pagginnuraencayto” (Heb. ’eybah) ket ipakpakitana ti saan laeng nga atiddog-ken-agpaut a nailangitan a panagbinnusor iti nagbaetan ti naimbag ken dakes, no di pay ket iti maysa a personal a panangtukkiad iti basol, nga isu a naimula babaen ti parabur ti Dios iti panunot ti tao. Babaen iti nakayanakan, datayo ket namimpinsan a natnag (Efe. 2:1, 5) ken “ad-adipen ti basol” (Rom. 6:20). Nupay kasta, ti parabur nga immula ni Cristo iti tunggal biag ti tao ket mamarsua kadatayo iti pananggura a maibusor ken Satanas. Ket daytoy a “pananggura,” maysa a nadiosan a sagut manipud Eden, ti mangipalubos kadatayo a mangawat iti makaisalakan a Paraburna. No awan daytoy makakonvertir a parabur ken mangpabaro a pannakabalin, ti sangkataoan ket agtultuloy koma nga agbalin a balud ni Satanas, maysa nga adipen a kankanayon a nakasagana a mangaramid iti paaramidna.

Ti Apo simmaruno nga inaramatna ti maysa a daton nga animal a mangiladawan daytoy Napulotan a kari (kitaen ti Gen. 3:21). “Idi ni Adan, segun iti naisangsangayan a panangiturong ti Dios, ket nangaramid iti maysa a daton nga agpaay iti basol, nasakit unay idi kenkuana a seremonia. Ti imana ket masapul a maitag-ay a mangala iti biag, nga isu a ti Dios laeng iti mabalin a makaited, ken mangaramid iti maysa a daton nga agpaay iti basol. Dayta iti umuna unay a pannakasaksina iti patay. Kabayatan a kinitana ti agdardara a biktima, agtirtiritir iti tuok ken patay, isu ket masapul a kumita iti masakbayan babaen iti pammati iti Anak ti Dios, nga isu nga itaktakderan ti biktima, nga isu a matay a daton ti tao.”—Ellen G. White, The Story of Redemption, p. 50.

`Basaen ti 2 Corinto 5:21 ken Hebreo 9:28. Ania ti isuro dagitoy a teksto maipapan iti immuna a naiparangarang idiay Eden?`

Pagaammo a mataydanto iti ud-udina (Gen. 3:19, 22–24), da Adan ken Eva pinanawanda ti Minuyongan ti Eden. Ngem dida pimmanaw a lamolamo wenno iti bukodda nga abbong a bulong-ti-higos (Gen. 3:7). Ti Mismo a Dios “inyaramidanna ni Adan ken ni asawana cadagiti pagananay a lalat” nga agpaay kadakuada, ken kinawesanna pay ida (Gen. 3:21), maysa a simbolo iti abbong a kinalintegna (kitaen ti Zac. 3:1–5; Lucas 15:22). Gapuna, uray pay idi, manipud iti mismo a rugi, uray pay idiay Eden, ti evangelio ket naiparangarang iti sangkataoan.