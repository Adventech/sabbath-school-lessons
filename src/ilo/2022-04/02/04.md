---
title:  “Saan a Pudno a Mataycayonto”
date:   04/10/2022
---

`Basaen ti Genesis 3:4. Ania dagiti adu a nadumaduma a wagas a daytoy nga ulbod ket naulit-ulit kadagiti amin a panpanawen?`

Maysa a kapigsaan a pannakaipaduyakyak daytoy nga ulbod ket makita idiay kadawyan a panamati iti saan a pannakatay iti kararua. Daytoy a kapanunotan ket isu idi iti pakaibatayan dagiti adu a kadaanan a relihiyon ken pilosopia. Ti kadaanan nga Egipto, inlongalongna dagiti ar-aramid a panangpreserba kadagiti bangkay (mummification) ken arkitektura iti panagiponpon, kas iti makita kadagiti pyramids.

Daytoy a teorya ket nagbalin pay a maysa kadagiti kangrunaan nga ad-adigi ti pilosopia ti Griego. Kas pangarigan, idiay _The Republic of Plato_, ni Socrates dinamagna ken Glaucon: “Dika ammo a ti kararuatayo ket saan a matay ken saan a pulos a mapukaw?” Idiay Phaedo ni Plato, ni Socrates inrikkiarna iti maysa nga umar-arngi nga ayug, a kunkunana a ti “kararua ket saan a matay ken saan a pulos a mapukaw, ken dagiti kararuatayo ket pudno nga addada idiay Hades.” Dagitoy napilosopiaan a kapkapanunotan ket sukogenna iti adu kadagiti akin Laud a kultura ken uray pay iti kina-Cristiano iti kalpasan dagiti Apostol. Ngem nangrugida nga immun-una, idiay pay laeng Minuyongan ti Eden, kenni Satanas a mismo.

Iti bugas ti sulisog idiay Eden, ni Satanas impatalgedna ken Eva, “ ‘Saan a pudno a mataycayonto!’ ” (Gen. 3:4). Iti daytoy makapaguyogoy a naibaga, ni Satanas inkabilna ti bukodna a Sao iti ngatoen ti sao ti Dios.

`Iti maisupadi iti saan nga ipapatay ti kararua, ania ti isuro dagitoy a bersikulo, ken kasano koma iti pannakaaramatda a mangsumra iti daytoy nga ulbod? (Sal. 115:17; Juan 5:28, 29; Sal. 146:4; Mat. 10:28; 1 Cor. 15:51–58).`

Ti sinasatanas a teorya [kapanunotan] ti gagangay a saan nga ipapatay ti kararua ket nagtultuloy, uray pay iti kabaroanan [moderno] a lubongtayo. Dagiti libro, sini, ken programa ti TV ket nagtultuloyda amin a mangparang-ay a, no mataytayo, lumabastayo laeng a mapan iti sabali a kasasaad. Anian a kinadaksanggasat a daytoy a biddut ket naiwarragawag met kadagiti adu a pulpito dagiti Cristiano. Uray pay ti siensya ket nairaman met. Adda iti maysa a foundation idiay Estados Unidos a mangpadpadas a mangpartuat iti teknolohiya a, mangtunton, a mamagbalin kadatayo a makasao ti natay, nga isu a patienda a sibibiagda pay laeng ngem agbibiagda a kas PMPs, “postmaterial persons.” Iti daytoy a biddut a kasta unay iti panagrairana, saan a pagsiddaawan a daytoy nga allilaw ket mangaramid iti maysa a napateg a paset kadagiti kamaudianan a paspasamak iti pakasaritaan ti tao.

`Ania dagiti wagas a daytoy nga ulbod ket naipaduyakyak iti bukodmo a kultura? Apay a masapul nga agtalektayo iti Sao ti Dios a saan a kadagiti ibaga dagiti rikriknatayo?`