---
title:  Riribuk Kadagiti Sasao
date:   02/10/2022
---

Ti lubong, a kas naggapu iti Apo, ket naan-anay (Gen. 1:31). Ti patay ket maysa a kapadasan a saan nga am-ammo kada Adan ken Eva. Iti dayta a lawag, ti Dios dimteng idiay Minuyongan ti Eden ket nagballaag: “ ‘Cadagiti amin a cayo iti minuyongan mangancanto a siwayawaya: Ngem ti aggapu iti cayo ti pannacaammo ti imbag ken ti dakes saanmonto a canen: ta iti aldaw a pannanganmo iti daydiay mataycanto a di bumurong’ ” (Gen. 2:16, 17).

`Kasano iti panangipakita ti Genesis 2:16, 17 iti kinapaypayso ti wayawaya a pagayatan idiay pannakaan-anay ti Eden? Dayta ket, apay a masapul a ballaagan ti Dios ida no saanda a wayawaya nga agpili?`

Iti sumagmamano a tiempo kalpasan daytoy a patigmaan manipud iti Dios, ni Satanas ket inakona ti langa ti maysa nga uleg ket simrek met idiay Eden. Ni Eva ket nakitana ti uleg a naragsak a mangmangan iti maiparparit a bunga a saan a matay. “Isu a mismo ket nangan iti maiparparit a bunga” (Ellen G. White, Patriarchs and Prophets, p. 54), ket awan a pulos iti napasamak kenkuana.

`Basaen ti Genesis 3:1–4. Ikabilmo ta mismo a bagbagim iti saad ni Eva, apay nalabit a dagidiay a sasao ket makaawisda unay?`

Manipud iti panangkita iti nataoan a sirib, ti argumento ti uleg ket kas la ad-adda a makaawis ngem iti sao ti Dios. Umuna iti amin, awan iti pakakitaan iti lubong ti natoralesa, iti kaadda iti basol ken patay. Maikadua, ti uleg ket mangmangan a mismo idi iti maiparparit a bunga ken nannanamenna iti kasta unay. Isu nga, apay koma a paritan ni Eva ti bagbagina a mangaramid iti kasta met laeng? Ti bilin ti Dios ket kas la nairut unay ken awan kais-iskanna.

Daksanggasat laeng, iti panagkeddeng iti nagbaetan ti dua nga agsupadi a sasao, ni Eva ket dina inkankano dagiti tallo a kangrunaan a principio: (1) ti nataoan a rason ket saan a kankanayon a katalgedan a wagas a mangamiris kadagiti naespiritualan a banbanag; (2) ti Sao ti Dios ket mabalin nga agparang a saan a nainsiriban ken awan kais-iskanna kadatayo, ngem dayta ket kankanayon latta a nalinteg ken mapagtalkan; ken (3) adda dagiti banbanag a saanda a dakes wenno biddut iti mismo a bagbagida, ngem ti Dios pinilina ida a kas pangsuot iti kinatulnog.

Mabigbigtayo koma a ti kapadasan ni Eva idiay Minuyongan ti Eden ket saan a maymaysa a kasasaad a napasamak. Inaldaw-aldaw ken tunggal kanito masapul nga agkeddengtayo iti nagbaetan ti Sao ti Dios (nga isu a kadagiti adu ket saan a pagaammo) ken ti makagargari nga awis ti aglikmuttayo a kultura. Ti pilitayo ket maaddaan kadagiti agnanayon a supapak.

`Ania dagiti wagas a ti nalawag a sursuro ti Biblia ket maisuppiat kadagiti wagas ti lubong?`