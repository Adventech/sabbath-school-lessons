---
title:  Dagiti Supapak ti Basol
date:   05/10/2022
---

`Iti naibatay iti Genesis 3:7–19 ken Roma 5:12, ania ti kangrunaan a supapak ti basol?`

Naallukoy gapu iti makaguyogoy a panagsao ti uleg, ni Eva ket dina sinakbayan dagiti adayot’-danunenna a supapak ti dalan a sursurotenna. Iti dayta a mismo nga aramid, ti pannangan iti maiparparit a bunga ket saan a kas iti kinapateg iti mismo nga itakderanna. Babaen iti kasta nga aramid ti panagsukir, ni Eva ket dinadaelna ti kinapudnona iti Dios ken inakona ti kabarbaro a pannakikaduana ken Satanas.

Ti Genesis 3 iladawanna ti pannakatnag da Adan ken Eva ken sumagmamano kadagiti kakakaldaangan a supapakna. Manipud iti nateolohiyaan a panangkita, agpadpadada a rinimbawan ti theophobia (mabutengda iti Dios) ket inlemmengda dagiti bagbagida manipud Kenkuana (Gen. 3:8). Manipud iti psycho-social a panangkita, mabainda kadagiti mismo a bagbagida ken nangrugida nga agpinnabasol iti maysa ken maysa (Gen. 3:7, 9–13). Manipud iti napisikalan a takder, agling-etdan, mariknadan ti ut-ot, ken iti ud-udina matay (Gen. 3:16–19). Ken manipud iti maysa a panangkita ti natoralesa, ti lubong ti natoralesa ket agrakaya (Gen. 3:17, 18).

Ti Minuyongan ti Eden ket saanen a napintas ken makaay-ayo a lugar a kas idi. “Iti pannakasaksida iti panaglippay dagiti sabong ken panagtinnag ti bulong dagiti umuna a pagilasinan ti panagrupsa, ni Adan ken ti kaduana ket nakarkaro iti panagdung-awda ngem iti panagdung-aw dagiti tattao ita iti minatayda. Ti pannakatay ti narasi, delikado a sabsabong ket pudno unay a nangpataud iti ladingit; ngem idi dagiti naimbag a kaykayo ket iregregda dagiti bulbulongda, ti buya ket nalawag unay iti nakem ti nakaro a kinapudno a ti patay ket isu iti bingay ti isuamin a nabiag a banag.”—Ellen G. White, Patriarchs and Prophets, p. 62.

Da Adan ken Eva ket dida natay a dagus, no maipapan iti isasardeng nga agbiag, ngem iti dayta met laeng nga aldaw inawatda ti sentensyada a patay. Ti Apo imbagana ken Adan, “ ‘Babaen ti linget ta rupam mangancanto ti taraon, aginga’t dica agsubli iti daga; isu a nacabuclam: ta tapucca, ket iti tapuc agsublicanto’ ” (Gen. 3:19). Ti Pannakatnag pudno unay nga inyegna ti nakalkaldaang a supapak iti amin a sangkataoan. Ni apostol Pablo ilawlawagna a “no casano ti iseserrec ti basol ditoy lubong gapu iti maymaysa a tao, ken ti ipapatay gapu iti basol, ket iti casta ti ipapatay immay cadagiti isu-amin a tattao, agsipud ta isuda nagbasolda amin” (Rom. 5:12).

Ti naliday ken nasakit a kinapudno ket kas sinagrap ti sangkataoan iti amin a panpanawen, datayo ita nga aldaw ket sagrapentayo dagiti supapak iti napasamak idiay Eden. Nupay kasta, anian a panagyamantayo ta gapu ken Jesus ken ti kruz addaantayo iti namnama ti agnanayon a biag idiay maysa a lubong a ti basol ket saanen a pulos a tumaud manen.

`Kabayatan nga ut-utobentayo ti nakalkaldaang a kapadasan ni Eva, ania dagiti maadaltayo manipud dayta maipapan kadagiti supapak dagiti bukodtayo a naimbasolan nga ar-aramid?`