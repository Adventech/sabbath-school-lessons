---
title:  “Dagiti Minataymo Agbiagdanto”
date:   19/10/2022
---

`Basaen ti Isaias 26:14 ken 19. Ania ti pagdumaan dagidiay a mapukaw iti agnanayon (Isa. 26:14; kitaen pay ti Mal. 4:1) ken dagidiay a makaawat iti agnanayon a biag (Isa. 26:19)?`

Ti libro ti Isaias iparangna ti maysa a kangrunaan a pagdumaan ti dayag ti Dios ken ti kinarasitayo a tattao (kitaen ti Isaias 40). Nupay datayo ket kasla root a malaylay ken ti sabong nga agkupas, ti sao ti Dios agtalinaed nga agnanayon (Isa. 40:6–8). Iti laksid iti managbasol a kinataotayo, ti mangisalakan a parabur ti Dios ket sidadaan kadagiti amin a tattao ken agbalin a nabertud uray pay kadagiti Gentil nga isu a mangarakop iti Tulag ken ti Sabadona (Isaiah 56).

Iti libro ti Isaias, ti namnama ti panagungar ket nailawlawa a silalatak. Kabayatan a dagiti napalabas a pananginaig ti Biblia iti panagungar ket naipakita nga ad-adda manipud iti napersonalan a panangkita (Job 19:25– 27; Sal. 49:15; Sal. 71:20), ni mammadto Isaias ket saritaenna dayta a kas panangiraman iti mismo a bagbagina ken ti naintulagan a komonidad dagiti mamati nga agpadpada (Isa. 26:19).

Ti Isaias 26 ket pagdiligenna dagiti matudtudo a pagtungpalan ti nadangkes ken ti nalinteg. Iti maysa a sikigan, ti nadangkes ket agtalinaed a matay, nga awan a pulos iti pannakaiyeg manen ti biag, agingga iti kalpasan ti “ipapatay a maicadua” (Apo. 21:8). Madadaeldanto a naan-anay, ken amin dagiti pakalaglagipanda ket mapukaw nga agnanayon (Isa. 26:14). Daytoy a teksto ket ipaganetgetna ti sursuro nga awan dagiti sibibiag a kararua wenno espiritu nga agtalinaed a sibibiag kalpasan ti patay. No saritaen maipapan ti maudi a pannakadadael ti nadangkes, nga isu a dumteng iti ud-udina, ti Apo kinunana iti maysa a paset a ti nadangkes ket mamimpinsan a mapuoran, dinto mangitidda cadacuada “ ‘uray ramut uray sanga’ ” (Mal. 4:1).

Iti sabali a sikigan, dagiti nalinteg a natay ket mapagungarto tapno awatenda ti nagasat a gunggonada. Ti Isaias 25 ipaganetgetna a ni Apo Dios ket “inalimonna nga agnanayon ni patay” ken “punasennanto dagiti lulua cadagiti isu-amin a ruprupa” (Isa. 25:8). Iti Isaias 26 masarakantayo dagiti sumaganad a sasao: “Dagiti minataymo agbiagdanto; dagiti bancay a cucuac bumangondanto. Agriingcayo ken agcantacayo, dacayo nga agnaed iti tapoc; ta ti linnaawmo cas la iti linnaaw dagiti natnateng, ket ti daga iruarnanto dagiti natnatay” (Isa. 26:19). Amin dagiti napagungar a nalinteg ket makipasetda iti naragsak a fiesta nga isagana ti Apo nga agpaay kadagiti amin a tattaona (Isa. 25:6). Ti maudi a panagungar ket iyegna amin dagiti nalinteg nga agkaykaysa manipud kadagiti amin a panpanawen, pakairamanan dagiti inay-ayatyo nga isu a natayen ken Cristo.

`Panunotemman no saantayo a naaddaan iti aniaman a namnama, aniaman a talged, aniaman a gapu a mangpanunot a ti ipapataytayo ket maysa laeng a banag a panagpatingga ti isuamin a banbanag kadatayo. Kalpasanna, dakdakes pay, siasinoman a makaam-ammo kadatayo ket mapukaw, ket iti mabiit ket agbalin a kasla di pulos a nagbiag ket ti biagtayo ket awan a pulos iti kaipapananna kadatayo. Kasano a daytoy a gasat ket maidilig iti namnama nga adda kadatayo?`