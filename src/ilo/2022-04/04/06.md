---
title:  Dagidiay a Maturog iti Tapok
date:   20/10/2022
---

Kas makitatayo, ti Baro a Testamento ket saritaenna ti dakkel a banag maipapan iti panagungar ti natay; ken, kas iti nakitatayon, ti kapanunotan a panagungar ti natay ket agparang met iti Daan a Testamento. Dagitoy a tattao, iti pannawen ti Daan a Testamento, ket addaanda iti namnama ti maudi a panagungar a kas kadatayo. Ni Marta, nga agbibiag iti tiempo ni Jesus, ket addaanen iti daytoy a namnama (Juan 11:24). Awan duadua, uray pay no kasta, dagiti Judio ket addaan iti sumagmamano a pannakaammo iti panagungar kadagiti kamaudianan nga al-aldaw, uray pay no saan nga amin ket namati iti dayta. (Kitaen ti Aramid 23:8.)

`Basaen ti Daniel 12. Ania a namnama ti panagungar iti masarakan ditoy, kadagiti sursurat daytoy dakkel a mammadto?`

Ti Daniel 12:1 tudtudoenna ni Miguel, “ ‘ti dackel a principe,’ ” a ti pakabigbiganna ket marikkiar unay. Agsipud ta iti tunggal maysa kadagiti dakkel a sirmata iti libro ti Daniel ket agpatingga iti pannakaipaduyakyak ni Cristo ken ti Pagarianna, agpadpada koma met laeng iti kasasaad iti maipapan iti daytoy a teksto. Iti libro ni Daniel masarakantayo dagiti pannakainaig ti isu met laeng a Nadiosan a Nabiag a kas “ti Principe ti buyot” (Dan. 8:11), “ ‘ti Principe dagiti principes’ ” (Dan. 8:25), “ ‘Napulotan a Principe’ ” (Dan. 9:25), ken kamaudiananna kas “Miguel, ti dackel a principe” (Dan. 12:1). Isu a, bigbigentayo koma met ni Miguel a kas Cristo.

Dagiti teksto iti Daan a Testamento a nabasatayon (Job 19:25–27; Sal. 49:15; Sal. 71:20; Isa. 26:19) ket amin saritaenda ti panagungar dagiti nalinteg a tattao. Ngem ti Daniel 12 saritaenna ti maysa a panagungar dagiti nalinteg ken nakillo. Inton agtakder ni Miguel, “ ‘adu cadagidiay a maturog iti tapoc ti daga mariingdanto, ti dadduma iti biag nga agnanayon, ket ti dadduma iti pannacaibabain ken awan ti patinggana nga umsi’ ” (Dan. 12:2).

Adu iti mangibaga a daytoy a bersikulo ket saritaenna iti maysa a naisangsangayan a panagungar ti matudtudo a tattao, agpadpada a matalek ken di-matalek, iti panagsubli ni Cristo.

“Dagiti tanem maluktanda, ket “adu cadagidiay a maturog iti tapuc iti daga mariingda . . . , ti dadduma iti biag nga agnanayon, ket ti dadduma iti pannacaibabain ken awan ti patinggana nga umsi.” Daniel 12:2. Amin dagiti natay a namati iti damag ti maikatlo nga angel rummuarda iti tanem a sidadayag, tapno denggenda ti tulag ti kappia nga aramiden ti Dios kadagidiay a nangtungpal iti lintegna. “Casta met dagidi nangduyoc Kencuana (Apocalipsis 1:7), dagidi nangang-angaw ken nangrabrabak kadagidi rigat di pinagbugbugsot ni Cristo, ken dagidi karanggasan a bimmusor iti kinapudno a kukuana ken kadagiti tattaona, mapagungarda tapno kitaenda iti dayagna, ken tapno kitaenda ti dayaw a maisaad kadagiti managtungpal ken natulnog.”—Ellen G. White, The Great Controversy, p. 637.