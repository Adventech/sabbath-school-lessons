---
title:  “Cadagiti Caunegan ti Daga”
date:   18/10/2022
---

`Basaen ti Salmo 71. Ania iti ipasimudaag ti Salmista idi dinawatna iti Dios a mangaon kenkuana “manen cadagiti caunegan ti daga” (Sal. 71:20)?`

Idiay Salmo 49 nasarakantayo ti maysa a makasagid unay a pannakaibaga ti namnama iti panagungar, a maisupadi iti saan a pudno a talged ti maag nga isu a nagtalek iti sanikuana. Iti Salmo 71, ti Salmista ket sapulenna ti kinatalged ken namnama manipud iti Dios kabayatan a nalikmut kadagiti kabusor ken saan a pudno nga agidardarum nga isu nga agkuna a ti Dios ket nangbaybay-a kenkuana (Sal. 71:10, 11).

Iti tengnga dagiti suotna, ti Salmista masarakanna ti liwliwa ken talged iti pananglagipna no kasano iti panangaywan ti Dios kenkuana iti napalabas. Umuna, nabigbigna a ti Dios ket Isu iti nangitandodo kenkuana manipud pannakaiyanak ken uray pay nangiruar kenkuana manipud iti aanakan ti inana (Sal. 71:6). Kalpasanna, binigbigna a ti Dios ti nangisuro kenkuana manipud iti kinaagtutubona (Sal. 71:17).

Iti kinasigurado a ti Dios iti bato ken salindeg, ti Salmista nagpakaasi Kenkuana, “Sica cadi ti bato a pagnaedan a maipaay caniac, a mabalinco a captan a cancanayon” (Sal. 71:3). “Dinac cadi pagtalawen iti tiempo ti kinalacay; dinac cadi baybay-an intono umawanen ti pigsac” (Sal. 71:9). “O Dios, dinac cadi adayoan; O Diosco, agdarasca nga umarayat caniac!” (Sal. 71:12). Ket kalpasanna inayon ti Salmista, “Sica a nangiparang cadagiti adu ken naut-ut a pacadanagan, pagbiagennacamto manen, ken aonennacamto manen cadagiti caunegan ti daga” (Sal. 71:20).

Ti sasao a “cadagiti caunegan ti daga” ket mabalin a maawatan a litiral a kas maysa a mainaig iti masakbayan a napisikalan a panagungar ti Salmista. Ngem ti lawagna ket kas la an-anamunganna iti maysa a mangiladawan a pangngarig iti kasasaad ti Salmista iti nauneg nga uppapay a kas manla ti daga ket mangal-alun-on kenkuana (pagdiligen ti Sal. 88:6 ken Sal. 130:1). Isu a, mabalin a kunatayo a dayta “ket simbolo laeng iti pagsasao, ngem iparparipiripna met iti maysa a napisikalan a panagungar.”—andRews sTudY bible note on Sal. 71:20.

Iti panungpalanna, ti napateg a petpetan ket, aniaman pay iti kasasaadtayo, ti Dios ket adda sadiay, Isu ket mangilala, ken kamaudiananna, ti namnamatayo ket saan a masarakan iti daytoy a biag no di ket iti biag nga umay—ti agnanayon a biag nga adda kadatayo ken Jesus kalpasan ti panagungartayo idiay Panagsublina.

`Datayo amin ket naaddaan iti sumagmamano a nakabutbuteng a kankanito a pannakauppapay. Ngem kasano ngata a ti panangisentro kadagiti wagas a ti Apo ket adda kenka iti napalabas ket matulongannaka nga agtultuloy iti pammati ken agtalek kadagiti kankanito inton Isu ket kasla adayo?`