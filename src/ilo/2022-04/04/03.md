---
title:  Manipud iti Pannakabalin ti Tanem
date:   17/10/2022
---

`Basaen ti Salmo 49. Ania iti nangidalan ti Salmista a sigurado unay iti maudi a panagungarna (Sal. 49:15) a maisupadi kadagidiay a mapukaw nga awanan iti dayta a talged (Sal. 49:6–14)?`

Ti Salmo 49 saritaenna maipapan ti saan a pudno a panagtalek ti maag nga “agtalec iti kinabacnangda, ket pagpasindayagda ti caadu dagiti sanicuada” (Sal. 49:6), nga isu nga “impanaganda cadagiti dagdagada dagiti nagnaganda met laeng” (Sal. 49:11), ken agbiagda laeng a mangbendito kadagiti bagbagida met laeng (Sal. 49:18). Agtignayda a kas la dagiti balbalayda ken ti bukodda a dayag ket agpaut iti agnanayon (Sal. 49:11, 17).

Ngem malipatan ti maag a ti dayawda agpukaw ket mapukawda a kas latta kadagiti animal (Sal. 49:12). “Casda la arban a naipato ken Tanem; ni patay isunto ti mangipaarab cadacuada; . . . ket ti sayaatda runrunotento ni Tanem, tapno awan ti pagyanan a maipaay kencuana” (Sal. 49:14).

Kas kinuna ni Job kadagiti immun-una a ginasgasut a tawtawen, “ ‘Lamolamoac a rimmuar idi tian ni inac, ket lamolamonto ti pagtungpalac’ ” (Job 1:21; 1 Tim. 6:7). Ti Salmista itudona nga agpadpada a ti maag ken masirib ket matay, nga ibatida dagiti “sanicuada cadagiti sabsabali” (Sal. 49:10).

Ngem adda maysa a nakaro a pagdumaan iti nagbaetanda. Iti maysa a sikigan ket ti maag nga isu a mapukaw, uray pay no padpadasenna a mangsapul iti talged iti bukodna nga aglabas a sansanikua ken kadagiti nagun-odna. Iti kasungani, ti masirib kumita, iti labes ti pakasaritaan ti tao ken ti pagbaludan ti tanem, iti nadayag a gunggona nga insagana ti Dios nga agpaay kenkuana (1 Ped. 1:4). Iti daytoy a panangkita iti panunot, ti Salmista ket mabalinna a kunaen a napakuyogan panagtalek, “Ngem ti Dios subbotennanto ti cararwac iti pannacabalin ni Tanem; ta isu awatennacto” (Sal. 49:15).

Iti agtultuloy a namnama ti Daan a Testamento, daytoy a sasao ket saanna nga isingsingasing nga iti dayta tiempo iti ipapatayna, ti kararua ti Salmista ket tumayab a dagus a mapan idiay langit. Ti Salmista ket ibagbagana laeng nga isu ket saan nga agtalinaed nga agnanayon idiay tanem. Umayto iti maysa a tiempo inton ti Dios ket mangsubbot kenkuana manipud patay ken mangipan kenkuana idiay nailangitan a parparaangan.

Maulit manen, ti kinasigurado ti masakbayan a panagungar ket naipakita, mangyeg iti namnama, talged, ken kaipapanan iti daytoy agdama a biag. Iti kasta, ti masirib ket awatenna iti ad-adu nga amang a dayag ken agnanayon a gunggona ngem iti mabalin nga urnongen ti maag nga agpaay iti bagbagina iti daytoy ababa a biag.

`Ania dagiti wagas a nabalinam a makita ti kinamaag dagidiay nga agtalek kadagiti bukodda a sanikua ken nagun-od? Kasano nga iti panamagtalinaedmo kadagiti matam iti krus ket salaknibannaka manipud iti pannakatnag iti isu met laeng a biddut?`