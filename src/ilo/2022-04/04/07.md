---
title:  Adalen Pay
date:   21/10/2022
---

Basaen ti surat ni Ellen G. White, “Visions of Future Glory,” pp. 722–733, iti Prophets and Kings.

Ti kabaroanan [moderno] a siensya isurona nga amin a banag ket buklen dagiti atom, kadagiti mismo a bagbagida naaramid kadagiti dua a babbassit a banag, dagiti _quarks_ ken _leptons_, nga isu a patien nga isuda dagiti bloke a mangbangun ti amin a napisikalan a kinapaypayso. No, ngarud, iti bugas ti napisikalan a lubong ket dagiti _quarks_ ken dagiti _leptons_, saan kadi a mabalin ti Dios nga Isu a saan laeng a nangparsua ken mangtarawidwid dayta a lubong ket buklenna manen dagiti _quarks_ ken _lepton_ inton dumteng ti tiempo a mamagungar kadatayo? Iti panangumsi iti panagungar, ti ateista a ni Bertrand Russell dinamagna no ania iti mapasamak kadagidiay a kinkinnan dagiti agsidsida iti tao [_cannibals_], agsipud ta dagiti bagida ket paseten dagiti _cannibal’_, ket iti kasta asinonto iti mapagungar? Ngem no ngay ti Apo ket tiliwenna laeng dagiti _quarks_ ken dagiti _leptons_, dagiti kangrunaan a bloke a mangbukel kadatayo, manipud iti sadinoman, ken, naibatay kadagiti pakaammoan nga adda Kenkuana maipapan iti tunggal maysa kadatayo, buklennatayo manen manipud kadagidiay a _quarks_ ken _leptons_? Dina kasapulan ti sigud a datayo; uray aniaman ket mabalin. Wenno, iti kinaagpaysoanna, Isu ket mabalinna laeng iti agsao kadagiti baro a _quarks_ ken _leptons_ tapno maaddada ken agtuloy manipud idiay. Nupay kasta aramidenna dayta, ti Dios nga Isu a namarsua iti uniberso ket kabaelanna a mamarsua manen kadatayo, nga isu nga inkarina nga aramiden idiay panagungar ti natay.

“Ti Mangmangted-biag ket ayabanna dagiti kukuana a ginatangna idiay umuna a panagungar, ken agingga iti dayta naballigi nga oras, inton ti maudi a tangguyob ket aguni ken ti dakkel a buybuyot ket umay iti agnanayon a balligi, isuamin a matmaturog a santo ket masalimetmetan iti kinatalged ken maaywananto a kas napateg a gameng, nga isu nga am-amo ti Dios iti nagan. Babaen iti pannakabalin ti Mangisalakan nga agtaeng kadakuada kabayatan a sibibiagda ken agsipud ta nairamanda iti nadiosan a kababalin, mapagungarda manipud ti patay.”—Ellen G. White Comments, The SDA Bible Commentary, vol. 4, p. 1143.

**Salsaludsod a Pagiinnadalan**:

`Adda mapattapatta a 2 trillion a galaxies, iti tunggal maysa naaramidda kadagiti binilbilyon a bilyon a bitbituen. Ken dadduma kadagitoy a bitbituen ket addaan kadagiti planeta a mangliklikaw kadakuada, kas latta met kadagiti planeta iti solar system tayo a manglawlawlaw iti init. Itan, panunoten maipapan iti nakaskasdaaw a pannakabalin ti Dios, nga isu a saanna laeng a pinarsua dagiti amin a bitbituen, no di ket tartarawidwidanna pay ida ken ammona iti naganda (Sal. 147:4). Nupay daytoy nakaskasdaaw a kinapudno ket saanna a paneknekan a daytoy isu met laeng a Dios ket kabaelanna wenno pagungarenna ti natay, kasano nga iparangarangna kadatayo daytoy isu met laeng a nakakigkigtot a pannakabalin nga adda Kenkuana ken apay a sigurado, a maysa a banag a kas iti panagungar ket saan nga adda iti labes ti pannakabalinna?`

`Ti Hebreo 11 ket ipaganetgetna ti kinamatalek ken namnamaen dagiti adu a nagnaganen a “banwar ti pammati” iti nagkauna a panpannawen. Kasano a daytoy a kapitulo ket pabaknangenna ti pannakaawattayo iti namnama nga adda kadagidi tattao iti Daan a Testamento, uray pay iti sakbay iti panagungar ni Jesus?`