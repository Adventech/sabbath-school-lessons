---
title:  “Makitacto ti Dios”
date:   16/10/2022
---

`Basaen ti Job 19:25–27 ken idilig dayta iti Juan 1:18 ken 1 Timoteo 6:16. Inton ano ken iti ania a paspasamak a namnamaenna a “makita ti Dios”?`

Ti biag ket saan a naimnas. Makitatayo daytoy nangnangruna no makitatayo ti “nalinteg” nga agrigrigat ken ti “nadangkes” a rumangrang-ay (kitaen ti Sal. 73:12–17; Mal. 3:14–18). Kas pangarigan, ni Job ket “napalongdo ken nalinteg” ken maysa a “managaligaget iti Dios, ken liniclicanna ti dakes” (Job 1:1). Nupay kasta, ti Dios pinalubosanna ni Satanas a mangpaldaang kenkuana iti adu a nakapegpeggad a wagas. Iti pisikal, ti bagina ket dinadael ti naut-ot unay a sakit (Job 2:1–8). Iti namaterialan, napukawna iti dakkel a paset ti dingngoenna ken sanikuana (Job 1:13–17). Iti sangakabbalayanna, napukawna dagiti ad-adipenna ken uray pay dagiti bukodna nga annak (Job 1:16, 18). Ken iti rikrikna [emosyon], isu ket linikmut dagiti gagayyemna nga isu a nangpabasol kenkuana a kas maysa a di agbabawi a managbasol nga isu a maiparbeng iti adda a sangsangoenna (Job 4:1–5:27; Job 8:1–22; Job 11:1–20; ken dadduma pay). Uray pay iti bukodna nga asawa kinunana, “ ‘Salimetmetam pay laeng aya ta kinatarnawmo? idiam ti Dios, ket matayca!’” (Job 2:9).

Saan nga ammo idi ni Job nga isu ket nagbalin a sentro ti maysa a nauneg a nailangitan a balubal iti nagbaetan ti Dios ken ni Satanas. Naparigat gapu kadagidiay a balubal, ni Job ket nagbabawianna iti bukod a pannakayanakna ket tinarigagayanna a saan la koman a pulos a naiyan-anak (Job 3:1–26). Nupay kasta, ti awan konkondisyon a kinamatalekna iti Dios ket nasayaat unay iti pannakaibagana kadagitoy a sasao, “ ‘Adtoy, patayennacto; awan inanamac; nupay casta salimetmetacto dagiti dalanco iti sangona’ ” (Job 13:15). Uray pay no panpanunoten nga iti mabiit ti biagna ket agpatingga, isu ket sinalimetmetanna ti talgedna a ti patay ket awan kenkuana iti maudi a balikas. Iti napigsa a kombiksionna kinunana a nupay matay, ti Mannubbotna ket agtakderto iti maysa nga aldaw ket isu, ni Job a mismo, ket makitana ti Dios iti bukodna a lasag (Job 19:25–27). “Daytoy ket maysa nga awan biddutna a talgiap iti panagungar.”—The SDA Bible Commentary, vol. 3, p. 549.

Anian a maysa a nadayag a namnama iti tengnga iti kasta a leddaang! Napalawlawan iti sakit ken ut-ot, pannakabankrap, pannakaibabain, ken pannakadadael ti rikrikna, ni Job ket kaskasdi a padpadaananna ti maysa nga aldaw inton isu ket agungar manipud patay ket makitana ti ay-ayatenna unay a Mannubbot. Kinaagpaysoanna, ti sasao ni Job maipapan iti panagungar ket napno iti isu met laeng a talged nga imbaga ni Marta ken Jesus iti napalabas a ginasgasut a tawtawen: “ ‘Ammoc nga agungarto [ni Lazaro] inton panagungar iti camaudianan nga aldaw’ ” (Juan 11:24). Ni Job, kas ken Marta, ket masapul a tuntonenna daytoy a kari babaen ti pammati, uray pay no, saan a kas ken Job, ni Marta iti mabiit ket maikkan iti napigsa unay a pakakitaan iti pammatina babaen ti kapadasanna.

`Kasano iti pannakasursurotayo nga agtalek iti Dios uray pay iti tengnga ti nagurdo a saan a kinaimnas ti biag?`