---
title:  Ti Pannakayulog ti Panangokom
date:   21/12/2022
---

Idi Tengnga ti Panpanawen (Middle Ages) adda idi iti maysa a nabileg a panagduyos a mangiparang iti Dios a kas maysa a nakaro, managdusa nga Okom. Ita nga aldaw ti pagduyosan ket ti mangiladawan Kenkuana a kas maysa a naayat, manangipalubos nga Ama nga isu a dina pulos dusaen dagiti annakna. Ngem, ti ayat nga awan iti hustisya ket agbalin a gusoguso ken kinadakes, ken ti hustisya nga awan iti ayat ket agbalin a mamarigat ken panangituray. Ti proseso a panangokom ti Dios ket naan-anay a panaglaok ti hustisya ken asi, nga isu nga agpadpada a naggapu iti awan konkondisyonna nga ayat.

Ti pannakayulog ti panangokom ti Dios ket maudi ken di-mabalusingsing a panangdusa nga ibaballaet iti pakasaritaan ti tao. Dagiti nakedngan a mangdusa a panangokom napasamak, kas pangarigan, iti pannakaigarungogong ni Satanas ken dagiti nasukir nga angelesna manipud langit (Apo. 12:7–12), ti pannakaparuar ni Adan ken Eva manipud iti minuyongan ti Eden (Genesis 3), ti Dakkel a Layus (Genesis 6–8), ti pannakadadael ti Sodoma ken Gomora (Genesis 19; Judas 7), ti pannakatay ti inauna nga anak idiay Egipto (Exodus 11–12), ken ti pannakatay da Ananias ken Safira (Aramid 5:1–11). Isu a saan a pagsiddaawan nga addanto met iti maysa a pannakayulog ti panangokom iti nadangkes idiay pagpatinggaan ti pakasaritaan ti tao.

`Basaen ti 2 Pedro 2:4–6 ken 2 Pedro 3:10–13. Kasano a dagitoy a teksto ket makatulong kadatayo a makaawat iti kababalin ti maudi a pannakayulog ti panangokom? Kasano iti panangipakitada iti kapanunotan ti pannakalpas ti panangokom a kas maisupadi iti kinaagnanayonna, nga isu a mangballikog iti hustisya ket saan a maysa a pannakaipakita dayta?`

“Ti kinaimbag ken mabayag a panagitured ti Dios, ti kinaanus ken asina a naipaay kadagiti iturayanna, ket saan a manglapped Kenkuana manipud iti panangdusa iti managbasol nga isu a nagmadi a mangtulnog kadagiti sapsapulenna. Saan nga agpaay iti maysa a tao—maysa a kriminal a maibusor iti nasantoan a linteg ti Dios, mapakawan laeng babaen iti dakkel a sakripicio nga inaramidna iti panangtedna iti Anakna a matay nga agpaay iti basol agsipud ta ti lintegna ket di-agbalbaliw—a mangdiktar iti Dios.”—Ellen G. White, Manuscript Releases, vol. 12, p. 208.

Amin a mabalin nga aramiden ti Dios a mangisalakan iti sangkataoan manipud iti agnanayon a pannakapukaw ket inaramidna, uray pay iti dakkel a gatad Kenkuana a mismo. Dagidiay a mapukaw a mamimpinsan ket nangaramid kadagiti pili a nangidalan kadakuada iti daytoy daksanggasat a pagpatinggaan. Ti kapanunotan a ti panangokom ti Dios iti napukaw, uray pay iti pannakapapatay ti napukaw (a kas maisupadi iti agnanayon a panagtutuok), ket maibusor iti kababalin ti maysa a managayat a Dios ket biddut. Ti ayat ti Dios, ken ti ayat laeng ti Dios ti mangkiddaw met iti hustisya.

`Ania ti isuro ti Kruz a mismo kadatayo maipapan iti siaanamong nga aramiden ti Dios tapno isalakanna ti isuamin a mabalin a maisalakan?`