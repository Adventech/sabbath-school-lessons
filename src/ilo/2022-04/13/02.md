---
title:  Ti Maudi a Panangukom
date:   18/12/2022
---

Kadagiti adu, ti kapanunotan ti panangukom ket kaipapananna ti pannakadusa. Ket nupay dayta ket paset ti proseso, ditay koma liplipatan a ti kapanunotan ti panangukom ket addaan iti maysa a nasayaat a sikigan, iti dayta a panangukom ket iramanna met ti pannakapaneknek ti nalinteg. Kinaagpaysoanna, ti libro ti Daniel ket tudtudoenna ti maysa a panangukom iti panawen-ti-panungpalan ket “ ‘naited cadagiti sasanto ti Cangatoan’ ” (Dan. 7:22). Ti panangukom ti Dios ket iramanna nga agpadpada—ti maysa a principio a masarakan iti teksto iti Daan a Testamento: “ ‘Iti casta sica denggem sadi langit, ket aramidem, ket ocomem dagiti ad-adipenmo, a dusaem ti nadangkes, ken yegmo ti dalanna iti olona met laeng, ken palintegem ti nasingpet, nga isu gungunaam a cas iti kinalintegna’ ” (1 Ar-ari 8:32).

`Basaen ti Mateo 25:31–46 ken Juan 5:21–29. Kasano iti panangipakita ni Cristo iti kapanunotan ti agpadpada a pannakadusa ken pannakapaneknek idiay maudi a panangukom?`

Dadduma kunaenda a dagiti sasao a “ ‘saan a maocom’ ” (Juan 3:18) ken “ ‘saanto nga umay iti pannacaocom’ ” (Juan 5:24) ket kaipapananna a dagidiay nga adda ken Cristo ket saanda a pulos a maukom. Ngem dagitoy a sasao ket ipakitana a dagiti mamati ket saanda a madusa idiay panangukom. Gapuna dagiti teksto ket maawatan koma a kas iti kunkunana “ ‘saan a maocom’ ” (Juan 3:18) ken “ ‘saanto nga umay iti pannacaocom’ ” (Juan 5:24).

Iti pangababaan, ti pagtungpalantayo ket maikeddeng iti agdama a biagtayo. Dagidiay nga adda ken Cristo ket naipatalgeden nga adda pannakapaneknekda idiay panangukom, ken dagidiay nga awan ken Cristo agtalinaed iti babaen ti pannakadusa. Iti panangiladawan ti panangukom (Mat. 25:31–46), ni Cristo imbagana saan laeng a ti kaadda dagiti kalding (nadangkes) no di pay ket dagiti karnero (nalinteg). Ken ni apostol Pablo nalawag a kinunana, “Ta masapul a datay amin maiparangarangtayto iti pangocoman ni Cristo; tapno tunggal maysa awatenna dagiti supapac ti inaramidna babaen ti bagina, naimbag man wenno dakes” (2 Cor. 5:10).

Kabayatan nga ut-utoben ti panangukom, masapul a laglagipentayo a naisalakantayo gapu iti parabur (Isa. 55:1; Efe. 2:8–10), napalinteg gapu ti pammati (Gen. 15:6; Rom. 5:1), ken maukom babaen kadagiti ar-aramid (Ecles. 12:14; Mat. 25:31–46; Apo. 20:11–13). Ti pakaibatayan ti proseso ti panangokom ket ti nalinteg a linteg ti Dios a kas naisalaysay idiay Sangapulo a Bilbilin (Ecles. 12:13, 14; Santiago 1:25; Santiago 2:8–17). Dagiti ar-aramidtayo ket isuda dagiti akinruar a pakakitaan ti kinapudno iti kapadasan ti pannakaisalakantayo ken, iti ud-udina, isuda dagiti elelemento a matimbang iti panawen ti panangukom.

Laglagipen: awan ti nainkapilitan a bilin manipud iti Dios a panangpili iti sumagmamano a maisalakan ken dadduma ket mapukaw. Tunggal maysa ket nainkalintegan a makinrebbeng iti bukodna a pagtungpalan.

Iti kamaudianan, ti panangukom ket saan nga isu iti tiempo a panangikeddeng ti Dios a mangawat wenno mangtukkiad kadatayo, no di ket isu iti tiempo a maudi a panangkitana iti pilitayo no inawattayo wenno saan ti Dios—maysa a pili a maiparangarang babaen kadagiti ar-aramidtayo.