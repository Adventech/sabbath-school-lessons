---
title:  Ti Panangokom a Naibatay iti Sangaribu a Tawtawen
date:   20/12/2022
---

Ti Biblia ibagana kadatayo nga iti Maikadua a Yaay (1) agpadpada a dagiti sibibiag a sasanto ken dagiti napagungar a sasanto ket “sumabet iti Apo, iti tangatang” (1 Tes. 4:16, 17); (2) amin dagiti sasanto ket maipanda idiay langit tapno agtaengda idiay nailangitan a “luglugar a pagtaengan’ ” nga Isu a mismo iti nangisagana nga agpaay kadakuada (Juan 14:1–3); ken (3) iti laeng panagpatingga ti sangaribu a tawtawen a bumaba ti Baro nga Jerusalem ditoy daga ken agbalin nga agnanayon a pagtaengan dagiti sasanto (Apo. 21:1–3, 9–11). Isu nga, inton madama ti sangaribu a tawtawen, kabayatan a daytoy daga ket agtalinaed nga ongaong, dagiti sasanto ket makipagarida ken Cristo idiay langit (Jer. 4:23; Apo. 20:4).

`Basaen ti 1 Corinto 6:2, 3 ken Apocalipsis 20:4–6, 11–13. Apay koma a dagiti sasanto ket makipaset idiay panangokom iti panawen ti sangaribu a tawtawen?`

Ti sibubukel a proseso ti panangokom ket naisangrat (1) a mangalangon iti kababalin ti Dios a maibusor kadagiti pammabasol ni Satanas a ti Dios ket saan a nasayaat iti wagas a panangtratarna kadagiti parsuana; (2) tapno pasingkedanna ti saan a panangidumduma kadagiti gungguna ti nalinteg; (3) tapno ipaduyakyakna ti hustisya a pannakadusa ti nadangkes; ken (4) tapno pukawenna amin a panagduadua a mabalin a mangiturong iti sabali a yaalsa iti uniberso. Iti nausigan a panangokom iti nalinteg sakbay-ti-yaay, ket dagiti laeng nailangitan a buybuyot iti mairaman (Dan. 7:9, 10). Ngem iti panangokom iti nadangkes ken kadagiti natnag nga angeles iti panawen ti sangaribu a tawtawen, dagiti sasanto mismo ket makipasetda met (1 Cor. 6:3; Judas 6; Apo. 20:4–6).

Ti nausigan a panangokom sakbay-ti-yaay ket nangrugi idi 1844 idi a “ ‘naisaad dagiti trono. . . . Ti panangocom naikeddeng, ket dagiti liblibro naluctanda’ ” (Dan. 7:9, 10). Nupay kasta, ti panangokom iti panawen ti sangaribu a tawtawen, ket mangrugi kalpasan a dagiti sasanto ket naipanda idiay langit ken agtugaw kadagiti trono, ken ti panangokom ket naitalek kadakuada. Maminsan pay, dagiti nailangitan a liblibro ket malukatan, ket dagiti natay ket “naocomda cadagiti banbanag a naisurat cadagiti pagbasaan cas mayannurot cadagiti aramidda” (Apo. 20:4, 12). Daytoy a proseso ket mangipaay iti maysa a gundaway kadagiti sasanto a mangamiris kadagiti nailangitan a pagbasaan ken tapno makitada iti nasayaat a panangtratar ti Dios kadagiti amin a kaso. Isu ket saanna laeng a gunggunaan dagiti amin a tattao a kas maiyannurot iti maiparbeng kadakuada a naibatay kadagiti bukodda a pangngeddeng, no di pay ket mailawlawag kadakuada no apay nga aramiden ti Dios a kasta.

`Ania ti isuro dayta kadatayo maipapan iti kababalin ti Dios a sakbay a mapagungar iti siasinoman kadagiti matmaturog a napukaw tapno sangoenda ti maikadua a patay, ti naisalakan ket mairamanto iti proseso ti panangokom, ken awan iti madusa agingga a, datayo met, ket makitatayo ti hustisya ken kinasayaat ti Dios? Iyegmo ti sungbatmo idiay klase inton Sabado.`