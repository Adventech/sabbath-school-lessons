---
title:  Ti Panangokom Sakbay-ti-Yaay
date:   19/12/2022
---

Ti kapanunotan ti panangokom sakbay iti panagsubli ni Cristo, wenno ti nagnaganentayo a panangokom “sakbay-ti-Yaay,” ket masarakan kadagiti adu a paset iti Sursurat.

`Basaen ti Daniel 7:9–14; Mateo 22:1–14; Apocalipsis 11:1, 18, 19; ken Apocalipsis 14:6, 7. Kasano iti panangipaay dagitoy a teksto iti lawag iti kapanunotan ti maysa a sakbay-ti-Yaay a nausigan a panangokom idiay nailangitan a pangukoman? Ania iti ipakpakita iti kasta a panangokom?`

Ti kapanunotan ti maysa a sakbay-ti-yaay a nausigan a panangokom kadagiti tattao ti Dios ket naibatay kadagiti tallo a kangrunaan a sursuro ti Biblia.

Maysa ket ti kapanunotan nga amin a natay—nalinteg wenno nakillo—ket agtalinaed nga awan puotda kadagiti tanemda agingga kadagiti maudi a panagungar (Juan 5:25–29).

Ti maikadua ket ti kaadda iti maysa a sapasap a panangokom kadagiti amin a tattao (2 Cor. 5:10; Apo. 20:11–13).
Ti maikatlo ket ti kinapudno a ti umuna a panagungar ket tinto nagasat a gunggona nga agpaay iti nalinteg, ken ti maikadua a panagungar ket tinto agnanayon a patay nga agpaay iti nadangkes (Juan 5:28, 29; Apo. 20:4–6, 12–15).

Ti kaipapanan daytoy ket no amin a tattao ket maokomto, masapul a maokomda _sakbay_ iti rumbeng a panagungarda, agsipud ta kadagidiay a panagungar ket awatenda dagiti maudi a gunggunada.

Ti libro ti Daniel ket tulongannatayo a makaawat kadagiti dua a kababalin dayta sakbay-ti-yaay a panangokom. Iti pagpatinggaan ti 2,300 a nainsimboloan nga al-aldaw—iti 1844—ti nailangitan a santuario ket madalusanto (Dan. 8:14; idilig iti Heb. 9:23) ken mangrugi ti sakbay-ti-yaay a nausigan a panangokom (Dan. 7:9–14), dua nga agduma a wagas a pannakaibaga iti isu met laeng a pasamak. Ken ti panangokom ket “ ‘naited cadagiti sasanto ti Cangatoan’ ” (Dan. 7:22). Dayta ket, naimbag a damag nga agpaay kadagiti tattao ti Dios.

Iti Mateo 22:1–14, sinarita ni Jesus ti maysa a pannakausig dagiti sangaili ti boda sakbay iti mismo a panangrugi iti rambak ti boda.

Ken iti libro ti Apocalipsis, ti sakbay-ti-yaay a nausigan a panangokom ket matudtudo babaen iti trabaho a panangrukod kadagiti “ ‘agdaydayaw sadiay’ ” templo ti Dios (Apo. 11:1) ken iti pannakaiwaragawag a “ ‘dimteng ti horas ti panangocomna’ ” (Apo. 14:6, 7; idilig iti Apo. 14:14–16).

`Kasano koma nga iti pannakaammo iti maysa a panangokom idiay langit ket balbaliwanna no kasano iti panagbiagtayo ditoy rabaw ti daga?`