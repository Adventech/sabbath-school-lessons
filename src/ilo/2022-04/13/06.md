---
title:  Ti Maikadua a Patay
date:   22/12/2022
---

Ti Dios ket idaldalanna ti pakasaritaan ti tao nga agturong iti paggibusan ti panawen-ti-panungpalanna. Iti pagpatinggaan ti sangaribu a tawtawen ket amin a nadangkes a natay ket mapagungarda manipud kadagiti tanemda tapno awatenda ti maudi a sentensyada a pannakadusa (Apo. 20:5, 11–15). Kalpasanna, inton ti sibubukel a proseso ti panangokom ket malpas ken awanen a pulos iti sabali pay a mainayon iti dayta, ti nadangkes ket bigbigenna ti kinahustisya ti Dios. “Kadagiti amin a kinapudno ti dakkel a panagbinnusor makita, ti amin a universo, ti napudno ken immalsa nga agpadpada, iti agkaykaysa a panagtutunos ipakdaarda: “Nalinteg ken napudno dagiti daldalanmo, Sica Ari cadagiti panpannawen.’ ” Ket ni Satanas a mismo “agrukob ken ipudnona ti kinahustisya ti sentensyana.”—Ellen G. White, The Great Controversy, pp. 670, 671.

`Basaen ti Malakias 4:1; Apocalipsis 20:14, 15; ken Apocalipsis 21:8. Kasano iti kinabertudto ti “danaw ti apuy” ken ti “maikadua a patay”?`

Ti maudi a pannakadadael ni Satanas ken dagiti angelesna ken amin a nadangkes ket dalusanna ti uniberso manipud iti basol ken dagiti supapakna. Ket nupay kasta, uray pay ti pannakadadael ti nadangkes ket maysa nga aramid ti ayat ti Dios, saan laeng nga agpaay kadagiti sasanto no di pay ket kadagiti nadangkes a mismo. Nasaysayaat a matayda ngem iti agbiag iti imatang ti Dios nga isu a maysa nga “apuy a mangrunaw” iti basol (Heb. 12:29).

“Iliwendanto ti tumaray manipud iti kasta a nasantoan a lugar. Ayatendanto ti madadael, tapno mailemmengda ti rupa Daydiay a natay iti panangsubbotna koma kadakuada. Ti tungpal dagiti nadangkes maikeddeng gapu iti bukodda a panagpili. Ti pannakalaksidda sadi langit agtaud iti pagduyosan ti nakemda met laeng, ken daytoy ket nalinteg ken naasian iti biang ti Dios.”—Ellen G. White, The Great Controversy, p. 543.

Gapuna, ti maudi a pannakadadael ti basol ken dagiti managbasol—maisupadi iti saan a naibatay iti Biblia a teorya [kapanunotan] ti agnanayon a panagrigrigatda idiay impierno—ket mangipaay iti maysa a nalinteg ken apagisu a dusa nga agpaay iti dakes a naaramid ti siasinoman a tao. Pasingkedanna pay a ti basol ket naaddaan iti nangruggian ket addaan iti pagpatinggaan. Kalpasanna ti sibubukel a uniberso ket agsubli iti sigud a kinaan-anayna, sakbay a datdatlag a timmaud ti basol, dakes, ken kinasukir nga isu nga awan iti aniaman a pannakapalintegna.

Madaydayaw ti Apo ta Isu a, kas “nalinteg nga Okom” tayo (2 Tim. 4:8), ket aramidenna ti nasayaat a pangngeddeng a panangipaay iti saan nga ipapatay iti nalinteg ken agnanayon a pannakadadael ti nadangkes.

`Ania iti pagdaksanna koma iti kapanunotan a ti Dios ket isalakanna amin idiay panungpalan? Apay nga iti kasta a kapanunotan ket dakes?`