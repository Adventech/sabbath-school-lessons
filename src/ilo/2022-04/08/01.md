---
title:  Ti Namnama ti Baro a Testamento
date:   12/11/2022
---

### Basaen Agpaay ti Adal ita a Lawas
1 Cor. 15:12–19; Juan 14:1–3; Juan 6:26–51; 1 Tes. 4:13–18; 1 Cor. 15:51–55.

> <p>Paset a Maiyulo</p>
> “Ket daytoy isu ti pammanecnec: A ti Dios iniccannatayo iti biag nga agnanayon, ket daytoy a biag adda iti Anacna. Ti agicut iti Anac, adda biagna; ti saan nga mangupicup iti Anac ti Dios, awan kencuana ti biag” (1 Juan 5:11, 12).

Nupay nagsurat iti Griego, amin dagiti nagsurat iti Baro a Testamento (malaksid ken Lucas) ket Judioda, ket pudno unay nga imparangda ti kababalin dagiti tattao manipud iti sibubukel a panangkita ti Hebreo, saan a manipud iti maysa a panangkita iti pagano a Griego.

Gapuna, ken Cristo ken dagiti apostoles, ti namnama ti Cristiano ket saan a kabarbaro a namnama, no di ket, ti pannakabuksil ti kadaanan a namnama a tinaraonanen dagiti patriarka ken dagiti mammadto. Kas pangarigan, imbaga ni Cristo a nakitan idi ni Abraham ken nagra-o a nakakita iti Aldawna (Juan 8:56). Imbaga ni Judas nga impadto ni Enoc ti maipapan iti Maikadua a Yaay (Judas 14, 15). Ken ti libro ti Hebreo saritaenna dagiti banwar ti pammati a kas nangnamnama iti maysa a nailangitan a gungguna a saanda nga awaten nga agingga a ditay awaten ti gunggunatayo (Heb. 11:39, 40). Daytoy a sasao ket awan iti kaipapananna no dagiti kararuada ket kaduadan ti Apo idiay langit.

Babaen iti panangipaganetget a dagidiay laeng adda ken Cristo ti addaan ti agnanayon a biag (1 Juan 5:11, 12), saan nga anamungan ni Juan ti teorya [kapanunotan] ti kadawyan a di ipapatay ti kararua. Pudno unay, awan iti agnanayon a biag no naisina iti makaisalakan a pannakaikayamet ken Cristo. Ti ngarud Baro a Testamento, ket maysa a namnama a naisentro-ken-Cristo, ken Isu laeng ti namnama a daytoy matay a bagi ket addanto aldaw nga agbalinto a maysa a bagi a di matay [agnanayonen].

_*Adalen ti adal ita a lawas tapno maisagana agpaay ti Sabado, Noviembre 19._