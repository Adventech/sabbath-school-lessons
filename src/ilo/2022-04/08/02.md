---
title:  Namnama iti Baksay Daytoy a Biag
date:   13/11/2022
---

Ti nagkauna nga historyador a Griego a ni Herodotus (5th century B.C.) nagsurat maipapan iti maysa a tribu nga, iti maysa a pannakayanak, ket mangrugi iti maysa a panawen a panagdung-aw agsipud ta pinadpadaananda ti panagrigat a mabalin a sangoen ti maladaga no dayta ket agbiag a mataengan. Nupay nalabit a kasla karkarna dayta kadatayo, adda sumagmamano a sirib iti dayta.

Kalpasan ti rinibribu a tawtawen, maysa nga adbertismen idiay Amerika iti immuna a paset ti maika-20 a siglo ti mabasa a kastoy, “Apay nga agbiag, no mabalinmo iti maitanem iti sangapulo a dolyar?”

Ti biag ket mabalin a narigat unay, ammotayo, uray pay no mamatitayo iti Dios ken iti namnama iti kinaagnanayon. Nupay kasta, utobemman, no kasano ti kinarigatna kadagidiay nga awanan iti aniaman a namnama iti baksay ti ababa ken masansan a nariribok a biag ditoy. Ad-adu ngem maysa a sekular a mannurat ti nagkomento maipapan ti awan kaipapananna a biag ti tao, idinto ta amintayo ket saan laeng a matay, no di ket amintayo ket agbiag nga addaan iti pannakaammo a mataytayo. Ken daytoy a pannakaammo ket isu iti mangaramid iti sibubukel a proyekto ti biag ti tao, nga isu a masansan a narigat ken naladingit iti uneg ken iti mismo a bagbagina, a kas la awan kaes-eskanna ken awan kapapaayanna. Maysa a managpanunot ti nangibaga a dagiti tattao ket awan a pulos no di “dakkel a pedaso ti malunglungsot a lasag kadagiti agsisina a tultulang.” Dayta ket nakabutbuteng, ngem, manen, narigat a rikiaren ti kapanunotan.

Agpayso, iti kasungani iti amin daytoy, addaantayo ti kari ti Biblia nga agnanayon a biag ken Jesus. Ket dayta ti tulbek: addaantayo iti daytoy a namnama ken Jesus ken ti ipaay ti ipapatay ken panagungarna kadatayo. Ta no saan, ania a namnama iti adda kadatayo?

`Basaen ti 1 Corinto 15:12–19. Ania iti ibagbaga ni Pablo ditoy maipapan iti kinasinged ti panagnaig ti panagungar ni Cristo iti namnama ti bukodtayo a panagungar?`

Ni Pablo ket nalawag: ti panagungartayo ket di maisina iti pannakaisinggalotna iti panagungar ni Cristo. Ken no saantayo nga agungar, ket kayatna a saoen a ni Cristo ket saan a nagungar, ket no ni Cristo ket saan a nagungar,—ania? “Awan capapay-an ti pammatiyo; addacayo pay laeng cadagiti basbasolyo!” Iti sabali a pannao, no mataytayo agtalinaedtayo a matay, ken agnanayon pay, ket iti kasta, amin ket awan kapapayanna. Ni Pablo kinunana met dayta iti 1 Corinto 15:32—“No dagiti natay saanda nga agungar? Mangantayo ken uminumtayo, yantangay intono bigat mataytay-to!’ ”

No ti agdama a biagtayo a kas elemento a naibatay-iti-carbon ket isu laeng dayta, ken “dagiti tawenmi pitopuloda a tawen” (no nagasattayo; ad-adu pay no saantayo nga agsigarilyo wenno mangan iti adu unay a hamburger ti McDonald) ket isu laeng ti maalatayo, dayta laeng—addatayo iti narigat a kasasaad. Saan a pagsiddaawan nga inayon ni Ellen G. White, “Ti langit ket isuamin ti napateg a banag kadatayo, ket no mapukawtayo ti langit mapukawtayo iti amin.”—Sons and Daughters of God, p. 349.

`Utoben no kasano ti kinapateg ti namnama ken pammatitayo. Apay a masapul nga aramidentayo ti amin a kabaelantayo, babaen iti parabur ti Dios, a pagtaginayonen dayta?`