---
title:  “ ‘Pagungarecto’ ”
date:   15/11/2022
---

Iti maysa kadagiti datdatlagna, ni Jesus ket tinaraonanna dagiti lima ribu a tattao iti bassit laeng a kantidad ti tinapay ken ikan (Juan 6:1–14). Idi madlawna a dagiti umariwekwek a tattao ket ginandatda a mangipakdaar Kenkuana nga ari (Juan 6:15), ni Jesus naglayag agraman dagiti disipolos idiay bangir ti Baybay ti Galilea. Ngem iti simmaganad nga aldaw ti umariwekwek a tattao simmarunoda idiay, nga idiay nga impaayna ti kapipigsaan a kasaba maipapan iti Tinapay ti Biag, agraman ti naisangsangayan a paganetget iti sagut ti agnanayon a biag (Juan 6:22–59).

`Basaen ti Juan 6:26–51. Kasano iti pananginaig ni Jesus iti sagut ti agnanayon a biag iti maudi a panagungar ti nalinteg?`

Iti kasabana, ni Jesus impaganetgetna dagiti tallo a kangrunaan a kapanunotan maipapan iti agnanayon a biag. Umuna, innagananna ti Mismo a Bagbagina a kas “ ‘tinapay ti Dios isu dayta bumaba manipud langit ket mangted ti biag iti lubong’ ” (Juan 6:33, 58). Babaen iti panangipakdaarna a “ ‘Siac [Greek egō eimi] ti tinapay ti biag’ ” (Juan 6:35, 48), ni Jesus imparangna ti Bagbagina a kas Dakkel a “SIAC” iti Daan a Testamento (Exod. 3:14). Maikadua, ni Jesus inlawlawagna a ti agnanayon a biag ket mabalin a maala Kenkuana: “ ‘ti umay Caniac’ ” ken “ ‘ti mamati Caniac’ ” ket maaddaan iti daytoy a bendicion (Juan 6:35). Ken kamaudiananna, ni Jesus insilpuna ti sagut ti agnanayon iti maudi a panagungar, a pinatalgedanna dagiti agdengdengngeg iti namitlo a daras, “ ‘isu pagungarecto iti camaudianan nga aldaw’ ” (Juan 6:40, 44, 54).

Ni Jesus intedna pay daytoy nakaskasdaaw a kari: “ ‘Pudno, pudno, cunac cadacayo: Ti mamati, caniac addaan biag nga agnanayon’ ” (Juan 6:47). Gapuna, ti sagut ti agnanayon a biag ket maysan nga agdama a kinapaypayso. Ngem saan a kayat a saoen daytoy a ti mamati ket saanen a pulos a matay, ta ti mismo a sasao a “pagungarecto” (Juan 6:40) ket ipakpakitana ti panagsubli iti biag kalpasan a ti maysa ket natay.

Ti ladawan ket nalawag. No awan ni Cristo, ti maysa ket awanan iti agnanayon a biag. Ngem, uray pay kalpasan iti panangawat ken Cristo ken pannakaadda iti kinatalged ti agnanayon a biag, agtultuloytayo ita a matay ket, iti kasta, mairamantayo iti kadawyan nga ipapatay. Idiay Maikadua a Yaay, ni Jesus ket pagungarennatayo, ket kalpasanna idiay, Isu ket itedna kadatayo ti sagut ti di ipapatay nga isu a kukuatayon. Ti sagut ket naipatalged, saan a gapu iti maysa nga impagarup a kadawyan a di ipapatay ti kararua, no di ket, agsipud iti kinalinteg ni Jesus nga umay kadatayo babaen iti pammati Kenkuana.

`Agtaeng kadagiti sasao ni Jesus a no mamatika Kenkuana, addaanka (itan a mismo) iti agnanayon a biag! Kasano a daytoy nakaskasdaaw a kari ket makatulong kenka a mangtratar iti naladingit a kinapaypayso iti agdamatayo, nupay aglabas, ti ipapatay?`