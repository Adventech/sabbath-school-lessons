---
title:  Iti Panaguni ti Trompeta
date:   16/11/2022
---

Dagiti taga Tesalonica ket nakombinsida a ti agnanayon a biag ket maipaayto laeng kadagidiay nga agtalinaed a sibibiag agingga iti Maikadua a Yaay. “Naannad nga inay-aywananda ti biag dagiti gagayyemda, di la ket ta matayda ket mapukawda ti bendicion nga isu a kitkitaenda nga awatenda iti masakbayan idiay yuumay ti Apoda. Ngem maysa kalpasan ti maysa, naala manipud kadakuada dagiti ay-ayatenda, ket iti tuok, dagiti taga Tesalonica ket kinitada iti maudi a daras dagiti ruprupa ti minatayda, a narigatda pay a namnamaen a masabatda ida idiay maysa a masakbayan a biag.”—Ellen G. White, The Acts of the Apostles, p. 258.

`Basaen ti 1 Tesalonica 4:13–18. Kasano iti panangilinteg ni Pablo iti daytoy a biddut a kapanunotan?`

Adda maysa a panagduyos a naibatay iti pakasaritaan a panangbasa iti sasao nga, “iyegnanto dagiti maturog ken Jesus nga icuyog kencuana” (1 Tes. 4:14) nga ad-adda ngem iti ibagbaga ti teksto. Adu dagidiay a nangawat iti kapanunotan [teorya] ti gagangay a di ipapatay ti kararua isingasingda a ni Cristo, iti Maikadua a Yaayna, ket ikuyogna Kenkuana manipud langit dagiti kararua ti nalinteg a natay nga isu nga addada idiay langit a kadua ti Dios. Dagidiay ngarud a karkararua ket maitiponda kadagiti mapagungar a bangkayda. Ngem iti kasta a panangipatarus ket saan a maiyannatop iti sibubukel a sursuro ni Pablo iti daytoy a banag.

Basaen dagiti sasao daytoy teolohiyan a saan-nga-Adventista maipapan iti pudno a kaipapanan daytoy a bersikulo: “Ti rason no apay a dagiti Cristiano a taga Tesalonica ket addaanda iti namnama kabayatan nga agladingitda kadagiti natay a kamkameng ti iglesiada ket ti Dios ‘iyegnanto’ ida, dayta ket, Isu ket pagungarenna dagitoy natay a namati ken pagbalinenna nga addada idiay panagsubli ni Cristo, iti kasta ket addadanto ‘kencuana.’ Ti ipakpakitana ket dagitoy a natay a mamati ket saanda nga awanan gundaway idiay maikadua a yaay ni Cristo no di ket addadanto ‘kencuana’ iti wagas a mairamanda nga agpadpada kadagidiay a sibibiag a mamati idiay gloria a maikuyog iti panagsublina.”—Jeffrey A. D. Weima, 1–2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.

No dagiti kararua ti nalinteg a natay ket addadan a kadua ti Apo idiay langit, saanen koma a nasken nga ibaga ni Pablo ti maudi a panagungar a kas namnama ti Cristiano; imbagana latta koman a ti nalinteg ket kadua idan ti Apo. Ngem saan, no di ket, kinunana a “dagiti maturog ken Jesus” (1 Thess. 4:14) ket mapagungardanto manipud patay idiay kamaudianan a panawen.

Ti namnama idiay kamaudianan a panagungar ket nangyeg iti liwliwa kadagiti agladladingit a taga Tesalonica. Agpadpada a namnama ti tumulong kadatayo a mangsango a napakuyogan talged kadagiti naladingit a kankanito a ti nalamiis a petpet ni patay ket alaenna kadatayo dagiti ay-ayatentayo.