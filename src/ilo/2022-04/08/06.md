---
title:  Ti Pannakisinnabat nga Agnanayon
date:   17/11/2022
---

`Basaen ti 1 Corinto 15:51–55. Ania a “palimed” (1 Cor. 15:51) ti ilawlawag ni Pablo?`

Dadduma a pagaammo a mangaskasaba isingasingda a daytoy “palimed” (1 Cor. 15:51) ket ti “nalimed a pannakayallatiw (secret rapture)” ti iglesia, a mapasamak pito a tawen sakbay iti nadayag a maikadua a yaay ni Cristo. Iti daytoy a “nalimed a pannakayallatiw” dagiti matalek a Cristiano ket kellaat, naulimek ken nalimed, insiwet a mapan langit kabayatan a tunggal maysa ket mabati a masmasdaaw no ania ti napasamak kadakuada. Dagiti tattao ket nalabit a kellaat a makitada iti lugan nga awan drayberna, agsipud ta ti drayber ket naiyallatiwen a napan langit, ket ti laeng nabati ket “dagiti lupotda.” Ti 16-a-volume nga adu iti nailako a Left Behind, nagbalin nga uppat a sini, ket pinarang-ayna daytoy saan a pudno a sursuro, nga impalgakna dayta kadagiti riniwriwriw.

Agpayso, awan ti teksto iti Biblia a mangisuro iti kasta a saan a pudno a panaglasin ti pannakaiyallatiw ken ti Maikadua a Yaay. Ti “palimed” a tudtudoen ni Pablo ket ti laeng pannakabalbaliw ti nalinteg a sibibiag a tumipon iti napagungar a nalinteg idiay maikadua a yaay ni Cristo. Daytoy iti “pannakayallatiw.” Awan iti “nalimed a pannakayallatiw” agsipud ta ti Maikadua a Yaay ket makitanto ti amin a tattao (Apo. 1:7), ken agpadpada a ti panagungar ti natay ken ti pannakabalbaliw ti sibibiag ket mapasamakda iti panaguni ti trompeta idiay panagsubli ni Cristo (1 Cor. 15:51, 52).

Ti maikadua a yaay ni Cristo ket iyegna ti kasisiddaawan a pannakisinnabat. Dagiti sibibiag a nalinteg ket mabalbaliwanda “iti maymaysa a canito, iti apagdaricmat” (1 Cor. 15:52). Iti panagtimek ti Dios, mapadayagda; itan ket napagbalindan a saan a matay ken kadua dagiti napagungar a sasanto ket maikuyogda a maipangato a sumabat iti Apoda iti tangatang. Dagiti angeles “ ‘ket urnongendanto dagiti pinilina, cadagiti uppat nga angin, manipud iti maysa nga ungto ti langit agingga iti bangir’ ” (Mat. 24:31).

“Dagiti babassit nga ubbing ubbaen ida dagiti angel nga ipan kadagiti taktakkiag dagiti innada. Dagiti aggagayyem a nabayag a pinagsisina ni patay agtitiponda, tapno dida agsisinan uray kaanoman, ket bumuyog dagiti kankanta ti ragsak sangsangkakuyogda nga umuli iti ciudad ti Dios.”—Ellen G. White, The Great Controversy, p. 645.

`Daytoy ket maysa a nakaskasdaaw a kari, maysa a banag a naiduma unay manipud iti aniaman a banag a napadasantayo a narigat a maawatan. Ngem panunotem ti nalawa a langit, kasta met ti nakaskasdaaw a kinarikut ti biag ditoy. Ti Sangaparsuaan a mismo paneknekanna iti nakaskasdaaw a pannakabalin ti Dios. Ania ti isuro amin daytoy kadatayo maipapan iti pannakabalin ti Dios a mangyallatiw iti sibibiag ken mamagungar iti natay idiay maikadua a yaay ni Jesus?`