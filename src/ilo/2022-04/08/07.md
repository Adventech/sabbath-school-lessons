---
title:  Adalen Pay
date:   18/11/2022
---

Basaen ti surat ni Ellen G. White, “The Thessalonian Letters,” pp. 255–268; “Called to Reach a Higher Standard,” pp. 319–321, iti The Acts of the Apostles.

“Dagiti Romano,” insurat ni Stephen Cave, “ket pagaammoda unay ti patpatien dagiti Cristiano nga iti maysa nga aldaw ket agungarda a sibabagi manipud tanem ket inaramidda ti isuamin a banbanag a mabalinda nga aramiden a mangumsi ken manglapped kadagidiay a namnama. Maysa a damag ti maysa a pannakaidadanes idiay Gaul idi 177 ce ilanadna a dagiti martir ket napapatayda, kalpasanna dagiti bangkayda ket nabaybay-an a nagruprupsa a di naiponpon iti uneg ti innem nga al-aldaw sakbay a napuoran ken dagiti dapoda ket naibelleng idiay karayan Rhône—’Itan kitaentayo no agungarda pay manen,’ dagiti Romano ket naipadamag a kasta ti kunada.”—Stephen Cave, Immortality: the Quest to Live Forever and How It Drives Civilization (New York: Crown Publishers, 2012), pp. 104, 105.

Daytoy sangkabassit a pakaadalan iti nateolohiyaan a panagduadua, uray pay no aduan buya, ket saan a dayta iti ponto; awan a pulos iti paneknekanna maipapan ti kari ti panagungar idiay Biblia. Ti Pannakabalin a namagungar ken Jesus manipud patay ket maaramidna iti isu met laeng kadatayo, uray pay no ania iti kasasaad ti bagitayo. Ta kalpasan ti amin, no dayta isu met laeng a Pannakabalin ket pinarsua ken tengtenglenna ti intero a langit, Isu ket sigurado a mabalinna nga iyallatiw ti sibibiag ken pagungaren ti natay.

“ ‘Casta met ti Dios iyegnanto dagiti maturog ken Jesus nga icuyog kencuana’ [1 Tes. 4:14], insurat ni Pablo. Adu dagiti mangipatarus daytoy a teksto a mangipapan a dagiti matmaturog ket maikuyogdanto ken Cristo manipud langit; ngem kayat a saoen ni Pablo a kas napagungar ni Cristo manipud patay, kasta met a ti Dios ket ayabanna dagiti matmaturog a sasanto manipud kadagiti tanemda ken alaenna ida nga ikuyog Kenkuana idiay langit. Napateg a liwliwa! Nadayag a namnama!! Saan laeng nga ti iglesia ti Tesalonica, no di ket amin a Cristiano uray sadinoman iti ayanda.”—Ellen G. White, The Acts of the Apostles, p. 259.

**Salsaludsod a Pagiinnadalan**:

`Maysa a tao iti nagkuna: “Ti patay punasennaka. . . . Tapno mapunas a mamimpinsan, dagiti pakakitaan ken amin, dayta ket agtultuloy nga agturong iti panangdadael iti kaipapanan ti biag ti maysa.” Isu ket husto. Ania ngarud a namnama, ti adda kadatayo a maibusor iti kinaawan kaipapanan dagiti biagtayo?`

`Kasano a pagtutunosentayo ti panagkasapulan a dumakkel nga agturong iti pannakaan-anay (Fil. 3:12–16) iti kinapudno nga idiay laeng maikadua a yaay ni Cristo a maawattayo ti saan nga agrupsa ken awan basolna a kababalin (1 Cor. 15:50–55)?`

`Kasano nalabit a mabalin a matulongantayo iti maysa a tao a mamati iti kapanunotan ti “nalimed a pannakayallatiw” tapno makitana no apay a daytoy a sursuro ket biddut?`

`Basaen manen ti 1 Corinto 15:12–19. Ania ti adda kadagitoy a bersikulo a mangiparang iti napigsa unay a pammaneknek iti sursuro a ti natay ket matmaturogda a kas maisupadi nga addadan idiay langit a kadua ni Jesus? Ania ngay ti kaipapanan dagitoy a bersikulo no dagiti nalinteg a natay ket, pudno nga addadan a kadua ni Jesus idiay langit?`