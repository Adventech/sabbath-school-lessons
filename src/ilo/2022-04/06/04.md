---
title:  “Natungpalen!”
date:   01/11/2022
---

`Basaen ti Juan 19:1–30. Ania iti napateg a damag kadatayo iti sao ni Jesus a, “ ‘Natungpalen’ ”?`

Panungpalanna, ti nakabutbuteng a kankanito nga agpaay ken Cristo, agpaay iti sangkataoan, ken agpaay iti sibubukel a uniberso ket dimteng. Nabuyogan iti nauneg a panagtuok, Isu ket nakibalubal a maibusor iti pannakabalin ti sipnget. In-inut a nagna agingga a nakadanon iti Minuyongan ti Getsemani, agingga iti di naimnas a pannakausigna, ken agingga iti bantay Kalbaryo. Dagiti dakes nga angeles ket pinadpadasda iti mangabak Kenkuana. Kabayatan a ni Jesus ket nakabartay iti kruz, ti pangulo dagiti papadi, dagiti escribas, dagiti lallakay nangum-umsida Kenkuana a kunkunada, “ ‘Insalacanna dagiti sabali, ti bagina saanna a mabalin nga isalacan. Isu ti Ari ti Israel, umulog ngarud ita iti cruz ket mamaticamto kencuana’ ” (Mat. 27:42).

Mabalin kadi ni Cristo a bumaba manipud iti kruz ken isalakan ti Mismo a Bagbagina? Wen, kabaelanna ngem saan a siaanamong a mangaramid dayta. Ti awan konkondisyonna nga ayatna nga agpaay iti amin a sangkataoan, pakairamananen dagidiay a mangum-umsi, ti saan a nangipalubos Kenkuana nga umibbet. Kinaagpaysoanna, “dagiti mangum-umsi ket nairamanda kadagidiay a pakatkatayanna tapno maisalakan; ket Isu saanna a mabalin iti bumaba manipud iti kruz ken isalakan ti Bagbagina, agsipud ta Isu ket maigawgawid, saan a gapu kadagiti lansa, no di ket gapu iti pagayatanna a mangisalakan kadakuada.”—Alfred Plummer, An Exegetical Commentary on the Gospel According to S. Mateo (London: Elliot Stock, 1910), p. 397.

Ditoy, iti panagsagrap ni Cristo, ni Jesus ket ab-abakenna ti pagarian ni Satanas, uray pay no ni Satanas iti nangirugi kadagiti paspasamak a nangiturong idiay kruz, pakairamananen iti pananglipot ni Judas (Juan 6:70; Juan 13:2, 27). “Nupay kasta, iti maysa a wagas a ti Evangelista ket saanna a padpadasen nga iladawan, ti ipapatay ni Jesus ket agpadpada nga aramid ni Satanas ken maysa nga aramid nga isu a balligi a panangabak ni Jesus ken ni Satanas.”—George E. Ladd, A Theology of the New Testament, Rev. ed. (Cambridge, UK; Lutterworth Press, 1994), p. 192.

Nagpukkaw manipud iti kruz, “ ‘Natungpalen’ ” (Juan 19:30), saan laeng nga impakita ni Cristo a ti tuokna ket dimtengen iti panagpatinggana, no di ket nangnangruna nga Isu ket inabakna ti dakkel a nailangitan-ken-naibatay-iti-pakasaritaan a panagbinnusor a maibusor ken Satanas ken dagiti dakes a puersana. “Amin ti langit ket nagrag-o iti balligi ti Mangisalakan. Naabak ni Satanas, ken ammona a ti pagarianna ket naabak.”—Ellen G. White, The Desire of Ages, p. 758.
Narigat a matarusan ti nakaskasdaaw a paggidiatan ditoy: iti nakaro a pannakaibabain ti Anak ti Dios Isu ket nangabak, nga agpaay kadatayo ken agpaay iti uniberso, ti kadadakkelan ken kadadayagan a balligi.

`Utobem man no kasano iti kinadakes ti basol ta innalana ti ipapatay ni Cristo a mangabbong iti dayta. Ania koma ti isuro daytoy a kinapudno kadatayo maipapan no kasano iti kinaawan serserbi dagiti ar-aramidtayo tapno magun-od iti pakaikarian iti sangoanan ti Dios? Ta kalpasan ti amin, ania ngay iti maaramidantayo a mangnayon iti adda a naaramidanen ni Cristo nga agpaay kadatayo? Itugotmo ta sungbatmo idiay klase ‘ton Sabado.`