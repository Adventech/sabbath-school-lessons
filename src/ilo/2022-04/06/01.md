---
title:  Isu Natay Agpaay Kadatayo
date:   29/10/2022
---

### Basaen Agpaay ti Adal ita a Lawas
Apo. 13:8; Mat. 17:22, 23; Marcos 9:30–32; Juan 19:1–30; Rom.6:23; 1 Cor. 1:18–24.

> <p>Paset a Maiyulo</p>
> “ ‘Ket no casano iti panangibayog ni Moises iti uleg idiay let-ang, casta met a masapul a ti Anac ti tao maibayog; Tapno amin a mamati kencuana maaddaan ti biag nga agnanayon’ ” (Juan 3:14, 15).

Naibaga a ditay maliklikan ti patay ken buis. Saan unay a pudno dayta. Dagiti tattao ket mabalin a maliklikanda dagiti buis, ngem saan iti patay. Mabalin a maitantanda ti patay iti sumagmamano a tawtawen, ngem iti mabiit wenno iti ud-udina, ti patay ket kankanayon latta a dumteng. Ngem agsipud ta ammotayo a ti natay, ti nalinteg ken ti nadangkes nga agpadpada, agpatinggada iti un-unana iti isu met laeng a lugar, ti namnamatayo iti panagungar ket kaipapananna iti isuamin kadatayo. Kas iti kinuna ni Pablo, no awan daytoy a namnama, kasta met “dagiti naturog ken Cristo napucawda” (1 Cor. 15:18), nga isu a mabalin a karkarna a banag nga ibaga no dagidiay a “naturog ken Cristo” ket umarimbangawda idiay langit iti immatang ti Dios.

Gapuna, ti panagungar ni Cristo ket maipangpangruna iti pammatitayo, agsipud ta iti panagungarna addaantayo iti pannakaipatalged iti bukodtayo a panagungar. Ngem sakbay nga agungar ni Cristo manipud patay, Isu, ket masapul a matay. Daytoy iti gapu no apay nga iti tengnga ti tuok idiay Getsemani, iti panangpaspasungad iti ipapatayna, Inkararagna: “ ‘Ita adda a naririboc ti cararuac: ket ania ti saoecto? Ama, isalacannac itoy nga horas. Ngem maipanggep itoy immayac iti daytoy nga horas.’ ” (Juan 12:27). Ket dayta a panggep ket tapno matay.

Ita a lawas intayo ipamaysa iti ipapatay ni Cristo ken no ania iti kaipapanan ti kari ti agnanayon a biag.

_*Adalen ti adal ita a lawas tapno maisagana agpaay ti Sabado, Noviembre 5._