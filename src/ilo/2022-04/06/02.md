---
title:  Manipud iti Pannakabangun ti Lubong
date:   30/10/2022
---

`Basaen ti Apocalipsis 13:8; Aramid 2:23; ken 1 Pedro 1:19, 20. Kasano koma iti pannakaibilang ni Cristo a “napapatay, nanipud idi pannacabangun toy lubong?”`

“Ket isu-amin dagiti agnaed iti rabaw ti daga pagdaydayawandanto, dagidiay saan a naisurat dagiti nagnaganda iti libro ti biag ti Cordero a napapatay, nanipud idi pannacabangun toy lubong” (Apo. 13:8). Ti narikut ditoy kadatayo ket ti kapanunotan a ni Cristo ket “napapatay, nanipud idi pannacabangun toy lubong.” Nalawag, masapul a maawatantayo daytoy iti maysa a nainsimboloan a panangkita (ti libro ti Apocalipsis ket napno kadagiti simbolo), agsipud ta ni Cristo ket saan a nailansa idiay kruz agingga iti napalabas iti rinibribu a tawtawen kalpasan ti Pannakaparsua ti daga. Ti ibagbaga daytoy a teksto ket ti plano ti pannakaisalakan ket naikabil sakbay iti pannakaparsua ti lubong. Ket kangrunaan iti dayta a plano ket ti ipapatay ni Jesus, ti Cordero ti Dios, idiay kruz.

`Basaen ti Tito 1:2. Ania ti isuro daytoy a bersikulo kadatayo no kasano iti kabayag a naikabil ti plano ti pannakaisalakan, nga isu a naisentro iti ipapatay ni Cristo?`

“Ti plano nga agpaay iti pannakasubbottayo ket saan laeng a bunga ti panpanunot, maysa a plano kalpasan ti pannakatnag ni Adan. . . . Dayta ket maysa a pannakaipakita dagiti principio a manipud iti kinaagnanayon ti panpanawen ket isu ti nakabangunan ti trono ti Dios.”—Ellen G. White, The Desire of Ages, p. 22.

Dayta a plano ket immuna a naiparangarang ken Adan ken Eva idiay Minuyongan ti Eden (Gen. 3:15, 21), ken naiyanninaw babaen iti tunggal dara a naidaton iti amin iti Daan a Testamento. Kas pangarigan, kabayatan a masuot ti pammati ni Abraham, ti Dios ket nangipaay iti karnero a maidaton a saan ketdi a ni Isaac (Gen. 22:11–13). Daytoy a pannakasukat ket inyanninawna iti ad-adda pay a nalawlawag ti panangisuno a kasasaad ti makaabbong a sakripicio ni Cristo idiay kruz.

Gapuna, a kangrunaan iti sibubukel a plano ti pannakaisalakan ket ti mangisuno nga ipapatay ni Jesus, nga insimboloan dagiti pannakaidaton dagiti animal kadagiti ginasgasut a tawtawen, tunggal maysa ket maysa a simbolo ti ipapatay ni Jesus idiay kruz a kas “Cordero ti Dios, a mangiccat ti basol ti lubong!” (Juan 1:29).

`Dagiti panagdaton iti animal ket nakabutbuteng ken nadara—dayta ket pudno. Ngem apay a daytoy a nakabutbuteng ken nadara ket isu iti apagisu a ponto a mangisuro kadatayo maipapan ti ipapatay ni Cristo iti lugartayo ken ti nakaam-amak a bayad ti basol?`