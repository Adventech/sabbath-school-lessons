---
title:  Isu Natay nga Agpaay Kadatayo
date:   02/11/2022
---

`Basaen ti Juan 3:14–18 ken Roma 6:23. Ania ti isuro dagitoy a bersikulo a nagun-odan ti ipapatay ni Cristo nga agpaay kadatayo?`

Idi dimteng ni Jesus idiay Karayan Jordan tapno mabautisaran, ni Juan Bautista ket impakdaarna, “ ‘Adtoy, ti Cordero ti Dios, a mangiccat ti basol ti lubong!’ ” (Juan 1:29). Daytoy a sasao ket binigbigna ni Cristo a kas mangyanniniwan a Kordero ti Dios nga isu nga itudo dagiti amin a pudno a datdaton iti Daan a Testamento.

Ngem dagiti datdaton nga animal ket dina mabalin nga ikkaten dagiti basbasol a mismo (Heb. 10:4). Nangipaayda laeng iti adda kondisyonna a pannakapakawan a maidas-al iti kinabertud iti masakbayan a daton ni Cristo idiay kruz. “No ipudnotayo dagiti basbasoltayo, isu ti mapagtalcan ken nalinteg a mamacawan cadagiti basbasoltayo, ken mangugas cadatayo iti amin a kinakillo” (1 Juan 1:9).

`Basaen ti Juan 3:16, 17. Ania iti maalatayo a dakkel a namnama manipud kadagitoy a bersikulo, nangnangruna no husto a mariknam a maikarika a madusa iti maysa a banag a naaramidmo?`

Utobemman ti amin a kaipapanan daytoy. Ni Jesus, ti maysa a namarsua iti uniberso (Juan 1:1–3), impaayna ti Bagbagina nga agpaay iti tunggal maysa kadatayo, maysa a daton nga agpaay kadagiti basbasol, amin tapno saan a masapul a madusatayo iti nainkalintegan a pakadusaantayo koma. Daytoy ti dakkel a kari ti evangelio.

Ni Jesu-Cristo impakdaarna “ ‘Ta casta la unay ti panagayat ti Dios iti lubong; nga intedna ti Anacna a Bugbugtong’ ” a matay nga agpaay kadatayo (Juan 3:16). Ngem ditay koma liplipatan a ni Cristo ket impaayna ti Bagbagina a disnudo nga agpaay iti biangtayo (Heb. 9:14). Ni Luther ket kunana a ti kruz ti “altar nga iti dayta ni [Cristo], pinuoran ti apuy nga awan patpatinggana nga ayat nga isu a simged iti pusona, indatagna ti sibibiag ken nasantoan a daton ti bagi ken darana iti Ama a nabuyogan iti nasged a panangibabaet, napigsa a pukkaw, ken nasged nga ar-araraw ken lulua (Heb. 5:7).”—Luther’s Works, vol. 13 (St. Louis, MO: Concordia Publishing House, 1956), p. 319. Ni Cristo natay a namimpinsan nga agpaay iti amin (Heb. 10:10) ken namimpinsan a maipaay iti agnanayon (Heb. 10:12), ta ti Datonna ket makaanay-amin ken dina pulos mapukaw iti pannakabalinna.

Ken adda ad-adu pay: “No uray maymaysa a kararua ket awatenna koma ti evangelio ti paraburna, ni Cristo, tapno isalakanna dayta a maymaysa, ket pinilina ti Biagna a nagbannog ken pannakaibabain ken ti nakababain nga ipapatayna.”—Ellen G. White, The Ministry of Healing, p. 135.

`Basaen manen ti Juan 3:16, sukatan dagiti sasao nga “iti lubong” ken “tapno amin” iti bukodmo a nagan. Kasano a masursurom, iti tunggal kanito, nangnangruna no masulisog iti basol, nga aramiden daytoy nakaskasdaaw a kari a kukuam?`