---
title:  Ti Kaipapanan ti Kruz
date:   03/11/2022
---

`Basaen ti 1 Corinto 1:18–24. Ania iti ibagbaga ni Pablo maipapan ti kruz, ken kasano iti panangidiligna dayta iti “sirib ti lubong”? Apay nga uray pay ita nga aldaw a ti “kinamaterial” (ti kapanunotan nga amin a kinapaypayso ket material laeng, a kayatna a saoen nga awan iti Dios wenno nailangitan a lubong) ket iturayanna “ti sirib ti lubong,” a ti damag ti kruz napateg unay?`

Ti kruz ni Cristo ket isu iti mismo a sentro ti pakasaritaan ti pannakaisalakan. “Ti kinaagnanayon ket dina pulos matukod ti kinauneg ti ayat a naiparangarang idiay kruz ti Kalbaryo. Idiay a ti awan patinggana nga ayat ni Cristo ken ti awan patpatinggana a kinaimbubukodan ni Satanas ket nagtakderda iti rupanrupa.”—Stephen N. Haskell, The Cross and Its Shadow (South Lancaster, MA: Bible Training School, 1914), p. v.

Kabayatan a sipapakumbaba ni Cristo a mangipapaay iti Bagbagina a kas maysa a subbot nga agpaay iti sangkataoan, ni Satanas ket siiimut a mangliklikmut Kenkuana iti panagsagrap ken tuok. Ni Cristo ket saan a natay iti gagangay nga ipapatay a sangoen koma iti amin a tao. Isu ket natay iti maikadua a patay, tapno iti isuamin a mangawat Kenkuana ket saanda a pulos a mapadasan dayta kadagiti mismo a bagbagida.

No maipapan iti kaipapanan ti Kruz, adda dagiti adu a napateg a paspaset a masapul a laglagipentayo. Umuna, ti Kruz ket isu iti kangatoan a paltiing ti hustisya ti Dios a maibusor iti basol (Rom. 3:21–26). Maikadua, ti Kruz ket isu ti kangatoan a paltiing ti ayat ti Dios nga agpaay ti managbasol (Rom. 5:8). Maikatlo, ti kruz ket isu ti dakkel a paggapuan ti pannakabalin a mangkettat kadagiti kawar ti basol (Rom. 6:22, 23; 1 Cor. 1:17–24). Maikapat, ti Kruz ket isu laeng iti namnamatayo iti agnanayon a biag (Fil. 3:9–11; Juan 3:14– 16; 1 Juan 5:11, 12). Ken ti maikalima, ti Kruz ket isu laeng ti mangsumra a maibusor iti maysa a masakbayan a yaalsa iti uniberso (Apo. 7:13–17; Apo. 22:3).

Awan kadagitoy napateg a kinapudno maipapan ti kruz iti mabalin a matakuatan babaen ti “sirib ti lubong.” Iti ngarud kasungani, kas itan, ti pannakaikasaba ti kruz ket “kinamaag” iti nailubongan a sirib, nga isu a masansan a dina pay bigbigen ti kalalawagan a kinapudno nga adda: nga adda ti maysa a Namarsua (kitaen Rom. 1:18–20).

Ti sao ti Griego iti “kinamaag” ket naisilpo iti sao ti Ingles a “moron”; dayta ket, ti pannakaikasaba iti kruz ket “binabagtit” segun iti “sirib ti lubong.” Ti nailubongan a sirib ket dina maammoan ni Jesus wenno ti pannakaisalakan nga Isu nga ipaayna kadatayo babaen iti nasunoan nga ipapatayna idiay kruz.

`Aniaman pay a pateg ti sumagmamano a mabalin nga ipaay ti “nailubongan a sirib,” apay a ditay pulos a palubosan a bumallaet dayta iti adda a patpatientayo maipapan ken Jesus ken ti namnama a naipaay kadatayo babaen “iti kinanengneng ti pannacaicascasaba” (1 Cor. 1:21)?`