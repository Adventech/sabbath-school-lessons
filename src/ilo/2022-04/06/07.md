---
title:  Adalen Pay
date:   04/11/2022
---

Basaen ti sursurat ni Ellen G. White, “Gethsemane,” pp. 685– 697; “Calvary,” pp. 741–758, iti The Desire of Ages; “Repentance,” p. 27, iti Steps to Christ.

“Nakitak nga amin ti langit ket interesado iti pannakaisalakantayo; ket saantayo kadi a mangikankano? Agbalintayo kadi a di naannad, a kas la bassit laeng a banag no maisalakantayo wenno mapukaw? Pabassitentayo kadi ti sakripicio a naaramid nga agpaay kadatayo? Dadduma ket naaramidda daytoy. Pinabassitda ti naipaay nga asi, ket ti misuot ti Dios ket adda kadakuada. Ti Espiritu ti Dios ket saan a kankanayon nga agleddaang. Pumanaw no mapagleddaang iti mabaybayag pay bassit. Kalpasan a naaramid amin a mabalin nga aramiden ti Dios a mangisalakan iti tattao, no ipakitada babaen kadagiti biagda a pinabassitda ti impaay ni Jesus nga asi, ti patay iti agbalin a kukuada, ket dayta ket magatang iti nangina unay. Dayta ket nakabutbuteng nga ipapatay; ta mariknadanto ti tuok a narikna ni Cristo idiay kruz a manggatang nga agpaay kadakuada iti pannakasubbot nga isu a tinukkiadda. Ket mabigbigda ngarud ti napukawda—agnanayon a biag ken ti agnanayon a tawid. Ti dakkel a sakripicio a naaramid a mangisalakan karkararua ket ipakitada kadatayo ti pategda. No ti napateg a kararua ket mapukaw, dayta ket mapukaw nga agnanayon.”—Ellen G. White, Testimonies for the Church, vol. 1, p. 124.

**Salsaludsod a Pagiinnadalan**:

`Ti Hebreo 10:4 kunana, “Ta saan a mabalin a ti dara dagiti toro a vaca ken calding a lalaki iccatenna dagiti basbasol.” Isu a, kasano a naisalakan dagiti tattao iti pannawen ti Daan a Testamento? Kasano a ti panangiyarig iti maysa a credit card—nga isu a maaramat a pagbayad ngem iti ud-udinana ket masapul a bayadam ti utang ti credit card—ket matulongannatayo a makaawat a nasaysayaat iti daytoy a banag?`

`Basaen ti 2 Corinto 5:18–21. No natay ni Cristo nga agpaay iti sibubukel a lubong, apay a saan nga isuamin ket maisalakan? Apay a ti napersonalan a pili ket mangaramid iti napateg a paset a mangikeddeng no asino iti maisalakan babaen ti kruz ken asino iti mapukaw iti laksid ti dakkel a sakripicio a naaramid iti biangda?`

`Ania dagiti sumagmamano a banbanag nga isuro ti “nailubongan a sirib” a “kinamaag” ken Apo Dios? Ti ngay kapanunotan nga amin dagiti nakaskasdaaw nga aramid ken pintas ti lubong ket namimpinsan a karkarna a parsua? Wenno ti uniberso ket timmaud manipud iti namimpinsan nga awan a pulos? Ania pay dagiti dadduma nga ehemplo a mapanunotmo?`

`Utoben ti maudi a saludsod iti adal idi Martes. Ania iti maipapan ti kruz, ken ania iti napasamak idiay, a mamagbalin iti kapanunotan ti pannakaisalakan babaen kadagiti ar-aramid a minamaag unay, nabiddut unay, ken maisupadi unay iti plano ti pannakaisalakan?`