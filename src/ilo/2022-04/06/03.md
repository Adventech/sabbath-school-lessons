---
title:  Maysa a Pauna ti Kruz
date:   31/10/2022
---

**Ania dagiti inaramid dagiti disipolos kadagiti padto ni Jesus maipapan iti bukodna a panagsagrap ken ipapatay, ken ania koma ti isuro kadatayo dagidiay nga inaramidda maipapan kadagiti peggad iti di pannakaawat ti Sursurat?**

`Mat. 16:21–23`

`Mat. 17:22, 23; Marcos 9:30–32; Lucas 9:44, 45`

`Lucas 18:31–34`

Ni Jesus ket naiyanak a matay, ken Isu nagbiag a matay. Tunggal addangna ket nangyeg Kenkuana nga as-asideg iti dakkel a makaabbong a datonna idiay kruz ti Kalbaryo. Pagaammona unay ti misyonna, ket dina impalubos iti siasinoman wenno aniaman a banag a mangsinga kenkuana iti dayta. Iti kinaagpaysona, “ti amin a biagna ket maysa a pauna iti ipapatayna idiay kruz.”—Ellen G. White, Fundamentals of Christian Education, p. 382.

Iti maudi a tawen iti naidagaan a panagministrona, ni Jesus nagsao iti ad-adu ken nalawlawag pay kadagiti disipolosna maipapan iti umay nga ipapatayna. Ngem kas la saanda a siaanamong ken mabalin nga awaten ti kinapaypayso dagiti sasaona. Napno kadagiti saan a husto a kapkapanunotan maipapan iti trabaho ti Misias, ti maudi a banag a ninamnamada Kenkuana, ni Jesus, nangnangruna a kas Misias, a matay. Iti pangababaan, ti saan a pudno a teolohiyada ti nangiturong kadakuada iti awan kapapaayanna a ladingit ken panagsagrap.

Ken Nicodemo, ni Jesus naipakdaarnan, “ ‘Ket no casano iti panangibayog ni Moises iti uleg idiay let-ang, casta met a masapul a ti Anac ti tao maibayog; Tapno amin a mamati kencuana maaddaan ti biag nga agnanayon’ ” (Juan 3:14, 15). Kabayatan nga adda idiay Cesarea ni Filipo, imbaga ni Jesus kadagiti disipolosna nga Isu ket masapul a mapan “ ‘idiay Jerusalem, ken aglac-am cadagiti adu a banag cadagiti lal-lacay ken cadagiti panguloen cadagiti sacerdote ken escriba; ken matay ken agungar iti maicatlo nga aldaw’ ” (Mat. 16:21). Iti nalimed nga ilalabasna idiay Galilea (Marcos 9:30–32) ken idi maudi a panagpagpagnana nga agturong Jerusalem (Lucas 18:31–34), ni Jesus nagsao manen kadagiti disipolosna maipapan ti ipapatay ken panagungarna. Agsipud ta saan a dayta iti kayatda a mangngeg, saanda a dimngeg. Anian a naglaka kadatayo iti mangaramid iti kasta met laeng.

`Dagiti tattao, nangnangruna dagiti tattao a pinili ti Dios, ket naad-daanda iti saan a pudno a kapanunotan maipapan iti immuna a yaay ti Misias. Ania dagiti sumagmamano a saan a pudno a kapanunotan ita nga aldaw maipapan iti maikadua a yaay ni Jesus?`