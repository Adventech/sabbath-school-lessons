---
title:  “Ti Cararua Nga Agbasol Matayto”
date:   10/10/2022
---

`Basaen ti Ezequiel 18:4, 20 ken Mateo 10:28. Kasano a dagitoy a bersikulo ket makatulong kadatayo a makaawat iti kababalin ti kararua ti tao?`

Ti biag ti tao iti daytoy naimbasolan a lubong ket narasi ken aglabas (Isa. 40:1–8). Awan a pulos iti inakaran ti basol nga agbalin nga agnanayon iti kababalinna. “Gapuna, no casano ti iseserrec ti basol ditoy lubong gapu iti maymaysa a tao, ken ti ipapatay gapu iti basol, ket iti casta ti ipapatay immay cadagiti isu-amin a tattao, agsipud ta isuda nagbasolda amin” (Rom. 5:12). Ti patay ket kadawyan a supapak ti basol, nga apektaranna amin a biag ditoy.

Iti daytoy a banag, adda dua a napateg a kapanunotan a naibatay iti Biblia. Maysa ket dagiti tattao ken animal ket agpadpadada a matay. Kas iti kinuna ni Ari Solomon, “ ‘Ta ti mapasamac cadagiti annac dagiti tattao mapasamac cadagiti animal; maymaysa met laeng a banag ti mapasamac cadacuada: cas ti pannacatay ti maysa, casta ti pannacatay ti sabali; wen, addaanda amin iti maymaysa nga angsen, ket ti tao awanan iti kinasaysayaat ngem cadagiti animal. . . .Isuda amin mapanda iti maymaysa a disso; isuda amin aggapuda iti tapoc, ket isuda amin agsublida manen ti tapoc’ ” (Ecl. 3:19, 20).

Ti maikadua a kapanunotan ket dayta napisikalan nga ipapatay ti maysa a tao ket ipakpakitana ti panagpatingga ti biag dayta a babai wenno lalaki a kas sibibiag a kararua (Heb. _nephesh_). Idiay Genesis 2:16, 17, ti Dios ket binallaagannan da Adan ken Eva a no agbasolda, babaen iti pannangan iti kayo ti pannakaammo ti imbag ken dakes, matayda.

Iti panangyallangogan daytoy a ballaag, ti Dios ket impaganetgetna manen ti ponto idiay Ezequiel 18:4, 20: “ ‘ti cararua nga agbasol matayto.’ ” Daytoy a sasao ket addaan dua nga ipakpakita. Maysa ket idinto ta amin a tao ket nagbasolda, datayo amin ket adda iti babaen dayta di maliklikan a panagtaeng ken ipapatay (Rom. 3:9–18, 23). Ti sabali pay a maipakpakita ket daytoy kapanunotan a naibatay iti Biblia ket pukawenna ti pagaammo [papolar] a kapanunotan ti maysa a pagpagarupen a kadawyan a saan nga ipapatay ti kararua. No ti kararua ket saan a matay ken adda latta a sibibiag idiay sabali a lubong kalpasan ti ipapatay, iti kasta ket saantayo met laeng gayam a matay a _napaypayso_, kasta kadi?

Iti kasungani, ti solosyon a naibatay iti Biblia nga agpaay iti parikut ti patay ket saan nga iti awan bagina a kararua a mabalin a mapan idiay paraiso wenno iti purgatorio, wenno uray pay idiay impierno. Ti solosyon ket pudno unay a ti kamaudianan a panagungar dagidiay a natay ken Cristo. Kas iti kinuna ni Jesus iti kasabana iti Tinapay ti Biag, a “ ‘tunggal maysa a macakita iti Anac ket mamati kencuana, adda coma biagna nga agnanayon: ket isu pagungarecto iti camaudianan nga aldaw’ ” (Juan 6:40).

`Apay a ti talged ti Maikadua a Yaay, nga isu a naipatalged babaen ti immuna a yaay ni Cristo (ta kalpasan ti amin, ania ngay ti imbag ti immuna a yaay ni Cristo no awan iti Maikadua?), ket nakapatpateg iti amin a patpatientayo? Ania koma a namnama ti adda kadatayo no awan ti kari ti Panagsublina?`