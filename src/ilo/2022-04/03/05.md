---
title:  “Dagiti Natay Dida Ammo ti Aniaman”
date:   12/10/2022
---

`Basaen ti Job 3:11–13; Salmo 115:17; Salmo 146:4; ken Ecclesiastes 9:5, 10. Ania iti maadaltayo manipud kadagitoy a teksto maipapan iti kasasaad dagiti tao iti patay?`

Dadduma a komentarista iti Biblia ket irikkiarda dagitoy a teksto (Job 3:11–13; Sal. 115:17; Sal. 146:4; Ecl. 9:5, 10), naisurat iti naindaniwan a sasao, ket saan a mabalin a mausar a mangilawlawag iti kasasaad ti tao iti patay. Pudno a no dadduma ti daniw ket mabalin a narigat a maawatan, ngem saan a kasta iti kasasaad kadagitoy a bersikulo. Ti sasaoda ket nalawag, ken ti kapanunotanda ket naan-anay a maitunos iti isuamin a sursuro ti sibubukel a Daan a Testamento iti daytoy nga adal.

Umuna, iti Job 3, ti patriarka ilunodna ti bukodna a pannakayanak, gapu kadagiti amin a rigrigat. (Kadagiti ad-adu pay a nakarkaro a kankanito, asino ngay iti di agtarigagay a dayta a lalaki wenno babai ket saan koman a naiyan-anaken?) Isu ket nabigbigna a no natay koman idi pannakayanakna, isu ket nagtalinaed koma a naturog ken agin-inana (Job 3:11, 13).

Ti Salmo 115 ilawlawagna a ti pakasarakan a pakasalimetmetan dagiti natay ket lugar ti ulimek, agsipud ta “dagiti natay dida idaydayaw ni Jehova” (Sal. 115:17). Daytoy ket di na ibaga a dagiti natay, dagiti matalek (ken siiyaman) a natay, ket addada idiay langit nga agdaydayaw iti Dios.

Segun iti Salmo 146, dagiti panpanunot ti maysa a tao ket agpukaw iti patay: “Ti angesna agpucaw, isu agpulang iti dagana; iti dayta met la nga aldaw dagiti panpanunotna mapucawda” (Sal. 146:4). Daytoy ket maysa a naan-anay a pannakaipakita idiay Biblia iti mapaspasamak iti patay.

Ken inayon ti Eclesiastes 9 a “dagiti natay dida ammo ti aniaman” ken idiay tanem “awan ti aramid, wenno gacat, wenno pannacaammo, wenno sirib” (Ecl. 9:5, 10). Dagitoy a sasao pasingkedanda ti sursuro a naibatay iti Biblia a dagiti natay ket awan ti ammoda.

Ti sursuro ti Biblia nga awan ti ammo ti natay ket saan koma a mangpataud iti aniaman a panaglagaw dagiti Cristiano. Umuna ti amin, awan iti agnanayon a sumsumged nga impierno wenno purgatorio nga agur-uray kadagidiay a matay a saan a naisalakan. Maikadua, adda iti maysa a nakaskasdaaw a gonggona nga agur-uray kadagidiay a matay ken Cristo. Saan a pagsiddaawan nga “iti mamati, ti patay ket bassit laeng a banag. . . . Iti Cristiano, ti patay ket maysa a turog, maysa a kanito ti ulimek ken sipnget. Ti biag ket nailemmeng ken Cristo iti Dios, ket ‘inton ni Cristo, a biagtayo, maiparangarangto maiparangarangcayonto metten a mairaman kencuana iti gloria.’ Juan 8:51, 52; Col. 3:4.”—Ellen G. White, The Desire of Ages, p. 787.

`Utoben dagiti natay ken Cristo. Iserrada dagiti matada ken patay ken, uray pay no 1500 a tawtawen wenno 5 a bulbulan idiay tanem, agpapada amin kadakuada. Ti sumaruno a banag nga ammoda ket ti panagsubli ni Cristo. Kasano ngarud, nga iti maysa ket irikiarna nga, iti maysa a panangkita, dagiti natay ket nasaysayaatda ngem kadatayo a sibibiag?`