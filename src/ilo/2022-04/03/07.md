---
title:  Adalen Pay
date:   14/10/2022
---

Basaen ti sursurat ni Ellen G. White, “The First Great
Deception,” pp. 531–550, iti The Great Controversy.

No napadasam iti naopera ket napaturogka babaen iti anestisia, nalabit nga addaanka iti sangkabassit a kapanunotan no kasano ti langa ti matay. Ngem uray pay no kasta, no naanestisiaka, ti utekmo ket agkurri pay laeng. Panunotemman no kasano iti langa ti matay, no dagiti amin a panagkurri ti utek, isuamin a banag, ket namimpinsan a nagsardeng. Ti kapadasanda ngarud ken patay, ket ikidemda dagiti matada ken, no iti pakaseknan iti tunggal natay a tao, ti sumaruno nga ammoda ket mabalin a ti maikadua a yaay ni Jesus wenno ti panagsublina iti kalpasan ti sangaribu a tawen (kitaen ti Apo. 20:7–15). Agingga dita, amin a natay, dagiti nalinteg ken dagiti nadangkes, aginana, a kadakuada dayta ket kasla apagdarikmat. Kadatayo nga agtalinaed a sibibiag, ti patay ket kasla nakabaybayag unay a tiempo. Kadagiti sibibiag kasta; ngem kadagiti natay kasla apagdarikmat laeng.

“No agpayso a dagiti kararua ti amin a tao mapanda a dagus idiay langit iti oras ti ipapatay, no kasta naim-imbag laengen a tarigagayantayo ti patay ngem ti biag. Adu dagiti naiturong iti kastoy a pammati iti pinanggudasda ti biagda. Inton magaburantayo iti rigat, danag, ken paay, kas la nalaka a banag ti panangpugsot iti narukop a linas ti biag, ken tumayab idiay nam-ay ti agnanayon a lubong.”—Ellen G. White, The Great Controversy, p. 539.

“Awan masarakan a sao kadagiti Nasantoan a Sursurat a dagiti nalinteg mapanda iti gun-gunada wenno dagiti nadangkes iti dusada iti ipapatayda. Dagiti patriarka ken mammadto awan imbatida a kasta a pammatalged. Ni Cristo ken dagidi apostolna awan insingasingda a kasta. Ti Biblia isurona iti nalawag a dagiti natay saanda a mapan a dagus sadi langit. Maiparangda a kasla matmaturog aginggat’ panagungar.”—pp. 549, 550.


**Salsaludsod a Pagiinnadalan**:

`Kasano a ti kapanunotan a naibatay iti Biblia a ti tao a ket maysa a sibubukel—nga isu nga agtalinaed a sipapanakem laeng kas maysa a di nagsina a tao—ket matulongannatayo iti nasaysayaat a pannakaawat iti kasasaad ti natay?`

`Ti lubong ket inaddagan ti teorya [kapanunotan] ti kadawyan a di ipapatay ti kararua, agraman kadagiti amin a di mapaneknekan a ramramitna. Apay ngarud a ti damagtayo maipapan iti kasasaad ti natay ket napateg unay? Kasta met, apay nga uray dagiti Cristiano, ket masarakantayo iti kasta a napigsa unay a panangsuppiat iti pudno a nakaskasdaaw a sursuro?`

`Kasano koma nga iti pannakaawat iti kasasaad ti natay ket salaknibannatayo manipud iti nalabit nga “agparang” kadagiti matatayo? Dayta ket, apay a saantayo a kankanayon a pagtalkan ti makitatayo, nangnangruna no ti makitatayo, wenno pagarupen a makitatayo, ket ti espiritu ti maysa a natay a kabagyan, a kas ibagbaga dagiti dadduma a makitkitada?`