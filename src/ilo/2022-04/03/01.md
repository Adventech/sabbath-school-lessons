---
title:  Panangawat iti Kababalin ti Tao
date:   08/10/2022
---

### Basaen Agpaay ti Adal ita a Lawas
Gen. 1:24–27; Gen. 2:7, 19; Mat. 10:28; Ecl. 12:1–7; 1 Ar-ari 2:10; 1 Ar-ari 22:40.

> <p>Paset a Maiyulo</p>
> “Ket ni Jehova Dios binukelna ti tao iti tapuc ti daga, ket impuyotna iti agongna ti anges ti biag; ket ti tao nagbalin a cararua a sibibiag” (Genesis 2:7).

Ti tensyon iti nagbaetan ti sao ti Dios a, “ ‘mataycanto a di bumurong’ ” (Gen. 2:16, 17) ken ti ulbod a kari ni Satanas a, “ ‘saan a pudno a mataycayonto!” (Gen. 3:4) ket saan a naipamaysa idiay Minuyongan ti Eden. Dayta ket nagallangogan iti amin a pakasaritaan [historya].

Adu dagiti tattao a mangpadas a pagtunosen dagiti sasao ni Satanas kadagiti sasao ti Dios. Kadakuada, ti patigmaan a, “ ‘mataycanto’ ” ket tudtudoenna laeng ti agrupsa a napisikalan a bagi, kabayatan a ti kari a, “ ‘saan a pudno a mataycayonto!’ ” ket maysa a pananginaig iti maysa a saan a matay a kararua wenno espiritu.

Ngem daytoy a panangkita ket saan nga agkurri. Kas pangarigan, dagiti kadi agsupadi a sasao ti Dios ken ni Satanas ket mabalin a pagtunosen? Adda kadi iti saan a material a kararua wenno espiritu a sipapanakem a nabiag uray no napisikalan a natay? Adda dagiti adu a napilosopiyaan ken uray pay iti sientipiko a manggandat a mangsungbat kadagitoy a salsaludsod. Ngem, kas Cristiano a naibatay-iti-Biblia, masapul a bigbigentayo a ti laeng Mannakabalin-amin a Dios, ti Maysa a namarsua kadatayo, ti makaammo kadatayo a naan-anay (kitaen ti Salmo 139). Gapuna, iti laeng Saona kadatayo, ti Sursurat, ti pakasarakantayo kadagitoy napateg a salsaludsod.

Ita a lawas intayo kitaen no kasano iti panangilawlawag ti Daan a Testamento iti kababalin ti tao ken ti kasasaad dagiti tattao iti patay.

_*Adalen ti adal ita a lawas tapno maisagana agpaay ti Sabado, Oktobre 15._