---
title:  “Ti Espiritu Agsubli iti Dios”
date:   11/10/2022
---

`Basaen ti Genesis 2:7 ken Eclesiastes 12:1–7. Ania dagiti makitayo a paggidiatan dagitoy dua a teksto ti Biblia? Kasano a matulongandatayo iti nasaysayaat a pannakaawat iti kasasaad ti tao iti patay? Kitaen pay ti Genesis 7:22.`

Kas nakitatayon, ti Biblia isurona a ti sibibiag a tao ket maysa a kararua (Gen. 2:7), ken ti kararua ket sumardeng no ti bagi matay (Eze. 18:4, 20).

Ngem ti ngay “espiritu”? Saan kadi nga agtalinaed a sipapanakem uray pay kalpasan ti ipapatay ti bagi? Adu a Cristiano ti mamati a kasta, ken padpadasenda pay nga ikalintegan ti panangkitada babaen iti panangadawda iti Ecclesiastes 12:7, nga isu a kunana, “Ket agsubli ti tapoc iti daga a cas idi, ket ti espiritu agsubli iti Dios a nangted kencuana.” Ngem daytoy a sasao ket dina isingasing a ti espiritu ti natay ket agtalinaed a sipapanakem iti imatang ti Dios.

Ti Ecclesiastes 12:1–7, iti naaduan buya a balbalikas, ket iladawanna ti panagtaeng, nga agpatingga iti patay. Ti bersikulo 7 ket tudtudoenna ti patay a kas kabaliktad ti aramid ti panamarsua a naibaga idiay Genesis 2:7. Kas naibagan, iti maikanem nga aldaw iti lawas ti Panamarsua “Ket ni Jehova Dios binukelna ti tao iti tapuc ti daga, ket impuyotna iti agongna ti anges ti biag; ket ti tao nagbalin a cararua a sibibiag” (Gen. 2:7). Ngem itan, ti Ecclesiastes 12:7 ibagana kadatayo “agsubli ti tapoc iti daga a cas idi, ket ti espiritu agsubli iti Dios a nangted kencuana.” Isu a, ti anges ti biag nga impuyot ti Dios iti agong ni Adan, ken impaayna met iti amin a tao, ket agsubli iti Dios wenno, iti sabali a pannao, sumardeng laeng nga agayus kadakuada.

Laglagipentayo koma a ti Eclesiastes 12:7 ket iladawanna ti pannakatay dagiti amin a tattao ken aramidenna nga awan iti panamaglasin iti nalinteg ken nadangkes. No dagiti pagpagarupen nga espiritu dagiti amin a matay ket agbiag a kas sipapanakem a banag iti imatang ti Dios, iti kasta dagiti ngarud espiritu ti nadangkes addada iti Dios? Daytoy a kapanunotan ket saan a maitunos iti sibubukel a sursuro ti Sursurat. Agsipud ta isu met laeng a pannakatay iti mapasamak iti agpadpada a tao ken dagiti animal (Ecl. 3:19, 20), ti patay ket awan sabali no di iti panagpatingga a kas sibibiag a kararua. Kas kinuna ti salmista, “Ilingedmo ta rupam isuda agducotda; iccatem ti angesda, matayda, ket agpulangda iti catatapucda” (Sal. 104:29).

`Masansan a kunaentayo a ti patay ket paset laeng iti biag. Apay a biddut unay dayta? Ti patay ket kasungani ti biag, ti kabusor ti biag. Ania a dakkel a namnama, ngarud, iti masarakan iti daytoy a bersikulo: “Ti maudi a cabusor a mapucawto, isu ni patay” (1 Cor. 15:26)?`