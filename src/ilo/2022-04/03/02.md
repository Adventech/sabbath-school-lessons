---
title:  “Cararua a Sibibiag”
date:   09/10/2022
---

`Basaen ti Genesis 1:24–27 ken Genesis 2:7, 19. Ania dagiti pagpapadaan ken pagdudumaan a makitayo iti wagas a panangparsua ti Dios kadagiti animal ken ti sangkataoan? Ania ti ibaga ti Genesis 2:7 kadatayo maipapan iti kababalin ti tao?`

Ti istoria ti Genesis ipakdaarna nga iti maikanem nga aldaw iti lawas ti Panamarsua ni Jehova a Dios inyegna ti biag dagiti an-animal ti daga ken dagiti immuna a tattao, maysa nga agassawa (Gen. 1:24–27). Naibaga kadatayo nga Isu ket “binukelna iti daga amin nga an-animal iti daga, ken amin a tumatayab cadagiti langit” (Gen. 2:19). Isu ket binukelna pay “ti tao iti tapuc ti daga” (Gen. 2:7).

Nupay agpada a dagiti animal ken tao ket apadada a naaramid manipud iti “tapuc ti daga,” ti pannakabukel ti tao ket naisalsalumina manipud kadagiti animal iti dua a kangrunaan a wagas. Umuna, ti Dios sinukogna ti tao iti napisikalan, ken kalpasanna “impuyotna iti agongna ti anges ti biag; ket ti tao nagbalin a cararua a sibibiag” (Gen. 2:7). Isu ket maysa a napisikalan a banag sakbay nga isu ket nagbalin a maysa a kararua a sibibiag. Maikadua, ti Dios pinarsuana ti sangkataoan kas agpadpada a lalaki ken babai iti mismo a ladawan ken kaasping ti Kinadios (Gen. 1:26, 27).

Ti Genesis 2:7 ilawlawagna a ti pannakaipuyot ti “anges ti biag” iti napisikalan a bagi ni Adan ti namagbalin kenkuana a “maysa a nabiag a tao” (Heb. _Nephesh chayyah_) wenno litiral a maysa a “cararua a sibibiag.” Kayat a saoen dayta a ti tunggal maysa kadatayo ket awanan iti nakasina a kararua manipud iti bagi. No di ket iti tunggal maysa kadatayo ket maysa a nabiag a tao wenno maysa a sibibiag a kararua. Ti ibagbaga a daytoy a “kararua” ket maysa a sipapanakem a banag a mabalin nga agbiag a nakasina manipud iti bagi ti tao ket maysa a pagano a kapanunotan, saan a naibatay iti Biblia. Iti pannakaawat iti pudno a kababalin ti sangkataoan ket lappedannatayo manipud iti panangawat iti pagaammo [papolar] a kapanunotan iti maysa a naespiritualan [saan a napisikalan] a kararua ken amin dagiti napeggad a biddut a nabangun iti dayta a patpatien.

Awan iti aniaman a sipapanakem a paset iti nabiag a tao a nailaslasin manipud iti sibubukel a tao. Ti Dios ket pinarsuanatayo iti maysa a nakaam-amak ken nakakaskasdaaw a wagas, ket ditay koma agpattapatta iti labes ti mismo nga ibagbaga ti Sursurat maipapan daytoy masinunuo a banag. Kinaagpaysoanna, saan laeng a ti mismo a kababalin ti biag iti maysa a datdatlag [misterio] (dagiti sayantis ket kaskasdi a dida umanamong iti apagisu a kayat a saoen iti agbiag), ad-adda pay a datdatlag ket ti kababalin ti pannakaammo. Kasano a dagiti sumagmamano a libra ti utek (dagiti selula ken kemikal) kadagiti olotayo, ti utek, ket mangtengngel ken mamataud kadagiti saan a napisikalan a banbanag a kas kadagiti panpanunot ken rikrikna [emosyon]? Dagidiay mangad-adal iti daytoy a kapanunotan ket awatenda a pudno unay a ditay ammo.

`Anian a maysa a datdatlag iti biag! Apay koma nga agrag-otayo saan laeng nga iti sagut ti biag, no di pay ket iti agnanayon a biag, maysa a dakdakkel pay a datdatlag?`