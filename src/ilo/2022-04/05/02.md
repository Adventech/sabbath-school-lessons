---
title:  Ti Panagungar ni Moises
date:   23/10/2022
---

`Basaen ti Judas 9 ken Lucas 9:28–36. Ania dagiti pammaneknek a masarakam kadagitoy a teksto iti sibabagi a panagungar ni Moses?`

Sumagmamano nga Amma ti Iglesia ti Griego manipud ti Alexandria inrikiarda nga, idi natay ni Moises, dua a Moises iti nakita: maysa a sibibiag iti espiritu, sabali ti natay iti bagi; maysa a Moises ti immuli diay langit a kadua dagiti angeles, ti sabali ket naiponpon iti daga. (Kitaen ti Origen, homilies on joshua 2.1; Clement of Alexandria, sTRomaTa 6.15.) Daytoy a panaglasin iti nagbaetan iti panangipagarup iti kararua ken ti pannakaiponpon ti bangkay ket nalabit nga adda kais-iskanna kadagidiay a mamati iti kapanunotan ti Griego iti di matay a kararua, ngem ti kapanunotan ket awan idiay Biblia. Ti Judas 9 pasingkedanna ti sursuro ti Biblia a panagungar ti bagi ni Moises, agsipud ta ti suppiat ket “maipapan ti bagi ni Moises” ket saan a maipapan iti aniaman a pagpagarupen a sibibiag a kararua.

Ti Deuteronomio 34:5–7 ibagana kadatayo a ni Moises natay idi agtawen ti 120, ket ti Apo ti nangiponpon kenkuana iti maysa a nalemmeng a lugar idiay maysa a tanap idiay daga ti Moab. Ngem ni Moises ket saan a nagbayag unay idiay tanem. “Ni Cristo a Mismo, agraman dagiti angeles nga isu a nangiponpon ken Moises, iti bimmaba manipud langit tapno mangayab iti matmaturog a santo. . . . Iti umuna a daras ni Cristo ket nganngani mangted ti biag iti natay. Kabayatan a ti Principe ti biag ken dagiti narangrang a kaduana ket umasidegda iti tanem, ni Satanas ket nariribok iti panagturayna. . . . ni Cristo ket saan a nagrukob a sumrek iti pannakisusik ken Satanas. . . . Ngem ni Cristo imbagana amin iti Amana, a kinunana, ‘Ti Apo tubngarennaca coma.’ Judas 9. . . . Ti panagungar ket agnanayon a naaramid a sigurado. Ni Satanas ket naagawan iti makan; ti nalinteg a natay ket agbiag manen.”—Ellen G. White, Patriarchs and Prophets, pp. 478, 479.

Maysa a nalawag a mangpaneknek iti panagungar ni Moises ket masarakan idiay panagbaliw ti langa (transfiguration). Idiay ni Moises nagparang a kaduana ni mammadto Elias, nga isu a naiyallatiw sadi langit a dina nakita ti patay (2 Ar-ari 2:1–11). Da Moises ken Elias ket nakisaoda pay ken Jesus (kitaen ti Lucas 9:28–36). “Ket adtoy dagiti dua a lallaki a makisasaoda kencuana, nga isuda Moises ken Elias; A nagparangda a sidadayag, ket sinasaoda ti panagwayawayna, a nganngani matungpal idiay Jerusalem” Lucas 9:30, 31). Ti panagparang ni Moises, pammaneknek iti umay a panangabak ni Cristo iti basol ken patay, ket naipakita ditoy iti di agbiddut a balbalikas. Da Moises ken Elias, saan a dagiti “espirituda” (ta kalpasan ti amin, ni Elias ket saan a natay), iti nagparang ken Jesus idiay.

`Ni Moises ket saan idi a napalubosan a sumrek iti naidagaan a Canaan (Deut. 34:1–4) ngem naipan idiay nailangitan a Canaan. Ania iti isuro daytoy no kasano a ti Dios ket “mannacabalin nga agaramid iti di matucod nga ad-adu ngem iti dagup ti isuamin a mabalintayo a dawaten, wenno panunuten, cas iti pannacabalin nga agaramid cadatayo” (Efe. 3:20)?`