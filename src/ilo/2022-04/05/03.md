---
title:  Dua a Paspasamak iti Daan a Testamento
date:   24/10/2022
---

`Basaen ti 1 Ar-ari 17:8–24 ken 2 Ar-ari 4:18–37. Ania dagiti pagpapadaan ken pagdudumaan a makitayo kadagitoy dua a panagungar?`

Idiay Hebreo 11, mabasatayo a babaen ti pammati “dagiti babbai inawatda dagiti minatayda babaen ti panagungar” (Heb. 11:35). Daytoy idi ti kasasaad iti dua a panagungar a naipakita kadagiti teksto ita nga aldaw.

Ti umuna (kitaen ti 1 Ar-ari 17:8–24) napasamak idi panawen ti dakkel a panaglikod idiay Israel, nga isu a napasamak iti babaen ti impluwensya ni ari Acab ken ti pagano nga asawana a Jezebel. Kabayatan a ti maysa a nakaro nga igaaw ket daddadaelenna ti daga, ti Dios binilinna ni Elias a mapan idiay Sarepta, maysa nga ili iti ruar ti Israel. Idiay nasabatna ti maysa a napanglaw a balo a taga Fenicia nga isu a ngangani mangluto iti maudi a makan nga agpaay iti bagbagina ken ti anakna a lalaki, ket kalpasanna matay. Ngem dagiti biagda ket naispal babaen iti datdatlag ti arina ken lana, nga isu a saan a naibus agingga a nalpas ti igaaw. Iti sumagmamano a tiempo a napalabas ti anakna a lalaki nagsakit ket natay. Iti pannakauppapay, ti ina nagpakaasi ken Elias, nga isu nga immawag iti Apo. “Ket ni Jehova impangagna ti timec ni Elias; ket ti cararua ti ubing simrec manen kencuana, ket isu nagungar” (1 Ar-ari 17:22).

Ti maikadua a panagungar (kitaen ti 2 Ar-ari 4:18–37) napasamak idiay Sunem, maysa a bassit a baryo iti abagatan ti Bantay Gilboa. Ni Eliseo ket tinulonganna ti maysa a napanglaw a balo a mangbayad kadagiti ut-utangna babaen iti datdatlag a panangpunnona kadagiti adu a burnay iti lana (2 Ar-ari 4:1–7). Iti ud-udina, idiay Sunem, nasabatna iti mabigbigbig a naasawaan a babai nga awanan kadagiti annak. Ti mammadto imbagana iti babai nga isu ket maaddaan iti maysa nga anak a lalaki, ket dayta ket napasamak a kas iti naipadto. Ti ubing dimmakel ken nasalun-at, ngem iti maysa nga aldaw nagsakit ket natay. Ti babai a taga Sunem napan idiay Bantay Carmelo ket dinawatna ken Eliseo a makikuyog kenkuana tapno kitaenna ti anakna. Ni Eliseo nagkararag a sipapasnek iti Apo, ket iti kamaudiananna ti ubing ket nagbiag manen.

Dagitoy a babbai ket naaddaan kadagiti agduma a pakasaritaan ngem isu met laeng a mangisalakan a pammati. Ti balo a taga Fenicia sinangailina ni mammadto Elias iti maysa a nalabes a narigat a tiempo idi nga awan iti natalged a lugar nga agpaay kenkuana idiay Israel. Ti babai a taga Sunem ken ti asawana ket nangbangunda iti maysa a naisangsangayan a silid a mabalin a pagyanan ni mammadto Eliseo no lumablabas idiay lugarda. Idi dagiti dua nga ubbing ket natay, dagiti innada ket nagpakaasida kadagidiay a mammadto ti Dios ket naaddaanda iti rag-o a pannakakita kadagiti annakda a nagbiagda manen.

`Dagitoy ket naiimbag nga is-istoria, ngem iti tunggal maysa kadagitoy dua a pakasaritaan, mano kadagiti di naibagbaga a dadduma nga is-istoria iti awanan iti maysa a banag a napasamak a datdatlag unay? Ania koma ti isuro daytoy naliday a kinapudno kadatayo maipapan iti pannakaipangpangrunana iti pammatitayo iti naikari a panagungar iti panungpalan ti panawen?`