---
title:  Ti Anak a Lalaki ti Balo a Babai iti Nain
date:   25/10/2022
---

Ti Biblia kunana a ni Jesus ket “ ‘namagpagna a nagararamid ti naimbag: ket inag-agasanna amin dagiti pinarparigat ti sairo, ta ti Dios adda kencuana’ ” (Aramid 10:38). Agpayso, amin dagiti Evangelio ket napnoda kadagiti pakasaritaan ni Jesus nga agminministro kadagiti adu a makasapul ken maparparigat a karkararua, nga isu iti gapu no apay nga iti ud-udina ket adu dagiti Judio a namati a ni Jesus ti naikari a Misias.

“Adda idi dagiti purpurok nga awan a pulos ti mangngeg nga asug ti masakit iti aniaman a balay; ta limmabas kadakuada, ket inagasanna dagiti amin a masakitda. Ti aramidna ti namaneknek nga Isu ti pinulotan ti Dios. Iti tunggal aramid ti panagbiagna naiparangarang ti kinaimbag, kinamanagayat, ken kinamanangngaasi; ta ti pusona rimmuar a sikakarayo a napan kadagiti annak ti tao. Inkawesna ti kinatao, tapno danunenna dagiti kasapulan ti tao. Dagiti kapanglawan ken kanumoan a tattao saanda a nagbuteng nga immasideg Kenkuana. Uray pay dagiti babassit nga ubbing naawisda a napan Kenkuana.”—Ellen G. White, Steps to Christ, pp. 11, 12.

`Basaen ti Lucas 7:11–17. Ania ti napateg a nagdumaan ti napasamak iti daytoy a panagungar ken dagiti kinitatayo idi kalman?`

Idi panagministrona idiay Galilea, ni Jesus inagasanna ti masakit ken pinarruarna dagiti sairo. Iti maysa a tiempo Isu ken dagiti pasurotna ket umas-asidegda kadagiti ruruangan ti Nain idi maysa a prosisyon ti ponpon iti lumabas kadagidiay a ruruangan. Iti silulukat a lungon ket ti kakaisuna nga anak a lalaki ti maysa a balo a babai, nga isu nga agsangsangit a di-maliwliwa. Napno iti asi nga agpaay iti agladladingit nga ina, ni Jesus kunana iti babai, “ ‘Dica agsangit.’ ” Kalpasanna ni Jesus simmango iti natay nga anak a lalaki iti lungon ket imbilinna kenkuana, “ ‘Baro, cunac kenca, Bumangonca.’ ” Ti anak a lalaki ket bimmangon ket ni Jesus “inyawatna ken inana” (Lucas 7:13–15). Ti kaadda ni Jesus ket namimpinsan a binaliwanna ti sibubukel a buya, ket adu a tattao nga isu a nakasaksi iti datdatlag ket ammoda a saan laeng a maysa a banag a nakaskasdaaw iti napasamak, no di ket maysa a naisangsangayan a tao (ninaganda a “maysa a dakkel a mammadto”) ti adda kadakuada.

Agpadpada ti balo a babai a taga Fenicia (1 Ar-ari 17:8–24) ken ti babai a taga Sunem (2 Ar-ari 4:18–37) a dimmawat iti tulong—manipud ken Elias ken Eliseo. Ngem ti balo a babai ti Nain ket natulongan nga uray pay saanna a dinawdawat dayta. Kayat saoen daytoy a ti Dios ket mangngaasi kadatayo uray pay no ditay makabael wenno marikna ti di pannakaikari a dumawat Kenkuana iti tulong. Nakita ni Jesus ti problema ket inasikasona dayta—kadawyan dayta ken Jesus iti amin a panagministrona.

`Ti pudno a relihiyon iramanna ti panangayat kadagiti ul-ulila ken dagiti balo iti aglikmuttayo (Santiago 1:27). Nupay, nalawag, ditay kabaelan nga aramiden dagiti kita ti datdatlag nga inaramid ni Jesus, ania iti maaramidantayo nga agministro kadagidiay a marigrigat iti aglikmuttayo?`