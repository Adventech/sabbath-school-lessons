---
title:  Lazaro
date:   27/10/2022
---

`Basaen ti Juan 11:1–44. Iti ania a panangkita a ti sakit ken patay ni Lazaro ket “pacaidayawan” ni Jesus (Juan 11:4)?`

Ditoy pay, ni Jesus agaramat iti pangyarigan iti turog a panangsarita maipapan ti patay. “ ‘Ni Lazaro a gayyemtayo matmaturog; ngem innac tapno riingec iti turogna’ ” (Juan 11:11). Idi impagarup dagidi dadduma a sarsaritaenna maipapan iti litiral a turog (Juan 11:11–13), silalawag nga imbaga ni Jesus ti kayatna a saoen: “ ‘Ni Lazaro natay’ ” (Juan 11:12–14). Kinaagpaysoanna, idi simmangpet ni Jesus idiay Betania, uppat nga aldawen a natay ni Lazaro; ti bangkayna ket agrupsan (Juan 11:17, 39). Iti kanito a ti maysa a bangkay ket mangrugin nga agrupsa a nabangsit unayen a maangot, awan duadua: ti tao ket natay.

Iti daytoy a lawag, idi kinuna ni Jesus ken Marta, “ ‘Agungarto ni cabsatmo’ ” (Juan 11:23), ni Marta pinasingkedanna manen ti pammatina iti maudi a panagungar. Ngem impakdaar ni Jesus, “ ‘Siac ti panagungar ken ti biag: ti mamati caniac, uray no matay, agbiagto pay. Ket siasinoman nga agbiag ken mamati caniac, saanto a matay a pulos. Patiem daytoy?’ ” (Juan 11:23–26). Ken innayon ni Jesus, “ ‘no mamatica, makitam ti dayag ti Dios’ ” (Juan 11:40). Namati ni Marta, ket nakitana ti dayag ti Dios iti panagungar ti kabsatna a lalaki.

Ti Biblia kunana a babaen ti sao ti Dios ti biag ket naparsua (Sal. 33:6), ken babaen ti Saona ti biag ket mabalin a parsuaen manen, kas iti kasasaad ni Lazaro. Kalpasan iti maysa nga ababa a kararag, imbilin ni Jesus, “ ‘Lazaro, rumuarca!’ ” (Juan 11:43). Idiay a mismo dagitoy a tattao nakitada ti mangmangted-biag a pannakabalin ti Dios, isu met laeng a pannakabalin ti nagsao iti pannakapaadda ti lubongtayo, ken isu met laeng a pannakabalin idiay panungpalan ti panawen ket ayabanna ti natay nga agsubli iti biag idiay panagungar.

Babaen iti panamagungarna ken Lazaro, pinaneknekan ni Jesus nga adda Kenkuana ti pannakabalin a mangabak ken patay a, kadatayo a tattao, nga isu a sigurado a matay—ania ngay pay iti ad-adda a dakdakkel a mangipaduyakyak iti dayag ti Dios?

`Basaen ti Juan 11:25, 26. Iti maysa a linya saritaen ni Jesus maipapan kadagiti mamati a matmatay, ket iti sumaruno saritaenna maipapan kadagiti mamati a saan a pulos a matay. Ania iti isursuro ni Jesus kadatayo ditoy, ken apay nga iti pannakaawat a ti patay ket turog nga awan pupuotna ket nakapatpateg unay iti pannakaawat kadagiti sasao ni Cristo? Ken no apay a dagiti Sasaona ket mangipaay kadatayo, kas nabiag nga agtungpal idiay tanem, iti dakkel unay a namnama?`