---
title:  Ti Anak a Babai ni Jairo
date:   26/10/2022
---

Dagiti panagungar sakbay iti bukod nga ipapatay ken panagungar ni Jesus ket saan a nakedngan iti aniaman a matudtudo a benneg ti tribu wenno klase ti sociedad. Ni Moises ket nalabit nga isu iti kadakkelan a nataoan a nangipangulo kadagiti annak ti Dios (Deut. 34:10–12). Iti kasupadi, ti napanglaw a taga Fenicia a balo a babai ket saan pay ket nga Israelita (1 Ar-ari 17:9). Ti babai a taga Sunem ket mabigbigbig iti komonidadna (2 Ar-ari 4:8) ngem kaskasdi, saan a maysa a Hebreo. Ti balo a babai ti Nain ket addaan iti kakaisuna nga anak a lalaki, nga isu nalabit a pagdasdas-alanna (Lucas 7:12). Iti kasupadi, ni Jairo ket maysa a pangulo iti sinagoga, nalabit nga idiay Capernaum (Marcos 5:22). Uray pay no ania ti pagdudumaan dagiti pakasaritaan dagiti kulturada wenno estadoda iti sociedad, aminda ket nabendicionan babaen ti mangted-biag a pannakabalin ti Dios.

`Basaen ti Marcos 5:21–24, 35–43. Ania ti masursurotayo maipapan ti patay manipud kadagiti sasao ni Cristo, “ ‘ti ubing saan a natay, no di ket matmaturog’ ”? (Marcos 5:39).`

Ti agtawen iti 12 a babai nga anak ni Jairo ket agid-idda iti makapatay a sakit idiay pagtaengan. Isu a, napan ken Jesus ket nagpakaasi Kenkuana a mapan iti pagtaenganna ket ipatayna ti makaagas nga Imana iti babai. Ngem sakbay a makadanonda idiay, adda maysan a tao a nangidanon iti naladingit a damag, “ ‘Tay anacmo a babai natayen: apayapay alimutengem pay laeng ti Mannursuro?’ ” (Marcos 5:35). Kalpasanna kinuna ni Jesus iti agledleddaang nga ama, “ ‘Dica agbuteng; mamatica laeng’ ” (Marcos 5:36). Pudno unay, ti laeng mabalin nga aramiden ti amma ket agtalek a mamimpinsan iti ibaballaet ti Dios.

Iti idadanonda iti balay, kinuna ni Jesus kadagidiay a naguornong idiay, “ ‘Apayapay agdungdungaw ken agsangitcayo? ti ubing saan a natay, no di ket matmaturog’ ” (Marcos 5:39). Kinatawaanda agsipud ta (1) ammoda ti babai natay, ken (2) dida naawatan ti kayat a saoen dagiti sasaona. “Ti makaliwliwa a pangyarigan nga itakderan ti “turog” iti “patay” ket kasla isu iti wagas a pagay-ayat ni Cristo a mangibaga iti daytoy a kapadasan ([Mat. 9:24; Lucas 8:52;] kitaen iti Juan 11:11–15). Ti patay ket maysa a turog, ngem dayta ket maysa a nauneg a turog a ti laeng dakkel a manangited-biag iti mabalin a makariing, ta Isu laeng iti addaan kadagiti tultulbek ti tanem (kitaen ti Apo. 1:18; cf. Juan 3:16; Rom. 6:23).”—The sda bible commenTaRY, vol. 5, p. 609.

Kalpasan ti panagungar daytoy babai, dagidiay a nakakita iti dayta ket “napagtalnada a dagus iti dackel a siddaaw” (Marcos 5:42). Saan a pagsiddaawan. Ta ita ti patay ket isu iti maudi, mamimpinsan, ken kasla di mabalusingsing. Iti makakita iti maysa a banag a kastoy kadagiti bukodda a mata ket sigurado a maysa a nakakaskasdaaw, makabalbaliw-biag a kapadasan.

`Dagiti sasao ni Jesus a, “ ‘Dica agbuteng; mamatica laeng’ ” (Marcos 5:36), ket adda pay laeng kaipapananna kadatayo ita nga aldaw. Kasano iti pannakasursurotayo a mangaramid dayta, uray pay iti tengnga dagiti nakabutbuteng a kasasaad, nga isu dagiti kapapatgan a tiempo a panangsalimetmet ti pammati?`