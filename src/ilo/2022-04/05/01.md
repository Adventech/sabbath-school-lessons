---
title:  Dagiti Panagungar Sakbay iti Kruz
date:   22/10/2022
---

### Basaen Agpaay ti Adal ita a Lawas
Judas 9; Lucas 9:28–36; 1 Ar-ari 17:8–24; Lucas 7:11–17; Marcos 5:35–43; Juan 11:1–44.

> <p>Paset a Maiyulo</p>
> “Cuna kencuana ni Jesus: Siac ti panagungar ken ti biag: ti mamati caniac, uray no matay, agbiagto pay. Ket siasinoman nga agbiag ken mamati caniac, saanto a matay a pulos. Patiem daytoy?’ ” (Juan 11:25, 26).

Dagiti pakasarakan iti panagungar iti Daan a Testamento a nakitatayon ket ad-adu a naibatay iti napersonalan a panangnamnama (Job 19:25–27; Heb. 11:17–19; Sal. 49:15; Sal. 71:20) ken kadagiti masakbayan a karkari (Dan. 12:1, 2, 13). Nupay kasta, addaantayo pay kadagiti napaltiingan a nakailanadan dagiti paspasamak a napaypayso a dagiti tattao ket napagungarda manipud patay.

Ti immuna a panagungar ket idi ken Moises (Judas 9; Lucas 9:28–36). Idi panagari ti Israel, ti anak a lalaki ti balo idiay Sarepta (1 Ar-ari 17:8–24) ken ti anak a lalaki ti Sunamita (2 Ar-ari 4:18–37) ket napagungarda met. Ni Cristo, idi adda ditoy a naglasag, pinagungarna ti anak a lalaki ti balo idiay Nain (Lucas 7:11–17), ti anak a babai ni Jairo (Lucas 8:40–56), ken kalpasanna ni Lazaro (Juan 11). Malaksid ken Moises, amin dagitoy a tattao ket napagungar a kas matay a tao nga iti ud-udina ket matay manen. Dagitoy a kasasaad ket pasingkedanda met ti sursuro ti Biblia iti kinaawan puot ti natay (Job 3:11–13; Sal. 115:17; Sal. 146:4; Ecl. 9:5, 10). Awan kadagitoy nga istoria, wenno iti aniaman kadagiti dadduma a pakasaritaan ti panagungar iti Biblia, iti aniaman a naibaga nga adda biag dagitoy kalpasan iti kapadasan ti pannakatay.

Ita a lawas intayo kitaen iti as-asideg pay dagiti panagungar a napasamak sakbay iti bukod a pannakatay ken panagungar ni Cristo.

_*Adalen ti adal ita a lawas tapno maisagana agpaay ti Sabado, Oktobre 29._