---
title:  Dagiti Teksto a Maisuppiat?
date:   19/11/2022
---

### Basaen Agpaay ti Adal ita a Lawas
Lucas 16:19–31; Lucas 23:43; Juan 20:17; Fil. 1:21–24; 1 Ped. 3:13–20; Apo. 6:9–11.

> <p>Paset a Maiyulo</p>
> “Dacayo sukimatenyo dagiti Sursurat, agsipud ta pagarupenyo nga adda cadacuada ti biagyo nga agnanayon; ket dagitoy isuda ti mangpanecnec ti maipapan caniac” (Juan 5:39).

Ni Pedro balakadannatayo: “a madadaancayo a sumungbat iti isu-amin a mangintuudto cadacayo ti gapu ti inanama nga adda cadacayo” (1 Ped. 3:15). Inayon ni Pablo, “Nga icascasabam ti sao; umagawaca iti tiempona man ken saanna a tiempo, tumubngarca, mangbabalawca, mamagbagaca, a buyugen ti amin a panaganus ken ti panangisursuro. Ta umayto ti aldaw a didanto maanusan ti nasayaat a sursuro” (2 Tim. 4:2, 3). Iti daytoy a kasasaad, saantayo laeng koma a kitaen dagidiay teksto a nalaka laeng a mailawlawag a maitutop kadagiti patpatientayo, no di ket tratarentayo met dagiti teksto a gagangay a maar-aramat a mangisuro iti maysa a banag a naiduma iti adda a patpatientayo.

Kabayatan nga aramidentayo, surotentayo koma ti makaguyogoy nga ulidan ni Jesus. “Ni Cristo a Mismo ket dina linappedan ti maysa a balikas ti kinapudno, ngem sinaona dayta a kankanayon iti ayat. . . . Isu ket saan a pulos a nagurdo, saan a pulos a nagsao iti maysa a nakaro a sao, saan a pulos a nangted iti ladingit iti maysa a naarsagid a kararua. Isu ket dina tinubngar ti kinakapuy ti tao.”—Ellen G. White, The Desire of Ages, p. 353.

Ita a lawas intayo adalen dagiti sumagmamano a makapangayangay a teksto nga ar-aramaten dagiti tattao a mangikalintegan iti kadawyan a saan nga ipapatay ti kararua. Dagitoy a panangusig ket papigsaenna koma dagiti bukodtayo a kombiksyon ken tulongannatayo a mangsungbat a siaayat kadagidiay nga agsaludsod iti daytoy napateg a sursuro.

_*Adalen ti adal ita a lawas tapno maisagana agpaay ti Sabado, Noviembre 26._