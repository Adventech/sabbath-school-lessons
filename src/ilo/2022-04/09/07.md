---
title:  Adalen Pay
date:   25/11/2022
---

Basaen ti sursurat ni Ellen G. White, “ ‘A Great Gulf Fixed,’ ” pp. 260–271, iti Christ’s Object Lessons; “Calvary,” pp. 749–752, iti The Desire of Ages; ken “Teachers as Examples of Christian Integrity,” p. 504, iti Fundamentals of Christian Education.

“Iti pangngarig ti nabaknang a tao ken ni Lazaro, ipakita ni Cristo nga iti daytoy a biag dagiti tattao ket ikeddengda ti agnanayon a pagtungpalanda. Iti tiempo ti kaasi, ti parabur ti Dios ket naipaay iti isuamin a kararua. Ngem no dagiti tattao ket sayangenda dagiti gundawayda iti panangay-ayo iti bukodda a bagi, isinada dagiti bagbagida manipud iti agnanayon a biag. Awan iti maipaay kadakuada iti kalpasan ti tiempo ti asi. Babaen iti bukodda a pili inkeddengdan iti maysa a di-malasat a gutbaw iti nagbaetanda ken iti Diosda.”—Ellen G. White, Christ’s Object Lessons, p. 260.

“Idi dagidiay immuna a Cristiano ket nakayawanda kadagiti bambantay ken dagiti let-ang, idi naibatida iti uneg dagiti rukib a matay iti bisin, lam-ek, ken pannakaparparigat, idi ti pannakapapatay ket nagbalin a kas la isu laeng iti dalan a pagruaran kadagiti dandanagda, nagrag-oda ta naibilangda a maikari nga agsagrap nga agpaay ken Cristo, nga isu a nailansa idiay kruz nga agpaay kadakuada. Ti napateg nga ulidanda ket agbalin a maysa a liwliwa ken mangpabileg kadagiti tattao ti Dios nga isu a maiyegto iti panawen ti riribok nga isu a di pay pulos napaspasamak idi.”—Ellen G. White, Testimonies for the Church, vol. 5, p. 213.

**Salsaludsod a Pagiinnadalan**:

`Kasano a ti sibubukel a panangkita ti Biblia iti kababalin ti tao ket matulongannatayo iti nasaysayaat a pannakaawat kadagiti sumagmamano a teksto a naadaltayo ita a lawas?`

`Imutektekam ti naggidiatan iti dimabalyog a relihiyon dagiti napapatay [martir] a Cristiano ken ti mabalyog a relihiyon ti napalabas a kabaroan a kaputotantayo. Iti sabali a pannao, ania dagiti banbanag a maikari a pakatayan? Nupay kasta, no ti maysa ket adda panagkitana nga amin a kinapudno ket agnanaig, wenno naibatay iti kultura, iti kasta apay a matay nga agpaay iti aniaman kadagitoy a kinapudno? Kasta met, ania iti maadaltayo manipud kadagidiay a siaanamong a matay nga agpaay kadagiti gapu a patientayo a saan a pudno?`

`Agtaeng nga ad-adu iti pangngarig ti nabaknang a tao ken ni Lazaro. Idi ni Jesus ket napagungar manipud patay, adu dagiti namati Kenkuana. Nupay kasta adu iti addaan iti isu met laeng a pammaneknek ngem dida pinati. Ania ti isuro daytoy kadatayo maipapan iti kinatangken ti puso ti tao iti pudno? Ania ti maaramidantayo a mangsalaknib kadagiti bagbagitayo manipud iti pumadpada a kita ti kinatangken?`

`Sinarita ni Jesus maipapan iti tiempo inton ti natay ket agbiag: “ ‘dagiti nagaramid ti naimbag, iti panagungar ti biag; ken dagiti nagaramid ti dakes, iti panagungar ti pannacaocom’ ” (Juan 5:29). Dagitoy dua a paspasamak ket sangaribu a tawtawen iti nagbaetanda, uray pay no kas la mapaspasamakda iti agpadpada a tiempo. Kasano nalabit a daytoy ket matulongannatayo a makaawat iti ibagbaga ni Pablo idiay Filipos 1:23?`