---
title:  Ti Pumanaw ken Agnaed ken Cristo
date:   22/11/2022
---

`Basaen ti Filipos 1:21–24 ken 1 Tesalonica 4:13–18. Kaano a ninamnama ni Pablo nga agnaed “ken Cristo” (Fil. 1:23) ken “iti Apo” (1 Tes. 4:17)?`

Ni Pablo ket tinignay iti tarigagay nga agbiag “ken Cristo” itan (2 Cor. 5:17) ken “makikadua ken Cristo” kalpasan ti maikadua a Yaayna (kitaen ti 1 Tes. 4:17). Iti apostol, uray pay ti patay ket dina madadael ti kinatalged a kukua ti Mangisalakan ken Apona. Kas iti kinunana idiay surat kadagiti taga Roma, “nga uray ni patay, uray ti biag” ket “didatay mabalinto nga isina iti ayat ti Dios, nga adda ken Cristo Jesus nga Apotayo” (Rom. 8:38, 39). “Ta uray agbiagtayo, agbiagtayo a maipaay iti Apo, ket uray mataytayo, mataytayo a maipaay iti Apo: uray ngarud no agbiagtayo, uray mataytayo, cucuanatay ti Apo” (Rom. 14:8).

Iti daytoy a kinasigurado iti panunot, sinarita ni Pablo dagiti mamati nga isu a natayen a kas “dagiti maturog ken Jesus” (1 Tes. 4:14) ken mapagungarto idiay maikadua a yaay ni Cristo a mangawat iti agnanayon a biag (1 Cor. 15:16–18, 1 Tes. 4:13–18).

Idi imbaga ni Pablo “a tarigagayac ti pumanaw ken agnaed ken Cristo” (Fil. 1:23), impakitana kadi a kalpasan ti ipapatayna ti kararuana ket pumanaw tapno agbiag a sipapanunot a kadua ni Cristo? Saan a pulos. Iti daytoy a teksto, “insao ni Pablo ti tarigagayna a mangpanaw iti daytoy agdama a nariribok a biag ket makikadua ken Cristo, nga awan iti panangibagbagana iti aniaman a tiempo a mabalin a mapasamak iti nagbaetan dagiti dua a paspasamak. Daytoy a bersikulo ket saanna nga isuro a ni Pablo ket ninamnamana a mapan idiay langit kalpasan ti ipapatayna. Isu ket nalawag unay a saanna nga awaten ti gunggunana agingga iti Maikadua a Yaay (2 Tim. 4:8).

Iti pangababaan, ni Pablo “ket ibagbagana a ti sumaruno a banag a maammoanna kalpasan ti ipapanawna (ipapatay) ket ti yuumay ni Cristo kadagiti ul-ulep ti langit a mamagungar iti natay, inton isu ket ‘adda iti Apo’ (1 Thess. 4:17). Masapul a mapaliiw pay a dagiti mannurat iti Biblia no dadduma ket tudtudoenda nga agkadua dagiti dua a paspasamak a mabalin a pagsinaen ti maysa nga atiddog a panawen ti tiempo.”—andRews sTudY bible, p. 1555.

Ngem apay koma a kaykayat ni Pablo a matay ngem iti agbiag? Agsipud ta iti kasta ket mabalinna iti makapaginana manipud kadagiti amin a riribokna, a saan a masapulen nga agsagrap iti ut-ot iti bagina (1 Cor. 9:27). Ken aramidenna dayta a nabuyogan iti naan-anay a kinasigurado nga awatenna ti “balangat ti kinalinteg” idiay Maikadua a Yaay (2 Tim. 4:6–8). Nupay sigurado a ni Pablo ket dina kayat ti matay, isu ket ammona no ania iti sumaruno idi inaramidna.

`Nangnangruna kadagiti narigat a tiempo, asino ngay iti di mangpanunot no kasano iti kinasayaatna iti mangikidem kadagiti mata ken patay ken, iti sumaruno a banag a maammoam ket, “addaka ken Cristo”? Kasano a daytoy a kapanunotan ket makatulong kadatayo a makaawat iti ibagbaga ni Pablo idiay Filipos?`