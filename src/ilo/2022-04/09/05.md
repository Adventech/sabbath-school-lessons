---
title:  Nangascasaba Cadagiti Espiritu a Sibabalud
date:   23/11/2022
---

`Basaen ti 1 Pedro 3:13–20. Kasano iti panangasaba ni Cristo “cadagiti espiritu a sibabalud . . . kadagiti al-aldaw ni Noe”? (Kitaen met Gen. 4:10.)`

Dagiti komentarista nga isu a mamati iti gagangay a saan nga ipapatay ti kararua ket kadawyan nga itudoda a ni Cristo nangasaba “cadagiti espiritu a sibabalud” (1 Ped. 3:19) kabayatan nga Isu ket adda iti tanem. Kadakuada, ti saan a naglasag nga espiritu ket napan idiay impierno ket nangasaba kadagiti naikkat iti bagina nga espiritu dagiti tattao iti sakbay ti layus.

Nupay kasta, daytoy di-agpayso a kapanunotan ket saan a maawat ti Biblia agsipud ta awan iti maikadua a gundaway ti pannakaisalakan nga agpaay iti natay (Heb. 9:27, 28). Isu nga, apay koma a mangasaba ni Jesus kadagidiay nga awanen iti gundawayda iti pannakaisalakan?

Kabayatanna, ken kapapatgan, daytoy a kapanunotan ket suppiatenna ti sursuro ti Biblia a ti natay ket agtalinaed nga awan puotna idiay tanem agingga iti kamaudianan a panagungar (Job 14:10–12; Sal. 146:4; Ecles. 9:5, 10; 1 Cor. 15:16–18; 1 Tes. 4:13–15).

Kasta met, no daytoy a bersikulo ket pudno nga ibagbagana a ni Jesus, kabayatan a sibabagi idiay tanem, ket napan idiay impierno ken nangasaba kadagiti nadangkes a tattao iti sakbay ti layus, apay nga isu laeng iti panangdengngegda iti damagna? Awan kadi dagiti sabsabali a napukaw a tattao a mapupuoran idiay impierno a kaduada? Apay a dagiti laeng tattao iti sakbay ti layus iti nakangngeg Kenkuana a nangasaba?

Kasta met nga awan iti kais-iskanna nga isingasing a ni Cristo nangasaba kadagiti natnag nga angeles nga isu a nasukir idiay aldaw ni Noe. Kabayatan a dagiti “espiritu a sibabalud” ket nailadawan a kas nasukirda “idi unana nga aldaw” (1 Ped. 3:19, 20), ti Biblia saritaenna dagiti dakes nga angeles a kaskasdi a nasukirda uray ita nga aldaw (Efe. 6:12; 1 Ped. 5:8). Mainayon pay, dagiti natnag nga angeles ket “incabilna ida cadagiti agnanayon a pannacabalud, iti yan ti sipnget, agingga iti panangocom ti naindaclan nga aldaw” (Judas 6), nga awan iti aniaman a gundaway ti pannakaisalakan.

Masapul a paliiwentayo nga idiay 1 Pedro 3 dagiti “espiritu a sibabalud” iti bersikulo 19 ket naibaga idiay bersikulo 20 a kas “nasukirda” a tattao iti sakbay ti layus idiay “aldaw ni Noe.” Ti balikas nga espiritu (Griego pneuma) iti naaramat iti daytoy a teksto, ken dadduma pay iti Baro a Testamento (1 Cor. 16:18; Gal. 6:18), a mangipakita kadagiti sibibiag a tattao nga isu a dumngeg ken mangawat iti awis ti pannakaisalakan. Ti sasao a “sibabalud” ket nalawag a tudtudoenna saan a ti litiral balud, no di ket ti balud iti basol nga isu a pakakitaan iti di-nabalbaliwan a kababalin ti tao (Rom. 6:1–23; Rom. 7:7–25).

Ti panangasaba ni Cristo kadagiti di-nagbabawi a tattao iti sakbay ti layus ket naaramid babaen ken Noe nga isu a binilin ti Dios (Heb. 11:7) ken nagbalin a maysa a “nangicascasaba iti kinalinteg” kadagiti kagiddanna (2 Ped. 2:5). Dagiti bersikulo ti Pedro ket naisuratda iti lawag ti kayatna a saoen nga agbalin a matalek; saanda a komentaryo iti kasasaad ti natay.