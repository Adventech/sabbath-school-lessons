---
title:  Ti Nakem ni Cristo
date:   13/12/2022
---

Dadduma a tattao patienda a babaen iti panangsukat iti lugar, ti tao ket mabalbaliwan. Sigurado, masapul a liklikantayo dagiti luglugar ken paspasamak a mamagbalin kadatayo a mangiturong iti sulisog (Sal. 1:1; Prov. 5:1–8). Ngem ti parikuttayo iti sulisog ken basol ket marisot laeng babaen ti pannakabalbaliw dagiti bukodtayo a puso (wenno nakem). Sinagid ni Cristo ti bugas ti pagsasaritaan [isyu] idi kinunana, “ ‘Ta iti uneg ti puso dagiti tao, agtaud dagiti dakes a panunot, dagiti pannakicamalala, dagiti tacaw, dagiti panangpapatay, dagiti pannakiabig, Dagiti agum, dagiti kinadakes, ti panangulbod, ti kinaderrep, ti mata a managdacdakes, ti panagtabbaaw, ti kinapalangguad, ti kinaawan nakem’ ” (Marcos 7:21, 22). Kayat a saoen daytoy a dagiti panunottayo ti masapul a mabaliwan tapno ti kababalintayo ket mabalbaliwan.

`Basaen dagiti sumaganad a teksto: 1 Corinto 2:16; Salmos 24:3, 4; Roma 12:2; Filipos 4:8; ken Colosas 3:2. Ania iti kayat a saoen iti maaddaan iti “nakem ni Cristo”?`

Ti Apo ket inkarina nga iti babaen ti “ ‘baro a tulag’ ” Isu ket ikabilna ti Lintegna kadagiti isip dagiti tattaona ken isuratna dayta kadagiti puspusoda (Jer. 31:31–33; idilig iti Heb. 8:8–10; Heb. 10:16). Saan ngarud a pagsiddaawan, nga idiay Kasaba idiay Bantay, ni Cristo inlawlawana ken inyun-unegna ti kaipapanan dagiti bilbilin ti Dios kadagiti tukad ti panpanunot ken gandat (kitaen Mat. 5:17–48). Isu a, mabalintayo laeng a magun-od ti balligi iti sulisog babaen ti makabalbaliw a parabur ti Dios ken, iti tukad dagiti panpanunot ken gandat, masapul a tuntonentayo dayta a kari tapno mapasardengtayo dagiti naimbasolan a panpanunot.

Nupay, iti daytoy a biag, uray pay no kasano iti kinamatalektayo, ditay pulos a madanon ti naan-anay nga awan basolna. Ngem no addatayo ken Cristo, maabbongantayo a naan-anay babaen ti kinalintegna. Nupay _saantayo pay_ a naan-anay, naibilangtayon a naan-anay Kenkuana (Fil. 3:12–15). “No maikaykaysatayo ken Cristo, addaantayo iti nakem ni Cristo. Ti kinadalus ken ayat agraniag iti kababalin, kinaemma ken kinapudno ti mangtengngel iti biag. Ti mismo a langa ti rupa ket mabaliwan. Ti agtataeng a Cristo iti kararua ket mangaramid iti makabalbaliw a pannakabalin, ket ti akinruar a paset ket ipakitana ti pakakitaan iti talna ken rag-o nga agari iti uneg.”—Ellen G. White, Selected Messages, book 1, p. 337.

Iti laeng inaldaw nga isusuko, inaldaw nga ipapatay ti bukod a bagi, inaldaw a panangikeddeng, babaen ti pammati, ti panagbalin a natulnog ken Jesus a maaddaantayo iti kastoy a kita iti pannakabalbaliw iti biagtayo.

`Utobemman no kasano koma iti langa ti biagmo no laeng maisardengmo uray pay dagiti naimbasolan a panpanunot. Kasano koma iti pannakaiduma iti biagmo? Ania laeng ti mabalin a wagas a daytoy ket agbalin a kapadasam?`