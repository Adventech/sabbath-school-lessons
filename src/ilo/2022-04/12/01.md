---
title:  Ti Naibatay iti Biblia a Panagkita iti Lubong
date:   10/12/2022
---

### Basaen Agpaay ti Adal ita a Lawas
Lucas 2:52; Mat. 4:23; 1 Cor. 6:19, 20; Sal. 24:3, 4; Aramid 8:4–24; 1 Juan 3:1–3.

> <p>Paset a Maiyulo</p>
> “Ket ti met laeng Dios ti cappia pagsantoennacayo coma a maananay; ket ti nakem ken cararua ken ti bagiyo maaywananda coma amin nga awan pacapilawanda maipaay iti idadateng ni Apotayo a Jesu-Cristo” (1 Tesalonica 5:23).

Ti libro ti Apocalipsis ket saritaenna dagiti dua a kangrunaan a “globalisasion” sakbay iti Maikadua a Yaay ni Cristo. Ti Apocalipsis 13 iladawanna ti sangalubongan a biddut, inton ti “amin ti lubong” ket agsiddaaw ken sumurotda iti animal a naggapu iti baybay (Apo. 13:3, 7, 8, 12, 16). Ti Apocalipsis 14 ipaganetgetna ti pannakaiwaragawag ti kinapudno iti sangalubongan, inton ti “agnanayon nga evangelio” ket maikasaba iti “rabaw ti daga, ken cadagiti amin a pagpagarian ken capututan, ken pagsasao ken ilili” (Apo. 14:6, 7). Iti panawen dagidiay “aldaw a napeggad” (2 Tim. 3:1), “amin nga angin ti sursuro” ket agpuyotdanto (Efe. 4:14) ket dagiti tattao “yadayudanto dagiti pagdengngegda iti pudno, ket sumiasida a mapan cadagiti parparbo a sarita” (2 Tim. 4:4). “Babaen dagiti dua a dakkel nga ulbod, ti di ipapatay ti kararua ken ti kinasanto ti Domingo, ni Satanas iturongnanto dagiti tattao iti babaen dagiti allilawna. Idinto ta ti umuna isaadna ti pakaibangunan ti Espiritismo, ti naudi mamataud iti singgalot a mangisakit iti Roma.”—Ellen G. White, The Great Controversy, p. 588.

Agingga a maipalgak dagitoy maudi a paspasamak, masapul nga agtalinaedtayo a natibker iti pammatitayo iti amin a kinapudno nga adda kadatayo, nga isu a pakairamanan ti kasasaad ti sangkataoan ken ti patay, kabayatan a sapulentayo nga idalan koma ti Espiritu Santo a nabuyogan iti panggep a nakasagana nga agpaay iti nadayag a panagparag ni Cristo.

_*Adalen ti adal ita a lawas tapno maisagana agpaay ti Sabado, Diciembre 17._