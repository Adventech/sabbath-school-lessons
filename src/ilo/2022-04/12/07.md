---
title:  Adalen Pay
date:   16/12/2022
---

Basaen ti surat ni Ellen G. White, “Mind Cure,” pp. 241–259, iti The Ministry of Healing; “True and False Theories Contrasted,” pp. 7–16, iti The Sanctified Life.

“Ti dakkel a panagbinnusor ket umas-asideg iti panagpatiggana. Tunggal damag ti didigra iti baybay wenno daga ket maysa a testimonio ti kinapudno a ti pagpatinggaan dagiti isuamin a banbanag ket asidegen. Dagiti gubgubat ken damdamag ti gubgubat ipakdaarda dayta. Adda kadi ti maysa a Cristiano a ti pulsona ket saan nga agpitik a nabuyogan iti napapardas a tignay kabayatan a padpadaananna dagiti dadakkel a paspasamak nga agluklukat iti imatangtayo? Ti Apo ket umayen. Mangngegtayo dagiti arimpadek ti maysa nga umas-asideg a Dios.”—Ellen G. White, Maranatha, p. 220.

“Pagbiagan ti biag ti pammati iti inaldaw-aldaw. Dika agparikut ken madanagan maipapan ti tiempo ti riribok, iti kasta ket maaddaanka iti tiempo ti riribok sakbayna pay. Dika sangkapanunot, ‘Madanaganak a diak makapagtakder idiay dakkel nga aldaw ti suot.’ Masapul nga agbiagka iti agdama, ita nga aldaw laeng. Inton bigat ket saanmo a kukua. Ita nga aldaw ket pagtaginayunem ti panagballigim ita mismo a bagim. Ita nga aldaw ket agbiagka koma iti panagkarkararag. Ita nga aldaw ket makidangadangka koma iti naimbag a dangadang ti pammati. Ita nga aldaw mamatika koma a bendicionannaka ti Dios. Ken kabayatan a gun-odem ti balligi iti sipnget ken panagduadua, aramidem dagiti sapsapulen ti Apo, ken agbalin a maysa a bendicion kadagidiay nga adda iti likmutmo.”—Ellen G. White, Signs of The Times, Oktobre 20, 1887.

“Ti Apo ket ngannganin umay, ket masapul a nakasaganatayo a sumabat Kenkuana iti talna. Sikekeddengtayo koma a mangaramid amin iti pannakabalintayo a mangibingay iti lawag kadagidiay nga adda iti likmuttayo. Saan a masapul a nalidaytayo, no di ket agragsakka, ket masapul a pagtaginayunentayo ti Apo iti imatangtayo. . . . Masapul a nakasagana ken agur-uraytayo agpaay iti panagparangna. O, anian a nagdayag daytanto a pannakakita Kenkuana, ken makablaawan a kas sinubbotna! Nabayag a naguraytayo, ngem ti pammatitayo ket saan koma a kumapsut. No makitatayo ti Ari iti pintasna, agbalintayto a kankanayon ken kankanayon a mabendicionan. Mariknak a kas la masapul nga agpukkawak iti napigsa, ‘Agawidtayon.’ Umas-asidegtayo iti tiempo inton umay ni Cristo a nabuyogan pannakabalin ken dakkel a dayag, tapno alaenna dagiti nasubbot nga ipan idiay agnanayon a pagtaenganda.”—Ellen G. White, Heaven, pp. 165, 166.

**Salsaludsod a Pagiinnadalan**:

`Kasano a ti kapanunotan ti maysa a persona—bagi, kararua, ken espiritu kas maysa a sibubukel a di-mapagsisina—ket matulongannatayo iti nasaysayaat a pannakaawat iti saklaw-amin iti relihiyon ken ti kinapateg ti personal nga istilo ti panagbiagtayo?`

`Amin a pudno a rebaybal ken repormasyon ket theocentric (naisentro iti Dios) ket saan a pulos nga anthropocentric (naisentro iti kababalin ti tao). Kasano a ti pangngarig ti Fariseo ken ti agsingsingir ti buis (kitaen Lucas 18:9–14) iladawanna daytoy a principio?`

`Idiay klase, pagiinnadalan ti sungbatyo iti maudi a saludsod idi Huebes. Kasano iti pannakaammom no nakasaganaka, ken maaddaan ka kadi iti pammatalged a di ka agbalin a managipagpagarup?`