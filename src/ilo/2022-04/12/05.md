---
title:  Ti Panangiturong ti Espiritu
date:   14/12/2022
---

Ti Espiritu Santo ket mannakabalin nga Ahente ti Dios nga isu a mangibukbok iti ayat ti Dios kadagiti puspusotayo (Rom. 5:5), idalannatayo iti maysa a pudno a makaisalakan a kapadasan (Juan 16:7–11), iturongnatayo iti amin a kinapudno (Juan 16:13), ken papigsaennatayo a mangtungpal iti misyon ti evangelio (Aramid 1:8). Agsipud ta ti Espiritu Santo ti mangsumra iti makapadakes a trabaho ni Satanas, saan a pagsiddaawan a ni Satanas padpadasenna iti amin a pamayan a mangballikog iti panagawattayo iti kababalin ken trabaho ti Espiritu Santo. Kabayatan a dadduma ket libakenda ti personalidadna, dagiti dadduma ad-adda nga ipaganetgetda dagiti sagut ti Espiritu ngem ti makabalbaliw a pannakabalinna.

`Basaen ti Aramid 8:4–24. Ni Simon ti salamankero ti Samaria kinayatna nga awaten dagiti sagsagut ti Espiritu Santo nga uray awan iti panangbalbaliw ti Espiritu. Kasano a daytoy isu met laeng a kababalin ket maipadpaduyakyak pay laeng iti aldawtayo?`

Dagiti annak ti Dios ket dagidiay nga inturong ti Espiritu Santo (Rom. 8:14) iti amin a pudno a sao ti Dios (Juan 16:13; Juan 17:17). Ni Jesus nagballaag kadagiti nalawag a balbalikas, “ ‘Saan a ti tunggal maysa nga agcuna caniac: Apo, Apo, sumrecto iti pagarian ti langit; no di ket ti mangaramid ti pagayatan ni Amac nga adda sadi langit. Adunto dagiti agcuna caniac iti daydiay nga aldaw: Apo, Apo, saancami aya a nagipadto iti naganmo, ket iti naganmo pinaruarmi dagiti sairo ket iti naganmo nagaramidcami cadagiti adu a datdatlag? Ket siac ipalgacconto cadacuada: uray caano dicayo naam-ammo! umadayucayo caniac, dacayo nga agaramid ti dakes!” ’ ” (Mat. 7:21– 23). Kayat a saoen daytoy a ti Espiritu Santo ket dina pulos nga iyadayo ti siasinoman manipud iti Sao ti Dios—nga Isu a Mismo ti nangipaltiing—no di ket kankanayon nga idalannatayo iti pannakaitunos iti dayta a Sao.

Isu met laeng nga Espiritu Santo a mangiturong kadatayo iti amin a kinapudno ti mangpabileg kadatayo iti panangidalan kadagiti sabsabali iti daytoy nakaskasdaaw a kinapudno (Mat. 28:18–2; Aramid 1:8). Kabayatan nga ar-aramiden ti nasagradoan a trabahotayo, adda kadatayo ti naisangsangayan a pannakikaduana. Isu nga, iti kada bigat, masapul nga agparintumengtayo iti sangoanan ti Apo ket pabaroentayo dagiti sapatatayo a pannakaitalaga Kenkuana. No aramidentayo daytoy, Isu ket ipaayna kadatayo ti kaadda ti Espirituna, agraman ti makapabiag, makapasanto a pannakabalinna.

Nupay kasta, masapul a silulukattayo iti panangidaldalanna babaen kadagiti sipapanakem a pilitayo, inaldaw-aldaw, a panangaramid iti ammotayo a nalinteg ken panangliklik iti ammotayo a dakes. Dayta ket, babaen laeng iti panangsapul iti inted-ti-Dios a pigsatayo, tapno agbiagtayo a kas panagbiagtayo koma, silulukattayo iti panangawat dayta a pannakabalin ti Espiritu Santo kadagiti biagtayo, nga isu a kari ti Dios kadatayo.

`Apay a napateg unay, iti tunggal agsapa, nga ikararagtayo kadagiti bagbagitayo iti maysa a silulukat a panangidaldalan ti Espiritu Santo kadagiti biagtayo?`