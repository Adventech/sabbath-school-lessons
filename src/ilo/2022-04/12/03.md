---
title:  Ti Bagi kas Maysa a Templo
date:   12/12/2022
---

Ti dua a teorya ti maysa a matay a bagi agraman iti maysa a di matay a kararua ket nangpataud kadagiti nadumaduma a teorya maipapan ti bagi. Kas pangarigan, kadagiti immuna a pilosoper ti Griego, ti bagi ti tao ket isu ti pakaibaludan ti kararua, nga isu a mawayawayaan babaen ti patay. Iti allangugan daytoy a kapanunotan ti pagano, adu kadagiti Cristiano ita nga aldaw iti mamati a ti bagi ket isu iti naidagaan a pakaibalayan ti di matay a kararua, nga isu a maiyurnosto iti bagi idiay panagungar. Iti kasungani, dagiti panteista pagbalinenda ti bagi ti tao a nadiosan; patienda a ti Dios ken ti uniberso ket maymaysa ken isu met laeng. Kadakuada, amin a banbanag ket dios ken ti bagi ti tao ket paset ti maymaysa a naurnos ken sangalubongan a nadiosan nga elemento. Napalawlawan kadagiti agsusuppiat a teorya iti dayta a banag, masapul nga agtakdertayo a natibker iti isursuro ti Biblia maipapan ti kasasaad ti tao.

`Basaen ti 1 Corinto 6:19, 20 ken 1 Corinto 10:31. Kasano a ti pannakaawat a dagiti bagitayo ket “templo ti Dios” ken “templo ti Espiritu Santo” ket impluwensyaanda a nasayaat ti istilo ti panagbiagtayo?`

Agpadpada da Adan ken Eva a naparsua iti bukod a ladawan ken kaladawan ti Dios (Gen. 1:26, 27), nga isu a naipaduyakyak saan laeng a kadagiti kababalinda no di pay ket iti napisikalan a pasetda. Agsipud ta dayta a ladawan ket namulitan ken nailemmeng pay gapu iti kaadda ti basol, ti trabaho ti pannakasubbot ket tapno isublina dagiti tattao iti sigud a kasasaadda, agraman iti napisikalan a salun-atda, iti tukad a mabalin kadagiti tattao a dida makapangan iti kayo ti biag.

Daytoy a pannakaisubli ket maysa a tungpal biag nga aramid a maan-anay laeng idiay maikadua a panagsubli ni Cristo, inton ti bagi nga agrupsa, agkawes iti saan a panagrupsa ken daytoy bagi a matay agkawesto iti saan nga ipapatay (1 Cor. 15:53, 54).

Ni apostol Juan insuratna iti gayyemna a Gaius, “Ay-ayatec, siac dawatec iti Dios a rumang-ayca cadagiti isu-amin a banbanag, ket adda coma salun-atmo a cas met ti irarang-ay ti cararuam” (3 Juan 1: 2).

No mabigbigtayo a ti maysa a tao ket maysa a di mapagsisina a banag, ken ti relihiyon ket arakupenna amin a paset ti biag ti tao, iti kasta masapul koma nga ibilangtayo met ti napisikalan a salun-attayo a kas maysa a narelihiyosoan a pagrebbengan. Masapul a maibagnostayo babaen iti napaltiingan a principio, nga “uray mangancayo, uray uminumcayo, wenno uray ania nga aramidenyo, aramidenyo amin a maipaay iti dayaw ti Dios” (1 Cor. 10:31). Ngem laglagipen nga agbibiagtayo pay laeng iti maysa a lubong a dagiti nasayaat a tattao ket mabalinda nga aramiden ti kaimbaganda ngem kaskasdi a sagrapenda dagiti supapak ti maysa a kababalin ti managbasol a tao ken maysa a managbasol a lugar. Iti kasta, masapul nga agtalektayo iti Dios ken aramidentayo ti kaimbagantayo, ket bay-antayo dagiti bungana iti Dios.