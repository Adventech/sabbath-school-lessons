### Iti Patay ken Matmatay: Ti Masakbayan a Namnamatayo

Ti Dios pinarsuana dagiti tattao a mangnanam iti agnanayon iti maysa a naayat a panagkayamet Kenkuana ken ti parsuana. Ngem daytoy a panagkayamet ket naballikog gapu iti di maawatan a panagparang iti basol iti uneg dagiti nailangitan a parparaangan (Isa. 14:12–15; Eze. 28:12–19; Apo. 12:7–12) ken ti simmaruno a pannakatnag da Adan ken Eva (Gen. 3:1–19; Rom. 5:12). Nakalkaldaang unay, ti patay ket linapunosna saan laeng a ti raza ti tao no di ket amin a biag. Dagiti pakakitaan ti patay ket mabalin a makita ita nga aldaw kadagiti bulbulong a matnag manipud kadagiti kaykayo, dagiti sabsabong a malaylay kadagiti floreratayo, dagiti inosente a tarakentayo nga isu a matay iti tuok, ken dagiti ay-ayatentayo nga isu a maala manipud kadatayo a sidadawel. Ti lubongtayo ket napno iti panagrigrigat ken di-napunas a lulua.

Iti panangtarigagay iti maysa a nasaysayaat a lubong, dagiti tattao ket nangipintada iti agpaay kadagiti bagbagida nga adu a “parparaiso” nga isu a kayatda a paggianan. Kas pangarigan, idi 1933 ti mannurat nga Ingles a ni James Hilton inruarna ti librona a, losT hoRizon, nga iti kalpasan iti sumagmamano a tawtawen ket nagbalin a pelikula nga addaan iti isu met la a titolo. Ti pelikula ket ipakitana ti panagtayab ti maysa nga eroplano a naibusan iti gasolina, iti ud-udina nakras kadagiti naabbongan-nieve a kabambantayan ti Himalaya. Ti piloto natay iti dayta a kras, ngem dagiti sumagmamano a nakalasat manipud iti nadadael nga eroplano ket inkuyog dagiti bunggoy dagiti taga Tibet nga impan idiay natalna a tanap ti Shangri-La. Nailaslasin manipud iti ruar ti lubong, dagiti agnaed dumakkelda iti ayat ken sirib, agbibiag iti maysa a nganngani biag nga awan patinggana a panagtutunos ken rag-o.

Agpayso, dayta ket sarsarita laeng.

Kas matay a tattao, kasapulantayo iti talged iti agdama ken namnama nga agpaay iti masakbayan. Kas iti nasayaat-unay-a-panangibaga ti teologo a Swiss a ni Emil Brunner, “Ti _oxygen_ ket agpaay kadagiti bara, kasta met ti namnama nga agpaay iti kaipapanan ti biag ti tao. Ikkatem ti _oxygen_ ket umay ti patay gapu ta maangsan, ikkatem ti namnama ket ti sangkataoan ket mapailet babaen iti pannakalungnguop; pannakauppapay mangaddag, ipakitana ti di pannakagunay ti pannakaammo ken naespiritualan a pannakabalin babaen iti pannakarikna iti kinakuneng ken kinaawan-panggep ti biag. Kas iti pagbanagan ti nataoan nga organismo nga agdas-al iti pannakasapul iti _oxygen_, kasta met ti pagbanagan ti sangkataoan ket agdas-al iti pannakasapulna iti namnama.”—Emil Brunner, _Eternal Hope_ (London: Lutterworth Press, 1954), p. 7. Pudno unay, ti namnama a naibatay iti Biblia ket tarawidwidennatayo iti panawen dagiti adda a krisis a sangoentayo iti panagpagpagnatayo nga agturong iti kinaagnanayon.

Iti maisupadi iti sarsarita laeng a Shangri-La iti losT hoRizon, ti namnamatayo iti agnanayon a biag ket “saanmi a sinursurot dagiti nainsicapan a palpaltuad” (2 Ped. 1:16). Dayta ket naibatay iti mapagtalkan a kari ti Dios iti maysa a naan-anay a lubong nga awanen dagiti lulua, ladingit, wenno patay (Apo. 21:1–5). Daytoy napateg a kari ket pinabilegna ti iglesia dagiti apostoles ken intandudo, ken ining-ingungot dagiti adu a Cristiano iti amin a siglo. Iti saanna a pulos a panangpukaw iti pannakabalinna, daytoy isu met laeng a kari iti mangted iti kaipapanan ken panggep kadagiti agdama a biagtayo. Palubosannatayo a mangkita a nabuyogan iti panagtalek iti masakbayan. Patalgedannatayo nga amin dagiti inay-ayattayo a natay ken Cristo ket iti kamaudiananna ket mapagungardanto manipud patay a mangtawid iti agnanayon a biag.

Ti agdama a pagsurotan iti panagadal ti Biblia ket tratarenna iti adal maipapan iti dakkel a panagbinnusor iti naimbag ken dakes manipud iti panangkita dagiti dua a kangrunaan a tema. Ti maysa ket ti nangruggian ken agdama a kaadda ti basol ken patay. Ti sabali a tema ket ti naindor a trabaho ti Dios a mangrisot kadagitoy a problema ken mangisubli iti lubong iti sigud a naan-anay a kasasaadna. Ti naisangsangayan a paganetget ket naited met iti matay a kababalin dagiti tattao ken no kasano a ti panagungar ket isu iti mangiturong iti saan nga ipapatay. Iti kinaagpaysoanna, saantayo koma a kabuteng ti patay agsipud ta ni Cristo natay nga agpaay kadatayo ken inabakna ti pannakabalin ni patay. Kinapudnona, naipatalged kadatayo nga ig-iggamanna dagiti “ ‘tultulbec ni patay ken ti Hades’ ” (Apo. 1:18).

Ita a tremestre ket intayo sukisuken ti naladingit a kaipapanan ti patay, ngem babaen kadagiti lente ti namnama a naipaay kadatayo babaen ken Jesus.

_Ni Alberto R. Timm, PhD (Andrews University), ket maysa nga associate director iti Ellen G. White Estate, Inc. ken maysa a kamkameng iti Biblical Research Institute Committee (BRICOM) ken iti Geoscience Research Institute Committee (GRICOM). Iti napalpalabas isu ket nagservi a kas presidente ti multi-campus Latin-American Adventist Theological Seminary (LATS)._