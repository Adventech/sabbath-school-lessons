---
title:  Amin a Banbanag Baro
date:   24/12/2022
---

### Basaen Agpaay ti Adal ita a Lawas
2 Ped. 3:13; Apo. 21:3, 22; 1 Juan 3:2, 3; 1 Ped. 1:22; Isa. 25:8; Apo. 22:3–5.

> <p>Paset a Maiyulo</p>
> “Ket daydi situtugaw idi trono kinunana: Adtoy pagbalinec a babbaro dagiti isu-amin a banbanag. Ket kinunana: Isuratmo: ta dagitoy a sasao papatien ken napudnoda’ ” (Apocalipsis 21:5).

Ti Sursurat itedna kadatayo daytoy a namnama: “Ngem cas mayannurot iti carina, datayo urayentayo dagiti babbaro a langlangit ken ti maysa a daga a baro, isuda a pagtaengan ti kinalinteg” (2 Ped. 3:13).

Nupay kasta, kadagiti dadduma, ti kari ti “maysa a langit a baro ken maysa a daga a baro” (Apo. 21:1) ket kas la maysa a sarsarita, is-istoria nga imbaga dagiti adda iti turay nga isu a nangaramat iti namnama iti kalpasan daytoy a biag tapno tumulong a mamagtalinaed kadagiti tattao a naurnos. Ti kapanunotan a: _Nupay narigat iti agdama, iti maysa nga aldaw maalamto ti gunggunam idiay langit_, wenno ti kapadpadana.

Ket nupay dadduma a tattao ket inaramatda ti masakbayan a namnama a naiparang idiay Biblia iti kasta a wagas, ti panangirurumenda ket saanna a baliwan ti kinapudno dagiti karkari nga adda kadatayo maipapan ti baro a langlangit ken baro a daga.

Kadagiti maud-udi nga al-aldaw, dagiti managuy-uyaw ket katawaanda ti nagasat a namnamatayo (2 Ped. 3:3–7). Ngem ti panaguy-uyawda, kas latta iti naipadto, ket makita a kas ad-adda a pammaneknek a ti ibagbaga ti Biblia ket pudno, ta aguy-uyawda a kas iti ibaga ti Biblia nga aramidenda.

Ita a lawas intayo kitaen ti nadayag a kari ti maysa a baro a langit ken maysa a baro a daga, agraman ti nailangitan a templo, ti kaadda ti Dios, ti panagpatingga ti patay ken lulua—ken, kamaudiananna, ti mamimpinsan a panagballigi ti ayat ti Dios.

_*Adalen ti adal ita a lawas tapno maisagana agpaay ti Sabado, Diciembre 31._