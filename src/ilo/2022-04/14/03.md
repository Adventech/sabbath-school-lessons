---
title:  Iti Templo ti Dios
date:   26/12/2022
---

Dadduma a tattao saritaenda ti langit a mismo a kas santuario ti Dios. Ngem ti libro ti Apocalipsis ket ibagana ti maysa a matudtudo a santuario/templo iti uneg ti Baro nga Jerusalem, nga idiay ti pakasarakan iti trono ti Dios ken ti baybay a sarming (Apo. 4:2–6; Apo. 7:9–15, Apo. 15:5–8). Idiay a ti dakkel nga umariwekwek a naggapu kadagiti isuamin a pagarian ken tribu ken il-ili ken pagsasao ket agdaydayawda iti Dios iti agnanayon (Apo. 7:9–17).

`Idilig ti Apocalipsis 7:9–15 iti Apocalipsis 21:3, 22. Kasano a mapagtunostayo ti pannakailadawan ti dakkel nga umariwekwek a nasubbot nga agserservi iti Dios iti “ ‘aldaw ken rabii iti templona’ ” (Apo. 7:15) iti sasao ni Juan nga “awan ti nakitac a templo kencuana” idiay Baro nga Jerusalem (Apo. 21:22)?`

Ti nailangitan a santuario/templo ket kankanayon a lugar nga ayan dagiti nailangitan a buybuyot nga agdaydayaw iti Dios. Ngem iti panagparang ti basol, dayta a santuario ket nagbalin met a lugar a nakaitanggayaan ti pannakaisalakan ti sangkataoan. “Inton malpas ti parikut ti basol, ti nailangitan a santuario ket maisubli manen iti nakaisigudan a pagkurianna. Iti Apocalipsis 21:22, ni Juan ipadamagna a saannan a nakita ti maysa a templo iti uneg ti ciudad, ta ti Apo a Dios a Mannakabalin ken ti Kordero ket isuda ti templona. Ngem kayat kadi a saoen nga awanen iti maysa a balay ti Apo a papanan dagiti Parsuana ken maaddaan iti naisangsangayan a pannakikadua [pannakipelosip] Kenkuana? Saan a mabalin!”—Richard M. Davidson, “The Sanctuary: ‘To Behold the Beauty of the Lord,’ ” iti Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

Ti libro ti Apocalipsis ket mangted iti naisangsangayan a panangikaso iti Maysa nga Isu a naidaydayaw ken kadagidiay nga isu a nagdaydayaw Kenkuana. Daytoy a nailangitan a panagdaydayaw ket naisentro iti Dios ken ti Cordero (Apo. 5:13; Apo. 7:10). Kas kankanayon, ken kas koma iti pagbalinanna, ni Cristo ket Isu iti sentro ti panagdaydayaw.

Dagiti agdaydayaw ket “ ‘dagiti naggapu iti dackel a rigat, ket binuggoanda dagiti pagananayda, ket pinapudawda ida iti dara ti Cordero’ ” (Apo. 7:14). Isuda dagiti sibibiag a saksi iti makasubbot ken makabalbaliw a pannakabalin ti Dios. Agkantada kadagiti pagdaydayaw iti Dios agpaay iti kinasiasinona ken iti naaramidanna kadakuada.

`Ti Apocalipsis 21:3 mabasa: “ ‘Adtoy ti tabernaculo ti Dios adda cadagiti tattao, ket isu makipagnaedto cadacuada, ket isudanto dagiti tattaona, ket ti Dios met laeng addanto cadacuada, a Dios da.’ ” Dagitoy a bersikulo ket ipakitada dagiti adu pay a dadduma a teksto (Jer. 32:38; Eze. 37:27; Zac. 8:8; Heb. 8:10). Ania ti kaipapanan dayta kadatayo ita, a kaskasdi nga adda pay laeng ditoy daga, a ti Dios ket isunto ti Diostayo, ken datayonto dagiti tattaona? Kasano a pagbiagantayo daytoy nakaskasdaaw a kinapudno itan?`