---
title:  Baro a Langlangit ken Maysa a Baro a Daga
date:   25/12/2022
---

Kadagiti dadduma a pasurot ti pilosopia ti Griego, ti kapanunotan a ti maysa a banag ket napisikalan ket kaipapananna a dayta ket dakes. Dayta iti gapu no apay a kadakuada ket di matukod a panunoten iti maysa a napaypayso a langit nga addaan kadagiti napaypayso a tattao iti masakbayan. Iti kastoy a panpanunot, tapno dayta ket agbalin a langit ken naimbag, masapul a dayta ket namimpinsan a naespiritualan a kasasaad, wayawaya kadagiti tulaw a masarakan ditoy napisikalan a lubong. No ti maysa a banag ket material, kunada, saan a mabalin a naespiritualan; ken no ti maysa a banag ket naespiritualan, saan a mabalin a namaterialan. Iti panamagdilig, ti Biblia saritaenna ti langit kadagiti natibker a balbalikas a daytoy ket konkreto ngem saan a makedngan gapu iti kaadda ti basol.

`Basaen ti Isaias 65:17–25; Isaias 66:22, 23; 2 Pedro 3:13; ken Apocalipsis 21:1– 5. Ania iti namimpinsan a damag dagitoy a teksto?`

Ti libro ti Isaias mangipaay kadagiti makapangayangay a talgiap no kasano koma iti kasasaad ti daga no ti Israel ket nagtalinaed a matalek iti tulagda iti Dios (Isa. 65:17–25; Isa. 66:22, 23; idilig iti Deuteronomio 28). Ti sibubukel a lugar agraman kadagiti nadumaduma a pannakaipakita ti biag ket dimmakkel koma nga ad-adda nga agturong iti sigud a plano ti Dios, dayta ket, sakbay ti iseserrek ti basol.

Nupay kasta, dayta a plano ket saan a nagbalin a kas iti ninamnama. Kalpasanna naipasdek ti maysa a baro a plano, ngem itan agramanen ti iglesia, buklen dagiti Judio ken Gentil manipud kadagiti amin a nasnacion (Mat. 28:18–20; 1 Ped. 2:9). Iti kasta ngarud, dagiti padto ni Isaias, ket masapul a mabasa manen manipud iti pa nangkita ti iglesia (2 Ped. 3:13; Apo. 21:1–5).

“Iti Biblia masalaysay ti tawid dagiti maisalakan a kas iti daga idi naikasigud a kasasaadna a pagtaengan! Hebrews 11:14–16. Idiay ti nailangitan a Pastor itulodna ti pangenna kadagiti ubbog dagiti danum a nabiag. Ti kayo ti biag paltuadenna ti bungana iti tunggal bulan, ket dagiti bulong ti kayo agservi iti pakasapulan dagiti il-ili. Adda idiay dagiti agnanayon nga ayus ti danum, a nalitnaw a kas kristal, ket iti ig-igidda dagiti agpaypayapay a kayo iyetnagda dagiti linongda idiay dandana a naisagana a maipaay kadagiti sinubbot ti Apo. Idiay dagiti nalawa a taytay-ak bumsogda kadagiti turturod nga ingget pintas, ket dagiti banbantay ti Dios itangadda dagiti nangato a toktokda. Kadagidiay natalna a tay-ak, iti sibay dagidiay sibibiag nga ayus, dagiti tattao ti Dios, a nabayag a nagnagna ken agtawtawataw, makasarakdanto ti pagtaengan.”—Ellen G. White, The Great Controversy, p. 675.

`Adu dagiti naidagaan a mannurat nga iti kaawan iti namnama ti kinaagnanayon a kas naiparang idiay Sursurat ket nagladingit iti awan a kaipapanan ti kaadda ti tao. Nupay biddutda maipapan iti masakbayan, apay a narigat ti makirikkiar iti pontoda maipapan iti awan a kaipapanan ti biag no awan ti maysa a masakbayan a namnama? Itugotmo ti sungbatmo idiay klase inton Sabado.`