---
title:  Dagiti Sasanto Idiay Purgatorio
date:   29/11/2022
---

Ti Iglesia Catolico Romano ket petpetpetanda a ti natay a saan a maikari iti impierno ngem saan pay a nakasagana nga agpaay iti paraiso ket mabalin a madalusan dagiti basbasolda idiay purgatorio ket kalpasanna umulida manipud idiay a mapan paraiso. Dagiti panagrigrigatda idiay purgatorio ket mabalin a maksayan babaen kadagiti karkararag ken penitensya dagiti ay-ayatenda.

Ti Catekismo ti Iglesia Catolica ket nalawag maipapan iti purgatorio: “Amin a matay iti parabur ken pannakigayyem iti Dios, ngem saan pay a naan-anay a napatarnaw, ket pudno unay a naipatalged ti agnanayon a pannakaisalakanda; ngem kalpasan ti ipapatay lumasatda iti pannakapatarnaw, tapno magun-odda ti kinasanto a nasken tapno makastrek iti rag-o ti langit.”—Catechism of the Catholic Church, (New York: Doubleday, 1995) p. 291. Ibagana pay, a dagiti panagrigrigatda ket mabalin a mapalag-an babaen kadagiti karkararag dagiti inay-ayatda kasta met babaen kadagiti dadduma nga ar-aramid nga agpaay iti biang ti natay. “Ti Iglesia ket ipalubosna pay ti limus, indolhensya, ken ar-aramid a penitensya a maaramid iti biang ti natay.”—caTechism of The caTholic chuRch, p. 291.

`Basaen ti Eclesiastes 9:10, Ezequiel 18:20–22, ken Hebreo 9:27. Kasano a sumraen dagitoy a teksto ti teorya ti purgatorio?`

Ti doktrina ti purgatorio ket pagtiponenna ti kapanunotan ti pagano iti maysa a sumsumged nga impierno iti aramid ti pagano a panangikarkararag iti natay. Daytoy a doktrina ket saan a maawat kadagidiay a mamati kadagiti sursuro a naibatay iti Biblia (1) a ti natay ket agtalinaed nga agin-inana nga awan puotna kadagiti tanemda (Ecles. 9:10); (2) a ti kinalinteg ti maysa a natnag a tao ket saanna a mabalin nga iyalis iti sabali a natnag a tao (Eze. 18:20–22); (3) a ti laeng Mangibabaettayo ket ni Jesu-Cristo (1 Tim. 2:5); ken (4) ti natay ket sarunoen ti maudi a panangukom, nga awan iti aniaman a maikadua a gundaway nga agbabawi manipud kadagiti kinarigat daytoy a biag (Heb. 9:27).

Maysa a nakarkaro pay a maipakpakita ket no kasano a ti maisuppiat iti Biblia a teorya [kapanunotan] ti purgatorio ket ballikogenna ti bukod a kababalin ti Dios. Pudno unay, “ti trabaho ni Satanas nanipud idi pannakatnagna ket ti saan a husto a panangipatarus iti nailangitan nga Amatayo. Insingasingna ti doktrina ti saan nga ipapatay ti kararua. . . . Ti kapanunotan ti maysa nga agnanayon a sumsumged nga impierno ket pinataud ni Satanas; ti purgatorio ket imbentona. Dagitoy a sursuro ket pagbalinenna nga ulbod ti kababalin ti Dios, nga Isu ket maibilang a kas nakaro, managibales, naistrikto, ken saanna a watwaten ti pammakawan.”—Ellen G. White, Manuscript 51 (Dec. 10), 1890. Imbes a ti natay matmaturog, agur-uray iti panagsubli ni Cristo, daytoy a panagkita kunaenna nga addada idiay purgatorio, agrigrigat idiay agingga a maysa a tao ket iruarna ida.

`Ania ti isuro kadatayo dagiti biddut a kas ti purgatorio wenno ti agnanayon a panagrigrigat maipapan iti kinapateg ti doktrina? Apay a no ania ti patpatientayo ket napateg, ken saan laeng a no asino iti patientayo?`