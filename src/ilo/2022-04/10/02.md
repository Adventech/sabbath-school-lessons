---
title:  Dagiti Igges a Di-matay?
date:   27/11/2022
---

`Idilig ti Marcos 9:42–48 iti Isaias 66:24. Kasano iti panagawatyo iti sasao a “ti iggesna saan a matay” (Marcos 9:48)?`

Dadduma ket ipatarusda ti sao nga “igges” (Marcos 9:48) a kas maysa a mainaig iti pagpagarupen a kararua wenno espiritu a naisina iti bagi ti nadangkes a kalpasan iti ipapatayna, tumayab a mapan impierno, nga idiay ket saan a pulos a matay ken agsagrap iti agnanayon a pannakaparparigat.

Ngem daytoy a patarus ket saanna nga ipaduyakyak ti kapanunotan ti Biblia iti awan puotna a natay; dina pay ikaso ti pakasaritaan daytoy a teksto iti Daan a Testamento. Kinaagpaysoanna, ti sao nga “igges” ket naaramat iti sapasap nga agpaay ‘kadagiti igges’—dina kayat a saoen ti maymaysa nga igges. Ti tudtudoenna ket dagiti igges a mangan kadagiti agrupsa a bagi.”—Robert G. Bratcher and Eugene A. Nida, a Translator’s HandbooK on The Gospel of Marcos (London: United Bibles Societies, 1961), p. 304.
Idiay Marcos 9:48 ni Jesus ket ad-adawenna ti Isaias 66:24, nga isu a mabasa, “Ket isuda rumuardanto, ket cumitadanto cadagiti bangcay dagiti tattao a naglabsing a maicaniwas caniac; ta ti iggesda dinto matay, uray ti apuyda dinto maiddep; ket isudanto ti maysa a macarurud cadagiti amin a lasag.”

Daytoy nakabutbuteng a buya a pangyarigan ket ipabuyana ti maysa a lugar a paggugubatan dagiti kabusor ti Dios a natay ken nadadael. Dagiti bangkay a saan a napuoran ket nagrupsada babaen kadagiti igges, wenno nalabit nga immuna nga inegges ken kalpasanna babaen ti apuy. Uray no ania ti immuna, awan iti naibaga no ti kararua ket nakalapsot iti pannakadadael ti bagi ken timmayab a napan impierno.

Ngem ti ngay maipapan kadagiti “igges” a saan a pulos a matay? Ti pagsasao a pangyarigan ti Isaias 66:24 (naadaw idiay Marcos 9:48) ket saanna nga ipakita a dagidiay nga igges ket saanda a matay. (Agnanayon nga igges?) Ti paganetget ket dagiti igges ket saanda a panawan ti makadadael a trabahoda a di malpas. Iti sabali a pannao, itultuloyda nga alun-onen dagiti bangkay ti nadangkes agingga a dagitoy a bangkay ket madadaelda. Iti panamagdilig, dagiti matalek nga annak ti Dios ket sirarag-oda nga agtaeng idiay “baro a langlangit ken baro a daga” ken agdaydayawda iti Dios iti mismo nga imatangna (Isa. 66:22, 23). Iti kasta a paggidiatan dagiti pagtungpalan nga adda iti panunot, saan a pagsiddaawan nga imbaga ni Jesus nga ad-adayo nga amang a nasaysayaat iti maysa a tao a sumrek iti pagarian ti Dios nga awan ti dadduma a paset ti bagina—awan ti maysa nga ima, wenno saka, wenno uray pay mata—ngem iti awan pagkuranganna a bagi a dadaelento dagiti igges wenno apuy (Marcos 9:42–48).

`Iti panungpalan, mabalin a mamimpinsan a maisalakantayo wenno mamimpinsan a mapukawtayo. Awan iti agyan iti tengnga. Mabalin a maaddaantayo iti agnanayon a biag wenno sangoen ti agnanayon a pannakadadael. Ania dagiti aramidem a panagpili ita nga aldaw? Kasano a daytoy a kinapudno—agnanayon a biag wenno agnanayon a pannakadadael—ket balbaliwanna dagidiay a pili?`