---
title:  Ti Panangkita a Naibatay iti Biblia
date:   01/12/2022
---

`Basaen ti 1 Juan 5:3–12. Apay a ni apostol Juan ket kednganna ti “agnanayon a biag” kadagidiay laeng nga adda ken Cristo?`

Ti doktrina a naibatay iti Biblia nga adda kondisyonna a saan nga ipapatay ti tao—a maisupadi iti saan a naibatay iti Biblia a teorya ti kadawyan a di-ipapatay ti kararua—ket naaramid a nalawag idiay 1 Juan 5:11, 12. Tapno maawatan ti kaipapanan daytoy napateg a teksto, masapul a laglagipentayo a ti laeng Kinadios ti “adaan iti saan nga ipapatay” (1 Tim. 6:15, 16) ken Isu laeng iti Paggapuan ti biag (Sal. 36:9; Col. 1:15–17; Heb. 1:2).

Idi ti basol simrek ditoy lubong babaen ti pannakatnag da Adan ken Eva (Genesis 3), isuda ken amin a kaputotanda (pakairamanantayo) dimteng iti babaen ti lunod ti napisikalan a patay ken napukaw ti sagut ti agnanayon a biag. Ngem ti naayat a Diostayo intedna ti plano ti pannakaisalakan nga agpaay kadagiti tattao tapno maalada manen ti agnanayon a biag, ti biag a kukuada manipud rugi. Kas insurat ni Pablo: “Cas iti panangpilina cadatayo kencuana (Cristo) idi saanpay a nabangon ti lubong, tapno agsantotayo ket awan ti pacapilawantay iti sangoananna” (Efe.1:4).

Ni apostol Pablo ilawlawagna a “no casano ti iseserrec ti basol ditoy lubong gapu iti maymaysa a tao, ken ti ipapatay gapu iti basol,” ngem babaen ti “maysa a tao, ni Jesu-Cristo,” ti naparabur a sagut ti agnanayon a biag nagbalin a siwawadwad iti amin a tattao (Rom. 5:12–21). Ti ar-aramiden ni Pablo ditoy ket maysa a nalawag unay a mangibagbaga iti maysa a litiral nga Adan nga isu a nangyeg iti basol ken patay iti daytoy a lubong. Ti maysa ket saanna a maawatan iti aniaman a banag idiay Biblia no awan iti litiral nga Adan nga isu a, babaen ti salungasing, inyegna ti basol ken patay iti lubongtayo.

Gapuna, ni apostol Juan inayonna, “Ket daytoy isu ti pammanecnec: A ti Dios iniccannatayo iti biag nga agnanayon, ket daytoy a biag adda iti Anacna. Ti agicut iti Anac, adda biagna; ti saan nga mangupicup iti Anac ti Dios, awan kencuana ti biag” (1 Juan 5:11, 12).

Ti sibubukel a ladawan agbalin a nalawlawag iti lawag dagiti sasao ni Jesus: “ ‘Nga amin nga intedna caniac, awan coma ti pucawec, no di ket pagungarec iti camaudianan nga aldaw’ ” (Juan 6:40), ken “ ‘Siac ti panagungar ken ti biag: ti mamati caniac, uray no matay, agbiagto pay’ ” (Juan 11:25).

Kayat a saoen daytoy a ti agnanayon a biag ket maysa a sagut ti Dios babaen ken Cristo, nga isu a naipatalged iti agdama ngem mananamto laeng a naan-anay kalpasan iti kamaudianan a panagungar ti nalinteg. Ti pakadagdagupan ket nalaka laeng: no ti agnanayon a biag ket maited laeng kadagidiay nga adda ken Cristo, ket iti kasta dagidiay nga awan Kenkuana ket awananda iti agnanayon a biag (1 Juan 5:11, 12). Babaen iti panamagdilig, ti kapanunotan [teorya] ti kadawyan a di-ipapatay ti kararua ket ipaayna ti agnanayon a biag—mabalin nga idiay paraiso wenno idiay impierno—kadagiti amin a tattao, uray pay dagidiay nga awan ken Cristo. Nupay kasta, uray pay no kasano iti kinapapolar daytoy a sursuro, dayta ket saan a naibatay iti Biblia.