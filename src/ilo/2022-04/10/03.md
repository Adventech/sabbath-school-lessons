---
title:  Ti Apuy ti Impierno
date:   28/11/2022
---

Iti bassit a librona nga agpaay kadagiti ub-ubbing a napauloan, The Sight of Hell (Ti Buya ti Impierno) (Dublin: James Duffy, [1874], p. 24), ti Ingles a padi ti Catolico Romano a ni Juan Furniss (1809–1865) iladawanna ti agnanayon a panagtutuok babaen iti maysa a dakkel a bola a landok, dakdakkel ngem dagiti langlangit ken ti daga. “Maysa a tumatayab ti umay iti maminsan iti sangagasut a riwriw a tawtawen ken sagidenna laeng ti dakkel a bola ti landok iti maysa a dutdot ti payakna.” Irikkiar ti nagsurat a ti pannakapuor dagiti managbasol idiay impierno ket agtultuloy uray pay kalpasan a marunot dayta a bola a landok babaen iti sagpaminsan a pannakasagid ti dutdot ti tumatayab.

Ti nakalkaldaang a banag ket adu dagiti Protestante nga uray pay ita nga aldaw ket patienda iti maysa a banag nga umar-arngi iti dayta agpaay kadagiti napukaw.

`Basaen ti Malakias 4:1 ken Judas 7. Kasano a dagitoy a teksto ket matulongandatayo a makaawat a nasaysayaat iti kapanunotan ti “agnanayon nga apuy” wenno ti kapanunotan, a kas iti panangibaga ni Jesus, a ti napukaw ket addanto idiay “apuy nga agnanayon” (Mat. 18:8) wenno iti maysa nga “apuy a di maiddep”? (Marcos 9:43).`

Ti sao nga “agnanayon” (Heb. _‘olam_; Griego _aion_, _aionios_) ket aw-awitenna dagiti agduduma a kaipapanan, depende iti kaasitgan a lawagna. Kas pangarigan, no maipapan iti Dios (Deut. 33:27, “agnanayon”), ti sao ket ibagana ti Kinaagnanayon ti Dios. No mainaig kadagiti tattao (Exo. 21:6, “cancanayon”), ti sao ket nakedngan iti kapaut ti biagda. No maipapan iti apuy (Mat. 18:8; Mat. 25:41; nga “agnanayon”), dayta ket ipakpakitana a ti apuy ket saan a maiddep agingga a dina maibus a naan-anay ti mapuoran. Kayat a saoen daytoy a ti “apuy nga agnanayon” ket agnanayon agingga a maibusna a naan-anay ken di mabalusingsing ti nadangkes, a dinto mangitidda cadacuada “ ‘uray ramut uray sanga’ ” (Mal. 4:1).

Ti kapanunotan [teorya] iti maysa nga agnanayon a pannakadusa ti nadangkes ket addaan kadagiti nakaro nga ipakpakita. No ti nadangkes ket madusada nga agnanayon, iti kasta ngarud ti dakes ket saan a pulos a mapukaw. Kasta met, amin a biag ti tao naggapu iti Dios (Deut. 32:39; Sal. 36:9), nga isu nga “ ‘ “Awan ti ragsacco iti ipapatay ti nadangkes” ” (Eze. 33:11). Apay ngarud koma nga itultuloyna nga ipaay ti biag iti nadangkes nga agsagrap iti awan patinggana a pannakaparparigat? Saan kadi a nasaysayaat Kenkuana nga ipatinggana lattan ti panagbiagda? No ti nadangkes ket madusa “cas mayannurot cadagiti aramidda” (Apo. 20:12), apay koma ngarud a ti ababa a biag ti tao ket madusa koma nga awan patinggana?

Amin dagiti pakasarakan iti Biblia iti “apuy nga agnanayon” ket makita koma a kas mainaig iti “danaw ti apuy” kalpasan-iti-sangaribu a tawtawen [millennium] iti Apocalipsis 20 (kitaen ti Liksion 13). Gapuna, saan a naibatay iti Biblia a saritaen ti maysa nga agdaman, sumsumged a kankanayon nga impierno.

`Kas iti kinadaksanggasat dagiti apuy ti impierno, ania ti iparangarang ti kinapudno maipapan ti impierno kadatayo maipapan iti ayat ti Dios, nangnangruna iti kasungani ti kapanunotan ti agnanayon a pannakaparparigat?`