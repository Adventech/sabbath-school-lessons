---
title:  Ti Umuna a Bunga Kadagiti Natay
date:   10/11/2022
---

`Basaen ti 1 Corinto 15:20 iti lawag ti Deuteronomio 26:1–11. Iti ania a panangkita nga imbaga ni Pablo a ti nagungar a Cristo ket “umuna a bunga cadagiti matmaturog”?`

Ti panangidaton “cadagiti umuna a bungbunga” ket nagkauna nga aramid ti Israel a nabuyogan iti nauneg a narelihiyosoan a kaipapanan. Dayta ket nasagradoan a panangbigbig iti Dios a kas naparabur a Managited, nga Isu a nangitalek iti daga kadagiti agaywanna nga idiay a dumakkelan dagiti mulmula ken nakasagana a maapit (kitaen ti Exo. 23:19; Exo. 34:26; Lev. 2:11–16; Deut. 26:1–11). Dagiti umuna a bungbunga ket ipakpakitana a ti apit ket saanna laeng nga ibagbaga a nangrugin no di pay ket iparparangarangna ti kalidad dagiti bungbunga [produktona].

Segun ken Wayne Grudem, “iti panangnagan ken Cristo ‘cadagiti umuna a bungbunga’ (Gr. _aparchē_), ni Pablo ket nangaramat iti maysa a pangyarigan manipud iti agrikultura a mangipakita a datayo ket agbalin a kas ken Cristo. Kas ‘cadagiti umuna a bungbunga’ wenno ti umuna a panangraman iti maluom a bunga ket ipakpakitana ti adda a kasasaad dagiti dadduma a bungbunga, isu a ni Cristo a kas ‘umuna a bungbunga’ ipakitana no kasano iti kasasaadto dagiti mapagungar a bagitayo inton dumteng iti kamaudianan a ‘panagapit’ ti Dios, pagungarennatayo manipud kadagiti natay ken iyegnatayo iti sangoananna.”—Wayne Grudem, Systematic Theology (Grand Rapids, MI: Zondervan, 1994), p. 615.

Napateg a laglagipen a ni Jesus ket rimmuar manipud tanem a nabuyogan iti maysa a napadayag a bagi ti tao, ngem isu ket kas kasdi nga aw-awitenna ti marka iti pannakailansana iti kruz (Juan 20:20, 27). Kayat kadi a saoen daytoy a dagiti mapagungar nga annak ti Dios ket kastanto met nga aw-awitenda ti marka dagiti bukodda a sinagrap? Iti kasasaad ni apostol Pablo, awitennanto kadi iti napadayag a bagina ti “maysa a siit iti lasagco” (2 Cor. 12:7) ken “dagiti marca ni Jesus” (Gal. 6:17)?

Agingga iti ipapatayna, ni Pablo ket “kankanayon latta nga aw-awitenna iti bagina ti marka ti dayag ni Cristo, kadagiti matana, nga isu a nabulsekda babaen ti nailangitan a lawag [kitaen ti Aramid 9:1–9].”—Ellen G. White, The Story of Redemption, p. 275. Ngem saan a kayat a saoen daytoy nga isu wenno iti siasinoman a napadayag a nasubbot ket mapagungarto nga agraman dagiti marka dagiti bukodda a rigrigat (idilig iti 1 Cor. 15:50–54). Iti kasasaad ni Cristo, “ti marka daytoy a kinadawel ket kankanayonna latta nga aw-awiten. Tunggal marka ti lansa ket ibagana ti istoria ti nakaskasdaaw a pannakasubbot ti tao ken ti nangina a bayad nga isu a pannakagatangna.”—Ellen G. White, Early Writings, p. 179. Dagiti markana ket isuda dagiti mangpatalged kadatayo nga amin dagiti markatayo ket agnanayon a napunas.

`Agnanayon nga aw-awiten ni Cristo dagiti piglat ti pannakailansana iti kruz. Ania ti iparangarang dayta maipapan iti ayat ti Dios kadatayo ken no ania ti bayadna iti panangisalakanna kadatayo? Kasano pay iti panangipakitana no kasano iti kadakkel iti insimpuon ti Dios iti panangisalakan kadatayo?`