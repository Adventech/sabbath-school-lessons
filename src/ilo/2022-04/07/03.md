---
title:  “Nagungar Cadagiti Natay!”
date:   07/11/2022
---

Ti panangabak ni Cristo ken ni Satanas ken dagiti dakes a pannakabalinna ket naipasigurado idiay kruz ken napasingkedan babaen iti kawaw a tanem. “Idi ni Jesus ket naikabil idiay tanem, ni Satanas ket nagrag-o. Ninamnamana a ti Mangisalakan ket saanna manen nga alaen ti biagna. Tinuntonna ti bangkay ti Apo, ken inkabilna dagiti bantayna iti likmut ti tanem, sapsapulenna a tenglen ni Cristo a maysa a balud. Kasta unay iti pungtotna idi a pimmanaw dagiti angelesna idi iyaasideg ti nailangitan a mensahero. Idi nakitana ni Cristo nga umay a sibaballigi, ammona a ti pagarianna ket adda patinggana, ket isu ket matay iti kamaudiananna.”—Ellen G. White, The Desire of Ages, p. 782. Ket nupay ti kinatao ni Cristo natay, ti kinadiosna ket saan a natay. Iti kinadiosna, ni Cristo ket adda kenkuana ti pannakabalin a mangkettat kadagiti kawar ni patay.

`Basaen ti Mateo 28:1–6; Juan 10:17, 18; ken Roma 8:11. Asino iti diretso a nairaman iti panagungar ni Jesus?`

Iti panagministrona idiay Samaria-Peraea, imbaga ni Jesus nga Isu a Mismo ket addaan iti pannakabalin a mangited iti Biagna ken mangawat manen (Juan 10:17, 18). Ken Marta kinunana, “ ‘Siac ti panagungar ken ti biag’ ” (Juan 11:25). Dadduma a teksto saritaenda ti Panagungarna a kas maysa nga aramid ti Dios (Aramid 2:24; Rom. 8:11; Gal. 1:1; Heb. 13:20). Uray pay iti maysa a nabileg nga angel ti Apo ket nairaman iti dayta nadayag a pasamak (Mat. 28:1, 2).

Kabayatanna, ti Mateo 28:11–15 iparangarangna ti awan kapapay-anna ken kinamaag a panagbannog dagiti pangpangulo a mangituloy a lumaban a maibusor ken Jesus. Ti gwardya ti Roma imbagana kadagiti pangpangulo dagiti “isu-amin a napasamac” (Mat. 28:11). Nalawag iti daytoy nga istoria ti kapanunotan a dagiti gwardya ket nakitada ti panagungar. Ta no saan, ania koma iti kayat a saoen dagiti sasaoda? Maysa nga angel ti bimmaba manipud langit, intulidna ti bato, nagtugaw iti rabawna, ket dagiti gwardya natalimudawda? Ti simmaruno a banag a naammoanda ket ti tanem kawaw? Mabalin ngata a, kabayatan nga awan puot dagiti Romano, ti angel ket innalana ti bangkay ni Jesus? Mabalin ngata nga innala dagiti disipolos? Wenno maysa a tao iti nangtakaw dayta? Aniaman pay iti napasamak, ti bangkay ni Jesus ket, nalawag a, nakapanawen.

Maysa nga angel manipud langit ti bimmaba, dagiti lallaki ket natalimudawda iti buteng, ken ti tanem a kawawen ket makauppapay unay kadagiti narelihiyosoan a pangpangulo. Ngem iti dayta “iniccanda ti adu a pirac dagiti soldado” (Mat. 28:12) tapno mamagulimek kadagitoy a tattao nga isu a mangipakpakita nga aniaman nga imbaga dagiti soldado kadakuada ket nangriribok kadakuada iti kasta unay. Ket ti imbagada ket agpayso a ti panagungar ni Jesus.

`Dadduma laisenda ti kapanunotan a ti immuna a tattao a nakakita a napagungar ni Cristo ket dagiti taga Roma. Apay? Ania dagiti wagas a daytoy a kinapudno ket isimboloanna iti dumteng: ti evangelio ket mapan met kadagiti Gentil?`