---
title:  Adu ti Nagungar Kenkuana
date:   08/11/2022
---

> <p></p>
> “Ket adtoy ti abbong ti Templo napigis a nagcaddua nanipud ngato agingga iti baba ket nagkintayeg ti daga: ket dagiti bato napispisida; Ket dagiti tantanem naglucatda; ket adu a bangcay dagiti sasanto a matmaturog napagungarda; Ket rimmuarda cadagiti tanem, calpasan ti panagungarna, simrecda iti ciudad a nasantoan, ket nagparangda cadagiti adu” (Mat. 27:51–53).

`Ania ti isuro kadatayo daytoy nakaskasdaaw nga istoria maipapan ti panagungar ni Jesus ken iti nagun-odna?`

Nadlaw ti ipapatay ni Jesus babaen iti maysa a ginggined (Mat. 27:50, 51), ken maysa pay ti nadlaw a ginggined iti Panagungarna (Mat. 28:2). Iti kanito a natay ni Jesus, “ket nagkintayeg ti daga: ket dagiti bato napispisida; ket dagiti tantanem naglucatda; ket adu a bangcay dagiti sasanto a matmaturog napagungarda; ket rimmuarda cadagiti tanem, calpasan ti panagungarna, simrecda iti ciudad a nasantoan, ket nagparangda cadagiti adu” (Mat. 27:51–53). Dagitoy a sasanto ket napagungarda a nadayag a kas saksi iti bukod a panagungar ni Cristo ken kas pagwadan dagidiay nga agungarto iti kamaudianan a panagungar. Gapuna, kalpasan unay iti panagungar ni Jesus, adu kadagiti tattao nga Judio iti naikkan iti napigsa unay a pammaneknek tapno patienda ti Panagungarna ket iti kasta mangawat Kenkuana a kas Mangisalakanda, nga isu nga adu iti nangaramid, pakairamananen dagiti adu a papadi (kitaen ti Aramid 6:7).

“Iti panagministrona, ni Jesus ket pinagungarna ti natay tapno agbiag. Pinagungarna ti anak a lalaki ti balo a babai ti Nain, ken ti anak a babai ti agturay ken ni Lazaro. Ngem dagitoy ket dida nakawesan iti saan nga ipapatay. Kalpasan a napagungarda, matayda met laeng. Ngem dagidiay a naggapu iti tanem idi panagungar ni Cristo ket napagungarda iti agnanayon a biag. Nagpangatoda a naikuyog Kenkuana a kas tropeo ti Panagballigina iti patay ken tanem. . . . Dagitoy ket napanda idiay ciudad, ken nagparangda kadagiti adu, nga ipakpakdaarda a, ni Cristo ket nagungaren manipud patay, ket dakami napagungar a nairaman Kenkuana. Gapuna a nagtultuloy ti nasagradoan a kinapudno ti panagungar.”—Ellen G. White, The Desire of Ages, p. 786.

Iti nataoan a panagsarsarita, ti pangulo dagiti papadi ken dagiti lallakay ket addaanda iti dakkel a gundaway. Ig-iggamanda ti narelihiyosoan a pannakabalin ti nacion ken mabalinda pay idi a kombinsiren dagiti agtuturay ti Roma ken dagiti umariwekwek a tattao a tumulong kadakuada a mangipatungpal iti planoda. Ngem nalipatanda a “ ‘ “ti Cangatoan agturay iti pagarian dagiti tattao, ket isu itedna iti siasinoman a cayatna” ’ ” (Dan. 4:32). Dagiti ulbodda ket nasumra ken naawan bertudna babaen ti kaadda dagidiay a nagungar a sasanto.

`Uray pay no kasano iti kinadakes a pagbalinan dagiti banbanag ita, apay a mabalintayo iti agtalek iti namimpinsan a balligi ti Dios nga agpaay kadatayo kabayatan a makibalbalubaltayo pay laeng iti daytoy natnag a lubong?`