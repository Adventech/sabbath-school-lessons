---
title:  Dagiti Saksi iti Panagungar ni Cristo
date:   09/11/2022
---

`Basaen ti Juan 20:11–29 ken 1 Corinto 15:5–8. Kasano iti inaramid dagiti disipolos idi immuna a nasabatda ti nagungar a Cristo?`

Dagiti dua nga angel idiay kawaw a tanem ket imbagada ken Maria Magdalena ken sumagmamano kadagiti dadduma a babbai a ni Jesus ket nagungaren (Mat. 28:1, 5–7; Marcos 16:1–7; Lucas 23:55; Lucas 24:1– 11). Ngem saan a nagbayag, ni Jesus a Mismo ket nagparang kadakuada, ket nagdaydayawda Kenkuana (Mat. 28:1, 9, 10; Juan 20:14–18). Isu ket nagparang met ken Pedro (Lucas 24:34; 1 Cor. 15:5) ken kadagiti dua a disipolos idiay dalan nga agturong idiay Emmaus, a dagiti pusoda ket rumayrayray kabayatan nga Isu ket makisasao kadakuada (Marcos 16:12; Lucas 24:13–35). Idi napan ni Jesus iti Dakkel a Salas, dagiti disipolos ket nakigtot ken nagbutengda iti un-unana ngem kalpasanna napnoda iti rag-o ket nasdaawda iti napasamak (Lucas 24:33–49; Juan 20:19–23). Kalpasan iti makalawas ni Jesus napan manen iti isu met la a silid a dina inluklukat ti ruangan, ket kalpasanna uray pay ni Tomas namati iti Panagungarna (Juan 20:24–29).

Iti uppat a pulo nga al-aldaw iti nagbaetan ti Panagungarna ken iti Panagpangatona, ni Jesus ket “nagparang cadagiti nasuroc a lima gasut a cacabsat, iti naminpinsan” (1 Cor. 15:6) ken kalpasanna nagparang ken Santiago (1 Cor. 15:7). Ni Jesus nakitipon iti sumagmamano kadagiti disipolos idiay igid ti Baybay ti Galilea ken nakipamigat kadakuada, sinaruno iti maysa a pannakisao ken Pedro (Juan 21:1–23). Nalabit nga adda pay dagiti sabsabali a nagparangan ni Jesus (Aramid 1:3) sakbay iti maudi idiay panagpangatona (Lucas 24:50–53; Aramid 1:1–11). Ibilang met ni Pablo ti mismo a bagbagina a maysa a nakasaksi iti nagungar a Cristo a nagparang kenkuana idiay dalan ti Damasco (1 Cor. 15:8; idilig iti Aramid 9:1–9).

Idi dagiti dadduma kadagiti disipolos immuna nga imbaga iti naglangan a Tomas a nakitada ti nagungar nga Apo, kinunana, “ ‘No diac makita cadagiti imimana ti gapuanan dagiti lansa, ken iserrecco toy ramayco iti naggapuan dagiti lansa, ken iserreconto ti imac iti bacrangna, diacto mamati’ ” (Juan 20:25). Napalabas iti makalawas, idi nagparang manen ni Jesus kadagiti disipolos, itan kaduadan ni Tomas, ni Jesus kinunana kenkuana, “ ‘Igawatmo ta ramaymo ditoy, ket kitaem dagiti imimac; ket iyegmo ditoy ta imam, ket iserrecmo iti bacrangco: ket saanca a di mammati, no di ket mammatica’ ” (Juan 20:27). Kalpasanna impudno ni Tomas, “ ‘Apoc ken Diosco!’ ” Ket innayon ni Jesus, “ ‘Gapu ta nakitanac, Tomas, namatica: nagasat dagiti saan a nacakita ket namatida’ ” (Juan 20:29).

`“ ‘Nagasat dagiti saan a nacakita ket namatida.’ ” Uray pay no dimo nakita a mismo ti nagungar a Cristo, ania pay dagiti dadduma a rason nga adda pammatim ken Jesus?`