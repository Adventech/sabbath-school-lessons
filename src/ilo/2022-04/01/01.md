---
title:  Kinasukir iti Maysa a Naan-anay a Uniberso
date:   24/09/2022
---

### Basaen Agpaay ti Adal ita a Lawas
1 Juan 4:8, 16; 1 Juan 4:7–16; Eze. 28:12–19; Isa. 14:12–15; Apocalipsis 12.

> <p>Paset a Maiyulo</p>
> “ ‘Anian ti pannacatnagmo nanipud langit, O baggac, nga anac ti bigat! anian ti pannacakeltaymo a naipadaga, sica a Apinagpacumbabam dagiti nasnacion!’ ” (Isa. 14:12).

Adu dagiti managpanunot a nangpadas a mangilawlawag iti naggapuan ti dakes. Dadduma isingasingda a ti dakes ket kakanayon nga adda agsipud ta, iti panangkitada, ti naimbag ket mabalin laeng a
maapresyar a maisupadi iti dakes. Dadduma patienda a ti lubong ket naparsua a naan-anay ngem, nupay kasta, ti dakes rimsua. Kas pangarigan, iti sarsarita (mythology) ti Griego, nangrugi iti dakes idi a ti managsukisok a Pandora ket linukatanna ti maysa a kahon nga isu a rimmuaran amin dagiti dakes ditoy lubong (nupay kasta, daytoy a sarsarita ket dina ilawlawag ti naggapuan dagiti dakes a maipagpagarup a nakalemmeng iti dayta a kahon).

Iti kasungani, ti Biblia isurona a ti managayat a Diostayo ket mannakabalin-amin (1 Cron. 29:10, 11) ken naan-anay (Mat. 5:48). Amin nga aramidenna ket kasta met a naan-anay (Deut. 32:4), nga isu a pakairamanan no kasano iti panangparsuana iti lubongtayo. Kasano koma ngarud a ti dakes ken basol ket agparang iti maysa a naan-anay a lubong? Segun iti Genesis 3, ti pannakatnag da Adan ken Eva ti nangyeg iti basol, dakes, ken patay ditoy.

Ngem dayta a sungbat ket mangpataud iti sabali nga isyu. Uray pay iti sakbay ti Pannakatnag, ti dakes ket addan, naipaduyakyak babaen ti “uleg,” nga isu a nangallilaw ken Eva (Gen. 3:1–5). Gapuna, masapul nga agsublitayo, uray pay iti sakbay iti Pannakatnag, tapno masarakantayo ti naggapuan ken nagtaudan ti dakes a kasta unay iti panangiturayna iti agdama a biagtayo ken no dadduma ket aramidenna a nakaay-ay-ay.

_*Adalen ti adal ita a lawas tapno maisagana agpaay ti Sabado, Oktobre 1._