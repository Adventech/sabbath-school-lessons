---
title:  Adalen Pay
date:   30/09/2022
---

Basaen ti sursurat ni Ellen G. White, “Why Was Sin Permitted?” pp. 33–43, iti Patriarchs and Prophets; “The Origin of Evil,” pp. 492–504, iti The Great Controversy.

“Awan ti mabalin a namnama nga agpaay iti pannakasubbot dagidiay [ni Satanas ken dagiti angeles] nga isu a nakasaksi ken nakananam iti di-maiyebkas a dayag ti langit, ken nakakita iti nakaam-amak a kinadayag ti Dios, ken, iti imatang ti amin daytoy a dayag ti langit, immalsa [nagribelde] a maibusor Kenkuana. Awan iti baro ken nakaskasdaaw a naipabuya a natan-ok a pannakabalin ti Dios a mabalin a maitalukatik kadakuada kas iti daydiay addan a napadasandan. No mabalinda iti agribelde [umalsa] iti mismo nga imatang ti dayag a di-maiyebkas, saanda a mabalin a maikabil iti maysa nga ad-adda pay a nasaysayaat a kasasaad tapno mapaneknekan. Awan iti naireserba a pwersa ti pannakabalin, wenno aniaman a dakdakkel a kangato ken kauneg ti agnanayon a dayag a mangaddag iti naimon a panagduadua ken nasukir a panagngayemngem. Ti basol ken pannakadusada ket maiyataday iti gundaway a pannakaitan-okda idiay nailangitan a parparaangan.”—Ellen G. White, Confrontation, p. 21.

“Manipud punganay, ammo ti Dios ken ni Cristo ti panaglikod ni Satanas, ken ti pannnakatnag ti tao babaen iti makaallilaw a pannakabalin ti naglikod. Ti Dios ket dina tinudingan a ti basol ket maadda koma, ngem nakitanan sakbay iti kaaddana, ket nangaramid iti banag a mangsabat iti nakabutbuteng a kelkellaat. Kasta la unay ti ayatna iti lubong, nga intulagna nga itedna ti bugbogtong nga Anakna, ‘tapno amin a mamati kencuana, saan a mapucaw, no di ket adda biagna nga agnanayon.’ Juan 3:16.”—Ellen G. White, The Desire of Ages, p. 22.

**Salsaludsod a Pagiinnadalan**:

`Idiay klase, pagiinnadalan iti saludsod a ti Dios ngata iti namimpinsan a makinrebbeng iti naggapuan ken kaadda ti dakes iti lubongtayo. Kasano nalabit a masungbatantayo dayta a pammabasol?`

`Kasano iti pannakaiyataday ti kruz iti pannakaawattayo iti sibubukel a saludsod maipapan ti kinadakes? Apay a ti kruz ken ti napasamak idiay ket agbalin koma a kangrunaan iti aniaman a pannakaawat iti naggapuan ti dakes?`

`Kalpasan ti adu a rinibribu a tawtawen ti basol ken panagrigrigat iti lubongtayo, ni Satanas ket ammona koma itan a naan-anay dagiti nakalkaldaang a supapak ti kinasukirna. Apay ngarud a kaskasdi nga itultuloyna pay laeng ti panagribeldena a maibusor iti Dios?`

`Iti Mateo 5:43–48, ni Cristo saritaenna ti awan konkondisyonna nga ayat ti Dios nga agpaay kadagiti amin a tattao a kas pagwadan kadagiti amin a pannakilangentayo. Kasano iti panangipaduyakyakmo daytoy a pagwadan nga ad-adda a nasingsinged iti uneg ti pamilyam ken iglesia?`

`Ni apostol Pedro ballaagannatayo a “ti diablo a cabusoryo, cas la leon a ngumerngernger, magmagna iti sibayyo nga agsapsapul ti alun-unenna” (1 Ped. 5:8). Basaen met ti Efeso 6:10–20. Kasano iti panangabaktayo a maibusor kadagiti “pangal-lilaw ti sairo” (Efe. 6:11)?`