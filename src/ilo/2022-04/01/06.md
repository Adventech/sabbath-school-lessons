---
title:  Ti Panagwaras iti Kinaawan Pammati
date:   29/09/2022
---

`Basaen ti Apocalipsis 12. Ania ti isuro daytoy maipapan iti panagwaras ti kinasukir idiay langit a naipan ditoy daga?`

Ti pannakatnag ni Lucifer ket saan a maysa laeng a panagranget dagiti agduma a kapkapanunotan. Ti Apocalipsis 12 ibagana kadatayo a maysa a kangrunaan a gubat iti bimtak idiay langit iti nagbaetan ni Lucifer ken dagiti angelesna iti maysa a sikigan ken ni Cristo ken dagiti angelesna iti bangir. Iti daytoy a sitas, ni Lucifer ket nanaganan “dackel a dragon,” ti “uleg a cadaanan,” “ti Diablo ken Satanas,” ken “ti mangidardarum cadagiti cacabsattayo” (Apo. 12:9, 10). Ni Cristo ket matudtudo a kas “Miguel” (Apo. 12:7), a kayatna a saoen “isu ket kas Dios.”

Naibatay iti naibaga a “Miguel nga arcangel” (Judas 9), dadduma a mangipatpatarus patienda nga Isu ket maysa laeng a nabiag nga angel. Ngem iti libro ti Daniel, tunggal kangrunaan a sirmata agpatingga ken Cristo ken ti agnanayon a pagarianna—kabayatan a ti bato natagaan iti bantay a saan a gapuanan dagiti ima (Dan. 2:34, 45), kas Anak ti Tao (Dan. 7:13), kas Principe ti buyot ken Principe dagiti principes (Dan. 8:11, 25), ken kas Miguel a dackel a principe (Dan. 12:1). Ket agsipud ta ti Angel ni Jehova ket ni Jehova a Mismo (Exo. 3:1–6, Aramid 7:30–33, ken dadduma pay), ni Miguel ngarud ket Isu met laeng a Nadiosan a Persona, dayta ket, ni Cristo a Mismo.

Ti Apocalipsis 12 nangipaay iti maysa a gagangay a panangkita iti daytoy maar-aramid a panagbinnusor, nga isu a (1) nangrugi idiay langit a nabuyogan iti yaalsa ni Lucifer ken apagkatlo iti nailangitan nga angeles, (2) nagpatingga iti mangikeddeng a panagballigi ni Cristo idiay kruz, ken (3) agtultuloy pay laeng a bumusbusor kadagiti natda a tattao ti Dios iti panawen-ti-panungpalan.

Iti pannakaipaduyakyak ti punganay daytoy a panagbinnusor, ilawlawag ni Ellen G. White a “Ti Dios, iti dakkel a kaasina, inan-anusanna ni Lucifer iti nabayag. Saan a naiggiddato a naipababa iti nangato a saadna idi damona nga ingaed ti espiritu ti di pannakapnek, wenno uray pay idi rinuggianna nga iparang dagiti saan a pudno nga impapatina iti sangoanan dagiti natulnog nga angel. Napagbati idiay langit iti nabayag. Naulit-ulit a naigay-at kenkuana ti pakawan, no la ket agbabawi ken agtultulok.”—Ellen G. White, The Great Controversy, pp. 495, 496.

Ditay ammo no kasano iti kabayag dayta a gubat idiay nailangitan a lublubong. Uray pay no kasano iti kakaro ken kabayagna, ti kapapatgan a paset ti sibubukel a balubal ket ni Satanas ken dagiti angelesna ket “dida nangabac, ket di met nasaracan daydi dissoda sadi langit” (Apo. 12:8; kitaen pay ti Lucas 10:18). Agpayso, ti parikut itan, ket immayda ditoy, rabaw ti daga.

`Ania dagiti wagas a mabalin a makitatayo ti kinapaypayso daytoy a gubat a maar-aramid ditoy daga? Ania laeng ti namnamatayo nga abakentayo dagiti kabusortayo iti daytoy a gubat?`