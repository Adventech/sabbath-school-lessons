---
title:  Wayawaya a Pagayatan, ti Pakaibatayan ti Ayat
date:   26/09/2022
---

`Basaen ti 1 Juan 4:7–16. Ania ti ibaga daytoy a teksto kadatayo maipapan iti wayawaya a pagayatan a kas kondisyon a mangrukit iti ayat?` 

Dagiti artipisyal a sabsabong ket mabalin a napintasda, ngem dida dumakkel ken lumasbang a kas iti pudno a sabong. Dagiti robot ket naiprogramada nga agsao ken mangaramid kadagiti adu a trabaho, ngem awan biagda wenno riknada. Iti kinapudnona, ti biag ken wayawaya a pagayatan ket isuda dagiti kondisyon a di-mapagsina tapno awaten, rukiten, ken ibingay ti maysa a tao ti ayat. Isu a ti managayat a Diostayo pinarsuana dagiti angeles (pakairamanan ni Lucifer) ken dagiti tattao nga addaan iti wayawaya a mangaramid kadagiti bukodda a pili, pakairamanan iti posibilidad iti panangsurot iti maysa a dakes a dalan. Iti sabali a pannao, ti Dios pinarsuana ti sibubukel a uniberso a kas maysa a naan-anay ken natunos a lugar nga agpaay kadagiti parsuana a dumakkel iti ayat ken iti sirib.

Idiay 1 Juan 4:7–16, ni apostol Juan ipaganetgetna a ti “Dios isu ti ayat,” iti kasta ket impaduyakyakna ti ayatna kadatayo babaen iti panangibaunna iti bukodna nga Anak tapno matay nga agpaay kadagiti basbasoltayo. Kas bungana, ipakitatayo koma ti panagyamantayo gapu iti awan patinggana nga Ayatna babaen iti panangayat iti maysa ken maysa. Iti kasta nga ayat, nadiosan iti naggapuanna, ket agbalin a makakombinsi unay a pakakitaan a ti Dios ket agtataeng kadatayo ken iti kasta ket agtaengtayo Kenkuana. Daytoy a pakaasi a mangipaduyakyak iti ayat ti Dios iti maysa ken maysa ket adda laeng ti kais-iskanna no maipaay kadagiti parsua a mabalin a mangpili a mangrukit ken mangipakita iti dayta nga ayat wenno, iti kasungani, ti panagbiag iti maysa a naisentro iti bukod a bagi a biag. Nupay kasta, ti wayawaya a panagpili ket nalaka laeng a maaramat iti saan a nasayaat, maysa a naliday a kinapudno a naipaduyakyak iti nakalkaldaang a panagsukir ni Lucifer idiay langit.

Uray pay iti pannakaammo iti kinapateg ti wayawaya a pagayatan, dadduma a tattao ket kaskasdi nga agdudua, _no ammo ti Dios a ni Lucifer ket agsukir, apay a pinarsua pay laeng ti Dios?_ Saan kadi a ti panangparsua ti Dios ken Lucifer ket mamagbalin iti Dios a namimpinsan a makinrebbeng iti panangrugi iti basol?

Dayta ket mabalin a maysa a narigat unay a pattapattaen a saludsod, agsipud ta agdas-al kadagiti adu a banbanag, pakairamananen iti apagisu a kayat a saoen ti sao a “makinrebbeng.” Ti naggapuan ken kababalin ti basol ket datdatlagda ta awan iti sinoman a makailawlawag a naan-anay.

Uray pay no kasta, ti Dios ket dina tinudingan ti basol a maadda; Isu ket pinalubosanna laeng iti kaaddana, ket kalpasanna, idiay kruz, innalana iti Mismo a Bagbagina ti namimpinsan a dusa nga agpaay iti dayta a basol, gapuna namagbalin Kenkuana a, namimpinsan, a mangikkat iti dayta. Iti amin a naladingit a panangpanpanunottayo maipapan ti dakes, masapul a ditay pulos liplipatan a ti Dios a Mismo ket binayadanna ti kanginaan a pateg nga agpaay iti kaadda ti basol ken ti dakes (kitaen ti Mat. 5:43–48; Rom. 5:6–11), ken iti dayta Isu nagsagrap manipud kadakuada nga ad-adda pay ngem iti siasinoman kadatayo.

`Wayawaya a pagayatan, maysa a sagut manipud ti Dios, ket nasagradoan, ngem umay a nadagsen a nakargaan kadagiti napigsa unay a supapak, saan laeng nga agpaay iti bagbagim no di pay ket kadagiti sabsabali met. Ania dagiti napateg a pangngeddeng iti aramidem, nga aramaten daytoy a sagut, ken anianto dagiti supapak iti aniaman a pili nga aramidem?`