---
title:  Kinadatdatlag ti Di-panagyaman
date:   27/09/2022
---

`Basaen ti Ezequiel 28:12–19. Ania ti maadaltayo manipud daytoy a teksto maipapan ti datdatlag a naggapuan ti basol?`

Adu iti libro ti Ezequiel ket naisuratda iti nainsimboloan a pagsasao iti panawen-ti-panungpalan. Kadagiti adu a daras, dagiti matudtudo a banbanag (kas kadagiti tattao, an-animal, ken banbanag) ken dagiti lokal a paspasamak ket naaramatda a mangitakder ken mangiladawan iti nalawlawa a kinapaypayso iti uniberso ken/wenno iti pakasaritaan. Idiay Ezequiel 28:1–10, ti Apo sinaona ti ari ti Tiro (ti Tiro a mismo ket maysa idi a narang-ay a kadaanan a sangladan a ciudad ti Fenicia) kas maysa a nabaknang ken napalangguad nga agturay nga isu ket maysa laeng a “tao” ngem inakona nga isu ket maysa a dios ken isu nagtugaw (isu ti kunana) iti trono dagiti didios.

Kalpasanna, idiay Ezequiel 28:12–19, daytoy a kinapaypayso a naibatay iti pakasaritaan agbalin a maysa a pangarigan a mangilawlawag iti immuna a pannakatnag ni Lucifer idiay nailangitan a parparaangan. Isu a, ti ari ti Tiro, nga isu maysa a tao nga agbibiag “ ‘iti tengnga dagiti baybay” ’ ” (Eze. 28:2, 8), itan itakderanna “ ‘ “ti napulotan a kerubin a mangabbong,” ’ ” (Eze. 28:13) adda idi “ ‘ “idiay Eden, a minuyongan ti Dios,” ’ ” ken “ ‘ “iti rabaw ti nasantoan a bantay ti Dios” ’ ” (Eze. 28:14).

Maysa a napateg a sasao iti sibubukel a pakasaritaan ti masarakan idiay Ezequiel 28:15, a kunana, “ ‘ “Sica awan idi ti pagcurangam cadagiti daldalanmo nanipud idi aldaw a pannacaparsuam agingga iti nasarac kenca ti kinakillo.” ’ ” Gapuna, ken napateg unay, ti kinaawan pagkurkurangan ni Lucifer ket inramanna ti posibilidad nga agpaay iti dakes, ti posibilidad iti panagaramid ti biddut, ket dayta ket agsipud ta, kas maysa a namoralan a nabiag, ni Lucifer ket ik-ikutanna ti wayawaya a pagayatan, paset ti kaipapanan ti maysa nga agbalin nga awan pagkurkuranganna a nabiag.

Iti kinaagpaysoanna, ni Lucifer ket naparsua a naan-anay—nga isu a nairaman ti kabaelanna nga agpili a wayawaya. Nupay kasta, iti panangirurumenna [panangabuso] iti dayta a kinaan-anay babaen iti saan a husto a panangaramat iti wayawaya ti pagayatanna, isu ket nagbalin a nadadael babaen iti panangibilangna iti bagbagina nga ad-adda a napatpateg ngem iti napaypayso a kasasaadna idi.

Saanen a mapnek iti panangparsua ken pammadayaw ti Dios kenkuana, ni Lucifer ket napukawna ti kinamanagyamanna iti Dios ket tinarigagayanna a makaawat iti ad-adu pay a pannakabigbig ngem iti mismo a maiparbeng kenkuana. No kasano koma iti panagbalin daytoy iti maysa a naan-anay nga agbibiag nga angel iti maysa a naan-anay a uniberso, kas iti naibagan, ket maysa a datdatlag.

“Ti basol ket maysa a datdatlag, di-mailawlawag a banag. Awan iti gapu iti panagaddana; iti panangsapul iti panangilawlawag dayta ket panangsapul a panangited iti maysa a rason nga agpaay dayta, ket dayta iti panangikalintegan dayta. Ti basol nagparang iti uneg ti maysa a naan-anay a uniberso, maysa a banag a naipakita nga awan ti pannakapakawanna.”—Ellen G. White, The Truth About Angels, p. 30.

`Idiay 1 Tesalonica 5:18, kuna ni Pablo nga “iti isu-amin” masapul nga agyamantayo. Kasano a dagitoy a sasao ket makatulong kadatayo a pagballigian iti aniaman a rikna iti di-panagyaman ken panangay-ay-ay iti bukod a bagi, nangnangruna kadagiti makasuot a panpanawen?`