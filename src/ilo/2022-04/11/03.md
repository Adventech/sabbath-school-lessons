---
title:  Kapkapadasan a Nganngani-Natay
date:   05/12/2022
---

Dadduma kadagiti pagaammo unay a kabaroanan nga argumento a “mangpaneknek” iti kapanunotan [teorya] ti naikasigudan a di-ipapatay ti kararua ket dagiti “kapkapadasan a nganngani-natay.” Iti librona a, life afTeR life: The Investigation of a Phenomenon—Survival of Bodily Death (Atlanta, GA: Mockingbird, 1975), ni Raymond A. Moody, Jr., imparangna ti banag [resulta] ti lima-a-tawen a panangadal kadagiti nasurok a sangagasut a tattao nga isu a nakapadas iti “clinical death” ken napabiagda. Dagitoy a tattao imbagada a nakitada ti maysa a naayat ken nabara a biag ti lawag sakbay a nagsublida a nagbiag. Daytoy ket naibilang a kas “makaparagsak a pakakitaan ti panagbiag manen ti espiritu ti tao iti labes ti patay” (back cover). Iti panaglabas dagiti tawtawen, adu pay dagiti dadduma nga umas-asping a libro iti naipablaak, mangparparang-ay iti isu met laeng a kapanunotan. (Kitaen ti Liksion 2.)

`Basaen dagiti is-istoria ti panagungar iti 1 Ar-ari 17:22–24; 2 Ar-ari 4:34–37, Marcos 5:41–43; Lucas 7:14–17; ken Juan 11:40–44. Mano kadakuada iti nangsarita maipapan iti aniaman a kita ti sipapanakem a panagbiag kabayatan a ti maysa a napagungar ket natay, ken apay a ti sungbat ket napateg?`

Amin dagiti kapkapadasan ti ngangani-natay a naipadamag iti kabaroanan a litiratura ket tattao a naibilang a clinically dead, ngem saan a pudno a natay, maisupadi ken Lazaro, nga isu a natay iti uppat nga al-aldaw ken ti bangkayna ket naglungsot (Juan 11:39). Uray ni Lazaro wenno aniaman pay kadagidiay a napagungar manipud patay iti panawen ti Biblia ket awan a pulos ti aniaman nga imbagada maipapan iti kapadasan kalpasan a natayda, idiay man paraiso, idiay purgatorio, wenno idiay impierno. Daytoy ket, pudno unay, a maysa nga argumento manipud kinaulimek, ngem sipupunno a yaanamong kadagiti sursuro ti Biblia iti awan puotna a kasasaad ti natay!

Ngem ti ngay maipapan dagiti kapkapadasan ti “nganngani-natay” a kadawyan a maulit-ulit ita nga aldaw? No awatentayo ti sursuro a naibatay iti Biblia a ti natay ket awan puotna (Job 3:11–13; Sal. 115:17; Sal. 146:4; Ecles. 9:10), iti kasta ket dua dagiti mabalin a pagbalinantayo: mabalin a maysa a naikasigudan a panagam-amangaw gapu iti nakaro kasasaad, wenno mabalin a sinasatanas a makaallilaw a kapadasan (2 Cor. 11:14). Ti sinasatanas nga allilaw ket mabalin a pudno unay nga isu ti pannakailawlawagna, nangnangruna ta iti sumagmamano a kasasaad ket dagitoy a tattao ket ibagada a nakisaoda kadagiti kakabagianda a natay! Ngem nalabit a panagtipon dagiti dua a banbanag.

Iti daytoy allilaw nga agraraira, ken kasta unay a makaawis kadagiti adu, napateg a kumpettayo a sititibker iti sursuro ti Sao ti Dios, iti laksid iti aniaman a kapkapadasantayo wenno dagiti sabsabali a maibusor kadagiti sursuro ti Biblia.

`Anian a makapangayangay a ti kapkapadasan ti ngangani-natay ket masansanen ita a dumteng a nabuyogan iti pammalubos (imprimatur) ti “siencia.” Ania ti isuro daytoy kadatayo no kasano iti kinaannadtayo koma uray pay kadagiti banbanag a pagpagarupen a “paneknekan” ti siencia?`