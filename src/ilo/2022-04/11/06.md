---
title:  Dagiti Panagtulad ken Dadduma Pay a Panagparang
date:   08/12/2022
---

Umas-asping iti panagpadles ket dagiti dinidemonio a panangtuladda iti natay ken dadduma pay a dinidemonio a panagparang. Dagitoy a panagtulad ket mabalin nga iti langa ti maysa a natay a kamkameng ti pamilya, gayyem, wenno siasinoman. Agpadpada a ti napisikalan a langa ken timek dagidiay mismo a natay ket kapadpadana unay. Amin dagitoy a sinasatanas nga allilaw ket maaramat a mangallilaw kadagidiay a saan a natibker iti pannakaibatayda iti Sao ti Dios. Ibalakad ni Ellen G. White, “Dagidi apostol, kas iparang dagitoy naulbod nga espiritu, napagbalinda a mangsuppiat iti insuratda nga intalukatik ti Espiritu Santo idi addada ditoy daga.”—The Great Controversy, p. 557. Ken ad-adu pay, “Kas pannakabalangat ti dakkel a pannakaipabuya ti allilaw, ni Satanas met laeng agparangto a kas tao a tuladenna daydi bagi ni Cristo.”—The Great Controversy, p. 624.

`Basaen ti 2 Corinto 11:14, 15 ken Efeso 6:10–18. Ania koma ti saripdatayo a maibusor iti kakasta a dinidemonio nga allilaw?`

Ni apostol Pablo balakadannatayo a “ti pannakidangadangtayo saan a maibusor iti lasag ken dara, no di ket cadagiti ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato” (Efe. 6:12). Mabalintayo laeng a masalakniban a maibusor kadagitoy nga allilaw babaen iti panangikawes iti “amin a cabal a nadiosan” (Efe. 6:13) a nailadawan idiay Efeso 6:13–18.

Dagiti sinasatanas a panagtulad ken panagparang ket makapabuteng ken makaallilaw unay, ngem dida maiyaw-awan dagidiay a sinalakniban ti Dios ken naipasagepsep iti Sao ti Dios. Manipud iti naindoktrinaan a panangkita, dagidiay a mamati iti doktrina a naibatay iti Biblia nga adda kondisyonna a di ipapatay ti tao ket ammoda nga aniaman a panagparang wenno pannakisao ti natay ket sinasatanas ti naggapuanna ken masapul a tukiaden babaen iti mannakabalin a parabur ti Dios. Manen, uray no kasano a kapigsa, makaawis, ken kasla agpayso ti pannakaipaduyakyak dayta, masapul a kankanayon latta nga agtakdertayo a natibker iti sursuro a ti natay ket matmaturogda idiay tanem.

Agasem, nupay, mapukaw iti maysa nga inay-ayat ken patien a daytoy isu met laeng nga inay-ayat ket agparang kenka? Ken iyebkasna ti ayat kenka? Ken ibagana no kasano iti pannakailiwna kenka? Ken ibagana dagiti banbanag a, wen, isuda laeng iti mabalin a makaammo? Ken ibagada nga addada itan iti maysa a nasaysayaat a lugar? No ti maysa a tao ket saan a namimpinsan a naipasagepsep iti isursuro ti Biblia maipapan iti kasasaad [estado] ti natay, utobemman no kasano iti kalaka dayta a lalaki wenno babai a matnag iti daytoy nga allilaw. Nangnangruna agsipud ta kayatda met a patien dayta.

`Ania ti kayat a saoen ti “alaenyo ti amin a cabal a nadiosan”? Iti inaldaw-aldaw a napraktikalan a panangkita, kasano iti panangaramidtayo daytoy iti amin a paset ti panagbiagtayo, saan laeng nga iti panangtratar kadagiti allilaw iti panawen-ti-panungpalan?`