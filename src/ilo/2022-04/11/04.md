---
title:  Reincarnation
date:   06/12/2022
---

Ti kapanunotan ti pagano iti di-ipapatay ti kararua ket ipaayna ti pamuon ti teorya [kapanunotan] ti reincarnation (Ti pammati a ti kararua, iti ipapatay ti bagi, agsubli ditoy daga iti sabali a bagi wenno langa.) wenno transmigration (Iti yaalis ti maysa a kararua kalpasan ti patay a mapan iti sabali a bagi (metempsychosis).) ti kararua. Daytoy a teorya ket inadaptar dagiti sumagmamano a kangrunaan a relihiyon ti lubong. Kabayatan a kaaduan a Cristiano ket mamati iti panagbiag ti maysa nga agnanayon a kararua nga agtaeng iti maysa nga agnanayon a langit wenno impierno kalpasan ti patay, dagidiay a mamati iti reincarnation ket petpetanda a dayta di matay a kararua ket mapan kadagiti adu a rikos ti ipapatay ken pannakayanak ditoy rabaw ti daga.

Kadagiti dadduma. Ti reincarnation ket maipagarup a maysa a proseso ti naespiritualan nga ebolosyon a mangipalubos iti espiritu a manggun-od iti dakdakkel pay a tukad ti pannakaammo ken kinalinteg iti panpannagnana nga agturong iti kinaan-anay. Dagiti Hindu ket mamatida a ti agnanayon a kararua ket magna iti maysa a panagsasaruno ti pannakapuot wenno “samsara” iti innem a klase ti biag: aquatics [agbibiag iti danum], plants [mulmula], reptiles [agkaradap ken aguyas] ken insects [insekto], dagiti tumatayab, dagiti an-animal, ken tattao, pakairamananen dagiti agnanaed idiay langit.

`Basaen ti Hebreo 9:25–28 ken 1 Pedro 3:18. No ni Jesus natay iti “naminsan” laeng (Heb. 9:28; 1 Ped. 3:18) ket kasta met nga amin a tao ket matay iti “maminpinsan” laeng (Heb. 9:27), apay nga uray dagiti dadduma a makunkuna a Cristiano ket mamati iti sumagmamano a langa ti reincarnation?`

Adu a tattao ti saan a mamati iti _masapul koma_ a patienda no di ket ti _kayatda_ a patien. No ti maysa a teorya [kapanunotan] ket iyegna ida iti adda a talna ken liwliwa, umdas daytan a mangpatalna iti panagiinnadal kadakuada. Ngem kadagidiay sipapati a mangadal iti Biblia, awan wagas nga awaten ti teorya [kapanunotan] ti _reincarnation_.

Umuna, daytoy a teorya suppiatenna dagiti sursuro ti Biblia maipapan iti ipapatay ti “kararua” ken ti panagungar ti bagi (1 Tes. 4:13–18).

Maikadua, dayta ket dadaelenna ti doktrina ti pannakaisalakan gapu iti parabur ken babaen ti pammati iti makasubbot a trabaho ni Jesu-Cristo (Efe. 2:8–10) ken sukatanna dayta babaen kadagiti ar-aramid ti tao.

Maikatlo, ti teorya suppiatenna ti sursuro ti Biblia a ti agnanayon a pagtungpalan ket maikeddeng nga agnanayon babaen iti pangngeddeng ti maysa a tao iti daytoy a biag (Mat. 22:1–14; Mat. 25:31–46).

Maikapat, daytoy a teorya ket ipababana ti kaipapanan ken pannakayataday ti maikadua a yaay ni Cristo (Juan 14:1–3).

Ken maikalima, ti teorya ibagana nga adda pay gundaway ti maysa a tao a pagballigianna dagiti pagkapkapuyan iti bukodna a biag kalpasan-ti-patay, nga isu nga awan idiay Biblia (Heb. 9:27).

Iti pangababaan, awan ti lugar nga agpaay iti kapanunotan ti _reincarnation_ iti Nacristianoan a pammati.