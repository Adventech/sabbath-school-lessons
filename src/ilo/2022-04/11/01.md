---
title:  Dagiti Allilaw iti Panawen-ti-Panungpalan
date:   03/12/2022
---

### Basaen Agpaay ti Adal ita a Lawas
Mat. 7:21–27; Juan 11:40–44; 1 Ped. 3:18; 1 Sam. 28:3–25; Efe. 6:10–18.

> <p>Paset a Maiyulo</p>
> “Ket saan a nacascasdaaw; ta uray ni Satanas agbalin a cas la angel ti lawag. Saan ngarud a pacasdaawan a dagiti catulunganna agparangda a cacas la catulungan ti kinalinteg; a ti panungpalanda maiyannurotto cadagiti aramidda” (2 Corinto 11:14, 15).

Ti agdama a lubongtayo ket nagbalin a pagdudopodopan ti pannakabalin (supernatural) ken palpalimed, tinulongan ti Hollywood, nga isu nga awan parikutna iti panagaramid kadagiti sini (movies) a nabuyogan iti narelihiyosoan ken palpalimed a tema iti maysa a panaglalaok iti makaulaw a biddut ken allilaw. Ti kadaanan nga ulbod a, “ ‘Saan a pudno a mataycayonto!’ ” (Gen. 3:4) ket ginuyogoyna pay dagiti sumagmamano a kaaaduan-a-mabasbasa a liblibro ken kaaaduan-a-mabuybuya a sinsini kadagiti napalabas a pinulpullo a tawtawen [dekada], ken kasta met kadagiti adu a pagaammo unay a videogames [ay-ayam iti bidyu]. Di-mailibak, maidennatayo ken masulisog babaen iti makaay-ayo a lugar ni Satanas, nga isu nga agparang kadagiti adu a langa ken uray pay, iti sumagmamano a kasasaad, ket mabalin a dumteng a nakalemmeng iti parupa ti siensya.

Maysa kadagiti makaallilaw unay a paspasamak ket nagnaganen a “nganngani natay” a kapadasan (“near death” experiences (NDEs), a dagidiay a “natay” ket nagsublida a nagbiag agraman kadagiti is-istoria iti kalpasan ti ipapatay. Adu a tattao ti nangkita kadagitoy a paspasamak a kas pammanekek iti maysa a di-ipapatay ti kararua!

Ita a lawas intayo kitaen dagiti sumagmamano nga allilaw iti panawen-ti-panungpalan, agraman ti palpalimed, kapkapadasan iti “nganngani ipapatay,” panagbiag manen, padpadles ken panagdaydayaw kadagiti immuna nga appo, ken dadduma pay. Dagitoy ket napeggad nga ad-adal nga isu a masapul a maammoantayo ngem ditay ipalpalgak dagiti bagbagitayo kadagiti impluwensyada.

_*Adalen ti adal ita a lawas tapno maisagana agpaay ti Sabado, Diciembre 10._