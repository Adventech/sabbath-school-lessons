---
title:  Palpalimed (Mysticism)
date:   04/12/2022
---

Ti lubongtayo ket nalayus kadagiti napigsa nga allon ti palpalimed. Ti balikas a “mysticism” ket maysa a narikut a balikas a mangdagup iti maysa a dakkel a nadumaduma a kapanunotan. Manipud iti maysa a narelihiyosoan a panangkita, ti sao ket ipakpakitana iti panagtipon ti maysa a tao iti Nadiosan wenno Naan-anay iti sumagmamano a kita ti naespirituan a kapadasan wenno parmata. Daytoy ket ipakpakitana ti kapadasan ti panagdaydayaw dagiti matudtudo nga ig-iglesia. Daytoy a pasamak ket mabalin nga iti nadumaduma a langa ken kapigsa, ngem ti pagduyosanna ket kankanayon latta a tapno sukatanna ti otoridad ti Naisurat a Sao ti Dios babaen iti maysa a makinkapadasan. Iti aniaman a kasasaad, ti Biblia ket mapukawna ti adu kadagiti naindoktrinaan a trabahona, ken ti Cristiano ket agtalinaed nga agdas-al kadagiti kapadasanna. Daytoy a kita ti relihiyon ket saanna nga ipaay iti maysa a salaknib iti aniaman nga allilaw, nangnangruna iti panawen-ti-panungpalan.

`Basaen ti Mateo 7:21–27. Iti lawag dagiti bukod a sasao ni Jesus, ania ti kayat a saoen ti panangbangun iti naespirituan a balaytayo “iti rabaw ti bato” ken ti panangbangun dayta “iti rabaw ti darat”?`

Adda iti maysa a napigsa a panagduyos iti napalabas a kabaroanan a lubong ti Cristiano a mangipababa iti pannakayataday dagiti doktrina a naibatay iti Biblia, nga ibilangda ida a kas la makauma nga allangogan ti maysa a nagpaso a langa ti relihiyon. Iti daytoy nga aramid, dagiti sursuro ni Cristo ket artipisyal a nasukatan ti persona ni Cristo—irikkiarda, kas pangarigan, a dadduma nga istoria iti Biblia ket saan a mabalin a pudno agsipud ta ni Jesus, a kas panangkitada Kenkuana, ket saanna koma a pulos nga impalubos dayta a mapasamak a kas iti naisurat. Dagiti personal a rikrikna ken raman ket agpatingga nga isu ti pagibatayan iti panagipatarus ti Sursurat wenno uray pay iti panangtukkiad a dagus iti nalawag nga isuro ti Biblia, masansan a maipapan iti panagtulnog iti Dios, nga isu a kas kinuna ni Jesus ket nasken unay iti panangbangun iti balay ti maysa iti rabaw ti bato.

Dagidiay a mangpanunot a saan a napateg no aniaman iti patienda a doktrina, no la ketdi mamatida ken Jesu-Cristo, ket addada iti napeggad a lugar. Dagiti Agin-intuod a Romano nga isu a nangdusa iti patay kadagiti di mabilang a Protestante a namati ken Jesu-Cristo. Dagidiay a nangparuar ka“dagiti sairo” iti nagan ni Cristo (Mat. 7:22), ket namati Kenkuana. “Ti pagtakderan nga awan ti aniamanna uray aniat’ patpatien dagiti tao ket isut’ maysa kadagiti kabubungaan nga allilaw ni Satanas. Ammona a ti kinapudno, no maarakup gapu iti panagayat kenkuana, ket makapasanto iti kararua ti umarakup; iti kasta di agsarday a sapsapulenna nga isukat dagiti ulbod a kapanunutan, sarsarita, ken sabali nga evangelio.”—Ellen G. White, The Great Controversy, p. 520.

`Kasano iti pananglabantayo iti mismo a nataoan a panagduyos a mangpalubos kadagiti rikrikna ken tartarigagaytayo a mangpataud kadatayo a mangaramid kadagiti banbanag a maisupadi iti Sao ti Dios?`