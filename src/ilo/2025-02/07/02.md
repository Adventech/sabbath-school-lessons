---
title:  Adtoyak, Ibaonnak
date:   11/05/2025
---

Adu a tawtawen ti napalabas, maysa nga iglesia ti nangikeddeng a pabaroenna ti maysa a daanen a sirok tapno mangaramid iti maysa a baro a patio a pagtitiponan. Maysa kadagiti bambanag nga immuna nga inaramidda ket iti panangikabil kadagiti baro a silsilaw, a patienda a dagita ket pagbalinenda ti lugar a kas la ad-adda a napinpintas. Nupay kasta, iti kanito a naikabilda, ti lugar ket nakita a nakarkaro pay a dakdakes, agsipud ta dagiti naraniag a silsilaw ket addaanda iti wagas a mangiparangarang kadagiti ruker.

Ti makapaklaat a sirmata ni Isaias iti trono ti Dios ti nangibati kenkuana a silaladingit a nakakita kadagiti pagkurkuranganna. “ ‘Asiac pay,’ ” insangitna, ‘ta madadaelac; agsipud ta taoac a narugit dagiti bibigna ket makipagtaengac cadagiti tattao a narugit dagiti bibigda: ta dagiti matac nakitada ti Ari, a ni Jehova dagiti buybuyot’ ” (Isa. 6:5). Mariknatayo iti isu met laeng no kellaat a maiturongtayo a mapan iti sangoanan ti Apo. Ti lawag ket naraniag unay a mangikkat iti amin a pambartayo. Iti imatang ti Dios, mariknatayo a napukawtayo. Ni Isaias ket napadasanna iti kadadakkelan a pannakaklaat iti biagna.

`Basaen ti Isaias 6:6–8. Ammo ni Isaias a ti basol ket kaipapananna a “madadaeltayo.” Ti supapak ti basol ket patay. Ngem imbes nga ibatinatayo kadagiti supapak ti basol, ti Dios ti ayat ket iguyodnatayo a naas-asideg. Ania iti banag daytoy a panagsasarak, ken apay a napateg dayta?`

Ni Isaias ket nagugoran manipud iti basolna idi a ti maysa a serafin ti nangala iti maysa a beggang manipud iti altar ken insagidna iti ngiwatna dayta. Daytoy ket mabalin a ti altar ti insenso, nga idiay a naaramid ti panangibabaet dagiti tattao ti Dios ken panangibabaet agpaay kadakuada (kitaen Apo. 8:3, 4). Dagiti basbasolna ket napakawan, ket isu itan naibilang a maiyataday nga agtakder iti sangoanan ti Dios—ngem ad-adu pay ngem dayta, isu ket nabilin a mangibagi iti Dios iti lubong.

Makapangayangay unay, ti sao a “seraf” ket kaipapananna “ti maysa a sumsumged.” Paliiwen ti panangiladawan ni Jesus iti panagministro ni Juan a Mammautisar idiay Juan 5:35—“ ‘Isu idi ti silaw a sumged ken manglawag: ket kinayatyo ti nagrag-o iti apagbiit iti lawagna.’ ” Nupay, agpayso, ni Juan a mismo ket maysa a managbasol nga agkasapulan iti parabur ken pannakaisalakan, ti panagministrona ket intudona iti Maymaysa laeng nga Isu a makabalin a mangyeg iti parabur ken pannakaisalakan.

Ni Jesus immay a kas naan-anay a mangibagi iti dayag ti Ama—ket ti Dios nangibaun iti maysa a mammadto, maysa a managbasol, nga isu a nangaramid iti maysa nga umas-asping a trabaho a kas maysa a serafin ti langit.

`Idi laeng naammoan ni Isaias a ti basolna ket naguguran, a kinunana, Adtoyak, ibaonnak. Kasano nga iti tunggal maysa kadatayo, a dagiti basbasoltayo nagugoran babaen ti dara ni Jesus, ket sumungbat a kas iti inaramid ni Isaias ditoy?`