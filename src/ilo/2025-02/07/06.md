---
title:  Ti Pannakatnag ni Lucifer
date:   15/05/2025
---

Kasla di matukod a panunoten a ni Lucifer ket iti naminsan iniggamanna ti saad a mangabbong a kerubin, a kukuana iti natan-ok a saad iti abay ti trono ti Dios. Sigurado a ti kaaddana ket nakatulong koma a mangiparangarang iti dayag ti Dios iti uniberso. Ngem imbes a kasta, rinugianna nga ibilang ti bukodna a dayag, saan a ti dayag ti Namarsua kenkuana; wenno, iti ad-adda pay a kinaapagisu, rinugianna a panunoten a saan a naited kenkuana ti panagraem a maiparbeng kenkuana.

`Basaen ti Ezequiel 28:11–17 ken Isaias 14:12–14. Ania iti nangiturong iti pannakatnag ni Lucifer? Idilig dagitoy a teksto iti Apocalipsis 14:1–12. Kasano a ti pagdumaan ti pannakatnag ni Lucifer ken iti nangato a saad ti tao ken Cristo ket pakaammoanna ti pannakaawatmo iti napasamak idiay Apocalipsis 14?`

Paliiwen pay no kasano a ni Lucifer ket naikkat manipud iti nasantoan a bantay, kabayatan a ti nasubbot ket agtakder idiay Bantay Zion a kaduana ti Kordero ti Dios. Ni Lucifer ket naibaga nga adda idi idiay Eden; ti puli ti tao ket adda met idiay idi, ngem naidumada iti gasat ni Satanas, ti sangkataoan ket maisubsubli idiay paraiso babaen ken Cristo. (Kitaen ti Apo. 22:1–3.)

Iti daytoy a lawag, ti sumaganad nga adaw manipud ken Ellen G. White ket napateg iti kaipapananna: “Ti langit ket agballigi, agsipud ta dagiti bakante a naadda idiay langit gapu iti pannakatnag ni Satanas ken dagiti angelesna ket mapnonto babaen kadagiti sinubbot ti Apo.”—The Advent Review and Sabbath Herald, May 29, 1900.

Ket addada idiay, sadi langit, gapu laeng iti evangelio. Kinaagpaysoanna, ti tema ti evangelio, ti pannakasubbot, ket masarakan iti maysa napintas a wagas a pannakailadawan idiay silid ti trono idiay Apocalipsis 4 ken 5. Kas pangarigan, dagiti angeles indir-ida: “ ‘ “Maicarica a mangala iti libro, ken manglucat cadagiti sellona; ta napapatayca idi, ket nagatangmo a maipaay iti Dios babaen ti daram met laeng, dagiti tattao ti amin a capututan, ken pagsasao, ken ili ken pagarian” ’ ” (Apo. 5:9). Anian a ladawan ti evangelio, ti ipapatay ni Jesus nga agpaay iti pannakasubbot ti sangkataoan!

Paliiwen pay, no kasano a ti lengguahe ket ipaduyakyakna ti damag ti umuna nga angel, nga isu a naayabantayo a mangikasaba “ti naimbag a damag nga agnanayon . . . cadagiti agnaed iti rabaw ti daga—ken cadagiti amin a pagpagarian ken capututan, ken pagsasao ken ilili” (Apo. 14:6). Anian a nagpigsa a mangiparang iti kinapunno ti naaramiden ni Cristo agpaay iti lubong. Awan iti uray maysa a tao iti amin a pakasaritaan ti daga a di nakatayan ni Cristo. Kasapulanda laeng nga ammoen ti maipapan dayta ken pilienda nga awaten dayta.

`Ania a paset ti adda kadatayo kas maysa nga iglesia, ken kas maysa a tao, iti panangipakaammo kadagiti tattao maipapan iti adda a naaramidan ni Cristo kadakuada?`