---
title:  Komentaryo Dagiti Mannursuro
date:   16/05/2025
---

### Paset I: Pakabuklan

**Kangrunaan a Teksto:** Isaias 6:8

**Sentro ti Adal:** Isa. 6:6–8; Apo. 4:9–11.

Ti Dios ket Isu ti pamuon ti isuamin a naimbag a banag, agsipud laeng ta Isu ti Namarsua kadagiti isuamin a naimbag a bambanag, nabiag ken saan a nabiag. Mangngegtayo daytoy napateg a kinapudno kadagiti umuna a sasao ti Biblia: “Idi punganay ti Dios pinarsuana dagiti langlangit ken ti daga” (Gen. 1:1). Iti sasao ti Hebreo, ti verbo a “pinarsua” ket sakbay ti suheto a “Dios,” maysa a wagas a panangpasingked a, gapu ta ti Dios ket Isu ti Namarsua, Isu ket Dios. Iti adal ita a lawas, intayo utoben ti kinapateg daytoy pamuon a kinapudno, nga isu iti pakaibatayan dagiti tallo a paltiing ti Dios iti Biblia.

Ti imatangtayo ket umuna a maisentro iti trono ti Dios idiay langit. Agsipud ta ti Dios ti gapuanan ti isuamin a bambanag, ken amin a bambanag ket agdas-al Kenkuana, ti Dios ket Isu ti Ari nga agturay iti ngatoen dagiti isuamin a bambanag. Iti kasta ngarud ti Dios naiparang a kas Ari dagiti ar-ari, nga agtugtugaw iti tronona idiay langit (Isa. 6:1, 6–8; Apo. 4:9–11). Ti imatangtayo ngarud, ket aggunay a mapan iti trono ti Dios ditoy daga. Agsipud ta ti Dios ket iturayanna ti uniberso, ti tronona met ket addaan iti ligal a panangiturayna iti daga. Iti daytoy maikadua a segkay, intayo adalen ti kinaari ti Dios ditoy daga, idiay Minuyungan ti Eden, ken iti ud-udina, iti pannakaisilpu ti lakasa ti tulag, ken idiay Sion, a dagitoy nailadawanda kas luglugar ti trono ti Dios.

Iti maikatlo a segkay, intayo arakupen ti namnamatayo iti masakbayan a trono ti Dios idiay “Baro nga Jerusalem” idiay langit. Iti panangdagdagup, intayo kitaen ti sumaganad nga adal: Ania iti kaipapananna kadatayo, iti agdama a biagtayo, iti pannakaadda ti trono ti Dios kadagiti pusotayo ita nga aldaw?

### Paset II: Komentaryo

**Ti Trono ti Dios Idiay Langit.** Ti kaadda ti trono ti Dios idiay langit ket immun-una pay ngem ti pannakaparsua ti daga. Segun ken Jeremias, daytoy a lugar ket addan manipud iti mismo a punganay ti pannakaparsua ti uniberso (Jer. 17:12). Iti daytoy matudtudo a nailangitan a lawag a ti immuna a yaalsa ni Lucifer ken, iti kasta, ti nangrugian ti dakes ket napasamak. Daytoy a pammaneknek ket napateg agsipud ta ipakitana a ti parikut ti dakes ket maysa a nailangitan a pakaseknan met dagiti dadduma a lublubong, saan laeng a ti daga. Ti laeng solusyon iti parikut ti dakes ket nailangitan, iti kasta masapul a saklawenna ti pannakapukaw ni Lucifer (Apo. 20:7–10). Ni Isaias iladawanna ti trono ti Dios a kas lugar nga ayan dagiti nailangitan a nabiag nga agserserbi, agdaydayaw, ken agrukrukbab iti Ari ti uniberso: “Nakitac ti Apo a situtugaw iti maysa a trono, a nangato ken natan-oc” (Isa. 6:1). Ti kasasaad ti trono idiay langit ket addaan kadagiti adu a kapanunotan maipapan iti nadiosan a kinapaypayso ken dagiti ad-adal a maipanggep kadatayo.

Ti umuna a kapanunotan nga iyebkas ti ladawan ti trono ket itakderanna, babaen ti simbolismo, ti kinaari. Kas ari ti amin a sangaparsuaan, ti Dios agturay ken tengngelna ti intero nga uniberso. Kadatayo, daytoy a kapanunotan ket ipakpakitana ti panagtulnog kadagiti linlintegna ken panagtalek iti pannakabalinna ken iti panangipangulona. Mainayon pay, agsipud ta ti kinaari ket masansan a naikadua iti trabaho ti okom (Sal. 122:5), amin a parsua, pakairamanan dagiti tattao, ket masapul a kitaenda ti Dios a kas okomda, a kayatna a saoen a ti Dios ket Isu ti Maysa a makakita, ken mabalin a mangamiris kadagiti amin nga ar-aramidtayo, naimbag ken dakes (Ecles. 12:14). Saan laeng a dayta, makitatayo a ti Dios ket Isu ti Maysa a mangisalakan kadatayo manipud iti dakes. Idiay Biblia, ti okom ket isu met ti “mangisalakan” (Oc-oc. 3:9, 15; Oc-oc. 6:36; Oc-oc. 12:3). Babaen iti panangsapul iti trono ti Dios idiay langit, ti Biblia ipakitana a ti panangukom ken pannakaisalakan ket awanda kadagiti im-imatayo. Ti laeng Dios ti mangukom, ken Isu laeng ti mangisalakan kadatayo.

Ti paganetget ti Biblia iti langit a kas pakasarakan iti trono ti Dios ket gandatna nga idanun dagiti adu a damdamag. Daytoy a pakasarakan ket ipasimudaagna a ti Dios ket naidumduma manipud kadagiti parsuana; ti Dios ket saan nga Isu ti kayo wenno adda idiay kayo. Ti Dios ket saan a maysa a naggapuan dagiti tattao. Ti Dios ket Isu ti Namarsua, awan patinggana nga adayu manipud daga, ket iti kasta saan a madanon ken labes ti pannakaammotayo: “ti Dios adda sadi langit, ket sica iti rabaw ti daga: gapuna a manmano coma dagiti saom” (Ecl. 5:2).

Aniaman a teolohiya, aniaman a nataoan a panangiladawan iti Dios, ket saan a makaanay agsipud ta ti Dios ket labes ti pannakaawattayo (Job 11:7–12; Job 36:26; Isa. 55:8, 9). No agkararagtayo iti Dios, dagiti sasaotayo, ken uray pay ti panagulimektayo, ket ipaduyakyakna koma ti panagraem. Ti naindaklan a misteryo ti Dios ket iparang ti kinarikut ti trono, nga isu nga addaan iti langa ti maysa a nailangitan a lugan a paggunayen dagiti mannakabalin a kerubin, dadduma a sibibiag a parsua nga addaan paypayak, ken napigsa nga im-ima iti baba (Eze. 1:8). Ti nadayag ken mangnibinibi a kinapintas ti trono ti Dios ket iparang ti kapanunotan ti saan a madanon a kinakaskasdaawna. Ni Ezekiel iladawanna ti trono a kas naaramid kadagiti napateg a batbato, kangrunaan ti “lapis lazuli [azul a bato],” ti material a nainaig iti kinadios idiay Ancient Near East (Eze. 1:26). Ni Daniel makitana ti trono a buklen dagiti apuy (Dan. 7:9); kabayatan nga idiay Apocalipsis, napalikmutan iti maysa nga esmeralda a bullalayaw, ken pito a pagsilawan a sumsumged iti sangoanan ti maysa a kristal a baybay (Apo. 4:3–6). Maysa laeng a nataoan a sungbat iti daytoy a buya ti aglaplapusanan a kinatan-ok ken naan-anay a kinapintas iti maiyannatop: panagaripapa, nabuyogan iti kinapakumbaba, ken maysa a nakaro a sipapanakem a pannakakita iti kina-ay-ay-aytayo ken managbasol a kasasaad no maisina iti Dios.

Iti sabali a bangir, daytoy a misteryo ken naan-anay a kinapintas ket maysa nga awis kadatayo a mangsaksi iti kaaddada kadagiti servicio ti panagdaydayawtayo. Paneknekantayo ti kaaddada no siraraemtayo nga agintuod iti paltiing ti Dios babaen kadagiti Sasaona ken iti parsuana. Ti kinapintas ken ti misteryo ti Dios ket maysa pay nga awis iti sangkataoan tapno agbabawi ken tapno mangpalubos Kenkuana a mangbalbaliw kadagiti managbasol a kababalintayo. Mainayon pay, ti kinapintas ken misteryo ti trono ti Dios ket ayab kadatayo, ditoy ken ita, a mangsaksi iti hustisya ken ti kinapaypayso dagiti naan-anay a principio ti Dios iti kinapudno.

**Ti Trono ti Dios Ditoy Daga.** Ngem ti Dios ket dina impopok ti Bagbagina idiay langit, nga adayu manipud kadatayo ken di-ikankano ti nataoan a pagtungpalan. Nadumaduma met a panaglasag ti nailangitan a trono ti adda ditoy daga.

**Ti Minuyungan ti Eden.** Ti immuna a naidagaan a panagparang ti “nailangitan” a trono ti Dios ditoy daga ket masarakan idiay Minuyungan ti Eden, nga isu a nailadawan iti balbalikas a manglagip iti nailangitan a templo ti Dios. Ti kerubin nga isu nga agtakder idiay sango ti Minuyungan, nga addaan iti umap-apuy a kampilan (Gen. 3:24), ket palagipannatayo iti kerubin nga isu nga agtaktakder iti likmut ti nailangitan a trono ti Dios ken agministro a kas apuy a sumsumged (Sal. 104:4; idilig iti Dan. 7:9; Apo. 4:3–6). Dagiti karayan nga agay-ayus idiay Minuyungan ti Eden (Gen. 2:10–14) ket itudona idiay danum ti biag, nga isu a kas kalitnaw ti kristal ken agubbog manipud iti trono ti Dios (Apo. 22:2). Dagiti napateg a batbato let agparang met kadagitoy dua a lugar, idiay langit ken ditoy daga (Gen. 2:12; idilig iti Eze. 1:26).

**Ti Lakasa ti Tulag.** Sabali pay a napateg a lugar iti trono ti Dios ket ti lakasa ti tulag, nga isu nga addaan met kadagiti adu a bilang dagiti bambanag a pumada kadagiti adda iti nailangitan a trono (kas iti kaadda ti kerubin) ken naibilang a trono ti Dios wenno nagbatayanna. Ti pakakitaan iti daytoy a pannakainaig ket naipaay idiay 1 Cronicas 28:2, nga idiay ti sasao nga “ iti lacasa ti tulag ni Jehova” ket naisilpu “ ‘iti pagbatayan ti Dios tayo’ ” (1 Cron. 28:2). Dayta ti lugar, a kas met iti dadduma a trono, a pakaaramidan ti panangukom. Ti “pagbatayan” ket naibaga met iti ud-udina idiay 2 Cronicas 9:18, a naikabil iti babaen ti trono ni Solomon, segun iti kadaanan a kustomre ti asideg nga akindaya a sadiay dagiti pagbatayan ket naikabil kadagiti saksaka ti dios idiay templo (kitaen ti Sal. 99:5; Sal. 132:7; Un-un. 2:1), mangipakpakita a ti Dios nagtakder iti ngatoen dayta.

**Bantay Sion.** Idi nagsimpa ti Israel idiay pagilianda, inkabilda ti lakasa ti tulag idiay templo ti Jerusalem iti Bantay Sion. Ti nagan ti Sion ket naaramat ngarud a kas maysa a kapadpada ti lugar ti trono ti Dios, ti tugaw ti pangukoman (Sal. 9:4; Isa. 16:5). Amin ngarud nga immun-una a kapanunotan maipapan iti trono ti Dios, ket naiyallatiwda idiay Sion, nga idiay ti pagnaedan ti Dios ken pangukomanna kadagiti nasnacion (Sal. 9:11–15). Daytoy a kapanunotan ket maitunos idiay Baro a Testamento nga idiay ni Cristo ken dagiti apostolesna ket agtugaw kadagiti trono a mangukom iti lubong (Mat. 19:28). Ti Sion ket dutokanna ti Baro nga Jerusalem idiay langit nga idiay a ti namnama ti talna, ayat, ken agnanayon a biag a naibatay iti Biblia ket mamimpinsanto a matungpal (Apo. 21:1–4).

**Datayo ti Templo ti Dios.** Kamaudiananna, ti Dios agnaed kadagiti tattaona. Ti verbo ti Hebreo a shakan, “agnaed,” ket naaramat a mangiladawan iti panagnaed ti Dios kadagiti tattaona idiay santuario (Exo. 25:8, 9). Daytoy a kapanunotan ti panagnaed ti Dios ket napigsa unay ta pinataudna ti sao a mishkan, “tabernakulo,” ti mismo a lugar a pagnaedan ti Dios. Ti verbo ket tudtudoenna pay ti ulep a nagnaed, “nagsaad” (shakan), iti rabaw ti tabernakulo (Exo. 40:35). Iti Baro a Testamento, daytoy a kapanunotan ket naidanon iti Cristiano, agraman ti bagi: “Dicay aya ammo a ti bagiyo isu ti Templo ti Espiritu Santo, nga adda cadacayo, isu a naggapu iti Dios? Ket saanyo a cucua ti bagiyo?” (1 Cor. 6:19). “Ta nagatangcayo iti maysa a pateg,” dinagdagup ni Pablo, “pagdayawyo ngarud ti bagiyo iti Dios” (1 Cor. 6:20).

### Paset III: Panangipakat iti Biag

**Ti Sursuro ti Trono.** Iti aldawtayo, dagiti kapanunotan a kinaari ken “trono” ket kas la saan a matudtudo unay a mayataday. Gapuna, napukawtayo ti rikna iti panagaripapa, raem, ken kinasagrado. Pagiinnadalan dagitoy a kapanunotan kadagiti agtutubo ken nataengan a tattao. Utoben dagiti sumaganad nga istratehiya a kas mabalin a wagas a panangidanon daytoy a kapanunotan:

1. Mangorganisar iti maysa nga outing [panagpasyar] iti natoralesa kadagiti kinatan-ok ken kinadayag dagiti aramid ti ima ti Dios a kas wagas a mangimaldit iti rikna ti kinatan-ok ken panagaripapa iti tronona.
2. Sarungkaran iti maysa a museo ti astronomy [mangtratar kadagiti nailangitan a bambanag, bitbituen ken law-ang] a kas maysa a wagas a panangapresyar iti awan patinggana nga unibersotayo.
3. Mangawis iti maysa a scientist a mangilawlawag iti kinarikut ken kinadatdatlag ti bagi ti tao.

**Ti Trono iti Panagdaydayaw.** Iti lawag ti panangadalmo iti trono ti Dios, panunotem manen dagiti servicio ti panagdaydayawyo, ti wagas ti panagkukuam idiay iglesia, ti wagas a panagkararagmo, panagkanta, ken panangasaba. Ti kadi panagpasindayag maipapan iti balligi ti misyon ti iglesia wenno ti kinaadu ti panangiyadal iti Biblia ket mayataday? Apay, wenno apay a saan?

**Ti Trono iti Namoralan a Principio.** Bigbigen ken apresyaren ti naarian a kaadda ti Dios iti karrubam, ti kabagiam, ti kabsatmo a lalaki wenno babai, dagiti nagannakmo, ken ti asawam. Kasano a ti kinapaypayso ti trono ti Dios ken iti kinatan-okna ket apektaranna ti kababalin ti pannakikayametmo kadakuada?

**Ti Trono iti Personal a Biagmo.** Damagem ta bagbagim ti sumaganad a saludsod: “Iti inaldaw a panagbiagmo, ania ti kayat a saoen ti kapanunotan a sika ti trono ti Dios?” Dayta ket, kasano a ti kapanunotan a sika ti trono ti Dios ket balbaliwanna ti wagas a panangtratarmo iti bagim, panangorganisarmo iti tiempom, panangornosmo iti sangakabbalayam, ken panagtignaymo idiay pagtrabahoam?

`Notes`