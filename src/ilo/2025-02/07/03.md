---
title:  Dagiti Dua a Kerubin
date:   12/05/2025
---

Apaman a dagiti immuna a nagannaktayo ket napapanaw manipud iti Minuyongan, ti Dios ket nangipaay iti namnama iti Misias (Gen. 3:15). Kalpasanna impasdekna ti maysa a napigsa unay a simbolo idiay ruruangan ti Eden: dua a kerubim agraman iti maysa a naraniag a gumilgilap a lawag iti nagbaetanda. Saan koma a mapukaw kadatayo a daytoy a buya ket asideg unay a maipadis iti lakasa ti tulag, maysa a simbolo ti trono ti Dios (Exo. 25:18).

`Basaen ti Genesis 3:21–24. Ania a trabaho ti naited nga aramiden dagiti kerubin—ken apay?`

Kabayatan a dagiti kerubin ket sigurado a naikkan iti pagrebbengan a mangbantay kadagiti managbasol manipud iti yaasideg iti kayo ti biag (Gen. 3:22), isimboloanda pay ti namnama, ti kari, nga iti maysa nga aldaw dagiti tattao ket maisublidanto idiay paraiso. “Ti Minuyongan ti Eden ket nagtalinaed a nabayag ditoy daga kalpasan a ti tao ket naibelleng manipud iti nasayaat a daldalanna. Ti natnag a puli ket nabayag a napalubosan a mangkita iti pagtaengan ti awan basbasolna, ti pagserkanna ket nabangenan laeng babaen kadagiti agbanbantay nga angeles. Idiay ruangan ti paraiso a banbantayan dagiti kerubin, ti nadiosan a dayag ket naiparangarang. Ditoy dimteng da Adan ken dagiti annakna tapno agdaydayawda iti Dios. Ditoy pinabaroda dagiti sapatada a panagtulnog iti dayta linteg a nasalungasing nga isu iti nangpapanaw kadakuada manipud Eden. . . . Ngem iti maudi a pannakaisubli, inton adda ti ‘maysa a baro a langit ken maysa a baro a daga’ (Apocalipsis 21:1), dayta ket maisublinto a nadaydayag ti pannakaarkosna ngem idi punganay.”—Ellen G. White, Patriarchs and Prophets, p. 62.

Ti sasao idiay Genesis 3:24 ket makapangayangay met: ti Biblia ket ipakitana a ti Dios “insaadna” ti kerubin iti daya ti Eden, ket ti sigud a sao ti Hebreo a naaramat ket shakan, ti ramut ti sao nga agpaay iti nasagradoan a “tabernaculo” (kitaen Exo. 25:9; Num. 3:26), a sadiay a ti kaadda ti Dios ket makipagian kadagiti tattaona. Nupay ti gagangay a balikas a Shekinah, nga agpaay iti kaadda ti Dios, ket saan nga agparang idiay Biblia, dayta met, ket naibatay iti daytoy a sao a masansan a naipatarus a “tabernakulo.” Maysa a litiral a patarus ti shakan ket mabalin a mabasa a, “ti Dios intabernakulona ti kerubin idiay daya ti Minuyongan ti Eden.”

Idiay Biblia, ti kerubin ket nainaig iti kaadda ti Dios (kitaen 1 Cron. 13:6; Sal. 80:1; ken Isa. 37:16), matudtudo nga iti tronona, nga isu ti lugar a pakaipakdaaran ti naganna. Ditay koma libtawan a paliiwen a dagiti 24 a lallakay nga isu a napan iti trono ti Dios idiay Apocalipsis 4 ken 5 ket nagkanta iti pannakaidaydayawna ken impakdaarda iti kalinteganna nga agturay a kas Maysa nga Isu a nangparsua kadagiti amin a bambanag (Apo. 4:11). Daytoy ket makatulong kadatayo a makaawat iti buya iti silid ti trono ken ti pasettayo a kas napakawan a managbasol iti pannakaikayamettayo iti Namarsuatayo.