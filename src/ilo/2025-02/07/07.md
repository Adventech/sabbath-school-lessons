---
title:  Adalen Pay
date:   16/05/2025
---

Basaen ti surat ni Ellen G. White, “The Controversy Ended,” pp. 669–671, 676–678, iti The Great Controversy.

Ni Satanas, iti naminsan ket maysa a mangabbong a kerubin, sinapulna a dadaelen ti panagtalek idiay trono ti Dios. Ti Dios ket pinalubosanna dagiti natnag nga angeles nga agtuloy iti yaalsada tapno maipakitada iti uniberso dagiti kinauneg ti kinadangkes nga umay manipud iti panangitan-ok iti bukod a bagi—ket kabayatan a ni Satanas ket allilawenna ti puli ti tao a tumipon iti gubatna a maibusor iti Dios, ni Cristo ket namimpinsan nga inabakna isuna idiay kruz, a pinatalgedanna ti maysa a lugar nga agpaay iti sangkataoan nga iti naminsan ket nagtakderan dagiti natnag nga angeles. Dagiti managbasol, ken Cristo, ket nalatak nga agbaw-ingda a maibusor kadagiti tuntontonen ni Lucifer. Ti maudi a buya ket, iti sumagmamano a wagas, maysa a dakdakkel pay a pannakaiparangarang iti kinaimbag ken ayat ti Dios ngem iti addan sakbay pay ti pannakatnag ni Lucifer. Nupay ti Dios ket dina pulos a tinudingan dayta a dakes a maadda koma, ken maysa a trahedya a nabuyogan kadagiti agnanayon a supapak, inton amin ket maaramid, ti kinaimbag ken ti ayat ti Dios ket maiparangarangto kadagiti wagas a di pay napaspasamak idi.

Ni Cristo “kinitana ti nasubbot, napabaro iti bukodna a ladawan, tunggal puso a mangaw-awit iti naan-anay a pannakaimaldit ti nadiosan, tunggal rupa ipaduyakyakna ti kaladawan ti Arida. Makitkitana kadakuada ti bunga ti panagrigat ti kararuana, ket Isu napnek. Kalpasanna, iti maysa a timek a dumanon iti naurnong nga umariwekwek a nalinteg ken nadangkes, Ipakdaarna: “Kitaenyo ti nagatang ti darak! Kadagitoy nagsagrapak, kadagitoy natayak, tapno agtaengda iti imatangko iti amin nga agnanayon a panpanawen.” Ket ti kanta a pagdaydayaw manipud kadagiti nagkawes iti puraw iti likmut ti trono: “Maiparbeng daydi Cordero a napapatay idi, nga umawat iti kinapigsa; ti kinabacnang ken ti kinasirib, ken ti pannacabalin, ket ti dayaw ken ti dayag, ken ti bendicion.” Apocalipsis 5:12.”—Ellen G. White, The Great Controversy, p. 671.

**Salsaludsod a pagiinnadalan:**

`Panunotem nga agtakder iti sango ti Dios agraman iti amin a ruker, amin a ruker ti kababalin, amin a di umiso nga aramid, amin a di umiso a kapanunotan, amin a di umiso a panggep a naan-anay a maipalgak iti sangoananna! Ania ti nainkalintegan ken nasayaat a maiparbeng kenka? Ania ngarud laeng ti namnamam? Apay a masapul nga addaantayo iti “nadiosan a kinalinteg, a magun-odan gapu iti pammati ken Jesu-Cristo, a maipaay cadagiti amin a mamati” (Rom. 3:22) a mangabbong kadatayo itan, ken idiay pangukoman, idinto ta kasapulantay unay dayta? Iti pangababaan, apay a kasapulantayo ti evangelio?`

`Ni Juan a Mammautisar, kas nakitatayon, ket inaramidna ti paset ti maysa a serafin—maysa a sumsumged ken manglawag a silaw. (Kitaen ti Juan 5:35.) Pudno unay, nga Isu idi, ti nangisagana iti dalan ni Cristo, a nangiwaragawag iti umuna a panagparang ti Misias. Kasano ti panangiggem dagiti tattao ti Dios iti maudi nga al-aldaw iti maysa nga umas-asping a naimpadtoan a paset?`