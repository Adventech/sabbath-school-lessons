---
title:  Kas la Beggang a Sumsumged 
date:   13/05/2025
---

Ti kerubin, mabalin a kas sibibiag a parsua (Eze. 10:8) wenno ti balitok a mangisimbolo kadakuada (Exo. 25:18), ket agparang iti intero a Daan a Testamento. Masansan a naipakitada a kas nakatakder iti sibay iti trono ti Dios, nga irangrangrangda ti dayag ti Dios iti uniberso. Ti kerubin ket naibordada pay iti bengbeng [kortina] sakbay ti Kasasantoan a Disso (Exo. 26:1). Iti libro dagiti Salmo, ti kangatoan a pannakabalin ti Dios iti ngatoen ti parsua ket naindaniwan a nailadawan a kas Dios a maipangato iti angin babaen iti kerubin (Sal. 18:10). Ti Dios imbilinna a ti lakasa ti tulag ket linongan dagiti dua a natibker a balitok a kerubin a dagiti paypayakda ket nakaukrad nga agsinnagid iti maysa ken maysa (Exo. 25:18–20).

`Basaen ti Ezequiel 1:4–14. Ania dagiti pagpapadaan a makitam iti daytoy a teksto ken dagiti buya a naipakita idiay Isaias 6:1–6 ken Apocalipsis 4:1–11?`

Ti Ezequiel ket naiparang a nabuyogan iti maysa a makaguyogoy a buya ti pannakabalin ti Dios. Dayta ket maysa a makaulaw a buya no irugi, padisanna ti nakaikulboan dagiti tattao ti Dios a kasasaad iti pagbibiaganda iti dayta a kanito: dagiti napili a tattao nga awan idiay daga a naikari no di ket idiay panangkayaw ti Babilonia. Kabayatan nga adalen ni Ezequiel ti buya a naikabil iti sangoananna, timmangad isuna ket nakitana ti trono ti Dios iti ngatoen amin dayta.

Paliiwen ti napateg a pannakaipadana kadagiti dadduma a sirmata ti “trono.” Dagiti sibibiag a parsua a nasaksian ni Ezequiel ket addaanda iti isu met laeng a ruprupa a kas kadagiti sibibiag a parsua idiay sirmata ni Juan: maysa a leon, maysa nga agila, maysa a vaka, ken maysa a tao.

Dagiti nakaskasdaaw a parsua nga addaan kadagiti uppat a ruprupa ket saanda a masinunuo a nainaganan idiay immuna a panangiladawan ni Ezequiel; ngem iti ud-udina, iti sabali a buya ti silid ti trono (kitaen Eze. 10:1–21), nanagananda ti “kerubin,” ken masarakantay pay ti sumsumged a beggang manipud iti sirmata ni Isaias a serafin. Agpapadada kadagiti ruprupa dagiti sibibiag a parsua a naibaga idiay sirmata ni Juan.

Sadinoman a pakakitaantayo iti trono ti Dios—uray pay idiay mangyanniniwan a lakasa ti tulag, nga isu a nagservi a kas lugar a pakisinnarakan ti Dios ken Moises (Exo. 25:22), wenno iti makapugsat anges a sirmata dagiti mammadto–ti kerubin ket kankanayon nga adda idiay. Nasinged a naisinggalotda iti trono ti Dios. Amin dagiti parsua ti Dios ket naaramidda a mangipaduyakyak iti dayagna—uray pay no sarsaritaentayo ti maipapan iti nataoan a puli a naaramid a kaladawanna wenno dagiti nabiag nga angeles nga isu a naipasdek a sumaruno iti nadayag a tronona.

`Santo, santo, santo ti Apo a Dios a Mannakabalin amin. Ania iti rukodmo iti pannakaidilig iti kinasanto a nasaksian ni Ezequiel ditoy? Ania iti ibaga ti sungbatmo maipapan iti pannakasapulmo iti evangelio?`