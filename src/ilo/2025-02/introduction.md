### Dagiti Mangipakaammo iti Padto

Idi Umuna a Gubat ti Gulpo (1991), maysa a pagaammo a Protestante a mannurat ken managbitla ti nakombinsi a ti libro ti Apocalipsis ket impadtona daytoy a dangadang. Ti argumentona ket naibatay iti kinapudno a dadduma kadagiti helicopter idiay gubat ket kakitada dagiti dudon a nailadawan idiay Apocalipsis 9. “Ket linuctanna daydi abut a mangliwengliweng; ket rimmuar ti asuc idi abut, a cas la iti asuc ti maysa a dackel nga horno, ket nagsipnget ti init ken ti angin iti daga maipuon iti asuc daydi abut. Ket rimmuar iti asuc dagiti dudon iti rabaw ti daga; ket naiccanda ti pannacabalin, a cas ti pannacabalin dagiti manggagama ti daga” (Apo. 9:2, 3).

Saan a dayta iti kaimbagan a wagas a panangipatarus iti padto ti Biblia, saan kadi? Nupay kasta, dagiti patarus a kastoy ket gagangayda. Kinaagpaysoanna, iti panaglabas ti pinulpullo a tawtawen iti kinaadu dagiti libro, artikulo, bidyo, ken ita dagiti websites, nga amin naitalagada iti padto, ket nangaramidda kadagiti adu a padpadto, pakairamananen ti panangikabil iti petsa, maipapan kadagiti maudi a paspasamak—a kaaduanna ket naisentro iti likmut dagiti gubgubat wenno riribok idiay Tengnga a Daya (Middle East).

Ken, siddaaw iti amin a siddaaw, iti amin a kasasaad, dagidiay a padpadto ket awan ti natungpal.

Kas Adventista Del Septimo Dia, alaentayo ti maysa a naiduma a panangkita, maysa a naisentro-ken-Cristo a panangkita, a ti sentro ti padto ket saanen nga iti maymaysa a lugar idiay Middle East ken aniaman a dangadang ti buybuyot a mapasamak idiay. No di ket, kitaentayo dagiti padto babaen kadagiti lente ti dakkel a panagbinnusor iti nagbaetan ni Cristo ken ni Satanas—maysa a sangalubongan a naespiritualan a balubal nga agpatingga inton dagiti tattao ti Dios, Judio ken Gentil (kitaen ti Apo. 12:17; Apo. 14:12) ket sangoenda ti maudi a rigat [krisis], a maisentro iti panagdaydayaw iti Namarsua (kitaen ti Apo. 14:7), a kas maisupadi iti animal ken iti ladawanna.

Maysa a kangrunaan nga elemento iti pannakaawat kadagitoy padto iti maudi nga aldaw ket ti Daniel 2, nga isu a nanglaun saan laeng nga iti naibatay iti pakasaritaan a pannakabinsabinsa dagiti padto no di ket ti makaipatarus a tulbek a manglukat met kadagiti kaipapananda.

Ti Daniel 2 ket ipakitana dagiti uppat a pagpagarian ti lubong—Babilonia, Medo-Persia, Grecia, Roma—a sinaruno ti panangipasdek ti Dios iti agnanayon a pagarianna, “ ‘maysa a pagarian nga caanoman dinto madadael ket ti panagturayna dinto met maited iti sabali nga ili; ngem burakennanto ken ibusennanto amin dagitoy a pagpagarian, ket isu agtalinaedto iti agnanayon’ ”

(Dan. 2:44). Dagiti agpadpada a padto idiay Daniel 7 ken 8 ket launenda daytoy isu met laeng a kangrunaan a pannakaibaskag, a dagitoy ket dagiti pagpagarian ti lubong a tumaud ken agpukaw agingga a ti pagarian ti Dios ket agnanayon a maipasdek.

Idiay Daniel 7, ti angel a mangipatarus ket ibagana amin dagita nga agpaay kadatayo: “ ‘ “Dagitoy dadackel nga an-animal, isuda nga uppat, uppatda nga ar-ari a bumangonto ditoy daga. Ngem dagiti sasanto ti Cangatoan awatendanto ti pagarian, ket tagicuaendanto ti pagarian iti agnanayon, iti met laeng agnanayon nga awan inggana” ’ ” (Dan. 7:17, 18).

Uppat a nailubongan a pagpagarian (Babilonia, Medo-Persia, Grecia, ken Roma) dagiti aggunay iti maysa a di mapugsat a panagsasaganad iti panaglabas ti panawen agingga, kalpasan ti maikadua a yaay ni Jesus, ti Dios ipasdekna ti agnanayon a Pagarianna.

Pudno unay, addatayo pay laeng ditoy, iti panawen ti Roma, ti maikapat ken maudi a naidagaan a pagarian sakbay iti panagsubli ni Cristo.

Iti daytoy naibatay iti pakasaritaan a panangkita a kas pamuon iti pannakaawat iti padto, intayo adalen ita a tremestre ti tema no kasano iti panangipatarus iti padto ti Biblia, nangnangruna dagiti dadduma a matudtudo a panangtukoy, is-istoria, ladladawan, ken pangngarig a manglukat kadagiti naimpadtoan a kinapudno ken maudi a paspasamak.

Mangrugitayo manipud iti pakasaritaan ti panamarsua iti Genesis—napateg nga agpaay iti pannakaawat saan laeng nga iti padto no di pay ket no ania dagiti sumaruno, nangnangruna ti kruz ken ti mangabbong nga ipapatay ni Jesus—agingga iti torre ti Babel, agingga iti serbisyo ti santuario, agingga kadagiti Salmo, uray pay kadagiti panagassawa iti Daan a Testamento. Kadagitoy amin, ken ad-adu pay, masarakantayo dagiti ladladawan, simbolo, ken pangngarig a, no maadal a nabuyogan karkararag ken maysa a napakumbaba, pasakop nga espiritu (no basaem ti Biblia a nabuyogan iti maysa a nasukir a puso, saysayangem ti tiempom), ket tumulong a mangaramid a sibibiag kadagiti padto iti panawen ti panungpalan, nangnangruna idiay Apocalipsis.

Ti maysa a tremestre ket sigurado a saan nga umdas a panawen a rugian ti panangadal iti amin nga is-istoria ken ladladawan a tumulong a manglukat iti naimpadtoan a kinapudno. Asino ngay iti makaammo—nalabit a kasapulantayo ti kinaagnanayon nga agpaay dayta. Ngem agingga iti dayta, babaen ti parabur ti Dios, intayo adalen ti aniaman a kabaelantayo.

_Ni Shawn Boonstra ket speaker/director iti Voice of Prophecy ministry. Dagiti broadcasts ken liblibrona ket nagserbi a gubuayan iti inspirasyon iti intero a lubong, ken kadagiti tawtawen, dagiti panagibanghelyona ket naipabuya iti amin a kontinente malaksid iti Antarctica._