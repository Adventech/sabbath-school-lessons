---
title:  Nagbaetan ti Daga ken Baybay
date:   30/04/2025
---

Ti ladawan ti daga ken baybay iti Biblia, nangnangruna iti padto, ket mabalin a makatulong unay nga impormasyon. Kitaen ti kasasaad dagiti simbolo ti daga ken baybay iti padto ti Biblia, nga isu nga agdumada unay.

“Iti simbolo, no ti daga ken baybay ket agnaigda, ti daga ket masansan nga itakderanna ti naurnos a lubong, wenno uray pay ti Israel, kabayatan a ti baybay ket tudtudoenna dagiti nasnacion ti Gentil a mangam-ames iti dayta a kas iti panangam-ames ti baybay iti daga.”—Beatrice S. Neall, “Sealed Saints and the Tribulation,” in Symposium on revelation, Book 1, ed. Frank B. Holbrook, (Silver Spring, MD: Biblical Research Institute, General Conference of Seventh-day Adventists, 1992), p. 260.

Iti daytoy a kapanunotan, ti daga ket maysa a lugar ti kinatalged, naipasdek iti gobierno ti Dios; ti baybay itakderanna ti saan a natalged a riribok dagiti nasnacion a naipasdek iti nataoan a kinapasindayag.

`Iti kapanunotan a naibaga iti ngato a kas lawag, basaen ti Apocalipsis 12:15, 16 ken Apocalipsis 13:1, 11. Paliiwen ti panagnaig ti danum ken ti daga. Kasano iti pannakaaramatda, ken ania iti maisuroda kadatayo maipapan iti pannakaawat iti padto?`

Paliiwen a ti dragon ket agaramat iti danum a mangidadanes iti babai (ti iglesia). Kas iti nakitatayon, iti padto, ti danum ket masansan nga isimboloanna dagiti nailubongan a gobierno ken ti riribok ken gusoguso a masansan a mangtaming kadakuada. Gapuna, makitatayo no kasano a kabaelan ni Satanas nga aramaten dagiti tattao, nga iduron dagiti pangpanguloda, tapno idadanesda dagiti tattao ti Dios iti adu unay a paset ti pakasaritaan ti iglesia.

Kasta met, dagiti Adventista Del Septimo ket naawatanda a ti Apocalipsis 12:16 ket mangitudo iti ipapan dagiti naidadanes a mamati idiay Baro a Lubong. No ti pannakaawattayo iti daga ken baybay ket husto, ania ti ibaga daytoy maipapan iti pannakaipasdek ti Republika ti Amerika?

Mabalintayo kadi nga ibilang dayta a “daga” iti umiso a wagas a ti “Naikari a Daga”—ket maysa a lugar a nailasin nga agpaay kadagiti tattao ti Dios? Mabalin kadi a dayta iti gapu no apay a ti immuna nga animal ti daga ket agparang a kas kordero? Nupay ti America ket saan a pulos a nagbalin a “Baro nga Israel” a kas kayat a makita dagiti sumagmamano kadagiti immuna a nangipasdek iti dayta, iti nabayag a panawen dayta ket nagbalin a maysa a daga ti narelihiyosoan a wayawaya kadagiti riniwriwriw a sangalubongan a narelihiyosoan a naidadanes.

Daksanggasat, daytoy a kas la kordero nga animal ket iti maysa nga aldaw agsaonto a “kas maysa a dragon” (Apo. 13:11). Ti Estados Unidos, nabayagen a maysa a silaw ti narelihiyosoan a wayawaya nga agpaay iti naidadanes, ket agbalinto a naturay a narelihiyosoan a mangidadanes! Daytoy ket maysa pay nga ehemplo no ania iti mapasamak inton ti sangkataoan ket pilienna nga iturayan ti bagbagina imbes nga iturayan ti Dios.