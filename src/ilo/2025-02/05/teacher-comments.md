---
title:  Komentaryo Dagiti Mannursuro
date:   02/05/2025
---

### Paset I: Pakabuklan

**Kangrunaan a Teksto:** Salmo 46:10

**Sentro ti Adal:** Gen. 1:29; Dan. 2:44, 45.

Maysa nga aldaw maysa nga ama, idi makitana a ti anakna ket masikuran, innalana isuna tapno mangkita iti maysa a pelikula maipapan ti natoralesa. Ti pelikula ket maipapan iti biag dagiti animal. Ti gandat ti ama ket tapno isurona iti anakna ti kinapintas ti Panamarsua barbareng maawatanna a nasaysayaat ti napintas a kababalin ti Dios ket iti kasta ket itan-okna Isuna gapu kadagiti nakaskasdaaw a planona iti biang ti sangkataoan. Daksanggasat, ti pelikula ket napno iti kinaranggas. Naiparang kadagiti animal ti naranggas a kinadawel. Ti napigsa a kali ket pinapatayna ti nakapsut a sallapingaw. Ti nadangkes inabakna ti naemma. Ken ti patay nagraira iti ngatoen ti biag. Ti ubing napabutngan ket nangrugin nga agsangit. Impukkawna iti amana nga agawiddan. Nalawag unay, ti wagas a panangisuro ti ama ket saan a naballigi.

No utobentayo ti dalan ti pakasaritaan ti tao, maipasangotayo iti isu met laeng a kinapaypayso. Ti pakasaritaan ti tao ket napno kadagiti gubgubat, panangirurumen [panangabuso], ken panangallilaw. Dagiti napigsa a nasnacion ket rumekenda dagiti babassit a nasnacion, ken masansan unay nga agraira ti nailubongan a pannakabalin iti ngatoen ti sirib ken hustisya. Ni Solomon, iti librona nga Eclesiastes, ket nakitana ti isu met laeng a banag: “Iti disso a pangocoman adda met kinadangcoc sadiay; . . . adda sadiay ti kinadangkes” (Ecl. 3:16).

Manipud iti ubing nga agsangsangit gapu iti kinaranggas dagiti animal agingga iti masirib a pilosopo a mangpampanunot kadagiti di ninamnama ken di mailawlawag a panagbaliw ti biag ti tao, isu met laeng a makariribok a saludsod ti tumaud: Apay a mapaspasamak daytoy? Daytoy kadi ti plano ti Dios agpaay iti lubong? Sadino ti ayan ti Dios iti daytoy dakes a pannakariro? Kadagitoy a salsaludsod, ti Biblia ket mangted iti dua a sungbat. Ti umuna a sungbat ket masarakan iti adayo a napalabas ti sangkataoan, iti istoria ti Pannakatnag idi nasalungasing ti umuna a bilin ti Dios. Ti maikadua a sungbat ket masarakan iti padto. Iti agpada a sungbat, naibaskag ti solusyon ti nataoan a leddaang.

### Paset II: Komentaryo

**Ti Umuna a Bilin**

Ti umuna a daras a ti Biblia ket itudona ti maysa a bilin ket masarakan iti lawag ti maikadua nga istoria ti Panamarsua (Gen. 2:16, 17), naisilpu iti taraon, ti umuna a sagut ti Dios iti tao (Gen. 1:29). Ti verbo a tsawah, “ibilin,” ket nainaig iti naggapuan ken pakasaritaan ti sao a mitswah, “bilin.” Ti “bilin” ket ad-adu pay ngem iti maysa a nasken a bilin a masapul a tulnogen dagiti tattao, maysa nga aramid a dawaten ti Dios nga aramiden dagiti tattaona. Idinto ta ti Dios ket “imbilinna” dagiti ar-aramid ti Panamarsua (Prov. 8:29) isingasingna a ti aw-awagantayo a maysa a “bilin” ket, kinaagpaysoanna, maysa a sagut manipud iti Dios agpaay iti tao (Exo. 24:12; Neh. 9:13).

Daytoy a sagut ket agpaay iti ragsak ken biag ti tao ket iti kasta “ ‘agbiagto cadacuada’ ” (Lev. 18:5). Gapu itoy, ti sumasalmo agkararag, “itdem a siaayat caniac ti lintegmo” (Sal. 119:29, litiral a patarus ti nagsurat). Napateg unay, ti umuna a bilin ket mangrugi met iti parabur, ti sagut ti amin a kaykayo:

“ ‘cadagiti amin a cayo . . . mangancanto a siwayawaya’ ” (Gen. 2:16).

Iti kasta ngarud, ti umuna a sungbat iti bilin ti Dios ket, iti panangawat iti parabur ti Dios ken panangnanam iti sagutna. Ti maikadua a sungbat ket ti panangliklik iti pannangan manipud iti maiparit a kayo. Agpadpadada a ti kari ti biag ken patay ket siguradoda. Agpadpada a dagiti verbo ket absolute infinitive, nga isu a mangiyebkas iti kapanunotan ti kinasigurado. Ti kari ti sagut ti biag ket sigurado a kas iti kinasigurado iti ballaag ti patay a naisilpu iti panagsukir. Manipud iti mismo a pangrugian, dagiti dua a daldalan ket nalawag unay a naibaskag. Mabalin nga awatentayo ti Dios, ket nanamentayo ti biag, wenno agtukiadtayo Kenkuana, ket mataytayo. Agpadpada a dagitoy a manamnama ket siguradoda: “ ‘incabilco iti sangom ita nga aldaw ti biag ken ti imbag, ti patay ken ti dakes’ ” (Deut. 30:15).

**Dagiti Padto Dagiti Nasnacion**

Ti libro ti Daniel ket naisurat iti dua a pagsasao. No ti mammadto ket maseknan kadagiti pagpagarian dagiti Gentil, isu ket agsurat iti Aramaic, ti lingua franca iti dayta a panawen. No ti mammadto ket maseknan iti naespirituan a pagtungpalan dagiti tattaona, isu ket agsurat iti Hebreo, ti pagsasao dagiti tattao ti Dios iti dayta a panawen. Dagiti padto ni Daniel idiay kapitulo 2 ken 7 ket masarakan ida idiay segkay ti Aramaic, ken maseknanda ngarud, iti gasat dagiti nasnacion dagiti Gentil. Iti kasta ngarud, dagitoy dagiti padto a kitaentayo.

Idiay Daniel 2, ni ari Nabucodonosor ti Babilonia ket naaddaan iti maysa a naimpadtoan a tagtagainep iti maysa a ladawan a mangitakder iti panagsasaganad dagiti pagpagarian ti lubong. Ti mensahe ken Nabucodonosor, ti nangbangun iti Babilonia, ket ti pagarianna ket saan nga agnanayon nga agtakder, no di ket sarunoento dagiti dadduma a pagpagarian, agingga iti panungpalan ti panpanawen inton amin a pagpagarian ket madadaelto ken masukatan babaen ti pagarian ti Dios, nga isu laeng ti pagarian a “ ‘caanoman dinto madadael’ ” ken

“ ‘isu agtalinaedto iti agnanayon’ ” (Dan. 2:44). Ni Nabucodonosor ket nagmadi a mangawat iti daytoy nadiosan a naituding a pagtungpalan. Iti sungbatna iti padto, ni Nabucodonosor nagkeddeng a dagus a mangipatakder iti maysa a ladawan [estatua] a puro a balitok. Daytoy nga estatua ket ipakpakitana ti gandatna a mangsumra ken mangsukat iti plano ti Dios agpaay kadagiti nasnacion. Imbes a ti pagarian ti Dios a mangsukat iti amin a naglabas a pagpagarian ti daga, ti plano ni Nabucodonosor ket urnongenna amin a nasnacion iti sidong ti turayna (Dan. 3:7).

Iti Daniel 7, ti tagtagainep ni Daniel kadagiti animal ket nainaig ken Darius, ti ari ti Persia nga isu a mangibagi iti sumaruno a pakatungpalan ti padto ti estatua [ladawan]. Saan a kas ken Nabucodonosor, ni Darius ket rinaemna ken inawatna ti Dios a kas agturay kadagiti nasnacion (Dan. 6:25–27). Nupay dagiti dua a padto ti Daniel 2 ken 7 ket maseknan iti isu met laeng a panagsasaruno dagiti uppat a nasnacion (Babilonia, ti Medes ken Persia, Grecia, ken Roma), ti sentro ti pagpatinggaan ti pakasaritaan ket naiduma iti tunggal padto.

Iti sirmata ti estatua [ladawan], ti pagpatinggaan ket namarkaan babaen ti pannakadadael dagiti pagpagarian ti daga, sinaruno ti pannakaipasdek ti agnanayon a pagarian ti Dios, nga isu a “ ‘caanoman dinto madadael’ ” ken

“ ‘isu agtalinaedto iti agnanayon’ ” (Dan. 2:44). Idiay tagtagainep dagiti animal, ti panagpatingga ket naiyeg babaen ti yuumay ti Anak ti Tao, ni Jesu-Cristo a Mismo, kadagiti ul-ulep (Dan. 7:13, 14; idilig iti Marcos 13:26, 27).

**Ti Nadiosan a Solusyon**

Ti istoria ti Genesis iti Pannakatnag ken dagiti napaltiingan a padto maipapan kadagiti nasnacion ket saanda laeng nga iladawan ti pannakaitublak ken saan a panagballigi dagiti tattao idi a ginandatda a sukatan ti Dios; ipaayda pay kadatayo ti kakaisuna a solosyon ti Dios iti parikut ti tao, a daytoy ket ti pagarian ti Dios.

Segun iti teksto ti Genesis, ti pannakatnag da Adan ken Eva ket napasamak a naisilpu iti umuna a bilin a manginaig iti biag iti pannakaammo ti imbag ken dakes. Napateg unay, ti kayo ti biag ken ti kayo ti pannakaammo ti imbag ken dakes ket agpadpadada nga adda idiay tengnga ti Minuyungan, agassidegda iti maysa ken maysa, nga isingsingasingna ti panagkayamet iti nagbaetanda. Iti kanito a dagiti tattao ket mangala iti bunga manipud iti kayo ti pannakaammo ti imbag ken dakes, awanen ti pannakagun-odda iti kayo ti biag (Gen. 3:22–24).

Adda dua nga ad-adal a maalatayo manipud iti daytoy: umuna, ti biag ket saan a gagangay a paset ti sangkataoan. Dagiti tattao ket saan nga agnanayon. Uray pay idiay Minuyungan ti Eden, da Adan ken Eva ket nagdas-alda iti maysa nga akinruar a paggapuan ti biag. Ken ti maikadua, ti biag ket saan laeng maysa a biological a kasasaad; dayta ket addaan met iti naespirituan ken namoralan a dasig.

Segun kadagiti padto ni Daniel, ti saan a panagballigi dagiti nasnacion a mangipasdek iti kapia ken ragsak, kalpasan iti nasungit a gandatda a mangipatakder iti torre ti Babel, ken gapu iti tarigagayda nga agkaykaysa a maibusor iti Dios, ti Namarsua, nga isu a bimmaba ken nangiwaras kadakuada (Gen. 11:4–9). Iti panangtukoy iti istoria ti torre ti Babel, ti padto ti Daniel 2 ket tudtudoenna ti umas-asping a tignay nga agturong iti panagkaykaysa iti nagbaetan ti naidagaan ken ti narelihiyosoan idiay panungpalan ti panawen: ti landok (ti turay ti estado) ket gandatenna a lumaok iti damili (ti narelihiyosoan a turay, ti Iglesia Romana). Naibaga kadatayo a “cadagiti al-aldaw dagita nga ar-ari, ti Dios ti langit mamangonto iti maysa a pagarian nga caanoman dinto madadael’ ” (Dan. 2:44).

Idiay Daniel 11:43, ti ari ti amianan (narelihiyosoan a turay) ket makitipon iti ari ti abagatan (naidagaan a turay) ket agtimpuyogda nga agtakder a maibusor iti bantay ti Apo agraman ti gandat a “talipupusennanto dagiti adu’ ” (Dan. 11:44). Kalpasanna, ti padto ibagana kadatayo a, kas idiay Daniel 2, ti panagpatinggana ket dumteng nga awan iti aniaman a tulong (Dan. 11:45; idilig iti Dan. 2:45). Idiay libro ti Apocalipsis, ti sirmata ti gubat ti Armagedon ket tudtudoenna iti isu met laeng a tignay nga agturong iti panagkaykaysa: dagiti ar-ari ti daga ket aguurnongda a maibusor iti pagarian ti Dios (Apo. 16:16). Ti naimpadtoan a pannakailadawan ti gagangay nga ingangato ken pannakatnag dagiti nasnacion nga agpatingga iti kellaat nga iseserrek ti pagarian ti Dios nga “agtalinaedto iti agnanayon” ket maysa a pammasingked iti kakaisuna laeng a mabalin a solosyon iti parikut dagiti nasnacion. Ti laeng pagarian ti Dios, a kayatna a saoen ti panagsubli iti kasasaad ti Minuyungan ti Eden, ti mangyeg iti agnanayon a biag. Kalpasan laeng dayta, a ti umuna a bilin ket matungpalto, ket dagiti nasnacion ket maagasandanto kadagiti sugsugatda (Apo. 22:2).

### Paset III: Panangipakat iti Biag

**1. Adal iti Panangipangulo.** Idi naammoan ni Nabucodonosor a ti panagturayna ket makedngan iti olo a balitok iti estatua [ladawan], impatakderna ti maysa nga estatua a naaramid iti puro a balitok. Ania dagiti ad-adal a masursurotayo manipud iti pagwadan ni Nabucodonosor maipapan iti pannakasapul iti kinapakumbaba iti panagipangulo? Kasano a ti istoriana ket isuronatayo a saan laeng a datayo ti makabael a mangaramid, ken sidadaan a mangaramid, iti husto a trabaho? Kasta met, ania ti isuro ti personal nga istoria da Nabucodonosor ken Daniel maipapan iti pammati (panagtalek iti Dios), uray pay no saanen a datayo ti agturay?

**2. Adal iti Politika.** Idiay panungpalan ti panawen, dagiti nataoan nga agtuturay ket agtitimpuyogda a mangsukat iti pagarian ti Dios, kas iti inaramid dagiti agbangbangun iti torre ti Babel. Kasano iti isusungbatmo iti sulisog iti dakes a panaggandat ken panagplano a manggun-od iti suporta kadagiti kapanunotam? Basaen ti Daniel 3:8 ken Daniel 6:4–13. Ania ti masursurotayo manipud iti biddut dagiti Caldeos nga isu a nagplano iti maibusor ken Daniel tapno maalada ti lugarna? Kasano iti panangtukiadtayo a sibaballigi iti panangpalubos kadagiti napolitikaan a maniobra ken personal a gandat ken ngayangay nga agraira iti ngatoen ti kinapudno ken hustisya?

**3. Adal iti Panangkita.** Ti parikut kadagiti naidagaan nga ar-ari idiay padto ti Daniel ket “nakasentroda iti agdama.” Kinaagnanayon, ti masakbayan a pagarian ti Dios, ket saan a paset ti kinapaypaysoda. Daytoy a banag ket maipakat iti amin a paset ti biag. Ni Ellen G. White ibalakadna, “Awan ti wagas ti negosyo wenno plano ti biag ti agbalin a nasayaat wenno naan-anay a mangarakop laeng kadagiti apagbiit a tawtawen daytoy agdama a biag.” Kalpasanna binalakadanna dagiti tattao nga “alaenda ti kinaagnanayon kadagiti panagplanoda.”—Education, p. 145. Kasano a maliklikantayo iti panangaramid iti isu met laeng a biddut nga inaramid dagiti naidagaan nga ar-ari idiay padto?

`Notes`