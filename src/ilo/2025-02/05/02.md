---
title:  Ti Kauunaan a Bilin
date:   27/04/2025
---

Ti Minuyongan ti Eden ket maysa a silid a pagadalan dagiti immuna a tattao ti Dios, maysa a lugar a sadiay ti pannakilangenda iti sangaparsuaan ket isurona ida nga awan patinggana ken dagiti kaputotanda iti ad-adu pay maipapan ti Namarsuada. “Ti nasantoan a paris ket saanda laeng nga annak iti babaen ti naamaan a panangaywan ti Dios,” kuna ni Ellen G. White, “no di ket estudyante a mangaw-awat kadagiti sursuro manipud iti naan-anay iti pannakaammona a Namarsua. . . . Dagiti palpalimed ti makita a uniberso—‘dagiti nacascasdaaw nga ar-aramid daydiay a naananay iti pannacaammo’ (Job 37:16)—intedna kadakuada ti maysa a di-agpatpatingga a gubuayan ti sursuro ken ragsak.”— Patriarchs and Prophets, pp. 50, 51.

`Basaen ti Genesis 2:9–17. Ania iti immuna a bilin, maysa a parit, nga inted ti Dios iti tao, ken apay a dayta ket napateg unay?`

Ti immuna a pannakaaramat ti ramut ti verbo a tswh, “bilin,” nga inted ti Dios iti tao ket idiay Genesis 2:16, ti bilin a saan a pannangan manipud iti kayo ti pannakaammo iti imbag ken dakes. Kasano a dagiti dadduma a pannakaammo ket maiparit? Saan kadi a kankanayon a pagimbagan iti ad-adu a kapadasan ken pannakaammo?

Saan segun iti Sursurat: ti Dios ket nainggandatan iti sapasap a panangisurona kadagiti tattaona kabayatan nga ispalenna ida manipud iti napaut a panagsagaba a patauden dagiti dadduma a pannakaammo, kas iti mapasamak iti ud-udina idi pinili dagiti tattao a mangituray kadagiti bukodda a bagbagi imbes koma nga iturayan ti Apo a Mismo.

Napalabas dagiti adu a ribu a tawtawen, idi a dimmawat ti Israel iti maysa nga ari, ti Apo imbaskagna dagiti supapak (kas natakuatantayo idi napalabas a lawas), ket pinakaammoanna dagiti tattaona nga iti pangngeddeng nga umadayo manipud Kenkuana manipud iti direkta a panangiturayna ket agpaut agingga iti panungpalan iti panawen.

Kabayatan a dagiti ar-ari ti Israel ket nagbalin nga ad-adda a nadangkes, dagiti tattao iti tulag ti Dios ket nagbalinda a nailubongan unay, ken kasta unay iti pannakaikkatda manipud iti panggepda, a ti Dios ket ad-adu pay nga inikkanna ida iti kinayatda: nataoan a gobierno.

Ti panangbasa iti libro ni Daniel a sipapanunot iti daytoy a pakasaritaan ket mabalin a manglawlawag: saan laeng a ti panagmarcha dagiti pagpagarian a nailadawan kadagiti sirmata ti libro ket maysa a panangidarum kadagiti “nasnacion”—dagiti Gentil—maysa met dayta a panangidarum kadagiti di panagballigi ti Israel, ti panagtukiadda a mangsurot kadagiti mitswot ti Dios (bilbilinna). Dagiti sinigsiglo a pannakasakup, imbes a ti wayawaya nga immuna a naited idiay Eden, ket agbalin a baro a siled a pagadalan a sadiay a dagiti siaanamong a puso ket mabalinda a saksian ti nalatak unay a panagduma dagiti pagpagarian daytoy a lubong ken ti pagarian ti Dios.

`Panunoten dagiti kita ti pannakaammo, uray pay ita, nga adu kadatayo a nasaysayaat no saantayo a naam-ammoan. Kasano a daytoy ket tumulong kadatayo a makaawat iti naiparit idiay Eden?`