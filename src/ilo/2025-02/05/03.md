---
title:  Daniel 2
date:   28/04/2025
---

Iti panawen ti panangkayaw ti Babilonia, babaen ti mammadto a Daniel, a ti Dios ket imparangna ti makaawis unay a panangiladawan iti adda a panagkakayamet dagiti tattaona ken dagiti pagpagarian daytoy a lubong. Dagiti tattaona ket saandan nga agbukbukod; ap-apitenda itan dagiti supapak dagiti pilida. (Ken, nalabit, makaad-adal manipud kadakuada?)

`Basaen ti Daniel 2:31–35, nga isu a mangted iti maysa a napardas a napintas a buya ti pakasaritaan ti lubong agingga iti panungpalan ti panawen. Ania dagiti napateg a kinapudno a maadaltayo manipud iti daytoy nakaskasdaaw a padto?`

Idiay pagpatinggaan ti maikasangapulo ket siam a siglo, adu dagiti tattao a nangipakita iti maysa a baro a panagtalek iti nataoan a panagdur-as. Ti Paris Exposition (1900), kas pangarigan, ket maysa a nakaskasdaaw a pannakaipabuya iti kinatalgedda maipapan iti masakbayan. Sigurado, agsipud kadagiti nateknolohiyaan ken sientipiko a panagdur-as, adu kadagiti kadadaksan a parparikut ti tao ket agpatinggada! Kabayatan ti iseserrek ti sangkataoan iti maikaduapulo a siglo, kadagiti adu a managpanunot adda dakkel a natalged a panangkita a dagiti kapapanunotan ti Enlightenment—kas iti maysa a kinaan-anay ken pannakabalin ti rason—ket mangiturong iti maysa a nakaskasdaaw a baro a panawen nga agpaay iti sangkataoan.

Nupay kasta, ti Umuna a Sangalubongan a Gubat (World War I), ket napardas a binurakna dagidiay nga arapaap, ken iti panagpatingga ti maikaduapulo a siglo, napukawtayo ti nasurok a 200 a riwriw a tattao iti gubat. Mabalin a nagdur-astayo iti maysa a nateknolohiyaan a banag, ngem sigurado a saan nga iti namoralan a banag. Iti sabali a panangibaga iti sasao ni Dr. Martin Luther King Jr., addaantayo kadagiti maiturong a missiles ngem di-umiso ti panangiturongtayo kadagiti tattao. Ket dayta ket nakabutbuteng a panaglaok.

Adu kadagiti estudyante ti padto ti nakapaliiw a dagiti metal idiay Daniel 2 ket aggunay manipud iti kapapatgan agingga iti nababbaba iti pategna: ti balitok nagpababa iti pirak, ti pirak iti suer, ken ti suer iti landok, agingga a nagpatinggatayo laeng iti landok ken damili.

Da Charles Darwin, Karl Marx, ken dagiti dadduma pay a managpanunot iti maikasangapulo ket siam a siglo ket pinadpadasda nga awisendatayo a ti sangkataoan ket agpangpangato—a rumangrang-aytayo iti pammagi ken iti nasosyalan. Ket nupay iti sumagmamano a wagas ti kaadda ti tao ket dimmur-as (iti maysa a napisikalan a tukad), siasino iti kumita iti masakbayan daytoy a lubong, a kas iti pannakaiturayna ita, a nabuyogan iti natalged a panangkita iti kapia, kinatalged, ken kinarang-ay?

`Ni Jesus imballaagna, “ ‘Ket macangngegcayto cadagiti gubgubat, ken damdamag ti gubgubat. . . . Ta tumacderto ti nacion a bumusor iti sabali a nacion, ti pagarian a bumusor iti sabali a pagarian: ket addanto bisbisin ken gingined iti nadumaduma a disso’ ” (Mat. 24:6, 7). Iti laksid dagitoy a ballaag, kasano iti pannakaalatayo iti liwliwa manipud iti pannakaammo a naballaagantayo a nasakbay maipapan kadakuada?`