---
title:  Agipadtoca Manen
date:   01/05/2025
---

Ti natda nga iglesia ket naiyanak idiay Baro a Lubong, ti apagisu a nagkamangan dagidiay agsapsapul iti narelihiyosoan a wayawaya idi maikasangapulo ket pito ken maikasangapulo ket walo a siglo. Gapu kadagiti nabayagen a narelihiyosoan ken napolitikaan a lapped nga adda kadagiti dadduma a lugar, mapagduduaan a ti panagrugi daytoy a tignay ket umiso a napardas wenno nabileg iti sabali a lugar a kas iti baro a daga a nagbalin nga Estados Unidos.

`Basaen ti Apocalipsis 10:1–11, nga isu a mangiladawan iti pannakayanak ti tignay. Kitaen dagiti sumagmamano nga el-elemento a naadaltayo, kas kadagiti “nasnacion,” ti daga, ken ti baybay. Iti panangipakat iti maitutop a panagannad, tapno saan nga uray la ania dagiti ipapanmo a kaipapanan ti teksto, ania dagiti kapanunotan a mabalin a masarakam iti daytoy nga istoria?`

Ti angel nagpukkaw iti maysa a napigsa a timek, kas iti inaramid dagiti tallo nga angel ti Apocalipsis 14 ken ti angel ti Apocalipsis 18. Daytoy ket maysa a naganat a kanito iti pakasaritaan inton ti trabaho ti natda nga iglesia ket maipasdek a gapu “ ‘cadagiti adu nga ilili, ken pagpagarian, ken pagsasao, ken ar-ari’ ” (Apo. 10:11).

Ti angel iggamanna ti maysa a “bassit a libro”—mabalin a daytoy ket ti libro ti Daniel (kitaen ti Dan. 12:4)—nga isu a nalukatan iti umuna a daras iti adu a henerasyon. Ti maysa a sakana ket adda iti baybay ken ti maysa ket iti daga. Daytoy ket nalabit a tudtudoenna ti kapanunotan a ti mensahe ket saklawenna ti lubong, agpadpada a ti Daan a Lubong ken ti Baro. Dayta ket nalabit pay a tudtudoenna ti kapanunotan a daytoy a mensahe ket agpaay iti amin a nasnacion: dagidiay agbibiag iti daga ken dagidiay agbibiag idiay baybay dagiti “Gentil.”

Ti lubong, ket masilawanto met laeng iti dayag ti Dios, ken dagiti maudi a damdamag ti Apocalipsis 14 ket maipanto iti tunggal maysa. Kas iti Israel, ti bilin kadatayo kas maysa nga iglesia ket mangikasaba iti evangelio “ ‘iti amin a lubong tapno mangpanecnec cadagiti isu-amin a nacion; ket iti casta umayton ti panungpalan’ ” (Mat. 24:14).

Ti Dios ket idurduronna ti nataoan a pakasaritaan iti naindaklan a pakadagdagupanna: ti panagpatingga dagiti nataoan a pagpagarian ken ti agnanayon a pannakaipatugaw ni Cristo iti trono. Basaen ti Daniel 2:34, 35, 44, 45. Ti Biblia ket ibagana a naan-anay a nalawag unay, nga awan iti aniaman a duadua, nga amin dagitoy a nailubongan a pagpagarian ket mapukawdanto, nga awan iti aniaman a pakakitaan kadakuada ken dagiti dakes a nabati a patawidda, ken masukatanto iti agnanayon a pagarian ti Dios, nga idiay a ti basol, panagsagsagrap, sakit, kinadakes, ken patay ket saanton a pulos a tumaud pay.

`Kitaen no kasano iti kinaapagisu ti panangipadto iti Daniel 2 ken 7 iti panagpangato ken pannakatnag amin dagitoy a nailubongan a pagpagarian. Apay a dayta a kinaapagisu, nakaskasdaaw no panunotem no kaano a naisurat ti Daniel, ket tulongannatayo nga agtalek iti Dios iti kari ti maudi ken agnanayon a pagarian—ti pagarian ti Dios?`