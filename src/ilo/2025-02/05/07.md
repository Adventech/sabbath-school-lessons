---
title:  Adalen Pay
date:   02/05/2025
---

Basaen ti Ellen G. White, “The Tower of Babel,” pp. 117–124, iti Patriarchs and Prophets.

“ ‘Ket nakitac ti maysa a langit a baro ken maysa a daga a baro; ta daydi immuna a langit ken daydi immuna a daga napalabasdan, ket ti baybay awanen.’ Apocalipsis 21:1. Ti apuy a mangibus kadagiti nadangkes gugoranna ti daga. Tunggal tugot ti lunod maikkat. Awan agnanayon a sumsumged nga infierno ti mangtaginayon iti lagip dagiti nasbot kadagiti nakabutbuteng a banag ti basol.’ ”

“Maymaysa laeng ti matda a mangipalpalagip: Ti Mannubbottayo agnanayon nga itugtugotna dagiti tugot ti pannakailansana. Idiay nadunor nga ulona, bakrangna, im-imana ken saksakana, idiay laengen ti yan ti tugot ti nadawel nga aramid a gapuanan ti basol. Kunaen ti mammadto idi kitkitaenna ni Cristo iti dayagna, “Adda sinsinamarna nga umay manipud iti imana; Ket adda abbong ti pannacabalinna.” Habacuc 3:4. Dayta naduyok a bakrang a nagwayawayan ti nalabaga nga ayus a nangikappia iti tao iti Dios—ti yan ti dayag ti Mangisalakan, “Adda idi idiay ti nakaitallimengan ti pannakabalinna.” Idinto ta “mannakabalin a mangisalakan,” gapu iti sakrificio ti panubbot, isut’ gapuna a napigsa Isuna a mangipatay iti nalinteg a dusa kadagidiay a nangumsi iti kaasi ti Dios. Ket dagiti pakakitaan iti pinagpakumbabana isudat’ kangatoan a dayawna; kadagiti awan patinggana a panawen dagiti sugat ti Kalbaryo ipakitadanto ti dayawna, ket ibunannagdanto ti pannakabalinna.”—Ellen G. White, The Great Controversy, p. 674.

**Salsaludsod a pagiinnadalan:**

`Iti kamaudiananna, amin a naidagaan a gapuanan, kasano man a kina-engrande, kasano man a kadakkel, kasano man a kinakaskasdaaw ken kinadayag, agbalinto a tapok, agbalin a dapo, ken mamimpinsan a maparmek iti agnanayon. Dayta ket iramanna ti aniaman a naindaklan ken nadayag a naidagaan a bambanag a mabalin a naaramidam wenno ar-aramidem ita. Apay a kankanayon a napateg a laglagipen daytoy a kapanunotan? Kasano a tulongannaka daytoy a kapanunotan tapno agtalinaed a nalinteg dagiti ipangpangrunam?`

`Kitaen a siaannad ti animal ti baybay iti Apocalipsis 13:1–10. Ania dagiti wagas a daytoy nga animal ti gagangay a supapak ti panagpampanunot ti Babel? Nalawag unay a daytoy ti pakabuklan ti amin a nataoan a “nasnacion,” manipud Babilonia agingga iti pannakabalin ti bassit a sara. Ania dagiti kababalin ti tunggal pagarian a napaliiwmo a nagtalinaed iti amin a panawen? Ania dagiti wagas a ti lubong ket iyanninawna pay laeng dagiti kababalin ti Babilonia wenno Roma, kas pagarigan?`

`Kasano a datayo kas Adventista ket maaramidtayo ti umiso a timbeng iti nagbaetan ti panangsurot iti Apo ken panangtulnog kadagiti linlinteg iti aniaman a nacion wenno gobierno nga ayantayo? Ania iti mapasamak no iti panagtulnog iti maysa ket mangiturong met iti panangsukir iti sabali?`