---
title:  Daniel 7
date:   29/04/2025
---

Ti tagtagainep iti Daniel 2 ket immuna a naiparang iti maysa nga ari ti Babilonia. Ti sirmata iti Daniel 7, iti kasupadina, ket naiparang iti maysa mammadto a Hebreo, maysa a kamkameng dagiti tattao iti tulag ti Dios.

Naipakita ken Daniel ti isu met laeng a suheto a kas ken Nabocodonosor, ngem iti naiduma a panangkita. Imbes a maysa a ladawan, nakitana ti maysa a panagsasaruno dagiti nasnacion a sumang-at manipud iti baybay, bunga ti panangkibur ti angin iti danum. Dagitoy a nasnacion ket addada iti agtultuloy a kasasaad iti panagririri, a mangpataud iti agtultuloy a panagakar iti turay kadakuada. Dagiti kapitulo a kas iti Salmo 65:5–8; Isaias 17:12, 13; ken Jeremias 46:7, 8 ket aramatenda ti pangngarig dagiti laylayus ken dalluyon a mangipakita iti riribok kadagiti nasnacion.

Iti kasungani, ti Naikari a Daga ket adda, iti sumagmamano a panawen, a kas maysa a tagipuro ti kappia ken talged iti tengnga ti maysa a baybay dagiti pagpagarian dagiti Gentil—maysa a nasagradoan a nacion a naipasdek iti natibker a pamuon ti gobierno ti Dios, a kas maisupadi kadagiti nariribok a nasnacion iti aglikmutna.

`Basaen ti Daniel 7:1–3. Adda iti adu a tignay iti daytoy a buya. Ania dagiti ad-adal a maadawtayo manipud iti daytoy a ladawan, kas iti animal nga umuna a sumang-at manipud iti baybay?`

Buybuyaen ni Daniel ti gusoguso ti gubat dagiti Gentil manipud iti igid ti baybay, idi kellaat a dagiti animal ket mangrugida a sumang-at iti daga—iti teritoriona! Dagiti parparikut ti Gentil ket nagbalinen a parikut dagiti tattaona. Pinilida ti agbiag a kas kadagiti Gentil, isu nga ita makipagnaedda (iti sidong) dagiti Gentil. Nangrugi iti panangituray ti Babilonia, dagiti tattao iti tulag ti Dios ket saandan a pulos a nananam ti naan-anay wenno napaut a panagbubukod.

Daytoy a pannakapukaw ti panagbukbukod dagiti tattao ti Dios ita nga aldaw ket agtultuloy agingga iti panagserra ti panawen, inton ni Cristo iti kamaudianan ket isublina iti nainkalintegan a lugarna a kas Aritayo. Idiay Baro a Testamento, dagiti tattao ti Dios ket agtultuloy nga agsagrapda iti sidong ti turay ti Pagarian ti Roma ken kalpasanna iti sidong ti panangidadanes ti bassit a sara, ti kasukat ti pagano a Roma.

Nupay, iti naibatay iti pakasaritaan, dagiti dadduma a nasnacion ket nasaysayaatda ngem dagiti dadduma, ken dagiti dadduma a panpanawen ket ad-adda a nataltalna ngem dagiti dadduma, ti kadakkelan a pakasaritaan dagiti nasnacion, tattao, ken pagpagarian ket panagsasaruno laeng iti maysa a leddaang agingga iti sabali a leddaang, manipud iti maysa a mamarparigat agingga iti sabali a mamarparigat. Ken masansan nga amin daytoy ket maaramid iti sidong dagiti agtuturay a mangibagbaga laeng iti kaimbagan a gandat agpaay kadagiti bukodda a tattao. Anian a pannakaiduma iti turay a kayat ti Dios nga agpaay kadagiti tattaona, no laeng pinilida koma dayta.

`Kasano a ti Roma 3:10–19 ket makatulong a mangilawlawag iti adu a pasamak iti lubongtayo? Kasano iti panangipakita ti bersikulo 19 no apay a kasapulantayo unay ti evangelio kadagiti biagtayo?`