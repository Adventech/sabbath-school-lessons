---
title:  Tapno ti Pannakaisalakanmo Maammoan Koma
date:   29/05/2025
---

`Basaen ti Salmo 67. Kasano a daytoy nga himno a pagdaydayaw ket pakaammoanna ti pannakaawatmo iti paset dagiti tattao ti Dios idiay Apocalipsis 14:6–12?`

Dagiti inhenyero iti MIT ket nangaramidda iti baro a nangisit a pinta a mamagbalin kadagiti banag a napintaan iti dayta a nganngani di makita. Naaramid manipud kadagiti nanotube, dayta ket mamin-adu a nangisngisit ngem iti aniaman a nangisit a material a sigud a naaramid. Daytoy baro a material ket makaagsep iti 99.995 a porsiento iti amin a makita a lawag. Uray ti kararaniagan a lawag ket saanna kaya a pagparangen dagiti bambanag a napintaan iti daytoy.

Ti Salmo 67 ket mangrugi iti maysa a pakaasi iti Dios a “ pagraniagenna coma ti rupana cadatayo; Tapno ti dalanmo maammoan coma ditoy rabaw ti daga” (Sal. 67:1, 2). Iti plano ti pannakaisalakan, ti Dios ket nangipaay iti maysa a dalan agpaay kadagiti managbasol tapno maawatda manen iti nasinged, nadayag a kaaddana nga awan iti pannakadadael babaen ti dayagna; ket uray ita, iti daytoy a biag, ti kruz ni Cristo ket mamagbalin iti rupa ti Dios nga agraniag kadatayo.

Ngem adda ad-adu pay: ti Dios ginandatna nga ipaduyakyaktayo ti Lawagna iti dadduma a paset ti lubong. Daytoy idi ti trabaho a naited iti Israel: ti templo ket agbalin koma a balay ti kararag agpaay iti amin a nasnacion:

“ ‘Uray isuda iyegconto ida iti nasantoan a bantayco, ken paragsakecto ida iti balayco a pagcararagan: dagiti mapuuran a datonda ken dagiti sacrificioda maawatdanto iti rabaw ti altarco; ta ti balayco managananto ti balay ti cararag a maipaay cadagiti amin nga il-ili.’ ” (Isa. 56:7).

Iti daytoy a Salmo, ni David palagipannatayo a ti Dios kayatna a “ti dalanmo[Na] maammoan coma ditoy rabaw ti daga, ti panangisalacanmo[Na] iti tengnga dagiti amin a nasnacion” (Sal. 67:2). Nakalkaldaang laeng, dagiti tattao ti Dios ket saanda a nagballigi iti daytoy a trabaho. Dagiti nailanad maipapan iti Israel idiay Daan a Testamento ket aglaun kadagiti sumagmamano a nasipnget a kapkapitulo, a kas met iti nailanad a pakasaritaan iti Nacristianoan nga iglesia iti napalabas a dua ribu a tawtawen. Dayta ket kas la pinintaantayo dagiti puspusotayo iti maysa a nangisit-unay a banag, mapneken a mangagsep iti lawag ti Dios nga uray awan iti panangyanninaw iti dayta.

No dadduma, tratarentayo ti tignay ti Dios iti maudi nga aldaw a kas maysa a kita ti napribilehioan a pagtugawan iti uneg a naireserba kadagiti masansan nga agbibiahe a naespirituan, ket kas la mapnektayon a dagiti dadduma iti lubong ket masapul nga agtugaw iti naringgor a di-nanam-ay a pagtugawan iti ruar, di nakasagana nga agpaay iti masakbayan a panagpagpagna. Nupay kasta, ti natda nga iglesia ti Apocalipsis 14, ket saan a mapnek a nakatakder lattan idiay Sion a kaduana ni Cristo, a mangnannanam iti imatangna. No di ket, mapanda ballasiwen ti daga, a mangguyogoy iti lubong a tumipon kadakuada iti nasantoan a bantay ti Dios.

`Ania dagiti obligasyon a masapul koma a mariknatayo kas maysa nga iglesia, ken kas indibidual, iti panangisuro kadagiti sabsabali kadagiti kinapudno nga ay-ayatentayo unay?`