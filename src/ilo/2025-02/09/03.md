---
title:  Namnama iti Tengnga ti Riribok
date:   26/05/2025
---

Adu kadagiti pagsasao iti libro dagiti Salmos ket nainsimboloan, ngem no maipapan iti pagsasao a mangitudo iti mamimpinsan a pannakaisubli ti planetatayo, adda laeng bassit a rasontayo a mamati a dayta ket nainsimboloan laeng. Ti Salmo 46 palagipannatayo a ti napisikalan a daga ket dakkelto unay iti pannakaapektarna iti panagsubli ni Cristo. Ngem saan laeng a dagiti batbato ken baybay ti maapektaran; ti naindaklan a panagpatingga ti pakasaritaan ti daga ket kaipapananna ti pannakawarawara dagiti naidagaan a pagpagarian—dagiti nakaay-ay-ay a sistema ti nataoan a gobierno a namataud iti kasta unay a panagsagsagaba iti rinibribu a tawtawen.

Iti panungpalan amin dagitoy a pannakabalin, ken amin a kinadakes ken panagsagsagaba nga inyegda iti sangkataoan, ket umay iti mamimpinsan a panagpatinggada.

`Basaen ti Jeremias 4:23–26. Ania iti ibagbaga daytoy kadatayo maipapan iti gasat daytoy a lubong, agingga nga adda ti maysa a “baro a langit ken maysa a baro a daga” (Apo. 21:1)?`

Ti padto ti Biblia ket ipakitana kadatayo no ania ti mapasamak iti daytoy a lubong. Ti sirmata ti Daniel 7, kas pangarigan, ket ipakitana kadatayo ti nadawel a baybay nga iti tengnga dayta ket tumakder dagiti nasnacion ti lubong. Dagiti angin ti riri ken gubat ket agpug-aw iti ballasiw ti baybay ti Gentil (ti daga), a mangpataud iti maysa a nailubongan a pagarian kalpasan iti sabali a pagarian, ket awan uray maysa kadakuada ti makarisut kadagiti pudno unay a parikut a mangririribok iti nataoan a puli. Dagiti nailubongan a pangpangulo a padpadasentayo a pagtalkan ket nganngani kanayon a mapaneknekan a managbasol ken managimbubukodan a kas kadatayo.

Awan kadagiti pagpagarian a naipakita ken Daniel ti agbalin a maysa a natalged a pagtaengan agpaay kadagiti tattao ti Dios (nupay dadduma ket nasaysayaatda ngem dagiti dadduma). Ngem ammotayo nga adda ti pannakipagilitayo idiay pagarian ti Dios (Fil. 3:20), ken ti ngatoen ti gusoguso daytoy a planeta adda iti maysa a trono a saan a magaraw (kitaen ti Eze. 1:26). Ni Jesus insurona a ti lubong ket mapan iti naun-uneg a gusoguso kabayatan nga umasidegtayo iti kanito a panagsubli ni Cristo (Mateo 24), ngem mabalintayo a kumpet iti pammati, uray pay no ania iti kondisyon ti planetatayo, agsipud ta mabalintayo nga ammoen a ti Dios ket saanna a napukaw ti tengngel, ket tungpalenna dagiti karkarina: “Dagiti nasnacion nagkiburda, dagiti pagpagarian nariribucda: inyesngawna ti timecna, ti daga nalunag. Ni Jehova dagiti buybuyot adda cadatayo; ti Dios ni Jacob isu ti amangtayo” (Sal. 46:6, 7). Iti ababa a panawen, dagiti bambanag ket saanda a nasayaat ken saanda nga agbalin a nasaysayaat? Iti napaut a panawen? Pagyamanan ni Jesus, dayta ket maysa a sibubukel a sabali a banag.

`Awan duadua, ti lubongtayo ket kas la gusoguso ken saan a matengngel. Kasano koma a ti padto ti Daniel 7, kas pangarigan, ket tulongannatayo a makakita nga iti kamaudianan, dagiti bambanag ket agbalinda a naimbag agpaay kadatayo no agtalinaedtayo a matalek?`