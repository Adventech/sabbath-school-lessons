---
title:  "Kadagiti Salmo: Paset 2"
date:   24/05/2025
---

### Basaen Agpaay ti Adal ita a Lawas

Salmo 46; Jer. 4:23–26; Sal. 47:1–4; 1 Tes. 4:13–17; Salmo 75; Apo. 14:6–12.

> <p>Paset a Mayulo</p>
> “Dagiti tattao idaydayawdaca coma, O Dios; amin dagiti tattao idaydayawdaca coma. O dagiti nasnacion agragsacda ken agcantada coma a pagrag-o; ta ocomemto a sililinteg dagiti tattao, ken iturayam dagiti nasnacion ditoy rabaw ti daga. Selah” (Salmo 67:3, 4).

No panunotentayo dagiti maudi a paspasamak, agduyostayo a mangipamaysa iti imatangtayo kadagiti an-animal ken pannakabalin idiay Apocalipsis. Ket, agpayso, dakkel ti akemda, ken napateg. Ta no saan, ti Dios ket saanna koma nga inkabil dagitoy iti Biblia nga agpaay kadatayo tapno maawatantayo ida (kitaen iti Apo. 1:3).

Nupay kasta, ti padto, ket tratarenna met dagiti kangrunaan a pagsasaritaan [isyu] a nainaig iti basol ken panagsagsagaba, panangokom, ti gubat iti nagbaetan ti naimbag ken dakes, ti kababalin ti hustisya ken kinakillo, pannakaidadanes, ken adu pay.

Dagiti Salmos ket tratarenda met dagitoy a pagsasaritaan [isyu] iti dakkel a kinauneg, a sukimatenda iti nganngani amin a mabalin a nataoan a rikna—manipud iti nasipnget a pannakauppapay agingga iti di magawidan a rag-o. Makitatayo ti Israel nga agsagsagana nga agpaay iti gubat a maibusor kadagiti pwersa ti kinasipnget. Mabasatayo dagiti tattao a makigubgubal iti saludsod no apay a di tamingen ti Dios ti dakes nga ad-adda a direkta ken dagus, maysa a saludsod nga awan duadua a datay’ amin ket dinamagtayo dayta. Naiturongtayo idiay santuario agpaay kadagiti sungbat, ken adda pay dagiti naulit-ulit a panangibaga iti kasasaad ti Dios a kas Namarsua. Saan kadi a dagitoy dagiti pagsasaritaan [isyu] ken salsaludsod nga iti lawagtayo ita nga aldaw, ket kagubgubaltayo met?

Wen, agpayso—nga isu ti gapu no apay nga intayo itultuloy nga adalen dagiti Salmos tapno maadaltayo dagiti ad-adu pay maipapan kadagitoy napateg a kinapudno.

_*Adalen ti adal ita a lawas tapno maisagana agpaay ti Sabado, Mayo 31._