---
title:  Arak ken Dara
date:   28/05/2025
---

`Basaen ti Salmo 75. Basaen met ti Mateo 26:26–29 ken Apocalipsis 14:9–12. Ania ti iparangarang daytoy a Salmo maipapan kadagiti sumagmamano a pagsasaritaan [isyu] a nakataya idiay panangokom, ken kasano a dagitoy dadduma a teksto ket makatulong kadatayo a makaawat kadagitoy a pagsasaritaan [isyu]?`

Adda iti sumagmamano a kapanunotan a daytoy a Salmo ket mabalin a naikanta idi datdatlag a pannakadadael ti buybuyot ni Sennacherib (2 Cronicas 32; 2 Ar-ari 19)—maysa nga istoria a mangitudo iti maudi a pannakadadael ti nadangkes idiay Apocalipsis 20. Dagiti tattao ti Dios ket addada iti uneg ti Nasantoan a Ciudad a kaduada ti nalinteg nga ari inton dagiti buybuyot ti dakes ket umay ken manglikmut kadakuada, ket kalpasanna dadaelen ida ti Dios a Mismo.

Maysa kadagiti bambanag nga ilinteg ti Dios idiay panangokom ket ti saan nga umiso a panangaramat iti pannakabalin a napasamak iti natnag a lubongtayo. Dagiti natnag a tattao ket saandan nga agbiag nga agpaay kadagiti sabsabali, wenno agpaay iti dayag ti Dios, no di ket iti bagbagida laeng. Ita nga aldaw iti adu a wagas, agbibiagtayo kadagiti supapak iti panangpili a patien nga awan iti kaipapanan wenno namoralan a pagrukodan ti uniberso. No adda koma ti maysa a kaipapanan, ti pilosper a ni Friedrich Nietzsche ipapilitna a masapul a takuatentayo [imbentoen] dayta kadagiti mismo a bagbagitayo ken agpamarang a kas man ti uniberso ket adda nga agpaay iti pagimbagantayo. Tunggal tao, kas bungana, ket agtignay a kasla isuna ket maysa a dios.

(Ti maysa ket nalabit a nainkalintegan a damagenna: Kasano iti panagkurri daytoy a pilosopia ken ni Nietzsche a mismo? Kinaagpaysoanna, saan unay a nasayaat. Isu ket nagmauyong, natumba idiay maysa a lansangan idiay Italy kalpasan a padpadasenna a pasardengen ti maysa a lalaki manipud iti panangbabaut iti maysa a kabayo. Kalpasanna ket ginastarna dagiti simmaruno a 11 a tawtawen ti panagbiagna iti maysa a nganngani-di-makakuti (semi-catatonic) a kasasaad sakbay ti ipapatayna idi 1900.)

Uray pay no kasano ti kinadakes dagiti problema, kas mamati mapalagipantayo nga agbiag a nabuyogan iti namnama ket saan nga ipato ti masakbayan gapu kadagiti agdama a paspasamak. Nalaka iti mauppapay kabayatan a makitatayo a dagiti adigi ti sibilisasyon ket agtultuloy a regregaayen dagiti puso ken panunot dagiti awan Diosna, wenno dagidiay a ti panangkitada iti Dios ket saan a masarakan idiay Biblia. Agdama nga agbibiagtayo iti maysa a panawen a dagiti namoralan a pateg, uray pay dagiti kangrunaan a bambanag a kas iti sekso (gender), kinalalaki ken kinababai, ket dimteng iti pannakaduprakna, iti sumagmamano a paset ti lubong. Dagiti matudtudo a kinarugit, bambanag a dagiti adu a tattao ket pagbainanda koma a sarsaritaen, uray pay iti nalimed, ngem itan pakaragsakanda pay ketdin uray iti publiko. Kasta iti kinadakes dagiti bambanag ita.

`Nupay masapul nga aramidentayo ti pasettayo ita tapno padasentayo a pasayaaten ti biag dagiti sabsabali, apay a kanayon a napateg a laglagipen a kasapulan a mamimpinsan a madadael daytoy agdama a lubong ken namilagroan a mapasamak ti pannakaparsuana manen sakbay nga amin a bambanag ket, mamimpinsan a maaramid nga umiso?`