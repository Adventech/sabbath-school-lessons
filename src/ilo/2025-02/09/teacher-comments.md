---
title:  Komentaryo Dagiti Mannursuro
date:   30/05/2025
---

### Paset I: Pakabuklan

**Kangrunaan a Teksto:** Salmo 67:3, 4

**Sentro ti Adal:** Salmo 46; Salmo 47; Salmo 67; Salmo 75.

Iti napalabas a lawas, dagiti napili a Salmos ket naisentroda kadagiti tattao ti Dios idiay panawen ti panungpalan, kabayatan nga agsaganada agpaay iti yuumay ti Apo. Ti adal ket maipapan kadagiti karit ken balubal dagiti tattao ti Dios. Dagiti karit ket maipapan iti personal a biagda. Dagiti salmos ket tudtudoenda ti panagkasapulan iti nauneg ken nakaro a panagbabawi—maysa a naan-anay a panagbaliw ti puso. Dagiti napili a salmos ket ballaaganda pay dagiti tattao ti Dios, a kas komonidad ti pammati, iti akinruar a kabusor, nga isu a kadagiti kankanito ti nagurdo a panangidadanes ket nangyeg kadagiti di maawit a riribok kadakuada. Ita a lawas, dagiti uppat a napili a Salmos ket iturongda ti imatangtayo iti Dios a Mismo. Ti umuna a salmo ket iparangna ti Dios kadatayo a kas “camangtayo,” nga Isu a mangliwliwa kadatayo ken patalgedannatayo, mangyasideg Kenkuana kadatayo a kas Maysa a mangyeg iti “tulong” kadagiti tiempo ti “riribok” (Sal. 46:1).

Ti maikadua a salmo ket kiwarenna ti pusotayo, nga iturongnatayo nga agrag-o agsipud ta ti Dios “ti Aritayo . . . ti Ari ti amin a daga” (Sal. 47:6, 7). Ti maikatlo a salmo ket pasingkedanna dagitoy a rikrikna, nga isu nga agbalin a panagyaman agsipud ta ti Dios, iti kamaudiananna ket sinungbatanna ti ikkistayo. Ti Dios ket saan laengen a Dios nga Isu ti pangulitantayo kadagiti ar-ararawtayo, a dawaten ti panangispalna. Ti Dios ket saan laengen a Dios nga isu a pagreklamoantayo, pangibagaantayo kadagiti uppapaytayo agsipud ta “iti lugar ti panangukom, ti kinadangkes ket adda sadiay” (Ecles. 3:16). Kamaudiananna, ti Dios ket Isu ti Okom nga Isu a mangyeg iti hustisya iti lubong ken kamaudiananna ket isublina ti husto nga ornos (Sal. 75:7, 10). Ti maikapat, ken maudi, a salmo ket isu ti pakatungpalan ti napadian a bendicion. Ti Dios, napno kadagiti naasi a bendicion, ket adda idiay kadagiti tattaona (Sal. 67:7).

### Paset II: Komentaryo

**Salmo 46: Ti Dios ti Kamangtayo.** Daytoy a salmo ket insurat dagiti “annak ni Kore,” a Levita (1 Cron. 6:16, 22) dagiti makinrebbeng iti musika iti templo. Daytoy nga impormasyon ket mabalin nga ilawlawagna ti pannakaibaga ti templo a kas “nasantoan a yan dagiti tabernaculo ti Cangatoan” (kitaen iti Sal. 46:4). Segun iti salmo, dagiti peggad a masabet ditoy ket dua ti kababalinda. Saanda laeng nga ornos ti natoralesa, a kas iti sumagmamano a kita ti nailangitan a ginggined a pakairamanan dagiti el-elemento ti daga ken danum. Dagiti bambantay ket agkintayeg (Sal. 46:3), ken dagiti bambantay ket aggagabsuonda iti tengnga ti baybay (Sal. 46:2). Dagiti nakaam-amak a peggad ket gapu met iti naranggas a panangraut dagiti nataoan a kabusor, kas makitatayo iti sasao a “dagiti nasnacion nagkiburda.” Ti pungtotda ket mangpataud iti agpapada a panaggaraw nga agpatingga iti pannakarba ti amin a naidagaan a pagpagarian (Sal. 46:6).

Dagiti tattao ti Dios, dagiti kaasitgan a biktima iti daytoy doble a didigra, ket naitudo nga isuda dagiti agsasao iti daytoy a salmo, nga isu a manglaun kadagiti sungbatda iti napaltiingan a didigra: “ditayto agbuteng” (Sal. 46:2). Iti doble a makadadael a panangraut ti natoralesa ken dagiti nasnacion, dagiti tattao ti Dios ket simmungbatda iti doble a saripda manipud iti natoralesa ken iti Dios. Iti maysa a bangir, ti karayan manipud iti ciudad ti Dios ket mangyeg iti kinaragsak (Sal. 46:4). Daytoy agay-ayus a karayan ket pataudenna ti makaagas a danum nga agayos manipud iti Baro a Jerusalem ken dagiti karayan nga agayos manipud iti Minuyongan ti Eden (Gen. 2:10). Isu met laeng a ladawan ti agparang manen idiay libro ti Apocalipsis a mangiladawan iti Baro nga Jerusalem (Apo. 22:1). Iti sabali a bangir, ti Dios a Mismo ket nairaman: ti Dios nga Isu nga agtakder iti tengnga ti nasantoan a ciudad (Sal. 46:5) ket nanaganan ti “camangtayo,” nga isu a maikari a kas “tulong ken pigsa” iti kasasaad ti riribok (Sal.46:1). Paliiwen ti nailangitan a panagtimpuyog ti Dios iti parsua ken ti natoralesa: ti Dios tengngelna dagiti el-elemento, kas iti inaramid ni Jesus iti baybay (Mat. 8:27). Ti nailangitan a panagsasarak ket tudtudoenna dagiti maudi a paspasamak ti dakkel a panagbinnusor, nga isu a mangsuppiat iti kampo ti Dios nga itakderan ti nasantoan a bantay (ti nailangitan a Sion) kadagiti nasnacion. Ti Salmo yallangoganna ti sirmata ti napaltiingan a padto ti maudi a gubat ti nataoan a pakasaritaan, a kas nailadawan idiay Daniel 11:45 ken Apocalipsis 16:16. Ti salmo agpatingga iti pammatalged ti kaadda ti Dios “kadatayo” (Sal. 46:11).

**Salmo 47: Ti Dios ti Aritayo.** Ti Salmo 47 ket itultuloyna ti namnama a narambakan iti immun-una a Salmo. Isu met laeng a nagsurat a Levita manipud kadagiti annak a lallaki ni Korah ti nangkanta iti balligi ti Dios ti Sion. Ti Dios ti templo ket agtugtugaw iti tronona, a daytoy ti Sion. Itan a dayta a balligi, naan-anay a balligi, ket nagun-od manipud iti kabusor, ti Dios ket naipakdaar nga Ari. Daytoy a salmo ket maibilang iti grupo dagiti salmos a nanaganan ti “naarian a salmos” wenno “naipatugaw iti trono a salmos,” nga isu a naglaun iti gagangay a panangidaydayaw iti Dios kas Ari (kitaen Salmos 93, 96–99).

Maikari a paliiwen a ti Salmo 47 ket naaramat iti ud-udina idiay alagaden dagiti Judio a Rosh Hashanah (New Year’s Day), ti umuna nga aldaw ti umuna a bulan ti kalendario dagiti Judio, ti Tishri. Ti panangpuyot iti trumpeta a naibaga idiay Salmo 47:5 ket agserbi a kas pakaibatayan iti panangpuyot iti shofar iti dayta nga aldaw, tapno rambaken ti namnama nga iti maysa nga aldaw ti Dios ket agari iti ngatoen dagiti amin a nasnacion. Kasta met, dagiti nasnacion nga itan ket agdaydayaw iti Dios ket isuda met laeng dagiti nasnacion nga isu a naabak iti gubat (Sal. 47:3). Ti libro ti Apocalipsis ket itudona iti isu met laeng a pasamak idi saritaenna maipapan ti “pannakaagas dagiti nasnacion” iti lawag ti Baro nga Jerusalem (Apo. 22:2). Iti nagkauna nga Israel, ti sao a “nasnacion” (goyim) ket dutokanna dagiti kabusor ti Israel. Itan, iti daytoy baro nga aglawlaw, dagiti nasnacion ket saandan a nainaganan a maibusor kadagiti tattao ti Dios. Itan ket nagbalinda a paset dagiti tattao ti Dios.

Ti pasamak ti Exodo ket naaramat a kas maysa a pagwadan a mangisingasing, iti naespirituan, iti pannakagun-od iti baro a Canaan. Dagiti agpadpada a sasao a “tawid” ken “dayaw ni Jacob” (Sal. 47:4) ket tudtudoenda ti pannakagun-od iti Naikari a Daga, nga isu a nangiraman kadagiti aglikmut a nasnacion a naparmek (kitaen ti Deut. 32:8). Ti salmo madagdagup a nabuyogan iti sirmata maipan kadagiti maudi nga al-aldaw ti Israel, ken amin a nasnacion ti lubong, nga isu a mangbigbig iti turay ti Dios.

**Salmo 75: Ti Dios ti Okomtayo.** Ti Salmo 75 ket nakallalagip gapu kadagiti tallo a makaguyogoy a ladawan a naaramat a mangipakita kadagiti tallo nga ar-aramid ti Dios a panangukom. Umuna, adda idiay ti ladawan ti pannakayakayak ti daga, nga isu a nangburak ken nangpukaw kadagiti amin a pamuonna (Sal. 75:3). Ti salmo ket kas la inladawanna ti lubongtayo ita nga aldaw, napno ti gusoguso ken pannakawarawara, maysa a lubong a napukawna amin a kinatalged ken namoralan a bambanag, wenno dagiti adigi, a pagibasaran. Ti Dios, kas Okom, palagipanna dagiti tattaona nga isublina ti kinatalged dagiti “adigi” (Sal. 75:3).

Ti maikadua a ladawan ket ti kopa a napno iti napigsa unay nga arak nga ibuyat ti Dios iti nadangkes. Ti nadangkes areb-ebenna daytoy nga arak (Sal. 75:8). Pumadpada, ti libro ti Apocalipsis masansan a tudtudoenna ti kopa ti pungtot ti Dios (Apo. 14:10; Apo. 16:19; Apo. 18:6).

Ti maikatlo a ladawan ket dagiti sarsara (Sal. 75:10). Dagiti sarsara ket simbolo ti pannakabalin ken takneng (Num. 23:22; Dan. 7:8).

Iti tunggal tukad, ti panangukom ti Dios ket mangyeg iti hustisya iti naballikog a komonidad. Ti Dios “putdenna” ti napasindayag a nadangkes nga isu a “mangipangato” iti sarana (Sal. 75:5, 10). Ti Dios ket itandudona pay ti nalinteg a ti sarana ket naputed (Sal. 75:10). Ti nadiosan nga Okom isublina ngarud ti ornos a nabaliktad gapu kadagiti pannakabalin ti dakes.

Ti isu met laeng a namnama ti naikari idiay libro ti Eclesiastes. Kalpasan iti saan a pananganamong iti pannakabaliktad ti ornos ditoy daga, ni Solomon namnamaenna nga “ ‘ocomento ti Dios ti nalinteg ken ti nadangcoc; ta adda panawen sadiay a maipaay iti tunggal panggep ken maipaay iti tunggal aramid’ ”

(Ecles. 3:17; idilig iti Ecles. 12:14). Iti pannakaiyallangogan daytoy a sentimiento, ti angel ti Apocalipsis 14 ket saritaenna ti maipapan iti isu met laeng a doble a panangukom. Iti maysa a bangir, ti angel ikarina a dagidiay agdaydayaw iti animal, nga itakderanna ti manangallilaw nga iglesia, “ ‘uminomto iti arac ti pungtot ti Dios’ ” (Apo. 14:10). Iti sabali a bangir, dagidiay agdaydayaw iti Apo ti Panamarsua ket nailadawanda a kas “sasanto . . . a salimetmetanda dagiti bilbilin ti Dios, ken pammati ken Jesus” ken “aginanada cadagiti banbannogda” (Apo. 14:12, 13).

**Salmo 67: Ti Dios ti Bendiciontayo.** Ti Salmo 67, nga isu a mangdagdagup kadagiti bunggoy dagiti salmos a pinilitayo, ket maysa a kararag, a kas impakita ti verbo a mangyebkas iti tarigagay ti umar-araraw: “Tapno ti dalanmo maammoan coma ditoy rabaw ti daga” (Sal. 67:2; idilig iti Sal. 67:3, 5, 6, 7). Daytoy a kararag agpaay iti bendicion ket iyanninawna ti bendicion a naibatay ken Aaron: “bendicionannatayo coma, pagraniagenna coma ti rupana cadatayo” (Sal. 67:1; idilig iti Num. 6:23–26). Nupay ti agsasao ket saan a nalawag a naiyam-ammo, ti titolo a mangitudtudo iti pangulo ti musico ken ti pananglagip iti napadian a bendicion ket isingasingna a dayta ket maysa a padi a mangidaldalan iti maysa a kongregasyon. Ti mamagbalin daytoy a kararag a naisangsangayan ket ti sapasap a saklawenna. Ti salmo mangrugi iti maysa nga ayab agpaay iti bukod a bendicion: “cadatayo” (Sal. 67:1), ken kalpasan ti tarigagay a ti wagas ti Dios ket “maammoan coma ditoy rabaw ti daga . . . amin a nasnacion” (Sal. 67:2), ti kararag naidanon kadagiti amin a nakonvertir a nasnacion. Daytoy a salmo ket adda iti imatangna ti pannakatungpal iti maudi a paspasamak inton amin dagiti nasnacion, saan laeng nga Israel, ket umawat iti bendicion ti Dios. Daytoy a kararag ket matungpalto laeng idiay “Baro nga Jerusalem,” nga idiay ket “awan ti pacasapulanna iti init wenno iti bulan, tapno silnaganda” (Apo. 21:23).

### Paset III: Panangipakat iti Biag

Saantayo a masapul ti aguray agingga ti yuumay dagiti pannakaidadanes iti maudi nga al-aldaw sakbay a mariknatayo ti panagkasapulan iti panangaywan ti Dios itan. Amin a kita ti agdama a riribok ket rason a datayo ket addaan iti daytoy a panagkasapulan ken gundaway dagitoy a mapadasantayo iti panangaywan ti Dios. Kadagiti kankanito ti dandanag, mabalin a mariknatayo ti panangam-ames dagiti kabaddungalantayo wenno dagiti gagayyemtayo a saantayo a kapammatian ken mabalin pay a lalaisendatayo ken agplanoda iti maibusor kadatayo. Wenno mabalin a naririboktayo gapu iti sakit, saan a panagballigi iti eksaminasyon idiay eskuelaan, nakurang a kuarta wenno talged iti pamirak, ken kinaagmaymaysa. Aniaman kadagitoy a kasasaad ket Mabalin a maikari kas gundaway tapno mamagbalin kadatayo a makapadas iti panangaywan ti Dios. Ti Dios laeng ti makabalin a mangipaay kadatayo iti tulong a kasapulantayo tapno masarakan ti maysa a dalan a rummuar iti aniaman a riribok. Ti Dios laeng ti makabalin a mangted kadatayo iti pigsa tapno maibturan ti rigat.

Ti kapanunotan ti “kinaari” ket saan a mayannatop iti moderno a biagtayo. Nupay kasta, daytoy ket maysa a napateg a kapanunotan a tumulong kadatayo kadagiti nakababain a kasasaad tapno saan a marikna ti pannakaipababa ken uppapay: ti dakkel nga Ari iti amin a daga ket ay-aywanannaka. Kas an-annakna, tawidentayo ti karina iti mabiit.

Kabayatan a mapadasantayo dagiti riribok ken kinakillo, mabalintayo nga utoben ti sumaganad a sasao manipud iti Eclesiastes: “ti lumba saan nga agpaay cadagiti nasiglat. . . . ngem ti pannawen ken gasat mapasamacda” (Ecles. 9:11). Daytoy a paliiw iti naikasigudan a kinaawan hustisya ti biag ket ipalagipna koma kadatayo ti trabaho ti parabur. Saantayo a maiparbeng iti nadiosan nga imbag ken asi a naawattayo. Iti kasta ngarud, masapul nga agdas-altayo iti parabur ti Dios. Ti lawag ti Dios ket isu iti lawagtayon, ditoy ken ita. Kasano ngay a maawattayo ken mananam ti sagut ti asi ti Dios iti biagtayo ita ken magna a nabuyogan iti panagtalek ken rag-o kabayatan ti panagpagpagnatayo iti lawagna?

`Notes`