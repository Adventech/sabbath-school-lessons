---
title:  Maysa nga Agdama Unay a Tulong iti Panawen ti Riribok
date:   25/05/2025
---

`Basaen ti Salmo 46. Ania a mensahe ti namnama ti mabalintayo a maala manipud iti daytoy iti tengnga ti riribuk ti biag ita ken ti ammotayo nga umayto ditoy daga kadagiti maudi nga al-aldaw kabayatan a ti dakkel a panagbinnusor ket maar-aramid ditoy?`

Ti Salmo 46 ket agparang a sagidenna ti maysa a tema a masarakantayo iti libro ti Hebreo: ti maysa a banag a nasaysayaat. Ni Jesus ket nasaysayaat ngem ti naidagaan a Nangato a Padi, ti datonna ket nasaysayaat ngem ti amin a datdaton nga animal, ken ti nailangitan a santuario ket nasaysayaat ngem dagiti anniniwan nga adda idi ditoy daga.

Nupay kasta, daytoy a Salmo alaenna ti maysa a naiduma a panangibaga iti kapanunotan. Ti nagsurat ket saanna nga al-alaen dagiti naimbag a bambanag ken idiligna ida kadagiti nasaysayaat a bambanag; isu imparangna ti maysa a lubong nga agribribelde—ken dagiti nakaam-amak a supapak nga inyegna—ken indiligna iti kari ti nasaysayaat a bambanag a planplanoen ti Dios agpaay kadatayo.

Pudno unay, daytoy a Salmo ket napno iti namnama ken kari nga uray pay iti tengnga ti langalang ken suot ken panagsagaba ken gubgubat a sangsangoentayo, mamimpinsan nga “agtalnacayo, ket ammoenyo a siac ti Dios” (Sal. 46:10), ken agdas-al iti talged nga iti maysa nga aldaw amin daytoy ket agpatinggadanto ket ti Dios “maitan-ocacto cadagiti nasnacion, maitan-ocacto ditoy daga” (Sal. 46:10).

Paliiwen pay ti naisurat ditoy. “Anansata ditayto agbuteng, agpapan pay agbaliw ti daga, ken agpapan pay dagiti banbantay aggagabsuonda iti tucoc dagiti baybay” (Sal. 46:2).

Ti maysa ket awan ti mabalinna no di mapalagipan kadagiti buya a mapasamakto idiay Maikadua a Yaay: “Ket ti langit nailisi a cas la maysa a pagbasaan no malucot; ket isu-amin a bantay ken puro mayalisda cadagiti dissoda” (Apo. 6:14). Ken daytoy: “Nga ur-urayenyo ket tartarigagayanyo ti yaay daydiay aldaw ti Dios, a dagiti langlangit, idinto a sumsumgedda, maburburacdanto, ket dagiti elelemento matunawdanto iti sumsumged a pudot” (2 Ped. 3:12). Ti agdama a lubongtayo, agraman amin a kumoykuyog a kinadakesna, ket saan nga agpaut iti agnanayon, ket ti umay kalpasanna ket ikarina kadatayo ti maysa a banag a narigat a matukod dagiti pampanunottayo ita. Nupay ita, masapul laeng nga agtalinaedtayo nga agtultuloy iti pammati ken kumpet iti paltiing ti Dios nga adda kadatayo, nangnangruna ken Jesus iti kruz.

`Uray pay no kasano iti kinadakes dagiti bambanag iti daytoy a lubong (ken ammotayo a dumakdakesda pay), ania a namnama iti maalam manipud iti pannakaammom iti kinaimbag, pannakabalin, ken kababalin ti Dios (panunoten: ti kruz)?`