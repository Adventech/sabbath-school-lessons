---
title:  Adalen Pay
date:   30/05/2025
---

Basaen ti Salmo 133; Aramid 1:4–9; and Apocalipsis 5:4–7.

“Iti panawen dagiti patriarka ti impluwensya ti Espiritu Santo ket masansan a naiparangarang iti nakaskasdaaw a wagas, ngem pulos a saan nga iti kinapunnona. Ita, kas panagtulnog iti sao ti Mangisalakan, dagiti adalan impaayda dagiti ar-ararawda nga agpaay iti daytoy a sagut, ket idiay langit innayon ni Cristo iti panangibabaetna. Tinuntonna ti sagut ti Espiritu, tapno ibukbokna daytoy kadagiti tattaona.”—Ellen G. White, The Acts of the Apostles, p. 37.

Dagiti adalan ket nabilinda a mangsaksi ken Cristo “ ‘agingga iti ungto ti daga’ ” (Aramid 1:8), maysa a trabaho a mangiwaragawag iti panagsubli ni Cristo (Mat. 24:14). Masapul nga ituloytayo ti inrugida.

Idi imbaga ni Cristo kadatayo nga ipantayo ti evangelio iti lubong, saannatayo a binaybay-an nga agmaymaysa a mangpanunot no kasano a mapasamak dayta. Ti trabaho ket maiturong manipud iti santuario ti langit. Nasinged a nabalkot ti trabahotayo ken Cristo: iwanwan ken pabilgennatayo. Daytoy ket trabahona, saantayo a trabaho: madawat kadatayo a sumurot iti panangidaulona. Mapaliiwmo a kastoy ti panagkurrina iti Israel: ti Dios imbagana kadakuada a surotenda dagiti bilbilinna, ket kalpasanna pinagbalinna dagiti imposible a mapasamak. Ti Espiritu ket agtartrabahon iti puso dagiti kaarrubatayo; naayabantayo nga addatayo koma sadiay inton dumteng ti kanito nga agpaay iti panagkeddeng, tapno maawistayo ida a makikadua kadagiti tattao ti Dios kabayatan nga agtakderda a kaduada ti Kordero idiay Sion. Saantayo a kasapulan a takuaten [imbentoen] dagiti baro a wagas ken pamay-an, agsipud ta saan a datayo ti pangulo ti trabaho.

**Salsaludsod a pagiinnadalan:**

`Adu dagiti di pay nadanon a tattao, uray no dagiti damag dagiti tallo nga angel ket napanen iti intero a lubong. Iti klase, pagsasaritaan no kasano, kas maysa nga iglesia, a matungpaltayo a nasaysayaat ti trabaho a pangaramatan ni Cristo kadatayo tapno matungpal. Kasano a masursurotayo ti saan a maupay idinto ta agtalinaed a pudno nga adu pay laeng dagiti tattao a saan a nakangngeg kadagitoy a kinapudno iti maudi nga al-aldaw?`

`Iti Apocalipsis 5, nakita ni Juan ti naselloan a pagbasaan a naited iti Kordero gapu ta Isu ti maikari. No malukatan dagiti sello iti pagbasaan iti Apocalipsis 6, makitatayo ti pakasaritaan ti iglesia ti Baro a Tulag a nalawag a naipadto agingga iti panungpalan ti panawen. Manipud iti daytoy a pannakailadawan, ania dagiti ad-adal a masursurotayo maipapan iti wagas a panggep ti Dios a mangileppas iti trabaho?`

`Ania dagiti agdama a paspasamak a makitatayo iti lubong a mabalin, a nalaka unay, a mangiturong iti ammotayo nga umay iti Apocalipsis 13 ken 14? Ania dagiti adda pay laeng a lapped?`