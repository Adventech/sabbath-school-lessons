---
title:  Maysa a Trabaho ti Panagbabawi
date:   23/06/2025
---

Ni Jonas ket addaan iti maysa a matudtudo unay a mensahe nga agpaay kadagiti tattao ti Nineve. “Ket nangrugi ni Jonas a simrec iti ili a nagmalem a nagna, ket impuccawna, a kinunana, uppat a pulo nga aldaw manipud ita, ket ti Ninive maracracto!’ ” (Jon. 3:4). Dayta ket kas la nalawag unay: ti lugar ket madadael. Ta kalpasan ti amin, saan kadi a dayta ket sao a direkta a naggapu iti maysa a mammadto ti Apo?

Ngem, ania iti napasamak iti Nineve?

`Basaen ti Jonas 3:5–10. Apay, ngarud, a daytoy a padto ket saan a natungpal?`

Wen, ti sibubukel a ciudad ket nagbabawi, ken ti naipadto a pannakadadael ket nabalusingsing, iti dayta a tiempo. “Ti pannakadadaelda ket nabalusingsing, ti Dios ti Israel ket naitan-ok ken napadayawan iti amin a lubong dagiti pagano, ken ti lintegna ket naraem. Idi laeng kalpasan ti adu a tawtawen a ti Nineve ket matnag a biktima kadagiti nasnacion iti aglikmut babaen ti pananglipatda iti Dios ken babaen ti napannakkel a kinapasindayag.”—Ellen G. White, Prophets and Kings, p. 271.

Manamnamatayo kadi iti maysa a banag a kastoy iti maudi nga al-aldaw, agraman iti maudi a mensahe iti natnag a lubong? Wen—ken saan. Dayta ket, addanto, iti amin a lubong, dagiti adu a tattao a mangikaso iti ayab, “ ‘Rummuarcay kencuana, O tattaoc, tapno dicay mairaman cadagiti basbasolna, ken tapno saanyo nga awaten dagiti saplitna’ ” (Apo. 18:4). Iti amin a lubong, dagiti tattao ket alaenda ti takderda ken, iti panangsuppiat iti animal, ket “salimetmetanda dagiti bilbilin ti Dios, ken ti pammati ken Jesus” (Apo. 14:12). Dagitoy a tattao, kas kadagidiay adda idiay Nineve, ket maispaldanto iti panangukom nga agtinnag iti napukaw.

Kasta met, kabayatan a dagiti dadduma a padto, kas iti panangiwaragawag ti Dios a ti Nineve ket madadael, ket adda kondisyonna; dayta ket madadael malaksid no dagiti tattao ket agbaw-ingda manipud kadagiti kinadakesda (kitaen ti Jer. 18:7–10). Ngem, dadduma a padto ket saanda nga umay a nabuyogan kadagitoy a kondisyon. Matungpaldanto, uray pay no ania ti sungbat dagiti tattao. Dagiti naibatay iti Misias a padto maipapan iti umuna ken maikadua a yaay ni Cristo, ti marka ti animal, ti pannakaibokbok dagiti didigra, pannakaidadanes iti panawen ti panungpalan—dagitoy ket awan konkondisyonda; mapasamakda uray pay no ania ti aramiden dagiti tattao. Ti aramiden dagiti tattao, ken dagiti pili nga aramidenda, ti mangikeddeng no ania a dasig ti ayandanto kabayatan a dagiti maudi a paspasamak, nga impadto dagiti mammadto, ket maipalgak.

`Ania dagiti pili nga ar-aramidem ita a makatulong a mangikeddeng no ania dagiti pili nga aramidem inton ti isyu ti panagdaydayaw iti Dios wenno ti ladawan ti animal ket dumteng ditoy lubong?`