---
title:  Dagiti Ladawan iti Panungpalan
date:   21/06/2025
---

### Basaen Agpaay ti Adal ita a Lawas

Mat. 12:38–42; Jonas 3:5–10; Apo. 18:4; Dan. 5:1–31; Apo. 16:12–19; 2 Cron. 36:22, 23.

> <p>Paset a Mayulo</p>
> “Ket isu sinungbatanna ida, Hebreoac, ket mabutengac ken Jehova a Dios ti langit, isu a nangaramid iti taaw ken daga’ ” (Jonas 1:9).

Ita a lawas ket isu iti maudi a panangkitatayo kadagiti is-istoria a makatulong a manglawlawag iti pannakaawattayo kadagiti paspasamak iti maudi-nga-aldaw. Iti daytoy a kanito intayo kitaen iti misyon ni Jonas idiay Nineve; ti pannakarba ti Babilonia; ken ti itatanor ni Ciro, ti ari ti Persia nga isu a nangwayawaya kadagiti tattao ti Dios ken namagbalin kadakuada nga agsubli idiay daga a naikari.

Kas kadagiti dadduma nga is-istoria a nasukimattayo, dagitoy nga is-istoria a naibatay iti pakasaritaan ket adda kaipapananda agpaay iti amin a kapkaputotan. Ngem addaanda pay iti naisangsangayan a pannakaiyataday kadagiti maudi a kapkaputotan nga agbibiag sakbay ti panagsubli ni Cristo. Dayta ket, mabalintayo iti agminas kadagiti nadumaduma nga el-elemento manipud kadagitoy nga is-istoria ti pakasaritaan a makatulong kadatayo iti nasaysayaat a pannakaawat iti nagnaganentayo nga “agdama a pudno.”

Kasta met masapul a laglagipentayo ti maysa a banag agpaay kadagitoy amin nga is-istoria nga agparang a mangyanninaw kadagiti paspasamak iti maudi nga aldaw: masapul a naannadtayo a mangkita kadagiti nalawa a tema ken panangtukoy ken saan a padpadasen nga amirisen amin a detalye iti ponto a mangpataud kadagiti naimpadtoan a kinarikut. Kas kadagiti pangngarig ni Jesus, kitaentayo koma dagiti kangrunaan a ponto ken principio. Saantayo koma nga alaen amin a detalye iti namnama a masarakan dagiti sumagmamano a nakalemmeng a kinapudno. No di ket, kitaentayo koma dagiti balabala, dagiti principio; ket manipud kadagitoy matakuatantayo dagiti el-elemento a mayataday nga agpaay kadagiti maudi nga al-aldaw.

_*Adalen ti adal ita a lawas tapno maisagana agpaay ti Sabado, Hunyo 28._