---
title:  Komentaryo Dagiti Mannursuro
date:   27/06/2025
---

### Paset I: Pakabuklan

**Kangrunaan a Teksto:** Jonas 1:9

**Sentro ti Adal:** Mat. 12:38–42; Jon. 3:5–10; Apo. 18:4; Dan. 5:1–31.

Agsipud ta ti Biblia ket nasken unay a maipapan iti pagarian ti Dios, ti kangrunaan a mensahena ket agturong iti panungpalan ken ti nailangitan a pagarian ti Dios. Daytoy nga eskatolohikal a pannakalawlawag ket nasaksian, ken naiparangarang, idiay napaltiingan a padto ti Biblia, nga isu a nalawag unay nga ipakitana ti buya ti panungpalan ti panawen. Daytoy a paltiing ket masarakan pay kadagiti dadduma a pakasarakan ti Sursurat babaen kadagiti masinnunuo a paspasamak ti panangukom ken pannakaisalakan a mapasamakto idiay panungpalan ti panawen.

Iti adal ita a lawas, tallo kadagitoy a paspasamak ti napili nga addaan iti maysa a matudtudo a gagangay a kababalin: napasamakda amin idiay pagpatinggaan ti pakasaritaan ti Israel iti Biblia ken iramanna dagiti Gentil, dagiti “nasnacion” (idilig iti Gen. 12:3; Gen. 22:18). Ti umuna a pasamak ket napnoan buya: daytoy ket ti pannakaukom ken panagbabawi dagiti amin a tattao ti Nineveh, a sinaruno ti napilpilit a panangasaba ti mammadto a Jonas. Ti maikadua a pasamak ket nakalkaldaang: daytoy ket ti pasamak ti pannakaukom ken di-panagbabawi ni Balsasar a nagpatingga iti pannakapukaw ti pagarianna. Ken ti maikatlo a pasamak ket nadayag: daytoy ket ti pannakaisalakan dagiti tattao ti Dios, pagyamanan ti tulong ni ari Ciro ti Persia. Ti kinapudno a ti panungpalan ti panpanawen ket isu ti pannakapasamak ti pannakaisalakan dagiti nasnacion, nga iti kamaudianan ket tumiponda iti ranko ti Israel, ket makapaklaat; ngem, dayta ket tanda ti nailangitan a kababalin ti eskatolohikal a kanito, segun iti padto ni Pablo: “agingga iti macastrec a naan-anay dagiti Gentil; Ket iti casta isu-amin nga Israel maisalacanto” (Rom. 11:25, 26).

### Paset II: Komentaryo

**Ti Pannakaukom ti Nineve.** Ti mammadto a Jonas, nga isu ti misionero nga Israelita kadagiti tattao ti Nineve, ket ibagana ti istoria ti balligi ken saanna a panagballigi. Ti Dios inayabanna isuna a pumanaw manipud iti lugarna idiay Gath Hepher (2 Ar-ari 14:25), maysa a bassit nga ili idiay akin amianan a paset ti kadaanan nga Israel idi panawen ni Jeroboam II, idi maikawalo a siglo b.c. (785 b.c.). Daytoy a tiempo ket nailadawan iti libro ti Ar-ari a kas maysa a dakes a panawen ti Israel, a ti saanna a kinamatalek ket pinagpingkina ti unget ti Dios a maibusor kadakuada (2 Ar-ari 13:3). Ngem, “ni Jehova saanna nga imbaga a cayatna a punasen ti nagan ti Israel iti baba ti langit” (2 Ar-ari 14:27). No di ket, ti Dios ket “insalacanna ida” manipud iti kabusor (2 Ar-ari 14:27).

Iti kasungani, iti daytoy matudtudo a panawen a ti Israel ket saan a matalek a ti Dios inayabanna ni Jonas a mapan idiay Nineve tapno mangasaba kadagiti umili iti dayta a lugar ken guyogoyenna ida nga agbabawi. Ni Jonas ibagana kadatayo a ti sibubukel a ciudad ket nagbabawi, nga iti dayta ket dakkel unay ti pannakauppapayna. Ni Jonas ket mariribokan unay iti ayab ti Dios nga agmisyon ta nagtukiad isuna nga agtulnog. Imbes nga agbiahe nga agpa amianan idiay Nineve, a kas imbilin ti Dios, ni Jonas pinilina ti agbiahe idiay abagatan ti Joppa. Ket kalpasanna napan idiay Tarsis.

Ti libro ti Jonas ibagana kadatayo, no kasano ti panagtungpal ni Jonas idiay tian ti maysa a dakkel nga ikan, nga isu a nangisarwa kenkuana idiay namaga a daga (Jon. 2:10). Ni Jonas ket malagip a kas mammadto nga isu nga inalun-on ti maysa a dakkel nga ikan agsipud ta nagtukiad isuna a mapan mangballaag iti ciudad ti Nineve maipapan iti panangukom ti Dios. Iti kasunganina, ti pagsasao dagiti tattao ti Nineve a cuneiform ket pinagtalinaedna ti pakalaglagipan daytoy a pagsidsiddaawan: ti mangitakder iti nagan a Nineve iti cuneiform ket kayatna a saoen ti “dakkel nga ikan iti ciudad.” Dayta ket, kas la ti mismo a nagan ti ciudad ket isingasingna ti naindaklan nga inaramid ti Dios, nga Isu a naupay kadagiti bukodna a tattao, iti panangisalakan iti maysa a nacion a Gentil nga isu nga ad-adda a nakasagana a sumungbat iti asina.

Ad-adda pay a makapangayangay a paliiwen nga isu met laeng a ciudad ti Nineve ket nasarungkaran manen kalpasan iti 150 a tawtawen (630 b.c.) babaen iti mammadto a Nahum nga isu a nangited iti maysa a mensahe ti pannakadadael kadagiti umilina gapu iti kinadangkesda. Dagitoy a kasasaad ket naan-anayda a mangiladawan no kasano ti panangtratar ti Dios kadagiti tattaona ken kadagiti nasnacion. Kadakuada nalawag unay a makitatayo no kasano iti panangidanon ti Dios iti paraburna kadagiti managbasol ken no kasano a dusaenna pay laeng ida gapu kadagiti di mapanawan a basbasolda.

**Ti Pannakaukom ni Balsasar.** Ti istoria ti pannakaukom ni ari Balsasar iti Babilonia ket sinarunona ti istoria ti pannakaukom ken panagbabawi ni Nabucodonosor, a kas la ti nagsurat iti Biblia ket ginandatna nga iruar ti nagdumaan dagiti dua nga ar-ari ti Babilonia. Kabayatan a dagiti dua nga ar-ari ket napasindayag ken nagbasol a maibusor iti Dios, dagiti dua nga ari ket dida awaten ti agpadpada a pannakaukom. Ni Nabucodonosor ket napakawan, ken ti kapitulo a mangipadpadamag iti kapadasanna ket agpatingga iti kantana a mangidaydayaw iti Dios, nga Isu a makabael a mamagpakumbaba iti napasindayaw (Dan. 4:37). Iti sabali a bangir, ni Balsasar nga isu a makaammo iti kapadasan ti amana (Dan. 5:22) ket nagtukiad nga agbabawi. Iti kasunganina, isu ket siaanamung a nangulit kadagiti ar-aramid ni Nabucodonosor a panagagaw (kitaen ti liksion 5 ken 12) ken ad-adda a nagbalin a nadangkes ngem ti amana. Kabayatan a ti gandat laeng ni Nabucodonosor ket panangiyeg kadagiti al-alikamen ti templo idiay bukodna a templo, ni Balsasar imminum, ken nagbartek kadagidiay nga alikamen. Ni Nabucodonosor ket mapneken iti panangpukawna kadagiti dadduma a metal iti estatua (kitaen ti Daniel 3) ket pinagtalinaedna laeng ti balitok, nga isu a mangitakder iti bagbagina. Iti kamaudiananna, naawatanna iti ud-udina ti kinamaagna ken inturongna ti panagdaydayawna iti Dios ti langit nga Isu nga “agbiag iti agnanayon” (Dan. 4:34).

Ni Balsasar, iti sabali a bangir, ket daydayawenna amin dagiti didios nga itakderan dagitoy a metal (Dan. 5:4). Ni Balsasar sigagandat a nanginsulto iti Dios. Iti dayta a kanito a panagdaydayawna kadagiti ladladawan a ti maysa nga ima ket nagparang iti puraw a pader ken insuratna ti panangukom ti Dios a maibusor kenkuana.

Uray ti pagpatinggaan ti istoria dagitoy dua nga ari ket iparangna ti nagdumaanda. Ni Nabucodonosor, nga isu a napilit nga agkaradap iti daga a kas maysa nga animal kas bunga ti nadiosan a panangukom a maibusor iti kinapasindayagna, ket nakasubli iti saadna nga agtakder. Kalpasanna, ti “dayaw ken dayagna” ket naisublida kenkuana (Dan. 4:36). Ni Balsasar, nga isu a nakatugaw iti tronona ken sigurado unay iti mismo a bagbagina, itan ket saan a makatakder ken saanna a matengngel ti bagbagina, dagiti tumtumengna agtinnim-ogda iti maysa ken maysa: “ti ari nagpuccaw iti natbag” (Dan. 5:7). Ti ari ayabanna dagiti mamasirib a lallaki agpaay iti tulong, gapu ta saanna a mabasa ti insurat ti datdatlag nga ima iti pader. Uray pay dagiti mamasirib a lallaki ket dida kabaelan nga awaten dayta.

Ti reyna nga ina, ti asawa ni Nabucodonosor, ket dimteng ken nangpaneknek iti nangatngato a kabaelan ni Daniel, a mangipalagip ken Balsasar iti naespirituan a kapadasan ni Nabucodonosor. Ni Daniel, ti mangibagi iti Dios nga ininsulto ti ari, ket isu laeng ti makabael a mangbasa ken mangipatarus iti naisurat a panangukom, nga isu a mangipadto iti panagpatingga ti pagarian ni Balsasar (Dan. 5:26–29). Dagiti tallo a sasao a naisurat iti pader ket linaunda ti pannakaukom ni Balsasar ket iti kasta idanunda ti kapanunotan maipapan no ania iti pakabuklan dayta a panangukom: “binilangna” kaipapananna ti pagrebbengan; “nacatican iti timbengan” impakitana ti pannakaamiris; ken “maibingbingay” kaipapananna ti “pannakatukiad.”

**Ti Pannakaukom ni Ciro.** Ti ari ti Persia a ni Ciro ket okoparenna ti maysa a naisalsalumina a lugar idiay Sursurat. Ni Ciro ket isuna laeng ti tao a Gentil nga isu a makaawat iti titolo a “Misias,” wenno napulotan (Isa. 45:1). Ti Biblia ket inaigna ni Ciro iti Misias a Mangisalakan, ni Cristo a Mismo. Iti labes ti pannakaisalakan ti Israel manipud iti pannakakayaw idiay Babilonia babaen ti misias a Ciro, ti mammadto a Daniel ket makitana ti Misias ti sangalubongan nga Isu a mangwayawaya kadagiti tattao manipud iti panangiggem ti dakes. Mainayon pay, ti mammadto ket saanna laeng nga ipadto ti pasamak.

Babaen ti panangipada iti 70 a tawtawen ni Ciro iti 70 a lawlawas ti panangkayaw ti Babilonia, ni Daniel ballaaganna ti bumasa iti kinapudno a dagitoy a lawlawas ket maipatarusda koma a naimpadtoan. Ti 70 a tawtawen ket tudtudoenna dagiti litiral a tawtawen nga agturong iti yuumay ti misias a ni Ciro (Isa. 45:1), nga isu a nangisubli iti historical nga Israel idiay kadaanan a Palestino. Pudno unay, ti misias a Ciro ket suportaranna ti naibatay iti pakasaritaan a kababalin ti Misias a Jesu-Cristo ken ti aramid ti Panangisalakanna. Dagiti 70 a lawlawas (tawtawen) ket naimpadtoanda a lawlawas a mangiturong iti yuumay ti Misias ti sangalubongan, nga Isu a mangisalakan iti lubong manipud iti basol ken, iti kasta, babaen ti pannakaabbong, mangipaay iti pannakapakawan agpaay iti basol. Daytoy panagpada iti nagbaetan dagiti dua a misias ket masarakan met idiay libro ti Isaias, nga idiay a ni Ciro a misias, iti Isaias 45, ken ti Agsagsagrap nga Adipen iti Isaias 53 ket yallangoganda iti maysa ken maysa kadagiti adu a bilang dagiti agpada a sasao ken tema.

Ti misias a Ciro ket addaan iti mangikeddeng a paset iti pannakarba ti Babilonia, ti kangrunaan a kabusor ti Israel; insublina pay ti Israel idiay dagada (Esdras 1:1–3) ken tinulonganna pay dagiti Judio iti panangbangun manen iti templo ti Jerusalem iti sidong ni Josue a nangato a padi (Esdras 3:2, 3). Napateg unay, ti libro ti Apocalipsis ket ipadana ti naaramidan ni Ciro iti maikadua a yaay ni Cristo. Ti pasamak a panagmaga ti Eufrates a nangipalubos iti ari ti daya, ni Ciro, a sumrek ken rebbaenna ti ciudad ti Babilonia ket agserbi a kas maysa a mangiladawan iti yaay ni Cristo idiay panawen ti panungpalan (Apo. 16:12). Ni Ciro insaganana ti daga agpaay iti masakbayan a yuumay ni Cristo ken ti pannakaisalakan ti sangkataoan. Mainayon pay, ni Ciro ket maysa nga anniniwan ni Cristo. Ti paset nga inaramid ni Ciro idiay immuna a yaay ni Cristo ket mabalin a naimbag a pamalatpatan idiay buya ti mapasamak iti panungpalan ti panawen a maisilpu iti maikadua a yaay ni Cristo. Ngarud, mabalin a naimbag a dagdagupentayo a dagiti maudi a paspasamak ti pannakaisalakan ket iramanna dagiti tattao iti ruar ti gagangay a gunglo ti iglesia.

### Paset III: Panangipakat iti Biag

1\. Ania dagiti wagas a ti ulidan ni Jonas ket maysa a ballaag a maibusor kadagiti narelihiyosoan a dakes a panagem? Pagiinnadalan.

2\. Kabayatan a ti iglesia ket mabalin a saan nga agballigi iti agtultuloy a panangipaduyakyakna iti kinalinteg, kasano ngata a dagiti tattao ti lubong, iti kasunganina, ket agballigida? Kas iti imbaga ni Jesus kadagiti narelihiyosoan a tattao idi panawenna, “ ‘dagiti agsingsingir ti buis ken dagiti balangcantis mapanda nga umununa ngem dacayo iti pagarian ti Dios’ ” (Mat. 21:31). Ania ti kayat a saoen ni Jesus kadagitoy a sasao?

3\. Ti kinapudno a ti hustisya ket maysa met a paset ti panangukom ket maysa a pammatalged iti panangipapati ti Dios iti aramidna a panangisalakan, nga isu a gandatna iti mamimpinsan a pannakapukaw ti dakes ken patay. Ania dagiti wagas nga iti timbeng iti nagbaetan ti hustisya ken parabur ket maysa met a mensahe ti liwliwa ken namnama?

4\. Apay a ti pannakaisalakantayo ket maibatay laeng iti asi ti Dios ket saan a maibatay kadagiti pakaikariantayo?

5\. Adda dagiti dua a napateg a kinapudno a masapul a maawatantayo maipapan iti panangukom ti Dios idiay panawen ti panungpalan: umuna, tunggal maysa ket mapakaammoan ken maballaagan; maikadua, umayto iti tiempo a naladawto unayen iti panagbabawi. Ipakat ti kinapateg dagiti tallo a sasao a naisurat idiay pader iti iglesia iti panungpalan ti panawen: “binilangna” kayatna a saoen nga adda pagrebbengantayo kadagiti amin nga aramidentayo ken saantayo nga aramiden; “nacatican ti timbengan” kayatna a saoen a ti “imbag” ken “dakes” ket mapagsinanto (ti Dios laeng ti addaan pannakabalin a mangilasin); “maibingbingay” kayatna a saoen a ti pannakaisalakan ket naited kadagiti sabsabali.

6\. Basaen ti sumaganad a pammabileg manipud ken Ellen White: “Ti tiempo ket saan nga adayu inton dagiti tattao ti Dios ket maayaban a mangited iti pammaneknek iti sangoanan dagiti agtuturay ti daga. . . . Awan ti panawen nga agpaay iti ubbaw, agpaay panagliway, agpaay iti panagpanunot kadagiti saan a napateg a bambanag.”—The Advent Review and Sabbath Herald, April 26, 1892. Kasano a daytoy nga adaw ket pabilgennaka a mangibingay iti damag ti maudi-nga-aldaw ken ballaag ti Dios kadagiti tattao nga adda iti saad ti turay ken pannakabalin?

`Notes`