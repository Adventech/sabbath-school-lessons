---
title:  Adalen Pay
date:   27/06/2025
---

Basaen ti sursurat ni Ellen G. White, “The Unseen Watcher,” pp. 535–538, iti Prophets and Kings.

“Tunggal nacion a dimteng iti entablado ti panagtignay ket napalubosan a mangsakup iti lugarna iti rabaw ti daga, tapno ti kinapudno ket nalabit a maikeddeng no dayta ket tungpalenna dagiti panggep ti Agbanbantay ken ti Maysa a Santo. Ti padto ket tinuntonna ti itataud ken irarang-ay dagiti dadakkel a pagpagarian ti lubong—Babilonia, Medo-Persia, Grecia, ken Roma. Iti tunggal maysa kadagitoy, a kas met kadagiti nasnacion a basbassit iti pannakabalinda, ti pakasaritaan ket inulitna ti bagbagina. Iti tunggal maysa ket addaan iti bukodna a panawen a pannakapadas; tunggal maysa ket saan a nagballigi, ti dayagna nagkupas, ti pannakabalinna pimmanaw. Kabayatan a dagiti nasnacion ket tinukiadda dagiti principio ti Dios, ken iti daytoy a panangtukkiad inyegna ti bukodda a pannakadadael, ngem maysa a nadiosan, aglaplapusanan a dakkel a panggep ti naipaduyakyak nga agtartrabaho iti amin a panpanawen.”—Ellen G. White, Prophets and Kings, p. 535.

Iti Jeremias 18, ni Jeremias imbagana ti maysa nga agdamdamili a mangar-aramid iti aramiden iti maysa nga agdamdamili: mulmolien ken suksukogenna iti aniaman nga ar-aramidenna. Daytoy a ladawan, iti maysa nga agdamdamili a mulienna ti damilina, ti inaramat ti Dios a mangilawlawag iti principio ti adda kondisyonna a padto iti Biblia. Ket tapno maipasigurado a maawatantayo, ti Apo agsao babaen ken Jeremias a, kunana: “ ‘Iti aniaman a canito a panagsaocto maipapan iti maysa a nacion, ken maipapan iti maysa a pagarian, tapno parutec ken burakec ken isu dadaelec, No dayta a nacion, a maipapan kencuana, nagsaoac, pagbabawianda ti kinadakesda, ibabawicto ti dakes, a pinanunotco nga aramiden cadacuada. Aniaman a canito a panagsaocto a maipapan iti maysa a nacion, ken maipapan iti maysa a pagarian, tapno bangonec ken isu imulac. No aramidenda daydiay dakes iti imatangco, a dida annuruten ti timecco, iti casta agbabawiacto ibabawicto iti imbag, isu a sinaoc a pangpaimbagco cadacuada’ ” (Jer. 18:7–10).

**Salsaludsod a pagiinnadalan:**

`Paliiwen dagiti sasao ni Jesus a ti panangukom ket nalaklaka iti Nineve ngem kadagiti tattao ti Dios nga immadayo manipud iti pudno. (Kitaen ti Mat. 12:39–42.) Ania nga adal ti maala ti iglesia ti Dios manipud iti daytoy a ballaag?`

`Paliiwen dagiti sasao ni Ellen G. White nga iti tunggal panagsasaruno ti pagarian, “ti pakasaritaan ket inulitna ti bagbagina.”—Ellen G. White, Prophets and Kings, p. 535. Ania ti makitayo a kadawyan a kababalin dagiti amin a nailista a pagpagarian idiay padto? Ania dagiti wagas a sinurotda ti isu met laeng a naimpadtoan a dalan? Kasano a ti agdama a lubongtayo ket sursurotenna met ida?`

`Panunoten ti kapanunotan a saan a masansan a ti isip, ti laing, ti manglapped kadagiti tattao iti pammati, no di ket ti puso. Kasano a daytoy a pannakaammo ket apektaranna ti panagsaksim kadagiti sabsabali?`