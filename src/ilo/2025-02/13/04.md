---
title:  Ti Rambak ni Balsasar
date:   24/06/2025
---

Kalpasan a ti ciudad ti Nineve ket napagpakumbaba (612 b.c.) babaen iti panagkadua dagiti buybuyot dagiti Medes ken taga Babilonia (idauloan ti ama ni Nabocodonosor), ti ciudad ti Babilonia ket napadasanna ti maysa a rebaybal, dagiti kakita ti rebaybal a saan a nakita ti ciudad nanipud kadagiti al-aldaw ni Hammurabi, ti dakkel a managited-lintegda. Iti sidong ni Nabocodonosor, nga isu nga itan ket wayawayan manipud iti parikut iti panangraut dagiti taga Asiria, ti ciudad ti Babilonia ket dimmakkel iti kinabaknang ken impluwensya iti ponto a dagiti kabangibang a nasnacion ket awan mabalinda no di sikekedked a mangawat iti panangiturayna. Isu ti reyna ti lubong, ken dagiti nasnacion nga agtarigagay a rumang-ay ket impakdaarda ti kinapudnoda kenkuana.

Kabayatanna, manipud iti adda nga impormasyon, ni Nabocodonosor ket natay a kas maysa a mamati, nga imbagana a ti Dios ni Daniel ket, pudno unay, nga Isu ti nainkalintegan nga agturay kadagiti amin a nasnacion (Dan. 4:34–37). Ti sumaruno nga istoria nga ipaay ni Daniel ket ti istoria iti kasukatna, ti bise nga agturay ni Balsasar.

`Basaen ti Daniel 5:1–31. Ania dagiti napateg a naespirituan a mensahe a maalatayo manipud daytoy nga istoria? Ania iti namimpinsan a nangitibkol ken Balsasar?`

Nalabit a ti kalaladingitan, kakakaldaangan a paset daytoy nga istoria ket masarakan idiay Daniel 5:22. Kalpasan ti panangisalaysayna iti ari iti pannakatnag ken kalpasanna ti pannakaisubli ni Nabucodonosor, kuna ni Daniel kenkuana, “ ‘Ket sica nga anacna, O Balsasar, saanmo a pinagpacumbaba ta pusom, nupay pagaammom idi amin daytoy.’ ” Dayta ket, nupay adda gundawayna a nangammo iti kinapudno; nupay mabalin a nasaksianna pay ketdi a mismo ti napasamak ken Nabucodonosor—pinilina a di inkankano dagitoy a paspasamak, no di ket, rinugianna ti isu met laeng a dalan a nangyeg iti kasta unay a riribuk iti immun-una ngem isuna.

Kas iti inaramid ni Nabucodonosor iti panangipatakderna iti nabalitokan a ladawan, ni Balsasar ket silalatak a karkaritenna ti impadto ti Dios ni Daniel. Babaen iti panangaramatna kadagiti al-alikamen ti templo iti barengbareng a wagas, kas la ipagpaganetgetna ti kinapudno a ti Babilonia ket pinarmekna dagiti Judio ket itan tagikuaennan dagiti narelihiyosoan nga al-alikamen ti Diosda. Iti sabali a pannao, adda pay laeng ti panangiturayda iti daytoy a Dios a nangipadto iti pannakapukawda.

Dayta ket pudno unay a maysa a namimpinsan nga isusuppiat, uray pay no ni Balsasar ket naaddaan iti ad-adu pay a makaanay nga ebidensya, “pammaneknek,” a makaammo iti nasaysayaat. Isu ket addaan iti makaanay a pannakaammo a mangammo iti pudno; ngem ti parikut ket ti pusona. Iti maudi nga al-aldaw, kabayatan a rumsua ti maudi a rigat [krisis] iti lubong, dagiti tattao ket maikkandanto met iti gundaway a mangammo iti pudno. Iti mangikeddeng iti pilida, kas ken Balsasar, ket dagiti pusoda.