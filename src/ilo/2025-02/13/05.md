---
title:  Ti Panagmaga ti Eufrates
date:   25/06/2025
---

Maysa kadagiti pigsa ti Babilonia ket ti wagas ti panagayus ti Karayan Eufrates iti sirok dagiti paderna, a nangipaay iti ciudad iti awan limitasyonna a suplay ti danum. Napaneknekan met a dayta ti pagkapuyanna. Ni Nitocris, maysa a nagkauna a reyna ti Babilonia, ket nangparnuay kadagiti damili iti igid ti karayan tapno mapadur-asna dayta a kas dalan nga agturong iti ciudad, ket kabayatan dayta inkarsiana ti karayan iti libtong tapno nanamnam-ay nga agtrabaho dagiti trabahador. Naamiris ni Ciro a kabaelanna nga aramiden ti isu met laeng a banag, a pamagaanna ti Eufrates tapno nanam-ay nga agmarcha dagiti buybuyotna iti sirok ti pader. Apaman a nakastrek kadagiti pader ti ciudad, nasarakanna dagiti sarikedked a pader iti abay iti karayan a lumasat iti ciudad a saan a nabantayan, ket ti ciudad ket narba iti maymaysa a rabii. Ti nagkauna a historiador ti Griego a ni Herodotus ket ibagana kadatayo a “dagidiay agnanaed iti tengnga ti Babilonia awan ti pampanunotda a dagiti aglikmut ket natnag, ta panawen dayta ti rambak, ket amin ket agsasalada, ken pinabus-oyanda dagiti bagbagida iti ragragsak.”—Herodotus, The Histories, Tom Holland, trans. (New York: Penguin, 2015), p. 94. Adda kadi iti aniaman a duadua a daytoy ket isu met laeng a rambak a kas naipakita idiay Daniel 5?

`Basaen ti Daniel 5:18–31 ken Apocalipsis 16:12–19. Ania dagiti pagpapadaan a masarakanyo kadagiti sumagmamano a didigra [saplit] ti Apocalipsis ken ti istoria ti pannakarba ti Babilonia?`

Iti panangilawlawag no kasano iti panangilasin kadagiti pagilasinan ti panpanawen, ni Jesus imballaagna kadagiti adalanna, “ ‘Agsalucagcayo ngarud, ta dicay ammo no ania nga aldaw ti iyaayto ti Apoyo. Ngem ammoenyo daytoy, a no ti ama ti sangacabbalayan naammoanna coma no ania nga horas ti iyaay ti mannanacaw, nagpuyat coma, ket dina coma impalubos a nabutbutan ti balayna’ ” (Mat. 24:42, 43). Kas iti pannakarba ti Babilonia, ti kellaat a panagparang ni Cristo ket kellaatenna ti moderno a Babilonia. Nupay kasta, saan a nasken nga iti kastoy a wagas, naited kadatayo ti makaanay a pammaneknek iti asidegen a yuumay ni Jesus iti nakaad-adu a naibinsabinsa a padpadto.

Ti lubong ket saanto a maklaat gapu laeng iti kinaignorante iti adda nga impadto ti Dios; maklaatto ti lubong gapu ta pinilina iti di panamati iti kinuna ti Dios a mapasamak.

`Basaen ti Apocalipsis 16:15. Uray pay iti tengnga dagitoy ballaag ti panawen ti panungpalan, ania a damag ti evangelio ti masarakan idiay? Ania ti kayat a saoen ti saan a “magna a silalamolamo”?`