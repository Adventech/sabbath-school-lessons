---
title:  Dimtengen Dagiti Panungpalan Dagiti Aldaw
date:   31/05/2025
---

### Basaen Agpaay ti Adal ita a Lawas

Apo. 6:12–17; Mat. 24:36–44; Gen. 6:1–8; 2 Ped. 2:4–11; Gen. 18:17–32; Dan. 7:9, 10.

> <p>Paset a Mayulo</p>
> “Ket dagitoy a banbanag naaramidda cadacuada a pagulidanan ket naisuratda tapno pacabagbagaantayo, a dimtengen dagiti panungpalan dagiti aldaw. Gapuna, ti mangipagarup nga adda a sitatacder, kitaenna ta di maiculbo” (1 Corinthians 10:11, 12).

Ti Biblia ket napno kadagiti is-istoria dagiti tattao ti Dios a mangitudo kadagiti masakbayan a paspasamak ken mangiggem kadagiti tulbek a tumulong kadatayo a makaawat iti “agdama a pudno.” Kinaagpaysoanna, dadduma kadagidiay nga is-istoria ket iyanninawda dagiti paspasamak iti maudi nga al-aldaw a nabuyogan iti makapaklaat a pannakaibinsabinsa, a mangipaay kadatayo iti nalawlawa a pamuon agpaay iti nalawag a pannakaawat kadagiti padto ti Daniel ken Apocalipsis.

Ti Dios ket nabalinanna nga iturong dagiti paspasamak kadagiti wagas a naan-anay a mayataday iti impadto dagiti mammadto a mapasamak iti maudi nga al-aldaw, iti wagas a saan a panangsalungasing iti wayawaya ti konsiensya ti maysa a tao. Dadduma kadagitoy napateg nga is-istoria ket nabatad, agsipud ta ti Baro a Testamento ket tudtudoenna ida a masinnunuo iti panangiladawan kadagiti paspasamak iti maudi nga al-aldaw: Sodoma ken Gomorra, ti Layus, ken dadduma pay. Dagiti dadduma ket sapulenda ti naannad a panagpanunot ken panagsukimat tapno makita kadakuada dagiti kinapudno a naited kadatayo iti Sao ti Dios.

Kadagiti sumaruno a lawlawas, intayto sukimaten dagiti tulbek nga is-istoria tapno makitatayo no ania ti ibagada maipapan kadagiti paspasamak a kas iti Maikadua a Yaay, ti nausigan a panangukom, ti maudi a riribok, ken adu pay. Ket, babaen amin dayta, masarakantayo ni Cristo kas sentro, ta masapul nga Isu ti pamuon kasta met a pagpatinggaan ti kalat ti amin a naimpadtoan nga ar-aramid.

_*Adalen ti adal ita a lawas tapno maisagana agpaay ti Sabado, Hunyo 7._