---
title:  Ti Istoria ti Sodoma ken Gomorra
date:   03/06/2025
---

Adda sabali pay a kangrunaan nga istoria ti Daan a Testamento nga isu a direkta a tudtudoen ni Pedro no iladawanna dagiti paspasamak iti maudi nga aldaw: ti pannakadadael ti Sodoma ken Gomorra. Dagiti ciudad iti tanap ket nagbalindan nga agdindinamag gapu iti kinadakesda ken nagbalinda nga umuna a pagarigan dagiti sentro ti populasyon a dinadael ti apuy manipud langit.

`Basaen ti 2 Pedro 2:4–11; Judas 5–8; ken Ezequiel 16:46–50—ken paliiwen amin a naibinsabinsa. Ania dagiti namoralan a kasasaad a nangiturong iti pannakadadael dagitoy a ciciudad, ket ania met dagiti adda a pakaipadaanda ita nga aldaw?`

Ti ballaag a naipaay kadagiti tattao iti maudi nga aldaw daytoy a planeta babaen ti istoria ti Sodoma ken Gomorra ket nalawag: iti ud-udina, ti nadangkes ket madadaelto met babaen ti apuy, a kas nailadawan a nalawag unay idiay Apocalipsis 20. Ti basol ket nalatak unay a manangallilaw ta bulsekennatayo iti kasasaad dagiti bukodtayo a puso, ab-abbonganna dagiti panagsalungasingtayo iti maskara iti panangakseptar iti bukod a bagi, kabayatan a ti kinadakes nga inaramid dagiti sabsabali ket masansan nga agtalinaed a nalawag kadatayo. Iti isu met laeng a kapitulo nga idiay a saritaen ti Dios no kasano ti kadakkel ti ayat nga imbokbokna iti nacionna, ballaaganna pay ti nacion a, kabayatan a dina inaramid dagiti isu met laeng a basbasol (Eze. 16:47), iti kinaagpaysoanna ket nagbalin nga ad-adda a nadangdangkes ngem ti Sodoma.

Ti Israel ket “nagbalangkantis” (Eze. 16:41), nga agar-aramid iti naespirituan a pannakikamalala. Panunoten ti pannakaklaat dagiti tattao ti Dios idi nangngegda nga ad-adda a nadangkesda ngem kadagiti tattao a pagaammo gapu iti kinadakesda.

Daytoy ket saan a pulos a baro, saan laeng nga iti nagkauna nga Israel no di ket iti amin a sangkataoan. Idiay Roma 1:18–32, ni Pablo ket iparangna ti maysa nga atiddog a listaan ti nataoan a kinadakes a mabalin a maisurat koma no maibatay kadagiti pagiwarnak ita nga aldaw. Ti panangiladawan ni Pablo iti basol ti Gentil ket saan a naisangrat a tapno mangpataud kadagiti nangatngato a rikrikna kadagiti Judio no di tapno dagiti tattao ti Dios iti kamaudiananna ket maawatanda ti kinaserioso dagiti bukodda a basbasol. Ni Natan ket inaramidna iti kasta met laeng a banag idi nakisao ken David: imbagana ti istoria ti maysa a baknang a tao nga isu a nangtakaw iti maysa a kordero manipud iti maysa a napanglaw a tao. Daytoy nga istoria ti nangpataud “ti pungtot ni David” (2 Sam. 12:5), agsipud ta ti kinakillo ket kas la nalawag unay; uray pay no kasta, impakdaar ni Natan, “Sica daydi a lalak!” (2 Sam. 12:7) tapno makita ni David ti mismo a bagina iti istoria.

Napateg a laglagipen a ti Biblia ket saanna laeng nga ipangpangruna a tamingen ti ruar ti lubong no di ket dagiti bukod a tattao ti Dios. No makitatayo dagiti narungsot a basbasol dagiti sabsabali a nailadawan iti maysa a teksto a kas iti Apocalipsis 13 wenno 17, dayta ket maysa a ballaag a datayo met ket mabalin a matnag iti isu met laeng a palab-og.