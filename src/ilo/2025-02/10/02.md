---
title:  Ti Pungtot ti Kordero
date:   01/06/2025
---

`Basaen ti Apocalipsis 6:12–17. Kitaen dagiti detalye dagitoy a sungbat dagiti tattao iti pannakakitada kadagiti paspasamak dagiti maudi nga al-aldaw a kellaat a mapasamak. Ania ti mapaliiwmo maipapan iti sungbatda?`

Makapangayangay a paliiwen a dagiti napukaw ket saanda nga ipukkaw, “Ania daytoy?” wenno “Asino ti adda iti likudan daytoy?” Agparparang nga ammoda iti mapaspasamak. Tudtudoenda ni Jesus a “ti Kordero,” nga isu a mangipasimudaag iti pannakaammo iti maipapan iti istoria ni Cristo. Kas la pay ket pagaammoda a “dimtengen ti dackel nga aldaw ti pungtotda,” nga iti dayta ket naisinggalotda iti maysa kasasaad nga awanan namnama: “siasinonto ti macabalin nga agtacder?”

Sakbay ti panungpalan, ti evangelio ket maipan iti amin a nasnacion ditoy daga (Mat. 24:14), ken ti damdamag dagiti tallo nga angel ket maited iti sibubukel a planeta. Nupay kasta, addanto dagiti tattao a saan a nakagasagana—saan a gapu iti nakurang a pannakaammo no di ket agsipud iti panagmadida a mamati ken agtungpal. Daytoy to ti gapu a dagiti kasta a tattao ket mapukaw idiay maudi nga al-aldaw.

`Basaen ti Mateo 24:36–44. Ania dagiti ad-adal nga ibaga ni Jesus kadatayo a maalatayo koma manipud iti istoria ni Noe?`

Ni Jesus itudona ti istoria ti Layus a mangballaag kadatayo a ti Maikadua a Yaayna ket dumteng a kas maysa a kellaat kadagiti adu. Kas iti Maikadua a Yaay, ti Layus ket saan a dimteng a kas kellaat iti lubong gapu iti nakurang a pakaammo. Ni Noe ket nangasaba iti 120 a tawtawen iti maysa a lubong a nagtukiad a mamati. Naibaga kadakuada no ania iti mapasamak. Saanda laeng a namati.

Kabayatanna, adu dagiti tattao a mangpatalged kadagiti bagbagida a ti teksto ti nabayag a panpanawen ti tiempo ket kaipapananna a dagiti padto ket ulbod. Iti panangaramat iti istoria ti Layus a kas lawag, ni Pedro isuratna “Nga ammoyo daytoy nga umuna: cadagiti camaudianan nga al-aldaw umaydanto dagiti managuyuyaw agraman pananguy-uyong, a magnada cas mayannurot cadagiti derrepda met laeng, Ket cuncunada: Sadino ti yan ti pannacaicari ti iyaayna? ta nanipud idi naturog dagiti amma, dagiti isu-amin a banbanag agtultuloyda a cas met la idi punganay ti pannacaparsua’ ” (2 Ped. 3:3, 4). Kabayatan nga aglabas ti tunggal tawen, daytoy a sentimiento ket dumakkel laeng.

`Iti bukod a kapadasan ti tunggal tao, ti maikadua a yaay ni Jesus (wenno iti dadduma a kasasaad, ti maikatlo a yaay) ket maysa laeng a kanito kalpasan ti ipapatay, ken ammotayo amin no kasanot’ kapardas ti panaglabas ti biag. Kasano nalabit a matulongannatayo daytoy a panangkita a mangtaming iti “pannakataktak”?`