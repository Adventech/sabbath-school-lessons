---
title:  Ti Panangukom Sakbay-ti-Yaay
date:   05/06/2025
---

Ti pannakailadawan ti panangukom a masarakan idiay Daniel 7 ket mangted kadatayo iti maysa a talgiap iti likudan ti bengbeng—iti maysa a makapasiddaaw a gundaway a makakita no kasano iti panangrisot ti Dios iti parikut ti basol kabayatan a subbotenna dagidiay agtarigagay nga agbiag iti maysa a naintulagan a pannakaikayamet Kenkuana.

`Basaen ti pannakailadawan ti nausigan a panangukom a naipaay idiay Daniel 7:9, 10, 13, 14, 22, 26, ken 27. Ania ti kangrunaan a sentro idiay panangukom? Ania ti naited a keddeng idiay pagpatinggaan ti proseso? Ania ti ibaga daytoy kadatayo maipapan iti plano ti pannakaisalakan?`

Adda laeng bassit a panagduadua a ti nataoan a puli ket okomen ti Dios. Ti Eclesiastes 12:14 ket ipatalgedna kadatayo a “ti Dios iyegnanto ti tunggal aramid iti pannacaocom,” ket ni Pablo palagipannatayo a saantayo a kasapulan nga okomen ti tunggal maysa, agsipud ta “agparangtayto amin iti saclang ti pangocoman ti Dios” (Rom. 14:10). Agpayso, ti Dios ket saanna a kasapulan dagiti nakailanadan a mangammo no asino iti maisalakan wenno mapukaw, ngem dagiti angeles—nga isu a mangsuksukimat iti plano ti pannakaisalakan (1 Ped. 1:12)—ket kadawyan nga adda dagiti salsaludsodda. Isuda dagiti nakasaksi iti yaalsa ni Satanas ken nakitada ti apagkatlo ti nailangitan nga angeles a naibelleng manipud langit (Apo. 12:4)—ket ita ti Dios ket iyegnatayo iti imatangna. Ti Dios lukatanna dagiti libro ken palubosanna dagiti sasanto a mangkita iti isuamin a bambanag.

Ti istoria ti panagpakpakaasi ni Abraham agpaay iti Sodoma ken Gomorra—maysa a mangyanniniwan iti panangukom—ket mangipaay kadatayo iti sumagmamano a napateg a pannakakita iti panangukom. Dagiti basbasol ti Sodoma ket nalawag unay a nausisada; ti Dios imbagana a ti kinadangkes ti ciudad ti nangted iti dayta iti maysa a reputasyon a ti ariwawa a maibusor iti dayta ket dakkel (Gen. 18:20). Ngem saan laeng a ti Sodoma ken ti Gomorra dagiti nausisa sakbay iti pannakadadaelda. Ti Dios ket linukatanna met ti ruangan ken Abraham a mangadal no ti Dios ket agtigtignay met laeng a sililinteg iti pangngeddengna a mangdadael iti nadangkes.

Kabayatanna, asino ti agparang iti tengnga ti nailangitan a pangukoman, idiay Daniel 7, no di “ti Anak ti tao,” ni Jesus (Dan. 7:13, kitaen pay ti Mat. 20:28), a ti panagparangna ket isu laeng ti gapu no apay a daytoy a panangukom ket “naited cadagiti sasanto ti Cangatoan” (Dan. 7:22). Ti naan-anay a kinalintegna laeng ti mangilasat kadagiti tattaona manipud iti panangukom.

`Panunotemman nga agtakderka idiay pangukoman agraman kadagiti amin a palpalimedmo a maipalgak iti sangoanan ti santo a Diostayo. Ania laeng iti namnamam iti dayta a tiempo ti panangukom? (Kitaen ti Viernes.)`