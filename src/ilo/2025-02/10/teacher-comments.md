---
title:  Komentaryo Dagiti Mannursuro
date:   06/06/2025
---

### Paset I: Pakabuklan

**Kangrunaan a Teksto:** 1 Corinto 10:11, 12

**Sentro ti Adal:** Genesis 1; Apocalipsis 21–22; Mat. 24:27; Dan. 1:18; Dan. 12:13.

Ti nagasat nga inanama ti sangkataoan nga agngudo kadagiti paspasamak dagiti maudi nga aldaw ket naiparangarang, saan laeng a kadagiti padto, nga isu a mangipaay kadatayo iti nalawag a sirmata ti pagpatinggaan. Ti Dios dinakamatna pay ti pagpatinggaan idiay Sursurat, kas mainaig iti kaadda ti biag ken dagiti ipasimudaagna. Ngarud, iti Saona, Isu ket mangted kadagiti pamalatpatan dagiti nadumaduma a paspaset dagiti maudi a paspasamak iti pakasaritaan. Daytoy a kapanunotan ket isurona kadatayo iti maysa a napateg a principio: ti nataoan a pakasaritaan, nga isu a maibuksilan manipud kadagiti nasantoan a pinanid ti Sursurat, ket saan laeng a makapabileg nga impormasyon maipapan iti napasamak iti adayu a napalabas, nga iti pannakaammo dayta ket ipasiguradona a “ti tao ti Dios naananay coma ket masursuroan a naimbag iti isu-amin nga aramid a nasayaat” (2 Tim. 3:17). Gapu ta ti gandat ti Dios iti sangkataoan ket nasken unay a ti kinaagnanayon, mabalin a sitatalgedtayo a mangnamnama a ti mensahe ti masakbayan a kinaagnanayon ket linaun met dagiti is-istoria ti Biblia.

Ti napaltiingan a nagsurat iti libro ti Eclesiastes ket naikkan iti pannakaawat idi kinunana, a naimpadtoan, a ti Dios “inaramidna ti tunggal banag a naimnas iti pannawenna: casta met nga isu insaadna ti kinaagnanayon idiay pusoda, nupay casta ti tao, dina matontonan ti aramid nga inaramid ti Dios nanipud idi punganay agingga iti panungpalan” (Ecles. 3:11). Iti panangipaganetget, gapu ta ti gandat ti Dios iti sangkataoan ket nasken unay nga agpaay iti kinaagnanayon, mabalin a namnamaentayo a ti mensahe ti masakbayan a kinaagnanayon ket linaun dagiti is-istoria ti Biblia.

Iti daytoy nga adal, intayo ilasin ti mensahe ti panungpalan iti uneg dagiti agdama a paspasamak nga inistoria ti Daan a Testamento ti Sursurat. Dagiti paspasamak ti Panamarsua, ti Layus, ti pannakadadael ti Sodoma ken Gomora, ken uray pay ti istoria ni Daniel idiay paraangan ni Nabucodonosor ket saksianda ti mensahe ti panungpalan.

### Paset II: Komentaryo

**Ti Pasamak ti Panamarsua.** Ti istoria ti Panamarsua ket nalabit nga isu ti kadadakkelan a mensahe iti pasamak iti maudi nga al-aldaw a naipadamag idiay Sursurat. Ti istoria ti Panamarsua ket ig-iggamanna daytoy apag-isu a pakabigbigan agsipud ta dayta ti immuna a pasamak. Gapu ta ti pakasaritaan ket adda maysa a nangrugianna, dayta ket saan nga agnanayon. Ti pakasaritaan ket adda panagpatinggana. Ti Dios ti mangimaton kadakuada nga agpadpada. Agsipud ta ti panangrugi ti pakasaritaan ket isu ti trabaho ti Dios, ti panagpatinggana ket adda met iti sidong ti pannakabalinna.

Kas paset ti kinapategna kas mainaig kadagiti maudi a paspasamak, ti istoria ti Panamarsua ket nalawag unay a naisilpu iti namnamatayo iti agnanayon. Agpadpada a ti istoria ti Panamarsua ken ti namnamatayo iti kinaagnanayon ket naibatayda iti pammati. Ti Sursurat saksianna daytoy a kapanunotan, nga isu a napasingkedanen babaen ti canonical a pannakabalabala ti Biblia a mismo, mangrugi iti panamarsua ti Dios kadagiti langlangit ken ti daga ken agpatingga iti panamarsua iti baro a langlangit ken daga (Genesis 1 ken Apocalipsis 21–22; idilig iti Isa. 65:17, Apo. 21:1). Makitatayo daytoy a kapanunotan a nalawag pay a naibaga iti kakaisuna a panangilawlawag ti Biblia iti pammati, nga isu a mamagnaig kadagiti dua a paspasamak, ti Panamarsua ken ti namnamatayo iti kinaagnanayon: “Ti pammati isu ti punganay ti panangnamnama cadagiti banbanag nga ur-urayen, maysa a panagtalged cadagiti banbanag a di pay makita” (Heb. 11:1). Paliiwen a daytoy a daniw iti pammati ket mangrugi iti pammati iti Panamarsua (Heb. 11:3) ken agpatingga iti namnama iti “kari” (Heb. 11:39, 40). Paliiwentayo koma pay ti kinapateg ti Sabado idiay pagpatinggaan ti Panamarsua. Iti daytoy a takder, ti Sabado ket itudona ti pagpatinggaan ti pakasaritaan ti tao. Mainayon pay, ti Sabado ket launenna ti lagiptayo iti Panamarsua ken ti namnamatayo iti masakbayan a pasamak ti pagarian ti Dios.

**Ti Layus.** Ti pannakaawat iti pasamak ti Layus a maipada iti pasamak ti Maikadua a Yaay ket binigbig ni Jesus a Mismo: “ ‘Ket cas cadagiti aldaw ni Noe, castanto ti yaay toy Anac ti tao’ ” (Mat. 24:37). Ni Jesus agtuloy a mangipalgak kadagiti pagpapadaan dagiti dua a paspasamak: ti kellaat, naranggas a paspasamak ti natoralesa, ti namaterialan a pannakakumikom dagiti tattao sakbay ti pannakadadael ti daga (mangmangan ken umininum, mangas-asawa ken makias-asawa), ti kapanunotan ti maysa a natda, ti kinasigurado ti pasamak. Ti pannakailadawan ti Layus idiay libro ti Genesis ket itudona pay no ania ti mapasamak idiay pagpatinggaan ti nataoan a pakasaritaan. Ti Dios ket saan nga agtalinaed a di mangikankano iti kinadakes ti lubong. Ti Dios ket sensitibo iti kinapaypayso ti dakes. Ti panangukom ti Dios ket sungbat iti “kinadangkes ti tao” a “dakkel” (Gen. 6:5). Ti makadadael a pasamak ti Layus ket aramid ti panangdadael nga inako ti Dios: “ ‘Siac paglayusec ti danum iti rabaw ti daga’ ” (Gen. 6:17). Kasta met, ti Layus ket maysa pay a makaparsua-makasubbot a pasamak, maysa nga iti dayta, ti Dios linagipna dagiti parsuana. Ti aramid ti Dios a pananglagip kadagiti parsuana ket maysa a wagas a panangiyebkasna iti panagngayangayna kadakuada (Gen. 8:1).

Kalpasan ti istoria ti panagpatingga ti biag ken sibilisasyon iti sakbay ti Layus, ti Dios pinasingkedanna manen ti panagtultuloy ti biag. Ti Dios nangipaay iti sangkataoan iti taraon ken impaganetgetna ti kinasagrado ti biag (Gen. 9:4–7), nga iti dayta itudona iti masakbayan a sagutna nga agnanayon a biag.

Ket kamaudiananna, masapul a kitaentayo ti bullalayaw, maysa a napintas ken naindaniwan a tanda ti pammakawan ken ayat ti Dios. Paliiwen a ti bullalayaw ket awisennatayo a manglaglagip iti Sabado, saan laeng a gapu ta dayta ket dumteng idiay maitutop a lugar iti langa a maipada iti istoria ti Panamarsua; no di pay ket, gapu ta ti bullalayaw launenna dagiti umas-asping a mensahe ti inana ken namnama. Matudtudo unay a nakakadlaw a ti bullalayaw ket agparang iti likmut iti trono ti Dios, kas tanda ti masakbayan a panagarina, di masupiat ken di masinga, iti amin a daga (Apo. 4:3; Apo. 10:1).

**Sodoma ken Gomorra.** Kalpasan nga inwaragawag ti Dios ken Abraham ti kari ti maysa nga anak a lalaki nga isu a mangyallatiw iti “bukel” a naibatay iti Misias agpaay iti bendicion dagiti amin a nasnacion (Gen. 12:3; Gen. 22:18), ti istoria ti pannakasubbot a naibatay iti Biblia ket nasinga babaen ti maysa a nadiosan-nataoan a panagiinnadal maipapan iti makariribok a kaadda ti dakes ken kinadangkes. Kas iti inaramid ti Dios ken Noe, Isu ket imbingayna ti pakaseknanna ken Abraham, a kadua ti planona a bumallaet. Ti tignay ti Dios kadagiti nataoan nga adipen ken mammadtona iti tiempo ni Noe ken ni Abraham ket mabalin a pumada iti maysa nga umasping a tignay idiay pagpatinggaan ti panawen nga iti dayta ti Dios ket ibingayna met iti nataoan nga adipenna ti planona nga agsubli a mangisalakan ken mangukom iti sangkataoan.

Ti sungbat ni Abraham iti gandat ti Dios ket ipakitana ti pagrebbengan a mariknana agpaay iti kaputotanna, ngarud dayta ket maiparbeng iti imatangtayo. Iti kasta, ti sungbatna ket guyogoyenna koma ken taraonanna ti maysa nga umas-asping a sungbat iti unegtayo agpaay kadagiti sabsabali. Paliiwen nga iti pannakangngegna iti gandat ti Dios a mangukom iti Sodoma, ni Abraham ket saan a pumanaw a mapan iti adayu a lugar. Ni Abraham ket ammona a naimbag ti kasasaad idiay Sodoma ken Gomora, nga idiay nga agtataeng dagiti sumagmamano kadagiti kabaggianna. Ti nakaro a pannakaammo ni Abraham iti kasasaad dagiti kakabagianna ket saan a panangukom a maibusor kadakuada. Gapu iti ayatna kadakuada, ni Abraham agtakder iti sangoanan ti Dios ken yanninawna ti bukod nga asi ti Dios iti panangkarit iti pangngeddengna, agpakpakaasi iti Okom ti amin a lasag agpaay iti pannakapakawanda. Paliiwen ti kinaregget ken kinapasnek iti kararagna: “ngem ni Abraham nagtactacder pay laeng iti sangoanan ni Jehova” (Gen. 18:22). Ngem kasta met a paliiwen ti kinasensitibo ni Abraham iti kinakaro ti kinadakes ken ti pannakasapul iti hustisya ken parabur: “ ‘Pucawem met aya ti nasingpet a maicanunung iti nadangkes?’ ” (Gen. 18:23).

Maysa pay nga adal ti maala manipud kadagiti ar-aramid ti Dios, nga Isu a saan laeng a bumaba ken mangibingay iti kapanunotanna iti nataoan nga adipen, no di pay ket kas la tapno pabilgenna ti kinaturedna. Mabalin pay a kunaentayo a ti Dios ket kayatna ti argumento nga insango ni Abraham agsipud ta ti kapanunotan ni Abraham ket agallangogan iti bukodna a kapanunotan iti asi. Pudno unay, mapaliiwtayo a ti maudi a sungbat ti Dios ket maysa a sungbat ti parabur:

“ ‘Saanconto a pucawen gapu cadagiti sangapulo’ ” (Gen. 18:32). Ti bilang a “sangapulo” idiay Biblia ket isimboloanna ti kapanunotan ti kabassitan a bilang a kasapulan tapno mangaramid iti maysa a banag. Kasta met, paliiwen ti turay ti Dios. Ket “pimmanao ni Jehova, a nalpas ti pannakisasaona ken Abraham” (Gen. 18:33). Dayta ket, ti pangngeddeng ket kukua latta ti Dios. Iti laksid ti nataoan a kinaregta, dayta ket mamimpinsan a saanna a lappedan ti pagayatan ti Dios. Iti kinapakumbaba, ni Abraham sumungbat iti nadiosan a pangngeddeng ti Dios: “ni Abraham nagsubli iti yanna” (Gen. 18:33).

**Daniel.** Maysa a matudtudo a mangiladawan iti kaadda ti masakbayan iti agdama a kaadda ni Daniel ket ti sasao a “calpasan ngarud dagiti al-aldaw” (Dan 1:18). Daytoy a sasao ket yallangoganna ti sasao a qets yamin “calpasan ngarud dagiti al-aldaw,” tanda ti panagpatingga ti nataoan a pakasaritaan, nga iti dayta a panawen ni Daniel ken ti nasubbot kadagiti amin a panpanawen ket awatenda ti “tawidda” (Dan. 12:13). Nakakadlaw ken napateg met a ti pagsasao a mangiladawan iti “pannacapadas” ni Daniel iti sangapulo nga al-aldaw ket yallangoganna ti pagsasao a mangiladladawan iti padto ti Aldaw ti Pannakaabbong iti maudi nga al-aldaw, idiay Daniel 8:14. Daytoy a padto ket pumada iti Aldaw ti Panangukom idiay Daniel 7:9–12, a naipakita babaen kadagiti napateg nga agpadpada a sasao ken langa ti pagsasao nga adda iti Daniel 1 ken Levitico 16, ti pamuon a teksto ti Aldaw ti Pannakaabbong (kitaen ti Dan. 1:13; idilig iti Lev. 16:2). Daytoy matudtudo nga allangogan ket sigurado a napateg, kabayatan nga ipakpakitana ti kari ti paltiing ti Dios.

Kasta met a paliiwen ti mangipaganetget a pannakaulit ti sao a mar’eh, “rupa” (tallo a daras idiay in Dan. 1:13, 15), nga iti libro ni Daniel ket tudtudoenna met ti masinnunuo nga eskatolohikal (sursuro dagiti maudi a paspasamak) a sirmata ti paltiing ti Dios iti 2,300 a malem ken bigat (Dan. 8:13, 26). Daytoy eskatolohikal a panangkita ket idanunna, babaen ti pananginaig, ti maysa a mensahe ti namnama. Naipakat iti kasasaad ni Daniel ken dagiti tallo a gagayyemna, dagitoy nga allangogan ket idanunda ti kapanunotan a ti Dios ket maiparangarangto babaen daytoy a “pannakapadas,” ket maalangundanto idiay Aldaw ti Pannakaabbong. Ken Daniel, ti mensahe ti panungpalan ti panawen ket paset ti agdama nga inaldaw a panagbiagna: ti wagas a pannangan ken yiinumna ket itudona ti pagwadan ti panamarsua (kitaen ti Dan. 1:12; idilig iti Gen. 1:29). Ti wagas a pannakilangen ni Daniel kadagiti sabsabali a tattao, agraman ti pangulo dagiti eunoco nga isu a mabalin a nagbalin koma a kabusorna (Dan. 1:9), ket nasukog babaen ti panangkitana no kasano a dagiti sabsabali ket naparsuada met a kaladawan ti Dios (Gen. 1:26; Gen. 9:6).

### Paset III: Panangipakat iti Biag

1\. Tunggal bigat, no makariingka, irugim dagiti kararagmo iti maysa a kanito a panagyaman gapu iti datdatlag ti biag. Dawatem iti Dios ti panamarsua a baliwanna ti biagmo. Palubosam ti Dios a mangbaliw iti pusom ken ikkannaka iti baro a turong iti biagmo. Sapulen idiay Biblia dagiti baro a kapanunotan a mangkarit kenka ken mangguyogoy kenka nga agbaliw. Salimetmetan ti Sabado iti wagas nga agbalin dayta a panangraman iti pagarian ti Dios.

2\. Mangisurat iti maysa a listaan dagiti paspaset ti lubong—agpadpada a manipud iti panamarsua ken iti napersonalan a biagmo—a mangguyogoy iti namnamam iti pagarian ti Dios. No maysaka nga artist, mangdrowing ken mangipintaka iti maysa a bullalayaw. No mannaniwka, mangisurat iti maysa a daniw maipapan iti kinapintas ken ti kinakaskasdaaw ti bullalayaw. No kumakantaka, agkantaka iti maysa a kanta a maipapan iti bullalayaw.

3\. Ikararag iti Dios ti maysa a tao a dimo kayat agingga a dayta a babai wenno lalaki ket agbalin a gayyemmo. Ikararag iti Dios ti maysa a napateg a lapped iti biagmo. Ipapati nga uliten daytoy a kararag agingga nga iti kamaudianan ket makitam ti napaypayso a bunga ken ammom a ti Dios ket, pudno unay, a nangngegna ti kararagmo.

4\. Apay a ti panangaramat ni Daniel iti eskatolohikal a sasao a mangiladawan iti agdama a kasasaadna idi ket mangted met kadatayo iti namnama ken pammatalged a ti biagtayo ket adda kaipapananna ken silulukat iti kinaagnanayon? Kasano a daytoy a pagsasao ket mangted met kadatayo iti bagnos iti wagas ti panagbiagtayo, pannangan, yiinum, panagpanunot, panangnanam iti biag, ken pannakinaig kadagiti sabsabali a tattao, pakairamanan dagiti kabusortayo?

`Notes`