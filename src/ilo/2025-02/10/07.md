---
title:  Adalen Pay
date:   06/06/2025
---

Basaen ti surat ni Ellen G. White, “The Flood,” pp. 101, 102, iti Patriarchs and Prophets.

“Ti nangato a padi ket saanna a maikalintegan ti bagbagina wenno dagiti tattaona manipud kadagiti pammabasol ni Satanas. Saanna nga ibagbaga a ti Israel ket wayawaya manipud biddut. Iti narugit a pagan-anay, a mangisimsimbolo kadagiti basbasol dagiti tattao, nga isu nga aw-awitenna a kas mangibagi kadakuada, agtakder isuna iti sangoanan ti Angel, ipudnona dagiti basolda, ngem itudona ti panagbabawi ken panagpakumbabada, ken panagdas-al iti asi ti mamakawan-basol a Mannubbot. Iti pammati tuntonenna dagiti karkari ti Dios. . . .

“Dagiti pammabasol ni Satanas a maibusor kadagidiay mangsapul iti Apo ket saanda a natignay babaen iti di-pannakaay-ayo kadagiti basbasolda. Isu ket maragsakan kadagiti rinuker a kababalinda; ta ammona a babaen laeng iti panagsalungasingda iti linteg ti Dios a mabalinna a magun-od ti pannakabalin kadakuada. Dagiti pammabasolna ket rumsua laeng manipud iti ibubusorna ken Cristo. Babaen iti plano ti pannakaisalakan, ni Jesus ket burburakenna ti panangiggem ni Satanas iti pamilya ti tao ken ar-arayatenna dagiti karkararrua manipud iti pannakabalinna. . . .

“Iti bukodna a pigsa, ti tao ket saanna a masabat dagiti pammabasol ti kabusor. Iti namulitan-basol a pagan-anay, panangipudno iti basolna, isu agtakder iti sangoanan ti Dios. Ngem, ni Jesus, ti Mangibabaettayo, idatagna ti maysa a nabertud a pakaasi iti biang dagiti amin a babaen ti panagbabawi ken pammati ket intalagada ti pannakasalimetmet dagiti kararruada Kenkuana. Ipakaasina ida, ken babaen ti nabileg nga argumento ti Kalbaryo, abakenna a mamimpinsan ti mangidardarum kadakuada. Ti naan-anay a panagtulnogna iti linteg ti Dios ti nangted Kenkuana iti amin a pannakabalin idiay langit ken iti daga, ken tuntonenna manipud iti Amana ti asi ken pannakaikappia nga agpaay iti nakabasol a tao.”—Ellen G. White, Prophets and Kings, pp. 583–586.

**Salsaludsod a pagiinnadalan:**

`Ni Jesus imbagana kadagiti adalanna nga addada iti lubong, ngem saanda a taga lubong. (Kitaen ti Juan 15:19; Juan 17:14–16.) Kasano a timbengentayo ti pagrebbengantayo a mangawis iti lubong iti panagkasapulan a salimetmetantayo dagiti bagbagitayo nga “awan tulaw ti lubong”? (Santiago 1:27).`

`Ania ti isuro kadatayo ti panagministro ni Noe iti publiko sakbay ti Layus maipapan iti panagkurri ti dakkel a panagbinnusor? Ania dagiti wagas nga aramidentayo ti isu met laeng a trabaho ita nga aldaw?`

`Sakbay a maalun-on dagiti nadangkes babaen iti apuy manipud langit (kas iti inaramidna iti Sodoma), ti Dios pagungarenna ida manipud kadagiti natay ket palubosanna ni Satanas a makipagtrabaho kadakuada iti apagbiit (Apo. 20:7–9). Ania dagiti rasrason a mapanunotmo no apay a daytoy ket nasken a maudi nga addang sakbay nga ilinteg ti Dios dagiti amin a bambanag?`

`Kabayatan nga ut-utobem dagiti is-istoria nga inadaltayo ita a lawas, ania dagiti pamakdaar a masarakam nga agpaay iti bukodmo a biag? Ania ti isuro dagitoy nga is-istoria maipapan iti namnamam ken Cristo?`