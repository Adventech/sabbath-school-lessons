---
title:  Ti Principio ti “Umuna a Pannakaibaga”
date:   06/04/2025
---

Kaaduan a programa ti akademia ket mangrugi iti sapasap a kurso (masansan a maited ti bilangna a “101”), maysa a kurso a mangsaklaw kadagiti nalawa ken kangrunaan a principio a mangbukel iti pangibatayan iti ad-adu pay a panagadal kabayatan nga agadalka a naun-uneg iti dayta a suheto. Kasta met, no basaem ti intero a Biblia, napardas a matakuatam a ti Dios ket addaan met iti sapasap a kurso iti libro ti Genesis, nga idiay iyammona dagiti kapanunotan a masukimat iti ad-adu a detalye iti dadduma pay a paset ti Biblia.

Iti kaaduan a panagsao, iti umuna a tiempo a madakamat ti maysa a kapanunotan wenno simbolo iti Biblia—nangnangruna no kadagiti panglukat a kapitulo ti Genesis—matakuatam nga ipasdekna iti maysa a kaaduan a pannakaawat iti dayta a kapanunotan, nga isu a makatulong kenka a makaawat no kasano a maaramat dayta iti ud-udina.

Dagiti sumagmamano nga estudiante ti Biblia ket tudtudoenda daytoy a kas “linteg ti umuna a pannakaibaga,” nupay ad-adda nga umiso a maawagan dayta kas maysa a principio (wenno maysa a pagwadan) imbes a maysa a linteg, agsipud ta dayta ket sigurado a saan a di-agbaliw ken saan a kankanayon a maipakat, ken adu dagiti mailaksid iti dayta a paglintegan. Ti pagwadan a kasla makita, iti gagangay a panagadal iti Biblia ken iti padto ti Biblia, ket ti Dios ket in-inut a taraonanna dagiti annakna iti pakaammoan bayat ti panaglabas ti panawen, mangrugi iti maysa a kangrunaan a kapanunotan ket kalpasanna palawaenna dayta iti adu a daras bayat iti panaglabas dagiti tawtawen, wenno uray pay kadagiti siglo.

`Basaen ti Isaias 40:7, 8; Malakias 3:6; ken Hebreo 13:8. Ania a principio ti maalam manipud kadagitoy a teksto a mabalin a tumulong iti umiso a pannakayangkla iti panagadalmo iti padto?`

Iti moderno a lubong, adu dagiti agsao maipapan iti “pannakarikna iti kinapudno iti maysa a banag (truthiness)” imbes a ti “pudno,” agsipud ta maipagarup a ti “pudno” ket maysa nga agbaliw-baliw a banag a mabalin nga agbaliw bayat ti panaglabas ti panawen. Wenno, iti dadduma a kasasaad, ti mismo a kapanunotan ti “pudno” ket maibilang a mapagduduaan.

Nupay kasta, idi ipasdek ti Dios ti pudno, Isu ket dina baliwan ti nakemna. Iti kanito nga inrugina nga isuro dagiti tattaona iti kinapudno, mabalintayo a talken ti kinapudno a ti panangulit-ulit iti isu met laeng a principio ti Biblia wenno tema ket saanna a balbaliwan iti kaipapananna no di ket, iti maisupadi, mangted iti ad-adu pay a lawag iti dayta a kaipapanan. Dakkel ngarud iti kaipapananna nga iti panagadal iti padto ket masapul iti naimbag a pannakaawat iti libro ti Genesis, a sadiay masarakam dagiti adu a kangrunaan a kapanunotan a nailawlawag iti umuna a daras, ken kalpasanna ket alaem dayta pamuon a pannakaawat kabayatan a sukisukem dagiti dadduma a paset iti Biblia.

`Apay a napateg unay a ditay palubosan iti siasinoman wenno aniaman a banag, uray pay no kasano iti kalamuyotna wenno uray pay nainsiriban, a pakapsutenna ti pammatitayo iti Biblia ken ti di-agbiddut a kinapudno nga isurona? Ania dagiti nasiksikap pay a wagas a daytoy a panangpakapsut ket mabalin a mapasamak?`