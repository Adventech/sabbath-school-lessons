---
title:  Panangawat iti Ayat ti Dios
date:   07/04/2025
---

Paset iti panangtawid iti maysa a managbasol a kababalin ket kaipapananna a ti panangkitatayo iti uniberso ket namulitan gapu kadagiti bukodtayo a panagduyos iti kinaimbubukodan ken kinapasindayag. Kitkitaentayo ti lubong manipud iti bukodtayo a nakedngan a panangkita, imbes koma a manipud iti (nalawag unay) a pannakaammo-amin ti Dios. Nalabit nga awan iti kapanunotan nga ad-adda a naballikog gapu iti managbasol a tao ngem ti kapanunotan ti “ayat.” Ti pagaammo a kultura ket agduyos a mangparang-ay iti maysa a pannakaawat iti ayat a maisentro iti panangpennek iti bukod a bagi imbes a dagiti sabsabali. Daytoy naisentro iti bukod a bagi a panangkita iti dayta a suheto ket pagbalinenna a narigat a maawatantayo no kasano iti panangkita ti Dios iti dayta a suheto.

Ti pannakaawat iti kababalin ti ayat ket maysa a napateg a tulbek iti pannakaawat iti padto ti Biblia. Maysa kadagiti kangrunaan a tema iti dakkel a panagbinnusor ket ti kaadda ti dakkel a di pannakaawat maipapan iti kababalin ti Dios. Kalpasan ti amin, ni Ellen White ket gibusanna ti salaysayna iti Ti Dakkel a Panagbinnusor babaen ti panangisuratna: “Maysa a pulso ti panagtutunos ken ragsak ket isut’ agpitik iti amin a sangaparsuaan. Manipud iti Namarsua kadagiti isuamin, agayus ti biag ken silaw ken ragsak, nga agturong iti pagarian dagiti awan inggada a law-ang. Manipud iti kabassitan a kita agingga iti kadakkelan a lubong, amin a banag, adda biagda man ken awan, iti naan-anay a pintasda ken nagdanunan a rag-oda, ket ibunannagda a ti Dios Isut’ ayat.”— The Great Controversy, p. 678.

`Basaen ti Genesis 22:1–13. Ti immuna a pannakaibaga ti “ayat” iti Biblia ket masarakan idiay Genesis 22:2. Ania ti isuro daytoy nga istoria kadatayo maipapan iti kababalin ti ayat ti Dios?`

No dadduma, mainayon iti pannakasarak iti umuna a panagparang ti maysa a kapanunotan iti Biblia, makatulong a sapulen ti umuna a pannakaibaga dayta isu met laeng a kapanunotan iti minnaysa a libro ti Biblia—nangnangruna kadagiti Evangelio. Idiay Mateo 3:17, Marcos 1:11, Lucas 3:22, ken Juan 3:16 masarakantayo ti umuna a pannakaibaga ti “ayat” iti tunggal maysa kadagiti Evangelio.

Kas pangarigan, ti umuna a pannakaibaga ti “ayat” idiay Juan (Juan 3:16) ket matudtudo unay a manglawlawag: kasla agparparang a tuktukoyenna iti istoria ni Isaac idiay altar. Ti pammati ni Abraham iti Dios ket kasta la unay a nagtalek isuna Kenkuana, a pinilina ti mamati a ti Dios ket mabalinna a pagungaren ti anakna no ituloyna iti panagdaton (Heb. 11:19). Dayta ket inyanninawna ti ayat ti Dios iti raza ti tao. Ay-ayatenatayo iti ponto nga “intedna ti bugbugtong nga Anakna” (kitaen ti Gen. 22:2, 12, 16)—ken, kalpasanna, pinagungarna manipud iti patay. Gapuna, naikkantayo iti maysa a pannakaipaltiing ti kita ti ayat, ti panangisakripicio iti bagi nga ayat, nga adda iti Dios agpaay kadatayo.

`Kasano iti panangirugitayo a mangipaduyakyak kadagiti sabsabali iti kita ti panangisakripicio iti bagi nga ayat nga adda iti Dios agpaay kadatayo? Apay nga iti kaaduan kadatayo, daytoy nga ayat ket saan a nasken a nalaka kadatayo?`