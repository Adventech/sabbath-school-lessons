---
title:  "Ti Saludsod ni Isaac: Sadino ti Yan ti Kordero?"
date:   08/04/2025
---

Ti umuna a pannakaibaga idiay Biblia ti maysa a seh (Hebreo: maysa a kordero) ket nagparang iti isu met laeng nga istoria nga immuna a nadakamatan ti ayat, Genesis 22. Pudno unay, ti kordero, ket isu ti maysa kadagiti agtultuloy nga agparang a simbolo a masarakan iti libro ti Apocalipsis, nga idiay ni Jesus ket nanaganan “ti Kordero” iti nasurok a duapulo a daras. Iti maysa kadagiti kapipigsaan a buya iti Apocalipsis—ti isasarungkar ni Juan iti silid ti trono ti Dios idiay kapitulo 4 ken 5—ti Kordero ket aramidenna ti kangrunaan a paset.

`Basaen ti Genesis 22:7, 8; Exodo 12:3–13; ken Apocalipsis 5:5–10. Kasano a ti istoria ti nganngani-pannakaidaton ni Isaac ket tumulong kadatayo a makaawat no kasano a dagiti kordero ket naaramat a nainsimboloan? Kasano a daytoy nga istoria ket maisinggalot iti nakita ni Juan idiay Apocalipsis 5?`

Ti immuna a pannakaibaga ti maysa a seh (kordero) idiay Biblia ket umay iti langa ti saludsod ni Isaac: “Sadino ti yan ti cordero?” (Gen. 22:7). Makapangayangay unay, dagiti dadduma a paset iti Biblia ket sungbatanna dayta a saludsod iti dakkel a pannakaibinsabinsa. Dagiti dadduma a 38 a liblibro ti Daan a Testamento ket idalanda ti bumasa a kakuyog ti maysa a dana a ti saludsod ni Isaac ket in-inut a nasungbatan a nabuyogan iti ad-adu pay a pannakaibinsabinsa, manipud iti alagaden ti Paskua agingga iti immuna a trabaho ni David ken iti sumarsaruno. Ti intero nga istoria ket nabaetbaetan kadagiti di mabilang a padto maipapan iti Misias a nangsakbay iti sungbat ti saludsod ni Isaac. Kalpasanna, idiay Baro a Testamento, ti saludsod ket nasungbatan idi nagparang ni Jesus iti lasag ken dara, nagministro kadagiti tattaona, ken kamaudiananna insakripiciona ti biagna idiay kruz.

Kabayatanna, kitaen ti immuna a pannakaibaga ti maysa a Kordero idiay Evangelio ni Juan, idiay Juan 1:29–34. No kitaen ket kasla nganngani ni Juan a Mammautisar ket personal a sungsungbatanna ti saludsod ni Isaac, ken ti lugar ket pudno a maitutop. Dagiti managbasol ket agbabbabawi ken agturturong iti danum a pagbautisaran, mangisimsimbolo iti ipapatay ti managbasol ken ti panangrugi ti maysa a baro a biag. Iti daytoy a lawag, ni Jesus, ti Kordero ti Dios, ket kellaat nga agparang ken, segun iti istoria ni Mateo, dagiti langlangit naglukat a mangiwaragawag Kenkuana: “Daytoy ti Anacco a dungdungngoec, Isu a pacapnecac unay kencuana’ ” (Mat. 3:17). Paliiwen no kasano a ti maysa a timek, ti Angel ti Apo, ket iwaragawagna met manipud langit ti solosyon iti parikut ni Abraham ken Isaac (Gen. 22:11–14).

No lagaem amin dagiti kapanunotan, nalawag a ni Jesus, ti Kordero ti Dios, ket Isu ti Sunotayo. Dayta ket mangted iti adu a lawag iti pannakaawattayo iti napapatay a Kordero idiay sirmata ni Juan.

`Apay nga iti pannakaammo a ni Jesus ket Isu ti Sunotayo ket napateg unay iti pannakaisalakantayo? Ania koma a namnama ti adda kenka no awan Isuna, kas Suno, nangnangruna idiay panangukom?`