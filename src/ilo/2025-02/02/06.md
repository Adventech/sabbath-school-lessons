---
title:  Ti Uleg
date:   10/04/2025
---

Ti isyu iti panagdayaw ket isu ti kangrunaan nga adal iti libro nga Apocalipsis. Ti nangaramid ken namagbalin kadagiti ulbod a sistema ti panagdayaw ket nabigbig a kas “dragon” (Apo. 13:2–4), ken ti kasla uleg a pannakailadawan daytoy natnag a kerubin ket saan nga aksidente. Nalawag unay nga itudonatayo nga agsubli idiay Minuyongan ti Eden, nga idiay simrek ti maysa nga uleg iti paraiso ket inallukoyna da Adan ken Eva a sumurot kenkuana iti yaalsa a maibusor iti Namarsua.

`Idilig ti Genesis 3:1–5 iti Apocalipsis 12:1–9. Ania dagiti sumagmamano nga agpapada a tema iti tunggal istoria? Kasano a dagiti detalye a masarakan idiay pannakaiyammo ti uleg idiay Genesis ket matulongannatayo a makaawat iti sumagmamano kadagiti isyu a nangiturong iti gubat idiay langit a naibaga idiay Apocalipsis?`

Adda dagiti dua nga istoria idiay Sursurat nga idiay ni Satanas ket idalanna ti sibubukel a lubong a mayaw-awan. Idiay Genesis, iti kanito nga adda laeng dua a tao nga agbibiag; ken ti istoria a naited idiay Apocalipsis 12 ken 13, nga idiay ni Satanas ket nainaganan nga “isu a mangallilaw iti isu-amin a lubong” (Apo. 12:9) ken kas maysa a nangtignay iti pannakabalin ti animal ken mangidalan iti “isu-amin a daga” tapno dayawenda dayta (Apo. 13:2, 3). Maysa kadagiti tema a masarakan iti padto ti Biblia ket ti di agbalbaliw a kababalin ti dakkel a panagbinnusor. Ti kababalin ken Sao ti Dios ket saan nga agbaliw, ken uray dagiti ambisyon ti diablo.

Nagasat laeng, agsipud ta ti kababalin ti dakkel a panagbinnusor ket saan nga agbaliw, ken agsipud ta addaantayo kadagiti nalawag a pangidiligan kadagiti naimpadtoan a Sursurat, dagiti Cristiano ket kabaelanda a mangtingiting kadagiti paspasamak ken mangrugi a mabigbig no sadino ti mabalin nga ayan dagiti naespirituan a silo. Ti Dios ket kankanayonto latta nga Isu ti Kinasiasinona, kasta met ti diablo. Ni Satanas ket mabalinna ti agkawes iti maysa a rinibu a pammarang, ngem iti rinibu a tawtawen ti natnag a pakasaritaan ti tao, agraman ti naimpadtoan a buya a naipinta iti Apocalipsis, ket iladawanda ti dina pulos isisiasi iti plano nga inaramatna idiay Eden. Ti Dios inkarina kadatayo ti sirib ken panangilasin (Santiago 1:5), ken babaen iti pannakaarmas iti kinasigurado ti Sursurat, saan a kasapulan a matnagtayo kadagiti kinaulbod ti diablo. Nupay kasta, daksanggasat, adu unay dagiti natnag kadakuada, ken adu unay—ti kaaduan—ket matnag met.

`Utobem no kasano nga agbaliwbaliw ti kultura bayat ti panaglabas ti panawen. Agbalbaliw dagiti pagalagadan ti kagimongan; dagiti bambanag a sigud a maawat ket agbalin a di maawat, ken ti kabaliktadna. Gapu ta saan nga agbaliw dagiti naibatay nga isyu ken dagiti agtartrabaho iti dakkel a panagbinnusor, ania koma dagiti bambanag a kitaen ti maysa a Cristiano iti panangsukimat iti agbaliwbaliw a buya ti kultura? Kas pangarigan, dagiti sigud a kinaulbod nga imbaga ti diablo, kas iti saankayo a matay, ken agbalinkayto a kas didios—sadino ti pakasarakam kadagita a maibagbaga iti kulturayo ita?`