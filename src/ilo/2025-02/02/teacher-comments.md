---
title:  Komentaryo Dagiti Mannursuro
date:   11/04/2025
---

### Paset I: Pakabuklan

**Kangrunaan a Teksto:** Juan 1:29.

**Sentro ti Adal:** Gen. 22:1–18; Juan 3:16.

Ti Genesis, ti umuna a libro ti Biblia, ket launenna dagiti pamuon a kinapudno a mangsaklaw iti bugas ti makaisalakan ken naimpadtoan a damag ti Sursurat. Manipud iti nailangitan nga istoria ti Panamarsua (Genesis 1–2), nga iti dayta inaramid ti Dios ti gusoguso ken ungaong a nagbalin a biag, agingga iti istoria ni Jose, a ti Dios inyegna ti maysa a makasubbot a nagbanagan dagiti ar-aramid ti dakes (Gen. 50:20), ti libro ti Genesis ket saksianna ti plano ti Dios a panangisalakan. Iti tengnga ti libro ti Genesis, ti istoria ti pannakareppet ni Isaac (Gen. 22:1–18) ket ibaskagna dagiti kangrunaan a tema daytoy nadiosan a plano.

Iti adal ita a lawas, intayo takuaten dagiti nadumaduma a tema ti plano ti panangisalakan ti Dios a kas maadal manipud iti napnoan buya nga istoria ti Akedah (“pannakareppet ni Isaac”). Ti umuna a tema ket “ayat,” nga isu a paggapuan amin dagiti dadduma nga ar-aramid ti Dios.

Iti daytoy nga istoria, ti sao ti Hebreo nga ’ahab, “ayat,” ket naaramat iti umuna a daras idiay Biblia, nangnangruna, iti sasao ti Dios a mangitudtudo iti maysa nga ayat ti ama (Gen. 22:2).

Ti maikadua a tema ti Akedah ket ti pannakaiyebkas ti ayat ti Dios babaen ti sakripicio ti Anakna, nga isu a naiyanniniwan ken Isaac idiay pannakainaigna iti kordero (Gen. 22:7–10). Ti maikatlo a tema ket ti pudno a pannakaipaduyakyak ti ayat ti Dios iti pakasaritaan, masinnunuo, idiay dakkel a panagbinnusor a mangiturong iti “bukel” a makigubat iti uleg ken agpatingga iti panagballigi ti “bukel” iti dakes ken patay. Daytoy a pasamak ket naipakita idiay di napakpakadaan a panagparang ti “lalaki a karnero” (Gen. 22:13), nga isu nga umuna a mangipakita iti panagsasaganad ti pasamak ti Aldaw ti Pannakaabbong.

### Paset II: Komentaryo

**Ti Ayat ti Dios**

Imposible a maawatan ti ayat ti Dios, agsipud ta imposible a “maawatan . . .

no ania ti caacaba ken caatiddug, ken ti cangato ken cauneg, ken maammoan ti ayat ni Cristo, nga atiwenna ti amin a pannacaammo; tapno mapnocayo iti isu-amin a pannacapunno ti Dios” (Efe. 3:18, 19). Ti kinapudno a ti verbo nga ’ahab, “ayat,” ket agparang iti umuna a daras idiay Sursurat a mangipakita iti ayat ti ama—ti ayat ni Abraham ken Isaac, ti “bugbogtong nga anakna” (Gen. 22:2)—ket napateg. Iti matudtudo a lawag ti ayat ni Abraham iti naisalsalumina nga anakna a ti kalidad ti ayat ni Abraham iti Dios ket “masuot” ket iti kasta naiparangarang (Gen. 22:1; idilig iti Gen. 22:12).

Ngem saan laeng a ti ayat ni Abraham iti Dios ti masuot ken maiparangarang. Iti personal a kapadasan ni Abraham, ti ayat ti Dios ket naiparangarang met ken Abraham. Ni Abraham naawatanna, ngarud ti kauneg ti ayat ti Dios. Kas iti panangilawlawag ni Ellen G. White: “Tapno maimaldit iti isip ni Abraham ti kinapaypayso ti evangelio, kasta met a tapno masuot ti pammatina, a ti Dios imbilinna kenkuana a papatayenna ti anakna. Ti tuok nga isu nga inibturanna kadagiti nasipnget nga al-aldaw dayta nakabutbuteng a suot ket naipalubos tapno maawatanna manipud iti bukodna a kapadasan ti maysa a banag iti kinadakkel ti sakripicio nga inaramid ti awan patinggana a Dios agpaay iti pannakasubbot ti tao. . . . Ania ngay pay iti napigpigsa a pammaneknek a mabalin nga ited iti awan patinggana a kinamanangngaasi ken ayat ti Dios?”—Patriarchs and Prophets, p. 154, paganetget naipaay.

Ti Dios ket dina inted ken Abraham ti maysa a napilosopiaan, nateolohiyaan, wenno maysa a saykolohikal a pannakailawlawag ti ayatna. Ti Dios pinilina a palubosan ni Abraham nga ibturan (iti “limitado” a tukadna), ti ibturen ti Dios (iti tukadna nga awan patinggana). Daytoy a pagpadaan iti nagbaetan ni Abraham, nga isu a nangipaay iti “bugbugtong nga anakna,” nga isu a dinungdongngona, ken ti Dios, a nangipaay iti bugbugtong nga Anakna, nga Isu, nga “ ‘ay-ayaten ti Ama’ ” (Juan 5:20), ket inyindorso ni Juan nga isu a mangaramat iti isu met laeng a pagsasao (mainaig kadagiti dadduma a teksto) iti panangilawlawagna iti “ayat”: “ ‘Ta casta la unay ti panagayat ti Dios iti lubong; nga intedna ti Anacna a Bugbugtong, tapno amin a mamati kencuana, saan a mapucaw, no di ket adda biagna nga agnanayon’ ” (Juan 3:16; idilig iti 1 Juan 4:9).

**Ti Kordero ti Dios**

Ti titolo a “kordero ti Dios” ket inaramat ni Juan a mangitudo ken Jesus: “Iti sumuno nga aldaw makitana ni Jesus nga umay kencuana, ket cunana: Adtoy, ti Cordero ti Dios, a mangiccat ti basol ti lubong!’ ” (Juan 1:29 idilig iti Juan 1:36). Makapangayangay ken napateg a ti pannakaitudo ti maysa a “kordero” ket agparang iti umuna a daras iti Sursurat iti lawag ti istoria ti pannakareppet ni Isaac a mangitudo iti daton a “mapuoran” (Gen. 22:7). Nupay kasta, dayta ket saan nga isu ti umuna a daras a ti maysa a kordero ket naaramat a kas maysa a daton. Ni Abel ket mabalin a nagdaton iti maysa a kordero agpaay iti datdaton a mapuoran (Gen. 4:4; idilig iti Num. 18:17). Ngem dayta ti umuna a daras a ti sao a śê, “kordero,” ket nalawag unay a naibaga. Dayta pay ti maymaysa a teksto ti Hebreo a Biblia a ti sao a śê, “kordero,” ket masinnunuo. Amin a dadduma a teksto ti sursurat nga aglaun daytoy a sao ket aramatenna dayta iti maysa a saan a masinnunuo a wagas. Daytoy naisalsalumina a kasasaad ket paneknekanna ti maysa a naisangsangayan ken naisalsalumina a pannakaaramat. Ni Isaac (agraman ni Abraham) ket tudtudoenna ti maysa a naisalsalumina a kordero a labsanna pay amin dagiti sabsabali.

Idinto ta ti sao a “kordero” ket inaramat ni Juan iti Evangeliona (Juan 1:29, 36), ken nangnangruna idiay apocalipsisna (23 a daras), iti masinnunuo a wagas a kas “ti kordero,” isingasingna a ni Juan ket tuktukoyenna “ti kordero” iti saludsod ni Isaac, “ ‘sadino ti yan ti cordero?’ ” (Gen. 22:7). Daytoy a panagnanaig dagiti teksto ket palubosannatayo a mangpattapatta a “ti kordero” ni Isaac ket tudtudoenna ti Anak ti Dios, a kas naawatan ni Juan. Kinapudnona, daytoy a patarus ket napasingkedan idiay sungbat ni Abraham iti saludsod ni Isaac:

“ ‘Ti Dios mangisagananto iti cordero a maipaay kencuana a daton a mapuuran, anacco’ ” (Gen. 22:8).

Ti pannakaibaga ti panglukat a sasao iti imbaga ni Abraham idiay Genesis 22:8 ket matudtudo unay a napateg. Umuna, nupay ti Hebreo ket kadawyan nga ikabilna ti verbo nga umun-una, sarunoen ti sarsaritaenna, ditoy ti sao a “Dios” ket naikabil iti pangrugian ti sasao sakbay iti verbal form tapno mangipaganetget iti kinapudno a ti solosyon ket adda laeng iti Dios. Ti Dios ti mangkita. Maikadua, daytoy panglukat a sasao ti Genesis 22:8 ket addaan iti isu met laeng a reflexive construction a kas iti sasao a lek leka, “mapanka a mismo,” nga isu a mangyammo iti ayab ti Dios (Gen. 22:2; idilig iti Gen. 12:1, litiral a patarus ti nagsurat). Iti dayta a kasasaad, ti sasao idiay Genesis 22:8 ket mabalin nga ipatarus a kastoy: “ti Dios ket makitana a Mismo ti Bagbagina a kas kordero” (apposition), nga isu a kayatna a saoen a ti Dios ket ipaayna a Mismo ti Bagbagina a kas kordero. Iti kasta, ti kordero ket naitudo nga Isu ti Dios. Gapuna, ti kordero a maitudtudo ditoy ket saan laeng a ti pisikal nga animal nga adda iti nakem ni Isaac; dayta ket ti Dios a Mismo.

**Ti Balligi ti Dios**

Ni Isaac ket ninamnamana ti maysa a kordero nga ipaay ti Dios. Nupay kasta, maysa ketdi a lalaki a karnero ti nagparang: “Ket ni Abraham intannawagna dagiti matana, ket kimmita, ket adtoy, maysa a carnero a lalaki iti licudanna” (Gen. 22:13). Ti panagparang ti maysa a lalaki a karnero ket mangitudtudo iti lalaki a karnero iti Aldaw ti Pannakaabbong (Lev. 16:3, 6). Pudno unay nga adda iti naisalsalumina a panagsisilpu dagiti teksto iti daton ni Isaac ken ti teksto ti Aldaw ti Pannakaabbong. Ad-adda pay ngem iti aniaman a dadduma a teksto iti Biblia, dagiti sasao a naaramat iti teksto a pannakareppet ni Isaac ket pumada kadagiti sasao a naaramat iti teksto ti Aldaw ti Pannakaabbong. Masarakantayo ti isu met laeng a pannakausar dagiti sasao nga ‘olah, “mapuoran a daton” (Gen. 22:13; idilig iti Lev. 16:3, 5); ti ra’ah, “agparang,” iti isu met laeng a passive form ti niphal (Gen. 22:14; idilig iti Lev. 16:2); ken yiqqakh “innalana” (Gen. 22:13; idilig iti Lev. 16:5). Daytoy napateg a panagsisilpu dagiti agnanaig a dua teksto ket ipakpakitana a ti nagsurat iti linteg ti Aldaw ti Pannakaabbong, idiay Levitico 16, ket adda iti nakemna ti teksto ti daton ni Isaac.

Iti sabali a bangir, napateg a paliiwen a ti teksto a pannakareppet ni Isaac ket adda met idiay teksto ti Daniel 8, a daytoy ket maysa a padto nga apag-isu a maipapan iti Aldaw ti Pannakaabbong kadagiti maudi nga al-aldaw. Ti umuna a linya a mangiyammo iti sirmata ni Daniel—“ Idin intangadco dagiti matac, ket nakitac, ket adtoy a nagtacder iti sango ti carayan ti maysa a carnero a lallaki” (bersikulo 3), ket nalawag unay a tuktukoyenna ti teksto ti daton ni Isaac, agsipud ta dagiti sasao ni Daniel ket maysa nga adaw manipud iti Genesis 22:13. Daytoy a panangtukoy ti teksto iti daton ni Isaac ket ad-adda pay a napasingkedan babaen ti napateg a panagsisilpu dagiti agnanaig a teksto a Levitico 16 ken Daniel 8 (kitaen nangnangruna ti gagangay a pannakaaramat ti verbo a ra’ah, “nakita,” maysa a kangrunaan a sao kadagitoy a teksto.) Iti lawag ti Daniel 8, maawatantayo ngarud, a ti lalaki a karnero idiay istoria ti Akedah ket mangyanniniwan a mangitudo iti Aldaw ti Pannakaabbong kadagiti maudi nga al-aldaw.

Daytoy nailangitan a panangkita ket pudno unay a napasingkedan idiay nadiosan a bendicion a mangdagdagup iti teksto ti Akedah (Gen. 22:17). Ti inkari ti Dios a bendicion ket saan laeng a maipapan iti masakbayan dagiti kapkaputotan ni Abraham a mismo, no di pay ket maseknan iti masakbayan dagiti nasnacion. Ti Apo ikarina a ti kaputotan ni Abraham ket “cucuananto dagiti ruangan dagiti cabusorna.” Daytoy a kari ket tudtudoenna ti balligi ni Cristo iti uleg ken ti balligi ti biag iti patay, nga isu a naipadto idiay Genesis 3:15. Ti istoria ti pannakareppet ni Isaac ket mangiturong, ngarud, iti mamimpinsan a pannakaabbong dagiti tattao ti Dios iti panawen ti Aldaw ti Pannakaabbong kadagiti maudi nga al-aldaw(idilig iti Dan. 8:14). Daytoy nga adal ket kasla nagtalinaed idiay sursurat kadagiti taga Hebreo, nga isu a mangipakat iti mangdagdagup a bendicion ti Akedah (Heb. 6:14) iti naisalsalumina a kanito ti Aldaw a Pannakaabbong nga iti dayta ti Nangato a Padi ket mabalinna a sumrek “agingga iti uneg ti abbong” (Heb. 6:19; idilig iti Lev. 16:2, 15).

### Paset III: Panangipakat iti Biag

Basaen dagiti sumaganad a komentaryo kadagiti kinaulimek ken salsaludsod iti nagbaetan da Abraham ken Isaac idiay Genesis 22:6–8. Ania dagiti naespirituan nga ad-adal nga isuro kadatayo dagitoy a panagulimek ken salsaludsod?

**Genesis 22:6: “Ket napanda a dua nagcuyog.”** Daytoy a sasao ket agparang a mamindua (Gen. 22:6, 8) ken kas la nakalkaldaang, nga ipagpaganetgetna ti naulimek a panagpagpagna ti ama ken anak.

**Genesis 22:7, 8: Ngem ni Isaac nagsao.** Idiay Genesis 22:7, 8, ti kinaulimek ket naburak iti ud-udina babaen iti timek ni Isaac. Ti pannakitungtongna kadagitoy dua a bersikulo ket launenna ti umuna ken kakaisuna laeng a tiempo a ni Isaac ket agsao iti daytoy nga istoria:

“Ket ni Isaac kinasaona ni Abraham nga amana, ket kinunana, Amac!’ ” (Gen. 22:7). Idi ni Isaac agsao iti umuna a daras, inrugina nga iyesngaw ti maysa a sao ti Hebreo nga ’abi, “amac!” nga isu a mangipalagip kadatayo iti pannakaikayametna ken Abraham, nga agsagsagana iti panangpapatay.

“Ket kinunana, Adtoyac, anacco’ ” (Gen. 22:7). Ti sao nga “anacco” (beni), ket maibatog kadagiti sasao nga “amac” (’abi). Iti laksid ti plano a panangpapatay, ti ama ket ay-ayatenna ti anakna, ken ti kinapigsa dayta nga ayat agpaay iti bugbugtong nga anakna ket mangaramid iti daton nga ad-adda pay a nasaksakit (idilig iti Juan 5:20).

“ Ket isu kinunana, Adtoy ti apuy ken ti cayo a pagsungrod: ngem sadino ti yan ti cordero a maidaton a mapuuran?’ ” (Gen. 22:7). Daytoy a saludsod ket sabali laeng a wagas a panangibaga iti di maiyebkas a kinapaypayso, iti wagas a saan a silalatak nga ibaga: “Siak kadi ti kordero?”

`Notes`