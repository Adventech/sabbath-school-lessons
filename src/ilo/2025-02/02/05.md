---
title:  Panangtaming iti Patay
date:   09/04/2025
---

Nalabit a ti kadadawelan a paset ti panagbiag iti maysa a lubong a naisina manipud iti Namarsuana ket ti wagas a ni patay ket agur-uray iti likudan ti tunggal biag, a nakasagana a kumabil iti aniaman a kanito. Isu dayta ti “supapak ti basol,” ti dusa a bayadantayo gapu ta naisinatayo iti kakaisuna a Gubuayan ti biag iti uniberso: ti Namarsua. Iti kasta, aramidenna ti maysa a kangrunaan a paset iti padto ti Biblia, iti kinapaypaysona ken, napatpateg pay, iti solosyonna, a masarakan laeng ken Jesus ken iti ipapatay ken panagungarna.

Agpadpada a ti immuna a pannakaibaga ti patay idiay Biblia ken iti immuna a panagparangna ket mangted iti adu a lawag iti daytoy kangrunaan a tema iti padto, a tumulong kadatayo a makaawat iti kinadagsen ti parikut ti basol, ken mangted kadatayo kadagiti napateg a rimmienta tapno maawatan ti solosyon ti Dios iti parikut.

`Basaen ti Genesis 2:15–17; Genesis 4:8–15; 1 Corinto 15:15–19; ken Apocalipsis 1:18. Ania ti ibaga dagitoy a teksto kadatayo—nga isu a mangiraman iti immuna a pannakaibaga ken panagparang ti patay—maipapan no apay a dagiti tattao ket matay, kasano ti panangkita ti Dios iti patay, ken ania iti solosyonna iti parikuttayo?`

Masansan a kunaentayo a “ti patay ket paset laeng ti biag.” Dayta ket maysa nga ulbod. Ti patay ket kasungani ti biag, ti panangdadael iti biag; maysa dayta a ganggannaet a manangraut a pulos a saan a nairanta a paset ti kapadasantayo ditoy. Uray no nairuamtayon iti patay, dagiti pusotayo ket napigsa unay a sumupiat no masabettayo dayta, a kasla ti puli ti tao ket sangsangkamaysada a makabigbig nga adda banag a kangrunaan a dakes iti dayta. Nupay nasaem ti patay, adda sumagmamano a pasamak ti patay a kasla ad-adda pay a nakalkaldaang ngem iti dadduma, kas iti ipapatay ti maysa nga ubing. Kaaduanna, namnamaentayo nga umun-una dagiti nagannak a matay ngem dagiti annakda, ket awatentayo dayta a kas gagangay nga urnos dagiti bambanag.

Nupay kasta, ti immuna a patay a nailanad iti Sursurat, ket maibusor iti ninamnama nga ornos. Sakbay a limmasat da Adan ken Eva iti ipapatay a mismo, napadasanda ti kinaliday ti patay idi a ti nalinteg nga anakda ket pinapatay ti nakillo nga anakda. Dayta ket matudtudo a saan a nalinteg nga ipapatay.

Panunotem ni Jesus, ti nalinteg a pinapatay ti saan a nalinteg, a kas ken Abel. Ania koma nga ipapatay ti ad-adda pay a nakillo ngem iti ipapatay ni Cristo? Ania pay ngata dagiti panagpada a masarakan iti ipapatay ni Abel ken ti ipapatay ni Cristo idiay kruz? Kasano ngata a ti ipapatay ni Abel ket matulongannatayo a makaawat no apay a ni Jesus ket addaan kadagiti “tultulbek ti hades [ti tanem] ken ti patay” ken ti ipapaay ti Dios kadatayo Kenkuana?

`No ti parikut ti patay ket saan a narisot, apay a ti biagtayo ket namimpinsan nga awan mamaayna, awan kaipapananna ken sayang? Ania ti isuro daytoy a kinapudno kadatayo maipapan iti kinamanagyamantayo koma gapu iti naaramidan ni Jesus nga agpaay kadatayo?`