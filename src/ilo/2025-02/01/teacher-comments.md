---
title:  Komentaryo Dagiti Mannursuro
date:   04/04/2025
---

### Paset I: Pakabuklan

**Kangrunaan a Teksto:** Jeremias 9:24

**Sentro ti Adal:** 2 Tim. 3:15–17.

Iti tunggal panangrugi ti klasena iti Biblia iti tunggal semestre, maysa a propesor ti seminario ti mangit-ited kadagiti istudyantena iti maysa a simpli, ngem makakarit a saludsod: “Ania ti kapapatgan a rimienta nga adda kenka a tumulong kenka a makaawat iti Biblia?” Dagiti istudyante ket impaayda ti imbilangda a kaimbagan a sungbat: “Diksionario ti Biblia,” “kararag,” “ti Espiritu Santo,” “pagsasao a naibatay iti Biblia” (Hebreo, Griego), “Bible software,” ken dadduma pay. Kalpasan ti panangdengngegna kadagiti sungbatda, ti propesor impakaammona kadakuada a, kabayatan nga amin dagitoy ket pudno unay nga awan duadua a makatulong, adda iti maysa a rimienta a dida naibaga nga isu ti kapapatgan kadagiti amin: tiempo.

Di malibak, ti kapapatgan a rimienta a kasapulan no adalen ti Sursurat ket ti maysa a rimienta a masansan a dayta ket kas la bassit unay kadatayo: tiempo. Iti kanito a nakasaganatayon ken siaanamong a mangisimpuon iti tiempo iti panangadal iti Biblia, maiturongtayo a mangutob iti sumaganad a saludsod: Kasano ti panangbasatayo iti Biblia? Dayta ket, ania dagiti principio a mangibagnos koma kadatayo iti dalan a panangsukimat ken panangawat iti daytoy matudtudo a Libro?

**Dagiti Tema ti Liksion:** Ita a lawas, intayo sukimaten dagiti sangapulo a principio agpaay iti panangbasa iti teksto ti padto a naibatay iti Biblia. Dagiti umuna a lima a principio ti panagbasa ket naisentro iti teksto a mismo: panangbasa iti dayta a direkta (a kas maysa a baro a teksto), panangbasa iti dayta a siaannad (a kas maysa a napateg a teksto), panangbasa dayta a nabuyogan ragsak ken kinapintas (esthetically) (a kas maysa a napintas a teksto), panangbasa dayta a naibatay iti lawagna (iti uneg ti lawagna a naibatay iti Biblia), ken panangbasa dayta a mainaig kadagiti dadduma a teksto (intertextually) (iti lawag dagiti dadduma a teksto iti Biblia).

Dagiti sumaruno a lima a principio ti panagbasa ket nakasentro iti sungbattayo iti teksto a mangipasigurado a dumdumngegtayo iti Sao ti Dios: ti principio ti naespirituan a panagbasa iti teksto (kas maysa a napaltiingan a teksto), panangbasa dayta a nainsiriban (kas maysa a narigat a teksto), panangbasa dayta a binnunggoy (kas maysa a teksto nga agpaay ti komonidad), panangbasa dayta a kas mainaig iti biag (kas maysa a teksto nga apektaranna ti biagtayo), ken panangbasa dayta a namoralan (agpaay iti mapagtalkan a panangipatarus).

### Paset II: Komentaryo

**Panangimatang iti Teksto**

Ti teksto a naibatay iti Biblia ket isu iti pakaibatayan iti aniaman a pagiinnadalan a padto ti Biblia. Iti kasta ngarud, ti umuna a gandat ti agbasa ket tapno basaenna ti teksto ti padto a naibatay iti Biblia a nabuyogan iti panunot ti maysa nga agsuksukimat.

**1. Panangbasa a Direkta.** Basaen ti teksto a kas maysa a baro a teksto a dimo maawatan. Makapangayangay a ni Daniel a mismo ket inrugina a maawatan ti padtona, idiay Daniel 9:2, kalpasan laeng a nabigbigna a dina naawatan dayta: “ngem awan ti nacaawat” (Dan. 8:27). Ti Biblia ibagana kadatayo a dagiti tattao ket gagangay nga addada iti “sipnget” (Juan l:5). Pudno unay, ti kaaduan a gagangay a sulisog no adalentayo ti padto ti Biblia ket ti panamati a maawatantayo ti damagna, uray pay sakbay mabasa ti teksto. Gapuna, ipilittayo ti kapanunotantayo iti teksto (eisegesis), imbes a palubosan ti teksto a saritaenna ti mismo a bagbagina (exegesis). Daytoy ti kasasaad no basaentayo ti padto ti Biblia manipud iti panangkitatayo iti bukodtayo a panagrasrason wenno iti lawag dagiti paspasamak a mapasamak iti panawentayo.

**2. Panangbasa a Siaannad.** Ti padto ti Biblia ket launenna dagiti napateg nga impormasyon maipapan iti gasat ti lubong, ken dagiti napateg a kinapudno ti pannakaisalakan (2 Tim. 3:15–17). Dagiti mammadto ti Biblia ket pinilida dagiti sasaoda ken langa ti pagsasao a mangidanon iti napaltiingan a sirmatada. Iti kasta ngarud, basaen ti teksto a nainayad, a nasinged nga imdengan dagiti sasaona. Basaen iti mamin-adu a daras tapno masigurado nga awan a pulos ti malibtawan iti panangbasa iti teksto. Iti dayta, “masarakantayo ti sibibiag nga ubbog nga agpuswak sadiay a ti di naannad nga agbasa ket makitana laeng ti maysa a let-ang.”—Ellen G. White, Education, p. 191. Naim-imbag pay a bigbigen a saanmo a maawatan ti maysa a banag ngem iti mapnek iti bukodmo a bagbagi iti maysa a narabaw wenno saan a husto a pannakaawat iti maysa a teksto.

**3. Panangbasa a Nabuyogan Ragsak ken Kinapintas (Esthetically).** Dagiti langa ti surat ti teksto (ti langana, ti pakaipadaanna) ket tumulong iti pannakailasin iti mensahe ti padto. Ti padto ni Daniel iti ladawan idiay Daniel 2 ket nalawlawagan babaen ti pakaipadaanna iti padto ni Daniel kadagiti uppat nga animal idiay Daniel 7. Adda pay dagiti panagpapada iti nagbaetan dagiti padto idiay libro ti Daniel ken idiay libro ti Apocalipsis. Kitaen ti sumaganad a balabala, nga iti dayta, ti napaltiingan a sirmata idiay Apocalipsis 13–14 ket pumada, iti adu nga aspeto, iti padto ti Daniel 7, nga isu a maipada met iti padto ti Daniel 8, a kas sumaganad:

| Daniel 7 | Apocalipsis 13–14 |
| --- | --- |
| An-animal manipud baybay (Dan. 7:1–3) | Animal manipud baybay (Apo. 13:1a) |
| Leon (Dan. 7:4) | Animal nga addaan 10 a sarsara (Apo. 13:1b) |
| Oso (Dan. 7:5) | Leopardo (Apo. 13:2a) |
| Leopardo (Dan. 7:6) | Oso (Apo. 13:2b) |
| Animal nga addaan 10 a sarsara (Dan. 7:7) | Leon (Apo. 13:2c) |
| Agaagaw a turay (Dan. 7:8) | Agaagaw a Turay (Apo. 13:3–18) |
| Aldaw a Pannakaabbong (Dan. 7:9–12/Dan. 8:14) | Damdamag Dagiti Tallo nga Angel (Apo. 14:1–13) |
| Anak ti Tao (Dan. 7:13, 14) | Anak ti Tao (Apo. 14:14–16) |

Dagitoy makita a panagpapada ket ipakitana a ti nailangitan nga Aldaw ti Pannakaabbong/Aldaw ti Panangukom idiay Daniel 7 ken 8 ket maitutop ken maigiddan iti naidagaan a pannakaiwaragawag ti damdamag dagiti tallo nga angel idiay Apocalipsis 14.

**4. Panangbasa a naibatay iti lawag ti teksto (Contextually).** Iti lawag a naibatay ti historya, ti pasamak ti panagsarak ti buybuyot iti nagbaetan ti akin amianan a buyot ti Babilonia ken ti akin abagatan a buyot ti Egipto idiay Carchemish (idilig ti Dan. 1:1 with Jer. 46:2) ket aramaten ti mammadto Daniel a kas maysa a pagwadan agpaay iti padtona iti panagsasaruno dagiti gubgubat iti nagbaetan ti ari ti amianan ken ari ti abagatan, idiay kapitulo 11. Iti lawag ti litiraturana, idinto ta ti Daniel 7 ket naisurat iti Aramaic, ti pagsasao (lingua franca) iti dayta a panawen, kabayatan a ti Daniel 8 ket naisurat iti Hebreo, ti pagsasao ti Israel, ket ipakpakitana a ti padto ti Daniel 7 ket nakasentro kadagiti pagpagarian ti daga ken addaan iti epekto iti sangalubongan, kabayatan a ti padto ti Daniel 8 ket nakasentro kadagiti tattao ti Dios ken addaan iti epekto iti naespirituan.

**5. Panangbasa a mainaig kadagiti dadduma a teksto (intertextually)** (iti lawag dagiti dadduma a teksto iti Biblia). Agsipud ta ti naimpadtoan a teksto ket isu iti bukodna a mangipatarus, nasken a sukimaten ti kayat a saoen ti teksto kangrunaanna manipud iti uneg ti mismo a teksto. Daytoy a wagas ket nairamut met iti kangrunaan a principio nga imbaskag ni Ellen G. White a mangyallangogan ken repormador a Martin Luther: “Ti Sursurat ipatarusna ti Sursurat, maysa a teksto a kas tulbek dagiti dadduma a teksto.”—Evangelism, p. 581. Kas pangarigan, ti panagkadua ti karnero a lalaki ken kalding a lalaki, idiay Daniel 8, kas mainayon kadagiti adu a pagsasao a naisilpu iti Levitico 16, ket isingasingna a ti padto ti Daniel 8 ket tudtudoenna ti Aldaw ti Pannakaabbong.

**Panangisentro iti Personal a Sungbat**

Ti kalidad ti panagadal iti maysa a tao iti padto ket agdas-al met iti panunotna iti panangadalna iti teksto.

**1. Panangbasa a Naespirituan.** Ti Nasantoan a Sursurat ket pinaltiingan ida ti Dios. Iti kasta ngarud, nainsiriban a tapno naan-anay ken napudno unay a maawatan ti maysa a matudtudo a teksto, maysa a naespirituan a banag ti masapul a mairaman. Iti kakasta a bambanag ket masapul a “naespirituan ti pannakabigbigda” (1 Cor. 2:14). Iti napraktikalan, daytoy a kapanunotan ket kayatna a saoen a ti pammati ken kararag ket launenda dagiti napateg a bambanag iti balligi iti pannakailawlawag wenno pannakaipatarus ti teksto. Ti kararag ket iyegna ti datdatlag a pannakikadua ti Dios iti panagadal. Iti kaadda ti pammati a ti Dios ket pinaltiinganna ti teksto ti padto a naibatay iti Biblia, ken panamati a ti padto ket matungpalto, ket ipaayna iti panunot ti pannakabael a mangkita iti pannakatungpalna iti lugar a dagiti dadduma ket awan a pulos ti makitada.

**2. Panangbasa a Nainsiriban.** Ti trabaho a panangawat iti napaltiingan a teksto ket sapulenna ti kinaregta ken napinget a panagtrabaho iti biangtayo. Ti Eclesiastes ninaganna daytoy a panagtrabaho a “maysa a nacaro a panagbannog ti inted ti Dios cadagiti annac a lallaki dagiti tattao” (Ecles. 1:13). Ti verbo nga “awatem” ket maysa a kangrunaan a sao idiay libro ti Daniel (agparang iti 15 a daras). Ta “ ‘ti agpasindayag agpasindayag coma iti daytoy, nga isu adda pannacaawatna ken ammonac’ ” (Jer. 9:24). Iti sabali a pannao, ti pannakaam-ammo iti Dios ket isu ti mamimpinsan a kalat ti sirib.

**3. Panangbasa a Binnunggoy.** Kas iti teksto ti padto a naibatay iti Biblia a dimteng kadatayo babaen iti testimonio ti komonidad dagiti tattao ti Dios, iti kasta a padto ket naisangrat met nga agpaay kadagiti tattao ti Dios. Nupay ti panagadal iti Sasao ti Dios ket saanna a laksiden dagiti naimbag a maipaay ti maysa a tao, iramanna met dagiti sabsabali a kakabsat a lallaki ken babbai iti pammati. No agsao ti Dios, gagangay a tamingenna dagiti tattaona a kas maysa nga agdaydayaw a komonidad: “ ‘Denggem, O Israel’ ” (Deut. 6:4). Ni Daniel ipadtona nga, idiay panungpalan ti panawen, “ ‘adu’ ” (dayta ket, dagiti tattao ti Dios, dagidiay “ ‘mamasirib’ ”) “ ‘maawatandanto’ ” (Dan. 12:10).

**4. Panangbasa a kas Mainaig iti Biag.** Malaksid a ti Sursurat ket baliwannatayo ken apektaranna ti biagtayo, saantayo a maawatan ida. Tapno mailadawan daytoy a banag, naimbag unay a kitaentayo ti maysa nga istoria maipapan iti maysa a misyonero a taga Europa idiay Africa nga isu a linalaisna ti adipenna a taga Africa agsipud ta basbasaenna ti Bibliana: “Apay a basaem ti Biblia?” Ti misyonero innayonna, “Daytoy ket maysa laeng a bunggoy dagiti is-istoria a di agpayso.” Ti adipen nga Afrikano simmungbat: “No saanko koma a nabasa ti Biblia, nasidaka koman.” Daytoy nga adal ket launenna ti maysa a napateg a principio maipapan iti napigsa unay a bertud ti Sao ti Dios, nga isu a naidilig iti “campilan a dua ti tademna” (Heb. 4:12). Gapuna, ti naimpadtoan a Sao ti Dios ket mabalin a saanna laeng a sitatadem a putden dagiti basbasol dagiti kabusor ken mamarparigat kadatayo, no di pay ket agsao wenno agsaksi a “ ‘maibusor’ ” kadatayo (Jer. 28:8).

**5. Panangbasa a Namoralan.** Naladingit a kunaen, dagiti padto ti Biblia ket masansan a naaramat a tumulong iti nataoan a kinadangkes. Dagiti teorya a panangidumduma ti puli, nga isu a panangparang-ay iti kapanunotan a nangatngato ti puraw ngem kadagiti puli ti nangisit tapno maikalinteganda ti panamaglalasin ken panangadipen, ket naipuon iti naballikog a pannakaawat iti padto ti Genesis 9:25. Ti kinasungit wenno dakes a panagem a maibusor kadagiti tattao a Judio (Antisemitism), nga isu a nangidalan iti pannakapapatay dagiti tribu dagiti Judio ken dagiti Crusada nga isu a nangaramid iti maysa a napateg a paset iti pannakapapatay dagiti innem a riwriw a Judio, ket naibatay ken nataraonan babaen iti maysa a saan a husto a panangipatarus kadagiti padto ti Biblia (Dan. 9:24). Iti amin a pakasaritaan, dagiti panangirurumen [abuso] ken dagiti krimen a naaramid a maibusor kadagiti babbai iti uneg dagiti pribado a gunglo dagiti pamilya ket masansan a naikalintegan babaen ti naibatay iti padto ti Genesis 3:16. Kabayatan nga intayo adalen ti naimpadtoan a Sao ti Dios ita a tremestre, palubosantayo ti napaltiingan a Sursurat a mangala iti mamimpinsan a panangtengngel kadagiti pampanunottayo ken dagiti puspusotayo, agpaay iti panggep a panangibingay iti “pacaadalan iti kinalinteg” (2 Tim. 3:16).

### Paset III: Panangipakat iti Biag

Ipakat dagiti adal ita a lawas kadagiti salsaludsod iti baba, maisentro iti 2 Timoteo 3:15–17.

**Imatangan ti Teksto:**

1. Ania dagiti kangrunaan a sasao iti 2 Timoteo 3:15–17?
2. Pagiinnadalan ken utoben ti kinapateg dagiti sumaganad a sasao: “Sursurat,” “mamagsirib,” “impaltiing,” “naan-anay.”
3. Apay a ti panagadal ti Sursurat ket guyogoyenna ti nainsiriban a panagpampanunot?
4. Ania ti langa daytoy a teksto?
5. Ania ti lawag daytoy a teksto?
6. Mangsapul iti dua pay a dadduma a teksto ti Biblia nga addaan iti isu met laeng a tema.
7. Kas pangarigan, Salmo 119:97–104 ken Juan 5:39. Iparang dagiti panagpapada dagitoy a teksto ken pagdiligen dagiti temada. Kasano iti panagpadada wenno panagdumada?

**Panangisentro iti Personal a Sungbatmo:**

1. Ania dagiti sasao idiay 2 Timoteo 3:15–17 a mangitudtudo iti kinapateg, ken kinanasken, iti panangadal iti Sursurat a nabuyogan iti maysa a kababalin ti panagraem? Kas pangarigan, utoben, ken adalen, dagiti sumaganad a sasao: “Nasantoan a Sursurat” (ipasimudaagna ti pannakasapul iti maysa a naespirituan a panangadal), “impaltiing” (sagut a naggapu iti Dios), “paltiing” (trabaho ti Espiritu Santo).
2. Ania dagiti sasao idiay teksto a mangibagbaga a kasapulan ti panangbasa a nainsiriban? Kas pangarigan, utoben ken pagiinadalan dagiti sumaganad a sasao: “naammoam” (ti aramid a panangammo ken panangawat; pakaammoan tapno makaadal), “mamagsirib” (panangwatwat iti panagpanunot), “pacaadalan” (abilidad a mangawat kadagiti sursuro ken agsursuro kadagiti baro nga ad-adal).
3. Ania dagiti sasao a mangibagbaga a kasapulan iti binnunggoy a panagbasa? Kas pangarigan, utoben ken pagiinnadalan dagiti sumaganad a sasao: “nanipud idi kinaubing mo” (pannakairaman dagiti nagannak), “pacababalawan” (pakairamanan dagiti nagannak ken mannursuro), “aramid a nasayaat” (maysa a banag a naaramidan iti biang dagiti tattao nga agkasapulan).
4. Ania dagiti sasao a mangibagbaga a kasapulan iti pannakaipakat ti teksto iti personal a biag? Kas pangarigan, utoben ken pagiinnadalan dagiti sumaganad a sasao: “macabalin a mamagsirib kenca” (mangsukog iti abilidad ti maysa a tao a makailasin ken personal a panangipato). Ania dagiti sasao a mangibagbaga iti pannakasapul iti namoralan a kinasensitibo? Kas pangarigan, utoben ken pagiinnadalan dagiti sumaganad a sasao: “iti kinalinteg” (pasayaaten ti kabaelan a mangilasin no ania iti nalinteg).

`Notes`