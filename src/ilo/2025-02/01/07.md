---
title:  Adalen Pay
date:   04/04/2025
---

Basaen ti surat ni Ellen G. White, “An American Reformer,” pp. 319–324, iti The Great Controversy.

“Dagiti miministro ken dagiti tattao ket impakdaarda a dagiti padto ti Daniel ken Apocalipsis ket narigat a maawatan a palpalimed. Ngem ni Cristo inturongna dagiti disipolosna kadagiti sasao ni mammadto a Daniel maipapan kadagiti paspasamak a mapasamak iti tiempoda, ket kinunana: “Ti bumasa, awatenna coma.” Mateo 24:15. Ket ti panangibaga a ti Apocalipsis ket maysa a palimed, saan a maawatan, ket sinuppiat iti mismo a titolo ti libro: “Paltiing ni Jesu-Cristo, nga inted ti Dios kencuana, tapno ipacaammona cadagiti ad-adipenna dagiti banbanag, isuda a maaramidto iti mabiit. . . . Nagasat ti bumasa ken dagiti agdengngeg cadagiti sasao ti padto, ket salimetmetanda dagiti banbanag a naisurat kencuana: ta ti pannawen asidegen.” Apocalipsis 1:1–3.

“Iti panangkita iti pammaneknek ti Paltiing, no apay ket a dagiti tattao ket isuroda a ti Apocalipsis ket maysa a palimed a labsanna pay iti pannakaawat ti tao? Dayta ket maysa a palimed a naipakaammo, maysa a libro a nalukatan. Ti panangadal iti Apocalipsis ket iturongna ti panunot kadagiti padto ni Daniel, ket agpadpadada a dua a mangiparang iti kapapatgan a bilin, inted ti Dios kadagiti tattao, maipapan kadagiti paspasamak a maaramid iti pagpatinggaan ti pakasaritaan daytoy a lubong.

Ken Juan ket nalukatan dagiti buya ti nauneg ken makaguyogoy a ngayangay iti kapadasan ti iglesia. Nakitana ti saad, dagiti peggad, riri, ken ti kamaudianan a pannakaispal dagiti tattao ti Dios. Inlanadna dagiti mangserra a damdamag nga isu a mangpaluom iti panagapit ditoy daga, mabalin nga agpaay a kas rineppet nga agpaay iti nailangitan a kamalig wenno kas rineppet a pagsungrod iti apuy ti pannakadadael. Dagiti banbanag a nalawa ti kinapategna dagiti naiparangarang kenkuana, nangnangruna iti maudi nga iglesia, a dagidiay a masapul koma nga agbaw-ing manipud iti biddut nga agturong iti pudno ket nalabit a masursuroan maipapan kadagiti peggad ken riri iti sangoananda. Awan iti masapul nga adda iti sipnget maipapan iti umay ditoy daga.”—Ellen G. White, The Great Controversy, pp. 341, 342.

**Salsaludsod a pagiinnadalan:**

`Ania dagiti wagas a ti panagadal iti padto ket dakkel ti maitulongna iti pammatim? Ania dagiti padto—dadduma ket naisurat rinibu a tawenen ti napalabas maipapan kadagiti paspasamak kalpasan iti ginasgasut, no saan a kalpasan dagiti rinibu a tawtawen—ket nakatulong a mangpadakkel iti panagtalekmo iti Biblia ken, napatpateg pay, iti Dios a nangipaltiing iti dayta? Kasano, kas pagarigan, a ti Daniel 2 ket mangted kadatayo kadagiti nabileg, ken nainsiriban, a rason tapno agtalek saan laeng nga iti kaadda ti Dios no di ket panagtalek nga ammona ti masakbayan?`

`Ania dagiti kaimbagan a wagas a mangsalaknib kadagiti bagbagitayo manipud kadagiti adu nga atap ken pattapatta a panangpadas a panangipatarus kadagiti padto, no dadduma uray pay kadagidiay adda iti uneg ti bukodtayo nga iglesia? Apay a masapul nga agannadtayo a “Suutenyo amin; salimetmetanyo a sititibker ti naimbag” (1 Tes. 5:21)?`