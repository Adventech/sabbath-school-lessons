---
title:  Ti Dios Kayatna nga Isuna ket Maawatan
date:   31/03/2025
---

Awan ngatan iti makapaupay unay a kas iti naganat unay a panagkasapulam a makisao, nalabit nga idiay clinic wenno botika, kabayatan nga addaka idiay maysa a ganggannaet a pagilian a nganngani dika makasao iti pagsasaoda. Ammom no ania ti masapul nga ibagam, ngem awan ti umdas a bokabulariom a mangibaga iti dayta.

Iti Dios, maysa a naiduma a parikut ti makita. “ ‘Ta cas dagiti langlangit nangatngatoda ngem iti daga,’ ” Kunana, “ ‘casta dagiti daldalanco nangatngatoda ngem cadagiti daldalanyo, ken dagiti pampanunotco ngem cadagiti pampanunotyo’ ” (Isa. 55:9). Ti parikut ket saan nga iti kinaawan iti bokabolario ti Dios a makisao kadatayo; ti parikut ket awanantayo iti bokabolario wenno nainsiriban a kabaelan a makaawat Kenkuana a naan-anay.

**Ania ti isingasing dagiti teksto maipapan iti pannakaawat ti Dios no maidilig iti bukodtayo a pannakaawat?**

`Sal. 139:1–6`

`Sal. 147:5`

`Rom. 11:33`

`1 Juan 3:20`

Ti kinapudno ti banag ket pulos a ditay maawatan a naan-anay ti panunot ti Dios agsipud ta Isu ket awan patinggana ken ammona ti amin. Ta kalpasan ti amin, nagbassit paylaeng iti maawatantayo kadagiti bambanag maipapan iti Panamarsua; kasano ngay a maawatantayo a naan-anay iti Namarsuana? Saantayo a kabaelan.

Nupay ditay pulos a maawatan dagiti isuamin a bambanag, mabalintayo a maawatan no ania iti nasken agpaay ti pannakaisalakantayo. (Kitaen ti 2 Tim. 3:14, 15.) Idi inlawlawag dagiti apostol ti evangelio kadagiti dumdumngeg kadakuada, masansan a tudtudoenda ti natungpal a padto, nga iti daytoy mabalin a makunatayo a ti maysa a kangrunaan a panggep ti padto ket tapno iladawanna ti plano ti pannakaisalakan. Pudno unay, idiay panungpalan, ti padto ti Biblia ket masapul a mamimpinsan, iti maysa a wagas wenno iti sabali, nga iturongnatayo ken Jeus ken ti kari ti pannakaisalakan nga impaayna iti amin a sangkataoan.

Ta kalpasan ti amin, ti Apo, nga Isu a kencuana naparsua dagiti amin nga adda (kitaen Col. 1:16; Juan 1:1–3), bimmaba ditoy daga ken kalpasanna impaayna ti Mismo a Bagbagina a kas maysa a daton idiay kruz agpaay kadagiti basbasol dagiti amin a tattao, uray pay ti nakaay-ay-ay unay. Kasta iti kadakkel ti panagayat ti Dios kadatayo amin. Iti panangaramidna amin dayta agpaay kadatayo, ti Apo ket nalawag unay a kayatna a ti tunggal maysa, pakairamananen dagiti nakaay-ay-ay ket maaddaan iti pannakaammo iti impaayna kadatayo ken Jesus. Ket ti padto ket mabalinna nga aramiden dayta.

`Nupay, agpayso nga adu dagiti ditay ammo, apay a napateg nga isentrotayo ti imatangtayo ita kadagiti ammotayo ken surotentayo dagita—a kas maisupadi kadagiti saantayo nga ammo?`