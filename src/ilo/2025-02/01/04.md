---
title:  Daniel—Punitam Dagiti Sao
date:   01/04/2025
---

`Basaen ti Daniel 12:4. Ania ti ibagbaga ti Apo ken Daniel ditoy? (Idilig daytoy iti Apo. 22:10.)`

Gagangay a mangngeg dagiti mangaskasaba nga aramatenda ti Daniel 12:4 a mangipadto iti yaadu ti teknolohiya ken sientipiko a pannakaammo sakbay la unay ti yaay ni Cristo. Adu met iti mangaramat iti dayta a mangiladawan kadagiti panagrang-ay iti napartak a panagbiahe a napasamak iti napalabas a siglo wenno nasursurok pay. Adu kadagiti bukodtayo a libro ti kastoy ti turong iti linaunna. Nupay sigurado a nainkalintegan daytoy a panangipatarus, mabalin a sabali met ti kaipapanan dayta.

Basaen manen ti teksto. Ti bilin ti angel ken Daniel ket mangrugi iti maysa a bilin a “punitam dagiti sao, ket timbream ti libro.” Ti banag a pagtongtongtongan ket ti libro ni Daniel a mismo. Mabalin kadi, ngarud, a dayta a pannakaammo nga isu a kellaat nga umadu idiay panawen ti panungpalan ket pannakaammo iti mismo a libro ni Daniel?

Daytoy ket pagbalinenna ti libro ni Daniel a kas la naiduma iti Apocalipsis, ta naibaga ken Juan a saanna a selloan ti librona (Apo. 22:10). Ti Apocalipsis ket naisangrat a tapno maawatan manipud iti immuna, agsipud ta “ ‘ti aldaw asidegen.’ ” Iti kasungani, ti Daniel ket maawatanto nga ad-adda a nalawlawag idiay adayu a masakbayan.

Iti panaglabas dagiti siglo, adu kadagiti napino ti panagpanpanunotna a Cristiano ti nanggandat a mangilawlawag iti libro ti Daniel, ket sumagmamano dagiti nakaaramid iti dakkel a panagdur-as. Ti pannakaawat iti Daniel ket napardas nga immadu, nupay kasta, kalpasan iti panagpatingga ti 1,260-tawen a padto, nga isu a nagpatingga idi 1798, adu a mangilawlawag iti Biblia iti likmut ti lubong ti nangrugi a mangdagdagup nga adda maysa a banag a naindaklan a mapasamak idi agarup 1843. Nupay kasta, ti kalatakan kadagitoy, ket ni William Miller, a ti panangaskasabana ket inrugina ti Great Advent Movement ti maikasangapulo ket siam a siglo ken inrugina ti panagsasaganad dagiti paspasamak nga agturong iti pannakayanak ti “natda” nga iglesia ken maysa a nalawag a pannakaawat iti damdamag dagiti tallo nga angel.

Iti sabali a pannao, ti pannakayanak ti sangalabungan a tignaytayo, ket maysa a pannakatungpal ti padto ni Daniel a “ti pannacaammo umadunto” iti “pannawen a pannacatungpal.”

Iti kasungani, ken iti saan a panangipato iti pannakaisalakan dagiti tattao, panunotem ti “sipnget” nga ayan iti adu unay iti Cristianismo. Maysa a banag a kangrunaan a kas iti maikapito nga aldaw ti Sabado, a naipasdek idiay Eden, ket di naikankano, naiwaksi, a maipabor iti Domingo, maysa nga aldaw a nairamut idiay kinapagano ti Roma. Wenno panunoten ti namimpinsan a kinaignorante maipapan iti patay, a nagadu kadagiti Cristiano ti mamati iti kapanunotan ti pagano a ti natay ket dagus a mapan agsawar iti sabali nga ayan, a kadagiti sumagmamano ket kaipapananna iti maysa nga agnanayon a sumsumged nga impierno.

Iti kasungani, napnoantay koma iti panagyaman—ken panagpakumbaba—gapu iti pannakaammo iti kinapudno.