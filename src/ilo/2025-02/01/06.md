---
title:  Pangngarig Wenno Litiral?
date:   03/04/2025
---

Maysa kadagiti kangrunaan nga isyu a masapul a tamingen dagiti agad-adal iti padto ket no kasano ti mangikeddeng no ti pagsasao ti Biblia ket maawat a litiral wenno pangngarig. Kasano a maammoan ti maysa no ti nagsurat ket agar-aramat iti nainsimboloan a sasao, ken kasano nga ammo ti maysa no ania ti itakderan ti simbolo? Ti napateg a wagas nga aramiden dayta ket ti panangkita no kasano a dayta a ladawan, dayta a simbolo, ket naaramat iti intero a Biblia, a maisupadi iti panangkita no kasano a ti maysa a simbolo ket naaramat iti agdama a panawen. Kas pangarigan, makita dagiti dadduma ti simbolo ti oso iti Daniel 7 kas mangitudo iti Russia, agsipud ta dayta a ladawan ket masansan a maar-aramat ita nga aldaw a kas simbolo ti Russia. Daytoy ket saan a nasayaat wenno natalged a wagas a panangipatarus iti naimpadtoan a simbolo.

**Kitaen dagiti sumaganad a teksto, a palubosan iti Biblia nga isu iti mangipatarus iti bukodna (tapno ilawlawagna dagiti bukodna a balbalikas). Ania iti naimpadtoan a simbolo a gagangay kadagiti teksto iti tunggal kasasaad, ken ania ti kuna ti Biblia nga itakderanna?**

`Dan. 7:7; Dan. 8:3; Dan. 7:24`

`Apo. 1:16; Efe. 6:17; Heb. 4:12`

`Apo. 12:1; Apo. 21:2; Efe. 5:31, 32; Jer. 6:2`

Babaen iti panangsurot iti simpli a paglintegan a ti Biblia ket masapul a mapalubosan a mangilawlawag kadagiti bukodna a balbalikas, kaaduan kadagiti palpalimed iti likudan dagiti naimpadtoan a simbolo ket agpukaw. Kas pangarigan, makitatayo a ti maysa a sara ket isimboloanna ti maysa a napolitikaan a turay wenno maysa a nacion. Ti maysa a kampilan ket isimboloanna ti Sao ti Dios. Ken wen, ti maysa a babai ket isimboloanna ti iglesia. Ditoy ket nalawag unay a makitatayo ti Biblia a mangilawlawag iti mismo a bagbagina.

Nupay kasta, ti agtalinaed a masapul a masungbatan ket, no apay a ti Dios ket agsao kadagiti simbolo imbes koma a direkta? Apay koma, kas pangarigan, a makaborbortia iti panangibaga ni Pedro iti ciudad ti Roma a kas Babilonia, idiay 1 Pedro 5:13?

Mabalin nga adda ngata dagiti adu a rason no apay a pinili ti Dios a makisao iti nainsimboloan a padto. Iti kasasaad ti iglesia ti Baro a Testamento, kas pangarigan, no ti libro ti Apocalipsis ket nalatak koma nga innagananna ti Roma a kas mangaramid iti kasta unay a kinadakes, ti dakesen a pannakaidadanes ti iglesia ket nalabit a nagbalin a dakdakes pay koma. Aniaman dagiti rason, mabalintayo iti agtalek a ti Dios ket kayatna a maawatantayo no ania iti kaipapanan dagiti simbolo.

`Uray pay no dagiti dadduma a simbolo ken padto ket agtalinaedda a palimed, kasano a ti panangisentrotayo kadagiti adda a maawatantayo ket papigsaenna ti pammatitayo?`