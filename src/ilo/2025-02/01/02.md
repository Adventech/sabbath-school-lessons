---
title:  Ti Bumasa, Maawatanna Koma
date:   30/03/2025
---

Mapankayo iti aniaman a Nacristianoan a pagtagilakoan iti libro ket kitaenyo dagiti paulo dagiti maipapan iti padto ti Biblia. Dagus a matakuatam nga adda iti nakaskasdaaw a nadumaduma a panangkita ken panangipatarus, ken mabalin a makagargari a patien nga awan iti napaypayso a makaawat no ania ti ibagbaga dagiti libro a kas iti Apocalipsis. Kas pangarigan, kuna ti maysa a mannurat a ti anticristo ket awan sabali no di ket maysa laeng a simbolo; kuna ti sabali nga iti masakbayan pay laeng nga umay; ken iti sabali pay kunana a tudtudoenna ti maysa a banag wenno maysa a tao idi kaaldawan ti pagano a Pagarian ti Roma. Kas kinuna ti maysa a nagkauna a mangaskasaba, “Nalabit a ti Biblia ket kasla daan a biolin; mabalinmo iti agtokar iti aniaman nga ayug a kayatmo iti dayta.”

Nupay kasta, ti mismo a Biblia ket saanna nga isingasing iti aniaman a kasta a banag. No di ket, awisennatayo nga agbasa, a pagarupentayo a ti Dios ket saan nga agsasao iti ubbaw, ken iti dayta ket mabalintayo a maammoan ti kinapudno ti ibagbagana babaen ti Saona.

`Basaen ti Mateo 24:15; Apocalipsis 1:3; Mateo 11:29; ken Jeremias 9:23, 24. Ania ti isingasing dagitoy a teksto maipapan iti gandat ti Dios a mangaramid iti Mismo a Bagbagina a maawatan?`

Adu dagiti unibersidad a mangipaay kadagiti kurso maipapan iti “Biblia a kas Litiratura,” wenno maysa a banag nga umasping iti dayta. Iti mamati, mabalin a makapasiddaaw iti agdengngeg kadagiti di mabilang a lektura, ngem matakuatan laeng a ti propesor ket basaenna ti Biblia iti isu met laeng a wagas a kas met laeng iti panangbasa iti mythology ti pagano [is-istoria a di pudno dagiti pagano]. Ti kapanunotan ket mabalin nga adda maysa a bukel ti namoralan a “kinapudno” kadagiti is-istoria, ngem ti maysa ket mabalinna nga aramiden kadagiti is-istoria iti aniaman a pagayatanna. Kadagitoy a mannursuro, ti kapanunotan a daytoy a libro ket impaltiing ti Dios ket nakakatkatawa.

Gapuna, ti mangisuro ket basaenna ti Biblia ngem dina mangngeg ti timek ti Dios nga agsasao. Dagiti dadduma ket dumtengda iti panangdagdagup a nalawag unay a maisuppiat iti mensahe ti Biblia. Iti saan nga isusuko iti Apo, ken kinaawan iti maysa a puso a silulukat tapno agsursuro iti pudno, dagiti mangbasa iti Biblia ket mabalin a saan laeng a malibtawanda ti mensahena, no di ket dida pay maawatan ti naayat ken nasantoan a kababalin ti Dios a naiparangarang kadagiti pinanidna. Daytoy ket mabalin a nalaklaka nga aramiden ngem iti pannakabigbig dagiti adu, nga isu iti gapu no apay nga iti panangbasa laeng iti Biblia, nga awan dagiti umiso a rimienta ken (ti kapapatgan) ti umiso a kababalin, iti sidong ti panangibagnos ti Espiritu Santo, ket mabalin a makadangran.

`Maysa a tao a saan a relihiyoso ti nasarakan nga agbasbasa iti Biblia. Idi sinaludsodda no ania iti ar-aramidenna, insungbatna, “Agsapsapul kadagiti biddut. Agsapsapul kadagiti biddut.” Apay a dayta iti apagisu a di umiso a kababalin no basaen ti Sao ti Dios?`