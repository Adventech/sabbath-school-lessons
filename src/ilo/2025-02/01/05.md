---
title:  Panangadal iti Sao
date:   02/04/2025
---

Dagiti Adventista Del Septimo Dia ket utangda a dakkel ken William Miller iti pannakaawatda iti padto ti Biblia. Nupay ti pannakaawatna kadagiti kangrunaan teksto (kas iti Daniel 8:14) ket saan a naan-anay, ti wagas ken pamuspusan ni Miller ket napateg, agsipud ta dayta iti nangted iti dalan agpaay iti pannakayanak iti tignay dagiti natda iti maudi nga aldaw.

`Basaen ti Mateo 5:18; 2 Timoteo 3:15–17; ken Lucas 24:27. Ania ti isuro dagitoy a bersikulo kadatayo maipapan iti wagas a masapul a panangkitatayo koma iti padto ti Biblia?`

Iti dadduma a wagas, ti panagadal iti Biblia ket saan a naiduma iti panangiyurnos kadagiti pidaso iti dakkel a jigsaw puzzle. No urnongem laeng iti dua wenno tallo a pidaso, nganngani di mabalin a mailasin ti intero a ladawan. Nalabit kadagidiay a dua wenno tallo a pidaso, makakitaka iti kabalyo, ket iti kasta dagdagupemon nga ur-ornosem ti maysa a ladawan dagiti kabalyo. Ngem dagiti sumagmamano pay a pidaso ket iparangarangna ti maysa a manok ken maysa a baka, ket kalpasanna apaman a naurnosmo ti ginasut a pidaso, makitam iti kamaudiananna nga agtartrabahoka iti ladawan ti maysa a buya, a pakairamanan ti maysa a ciudad, maysa a talon, ken maysa nga iras dagiti dagiti bambantay iti adayo.

Maysa kadagiti kangrunaan a wagas a sumagmamano kadagiti Cristiano ket agkamali iti panagadalda iti Biblia ket ti panangtratarda iti Sursurat a kas nalukay nga urnong dagiti sasao wenno proverbio a mabalinda nga aramaten a mangtaming iti maysa a masinnunuo a kasasaad. Dagiti dadduma ket agturong iti simpli a bagnos ti panagadal iti sango ti Gideon’s Bible, a pakasarakan kadagiti makatulong a bersikulo maipapan iti sumagmamano a topiko ket ipapandan nga itakderanda ti dagup a sursuro ti Biblia maipapan iti naited a suheto.

Daksanggasat ta usarenda iti isu met laeng a wagas iti panangkita iti padto, nga alaenda ti maysa a teksto manipud iti lawagna ken idiligda dayta kadagiti agdama a paspasamak imbes a kadagiti dadduma a paset ti Biblia. Daytoy, iti maysa a paset, ket nangiturong iti agtultuloy a pannakaipablaak dagiti moderno a libro maipapan iti padto a masapul a mapabaro iti tunggal sumagmamano a tawtawen agsipud ta nagbiddutda iti naibagada a mapasamak—ken no kaano.

Dayta’t gapuna no apay a napateg unay, saan laeng nga iti panangpili iti sumagmamano a masinnunuo a teksto iti aniaman a naited a topiko, no di ket adalen a siaannad amin nga ibaga ti Biblia maipapan iti dayta a topiko, ken kitaen ti lawag nga isu a nakaibagaanna. Nalaka unay nga alaen ti maysa a teksto nga adayo iti lawagna ken pagbalinen a mangibaga iti aniaman a kayattayo.

`Ania ti kapadasam kadagidiay agar-aramat iti matudtudo laeng a napili a teksto tapno padasen nga ibagada ti puntoda maipapan iti kasasaad dagiti natay, kas pangarigan? Wenno uray pay ti Sabado? Ania ti kasayaatan a wagas a panagsungbat?`