---
title:  Ti Balangkantis Ket Naokom
date:   17/04/2025
---

`Basaen ti Apocalipsis 19:1–9. Dua a bambanag dagiti naggiddan a narambakan: ti panagpatingga ti balangkantis ken ti pannakayasawa ni Cristo iti noviana. Kasano a posible a dagiti dua a paspasamak ket, kinaagpaysoanna, pannakaipaduyakyak ti kinalinteg ken naayat a kababalin ti Dios nga agpadpada?`

Ti pannakikamalala ket dumteng nga addaan iti nasaem unay a gatad. Dagiti banagna ket aglupias iti biag dagiti annak ken dadduma pay. Uray ti kaaanusan a nadangran nga asawa ket mabalin nga iti ud-udina ket matakuatanna nga adda kanito nga awanen ti panagsubli, nadanunen ti punto a saanen a masubbot ti panagasawa. No ti lubongtayo ket madanonna iti punto a dagiti puso ket timmangken unayen nga awanton ti panagbabawi, nga awanen iti punto nga ituloy pay ti pakasaritaan ken ipalubos nga agtultuloy iti di magawidan a panagsagaba ti basol. Uray pay no adda pannakaburak ti puso gapu iti napukaw, dagidiay nagsagaba iti sidong ti panagraira ti panawen ti basol iti daytoy a lubong ket mabalinda a rambakan a dayta ket nalpasen iti kamaudiananna—ket iti dayta, ti lubong ket maisubli iti wagas a sigud a nangaramidan ti Dios. Iti daytoy a gundaway awanto ti panaglikud manipud iti Dios, agsipud ta nasursurotayo, iti narigat a wagas, a ti Dios ket husto maipapan iti pannakadadael nga umay manipud iti panangisina kadagiti bagbagitayo Kenkuana.

`Basaen ti Apocalipsis 21:1–4. Ania ti kayat a saoen ti ladawan ti panagasawa ditoy, ken apay a dayta ket napno iti namnama ken kari? Ania ti talgedtayo iti namnama a naiparang kadagitoy a bersikulo?`

“Ti panagasawa, maysa a panagtipon iti tungpal biag, ket maysa a simbolo ti panagtipon ni Cristo ken ti Iglesiana. Ti espiritu nga ipaduyakyak ni Cristo iti iglesia ket ti espiritu nga ipaduyakyak ti asawa a lalaki ken babai iti maysa ken maysa.”—Ellen G. White, Testimonies for the Church, vol. 7, p. 46.

Ni Cristo ket nagsagaba iti di mautob nga ut-ot kabayatan a ti puli ti tao ket tinukiadna Isuna ken intedna ti ayat a kukuana agpaay kadagiti sabsabali a didios. Ngem nupay kasta, uray pay no kasta, intedna ti Mismo a Bagbagina agpaay kadatayo, nga imbayadna ti Bagina agpaay iti saantayo a kinamatalek ken pannakikamalala tapno, no agbabawi ken agbaw-ingtayo manipud kadakuada, addaantayo iti kari ti agnanayon a biag.

`Basaen ti 1 Pedro 1:18, 19. Ania ti naibaga kadatayo kadagitoy a bersikulo a mangted kadatayo iti talged iti kamaudianan a naipakita idiay Apocalipsis 21:1–4?`