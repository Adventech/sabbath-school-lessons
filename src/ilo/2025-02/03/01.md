---
title:  Ladladawan Manipud Panagassawa
date:   12/04/2025
---

### Basaen Agpaay ti Adal ita a Lawas

Gen. 2:23–25; Efe. 5:29–32; Eze. 16:4–14; Apo. 18:1–4; Gen. 24:1–4; Apo. 19:1–9.

> <p>Paset a Mayulo</p>
> “Ket isu kinunana caniac, ‘Agsuratca: “Nagasat dagidiay naawis iti pangrabi-i a pagbodaan ti Cordero!’ ” Ket kinunana caniac, ‘Dagitoy napudnoda a sao ti Dios’ ” (Apocalipsis 19:9).

Ti Biblia ket napno kadagiti is-istoria ti ayat a napigsa unay a mangiparangarang kadagiti paset ti pannakaisalakan ken iti ayat ti Dios nga agpaay kadagiti tattaona. Ti kasisingedan kadagiti panagkakayamet, ti panagasawa, ket napaneknekan a dayta ket maysa nga eskuelaan nga idiay, no palubosantayo dagiti mismo a bagbagitayo a makapadas iti dayta iti wagas nga insangrat ti Dios, ket mabalin a matakuatantayo dagiti nauneg nga ad-adal maipapan iti ayat ti Dios nga agpaay kadatayo, maipapan ti pannakikayamettayo Kenkuana, ken maipapan kadagiti atiddog a naglasatanna a mangsubbot kadatayo.

Dagiti kabaroan [moderno] a kapanunotan ti ayat ken panagasawa ket binaliwanna ti kabaelantayo a mangapresyar iti padpadasen ti Dios nga isuro kadatayo babaen ti tulag ti panagassawa. Nupay ti kinamanagbasol ti tao ket dakkel unay ti panangballikogna iti panagassawa (ken aminen a dadduma pay a bambanag), ti panagassawa ket kaskasdi pay laeng a maysa a napigsa unay a wagas a mangiparangarang iti kinapudno, uray pay ti naimpadtoan a kinapudno. Ad-adu pay ngem iti panangaramidna laeng kadatayo a naragsak, ti panagassawa ket maysa koma nga eskuelaan nga isu a pakaadalantayo kadagiti nauneg nga ad-adal maipapan kadagiti bagbagitayo ken ti pannakikayamettayo iti Dios.

Ita a lawas intayo sukisuken dagiti nadumaduma a wagas a panangsarita ti Sao ti Dios maipapan kadagiti panagassawa, naimbag ken dakes. Mabalintayo makaadaw kadagiti ad-adal manipud kadagitoy nga ulidan tapno maawatan a nasaysayaat no kasano ti pannakilangen ti Dios kadagiti tattaona, uray pay no agkurangda, ken mabalintayo a maadal dagiti sumagmamano a kinapudno maipapan iti ayatna a makatulong kadatayo iti nasaysayaat a pannakaawat kadagiti paspasamak iti maudi nga al-aldaw.

_*Adalen ti adal ita a lawas tapno maisagana agpaay ti Sabado, Abril 19._