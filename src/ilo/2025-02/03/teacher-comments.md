---
title:  Komentaryo Dagiti Mannursuro
date:   18/04/2025
---

### Paset I: Pakabuklan

**Kangrunaan a Teksto:** Apocalipsis 19:9

**Sentro ti Adal:** Gen. 2:18–23; Eze. 16:3–32.

Iti balabala ti pannakaisurat ti istoria ti Panamarsua ti Genesis, ti institosyon ti panagasawa, nga isu nga agparang idiay maikapito a segkay ti Genesis 2:21–24, ket maipada iti institosyon ti Sabado, nga isu nga agparang iti maikapito nga aldaw, idiay Genesis 2:1–3. Daytoy naibatay iti numero a panagpada ket ipaganetgetna ti maysa nga adal nga addaan nangato a kinapateg: ti panagkayamet iti nagbaetan ti Dios ken ti pamilya ti tao ket maawatan koma iti lawag ti sakramento ti panagasawa.

Ti ladawan ti panagasawa ket maulit kadagiti immuna nga addang dagiti tattao ti Israel idiay panawen ti Exodo [iruruar]. Ti tema ti panagimon, nga isu a masansan a maikadua iti tema ti pannakikamalala iti panagasawa, ket masarakan, kas pangarigan, idiay tulag ti dokomento ti Sangapulo a Bilbilin [Dekalogo] (Exo. 20:5; idilig iti Num. 25:1; Deut. 4:23, 24). Ti tulag iti nagbaetan ti Dios ken dagiti tattaona ket maawatan ngarud kadagiti balbalikas ti panagasawa. Ti Dios “ay-ayatenna” dagiti tattaona (Deut. 7:8), ken ti Israel ket “ayatenna” koma met ti Dios a kas subadna (Deut. 6:5). Ti sao ti Hebreo a yada‘, “tapno ammoen,” a mangiladawan iti sekswal, nasinged, ken personal a panagkayamet iti nagbaetan ti asawa a lalaki ken babai (Gen. 4:1; Gen. 19:8), ket naaramat a mangitudo iti panagkayamet iti nagbaetan ti Dios ken dagiti tattaona (Sal. 16:11; Jer. 2:2, 3; Eze. 16:3–32).

Gapu kadagitoy a rason, nasken nga adalen dagiti rukod ti panagkayamet ti agassawa a naibatay iti Biblia tapno nasaysayaat a maawatan ti kinapateg ti pangngarig ti panagasawa.

### Paset II: Komentaryo

Intayo kitaen nga umuna iti pagwadan ti panagassawa a naibatay iti Biblia a kas naipakita babaen ti panagtipon dagiti dua nga agassawa iti libro ti Genesis: da Adan ken Eva, ken da Isaac ken Rebeka. Kalpasanna, intayo sukimaten ti simbolo ti panagassawa iti naimpadtoan a pakaipakatanna: a daytoy ket, no kasano a ti “balangkantis” ken ti “nobia” ket iladawanda ti saan a panagballigi ken ti balligi ti pannakaikayamet ti Dios iti natnag a sangkataoan.

**Adan ken Eva**

Segun iti nailanad iti Biblia, ti institosyon ti panagassawa ket napasamak idiay Minuyongan ti Eden, iti umuna nga aldaw ti pakasaritaan ti tao (Gen. 1:26, 27; Gen. 2:18, 20–23). Manamnama ngarud a dagitoy nagkauna, napaltiingan a teksto ti Genesis ket launenda dagiti pamuon a principio ti panagassawa ken, iti kasta ngarud, maaramat unay iti panagintuodtayo.

“Iti ladawan ti Dios” (Gen. 1:27). Makapangayangay a ti regular plural ket naaramat a mangiladawan iti longalong ti Dios a mamarsua iti tao nga agassawa: ti plural ti verbo a na‘aseh, “aramidentayo” (Gen. 1:26), ket tudtudoenna ti panagkakayamet nga adda iti uneg ti Kinadios. Idinto ta ti Dios pinarsuana dagiti agassawa “a caladawanna met laeng” (Gen. 1:27) ket ipakpakitana a, kas agassawa, da Adan ken Eva ket masapul nga iyanninawda ti pagwadan ti nadiosan a panagkakayamet. Nupay kasta, daytoy a panagpada ket saan koma nga alaen a litiral a mangipapan, kas pangarigan, nga adda iti sekswal a panagkayamet wenno ranko iti uneg ti Kinadios. Ti kapanunotan ket iti kaadda laeng ti ayat ken panagkaykaysa iti nagbabaetan ti Tallo a Persona ti Kinadios, adda koma met ti ayat ken panagkaykaysa iti nagbaetan ti lalaki ken ti babai (kitaen ti Gen. 2:24; Juan 15:9, 12, 17; Efe. 4:1–6).

“ ‘Yaramidacto ti catulonganna a maitutop kencuana’ ” (Gen. 2:18). Ti sao nga ‘ezer, “catulongan,” ket gagangay a naaramat a mangitudo iti aramid ti Dios a panangisalakan (Exo. 18:4; Sal. 33:20, kdp.). Ti sao a kenegdo, “maitutop kencuana,” ket kaipapananna ti litiral a “kasla” (ke) ken “iti maysa ken maysa” (negdo). Ti agassawa ket nailadawan ngarud a “kasla” iti maysa ken maysa ken “iti maysa ken maysa.”

Ti agsinnubad a panagnumo iti nagbaetan ti lalaki ken babai idiay Panamarsua ken kalpasan ti Pannakatnag ket agserbi pay a kas maysa a ladawan a mangipakita iti tulag iti nagbaetan ti Dios ken dagiti tattaona (idilig iti Canta ni Sol. 6:3; Gen. 3:16; Efe. 5:21–28).

**Isaac ken Rebekah**

Ti istoria ti panagasawa da Isaac ken Rebekah ket nailanad idiay Genesis 24, ti kaatiddogan a kapitulo ti Genesis. Daytoy nga istoria ket launenna ti maysa nga adal maipapan iti kaadda ti Dios. Ni JEHOVA (YHWH), a saan a pulos a nagsao iti daytoy a kapitulo, nupay kasta, ket, naibaga iti 17 a daras. Sabali pay a kangrunaan a sao ti kapitulo ket ti verbo a “mapanca” (halak), nga agparang iti 17 a daras, pito kadakuada ket nainaigda ken Rebekah. Ti sao a “mapanka” ket ti verbo a nangilongalong iti panagpagpagna ni Abraham a sungbat iti ayab ti Dios (Gen. 12:1, 4). Ni Rebekah ket maawatan ngarud a kas maikadua nga Abraham. Ti gagangay a kapanunotan daytoy a kapitulo ket ti panagasawa ket isu ti lugar nga ayan ti kaadda ti Dios, ti lugar ti panangisalakan ti Dios. Ti panagasawa da Isaac ken Rebekah ket iparangna, ngarud, dagiti adu a makaisuro nga el-elemento a manglawag iti pannakaawattayo iti tulag ti Dios kadagiti tattaona.

_Ti Dios ilongalongna ti tulag._ Kas ken Abraham (Eliezer ken Isaac) a napan idiay lugar ti masakbayan a novia, ti Dios ket Isu ti nangaramid iti immuna a panaggunay nga agturong kadagiti tattaona, ti noviana. Nupay kasta, ti Dios ket saanna nga ipilit ti tulagna. Iti kasta met laeng a wagas, ni Elizer ket imbilangna ti wayawaya ti novia, nga isu a mabalinna nga ikeddeng a saan a sumurot kenkuana: “ ‘Nalabit ti balasang dinanto cayat ti sumurot caniac’ ” (Gen. 24:5).

_Ti sungbat ti novia._ Ni Rebekah ket saan a nagkitakit a sumurot ken sumungbat iti maysa a sao: ’elek, “ ‘Mapanacto’ ” (Gen. 24:58), nga isu a tanda ti maudi a panagparang ti kangrunaan a verbo a halak (“mapanac”) a naisilpu ken Rebekah. Ti kinapudno a ni Rebekah ket nadamag ket makapaklaat iti lawag ti kulturana nga iti dayta ti babai ket awan koma iti makunana iti panagasawana. Iti daytoy a kasasaad, amin ket agdas-al laeng iti “wen” wenno “saan” a sungbatna, agsipud ta adda kenkuana iti maudi a sao iti daytoy a banag. Mainayon pay, ti sungbat ni Rebeka ket agpada iti sungbat ti patriarka nga Abraham. Dagiti verbo ket yallangoganda ti verbo iti ipapanaw ni Abraham idi a pinanawanna ti Mesopotamia: wayyelek, “napan” (Gen. 12:4). Iti daytoy a panangkita, dagiti addang ni Rebeka ket sinurotna dagiti addang ni Abraham.

_Ti paset ti kararag._ Ni Eliezer nagkararag agpaay iti balligi ti panagpagpagnana (Gen. 24:12) ken kasta met a ni Rebekah ket mangted koma kenkuana iti mainum (Gen. 24:14). Kalpasanna, kas maitunos iti kararagna, ni Rebekah “pinainumna” isuna (Gen. 24:18). Kasta met, ni Isaac nagkararag agpaay iti balligi ti pannakisinnarakna ken Rebekah (Gen. 24:63). Kalpasanna dagiti mata ni Rebekah ken Isaac nagsabatda (Gen. 24:64).

_Ti paset ti ayat._ Ti teksto ti Biblia ipadamagna a ni Isaac inayatna laeng ni Rebekah kalpasan ti panagasawada (Gen. 24:67). Ti ayat ipakpakitana ti kinamatalek, ti pagrebbengan a “makipagnaedca a sirarag-o iti asawa a babai nga ayatem” (Ecles. 9:9). Daytoy a kapanunotan dagiti Hebreo iti ayat ket ginuyogoyna ti teolohiya dagiti Hebreo iti relihiyon. Ti kapadasan ti ayat ti agassawa ket naaramat a kas maysa a pagwadan agpaay iti tulag iti nagbaetan ti Dios ken dagiti tattaona (Ose. 2:2; Ose. 3:1). Ti “ayat” idiay Daan a Testamento ket maysa a napateg a paset ti kapanunotan ti “tulag” (Deut. 7:9). Gapuna, no ti Dios ket ayabanna dagiti tattao a mangayat Kenkuana, saanna a tudtudoen ti maysa nga apagbiit a kapadasan a naibatay iti sentimiento: iti panagayat iti Dios ket ipakpakitana ti panangitalaga nga agbiag a kadua Isuna iti tungpal biag (Deut. 6:5–9; Exo. 20:6).

**Ti Balangkantis ken ti Novia**

Ti kapadasan ti panagasawa ket ginuyogoyna dagiti mammadto. Idi dagiti tattao ti Dios ket saanda a matalek iti Dios babaen ti ipapanda kadagiti sabsabali a didios, naidiligda iti maysa a balangkantis, ket ti tulag ti panagassawa ket nailadawan a kas naburak. Iti sabali a bangir, idi dagiti tattao ti Dios ket matalekda iti Dios, ti tulag ti panagassawa ket narambakan, ket ti Israel, wenno ti iglesia, ket naidilig iti maysa a napintas a novia.

_Ti Balangkantis ti Dios._ Iti libro ti Oseas, ti simbolismo ti panagassawa ket tudtudoenna ti naespirituan a kapanunotan ken maysa a kinapaypayso a naibatay iti pakasaritaan. Ti mammadto nga Oseas ket inayaban ti Dios a mangala “ ‘ti maysa nga asawa ti pannakicamalala . . ., ta iti daga agaramid ti dackel a pannakicamalala’ ” (Hos. 1:2). Dagitoy a sasao ket masapul nga alaen nga agpadpada a litiral ken naespirituan. Daytoy a babai “ ‘nga inay-ayat ti gayyemna [maysa a tao a saan nga iti asawana a lalaki]’ ” ken agar-aramid iti pannakikamalala, kas kadagiti annak ti Israel, nga isu nga inayat ti Dios, nangala kadagiti sabsabali a didios (Ose. 3:1); iti daytoy a panangkita, daytoy a babai ket maysa a propesyonal a balangkantis iti wagas dagiti kakasta a babbai iti dayta a panawen idiay ili ti Canaan. Gapuna, idi dagiti tattao ti Israel ket nakitada ti mammadto a nakiasawa iti maysa a balangkantis, kinitada dagiti bagbagida nga isuda ti balangkantis nga inasawa ti Dios.

Ti Novia ti Dios. Iti libro ti Ezequiel, ti babai wenno novia, kas maysa a simbolo dagiti tattao ti Dios, ket rumangrang-ay a nailadawan. Idi nasarakan ti Dios ti babai, ti babai ket maysa laeng a narugit ken naalas a kayanak a maladaga a naggapu iti pagano (Eze. 16:3). Kalpasanna, innala ti Dios ket inaywananna isuna. Isu dinalusanna ken tinaraonanna ti babai, ket dimmakkel ti babai a “ ‘napintasca unay idi’ ” (Eze. 16:13), nga itaktakderanna ti dayag ti Dios, nga Isu nga intedna iti babai (Eze. 16:14). Isu met laeng a panangiladawan ti Hebreo me’od me’od, “napalalo unay,” ti naaramat iti libro ti Ezequiel a mangipakita iti babai iti kinadangkesna, nga isu a “ ‘napalalo unay’ ” (Ezek. 9:9). Ti inaramid ti Dios a “napalalo unay” a naimbag ket nagbalin a “napalalo unay” a dakes.

_Ti Balangkantis ken ti Novia._ Iti panangyallangogan kadagiti mammadto a Hebreo, ti libro ti Apocalipsis ket aramatenna ti pangngarig ti agassawa a mangipakita iti nagdumaan dagiti dua a bersion dagiti babbai. Ti “maysa a novia a naarcosan a maipaay iti noviona” (Apo. 21:2) ket itakderanna dagiti tattao ti Dios nga isu a ti Dios ket makipagtaeng a kaduada idiay “Baro a Jerusalem” (Apo. 21:3). Iti sabali a bangir, “ ‘ti dackel a balangcantis’ ” itakderanna ti mannakikamalala nga iglesia “ ‘isu a nangparugit iti daga babaen ti pannakicamcamalalana’ ” (Apo. 19:2).

### Paset III: Panangipakat iti Biag

Ti pangngarig ti agassawa ket mabalin nga adda pannakayaplikarna kadagiti tallo a paset ti biag ti maysa a Cristiano: iti personal a pannakaikayamet ti maysa iti Dios, iti pannakaikayamet ti maysa iti asawana, ken iti iglesia.

(1) Iti Dios. Ania dagiti wagas a ti pangngarig ti panagasawa ket maipakat ken lawaganna ti personal a pannakaikayametmo iti Dios? Kasano a ti pangngarig ket tumulong a mangiyeg iti relihiyonmo nga ad-adda a naan-anay iti biagmo? Kasano ti panangisurona kenka a ti Dios ket saan laeng nga adda no agkararagka ken no agdaydayawka idiay simbaan no di pay ket iti sadinoman ken iti amin a tiempo? Ania dagiti wagas a ti langa ti panagassawa ket isuronaka a makipagna iti Dios: iti rabii no maturogka, iti aldaw no agtrabahoka, agpanunot, agsao, agkanta, mangan, agay-ayam, ken agkatawa kasta met kadagiti tiempo no agsagrapka, agsangit, ken makibalubal? Ilistam dagiti masinnunuo a pagwadan a nariknam ken naawatam a ti Dios ket asideg kenka, ken dagiti panawen a nariknam nga Isu ket adayu manipud kenka wenno naliday nga agpaay kenka.

(2) Iti Asawa. Iti lawag ti pagwadan ti panagassawa a naibatay iti Biblia, utoben, no adda asawamon, ti pannakaikayametmo iti asawam. Imatanganyo a sirarag-o ti maysa ken maysa “nga ayatem cadagiti amin nga al-aldaw ti biagmo” (Ecles. 9:9), “agtulnog ti maysa ken maysa cadacayo babaen iti panagbuteng ken Cristo” (Efe. 5:21; idilig iti Gen. 3:16). Takuaten ti ladawan ti Dios iti asawam, ken raemen ken pagsiddaawan iti pannakaidumana kenka (Gen. 1:26). Kasano a ti principio ti panagkaykaysa ket mayannatop iti principio ti panagduma (Gen. 2:24)?

(3) Iti Iglesia. Pagiinnadalan ti panagkayamet iti nagbaetan ti iglesia ken ti kababalin ti Dios. Kasano a ti ayat ken kinalinteg ti Dios ket maipakat iti biag ti iglesia? Mangsapul kadagiti natibker a pagwadan a sika, wenno ti iglesiam, ket agpadpada a di nagballigi ken nagballigi.

`Notes`