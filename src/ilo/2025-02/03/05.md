---
title:  Ni Isaac ken ni Rebeca
date:   16/04/2025
---

Idi mataenganen ni Abraham ken awan duadua a panpanunotenna dagiti karkari nga imbaga ti Dios kenkuana maipapan iti kaputotanna (kitaen ti Gen. 15:5), intedna iti kalakayan ken mapagtalkan unay nga adipenna ti maysa a kasosolemnian a trabaho.

`Basaen ti Genesis 24:1–4. Apay a napateg unay ken Abraham a ti anakna a lalaki ket saan a mangasawa “ ‘cadagiti annac a babbai ti Canaan’ ” (Gen. 24:3)?`

Uray pay no kasano a kas la kinaeksklusibo ti imbilinna, ti isyu ken Abraham ket naespiritualan, saan a naibatay iti tribu; dayta ket nateolohiyaan, saan a naibatay iti sangkailian. Ammo unay ni Abraham ti namoralan a panagpababa dagiti narelihiosoan nga ar-aramid dagiti Cananeo, nangnangruna iti panagdaydayawda kadagiti saan a pudno a didios, ken ammona no kasano ti kinalaka ti anakna a matnag kadagitoy nga ar-aramid no isu ket mangasawa iti aggapu kadakuada.

Pudno unay, ti istoria iti adu unay iti nagkauna nga Israel, ken uray pay ti Nacristianoan nga iglesia iti panaglabas dagiti siglo, ket isu iti istoria a dagiti tattao ti Dios—nga isu nga agsaksi koma iti lubong—ket naisinggalotda ket di iti lubong ken kadagiti saan a pudno a sursurona ken narelihiyosoan a patpatien. Nalabit a ti kadakkelan nga ulidan daytoy nakalkaldaang a kinapaypayso ket ti pannakaiyammo ti Domingo, ti pagano nga aldaw ti init, iti sukat ti maikapito nga aldaw ti Sabado iti Biblia, maysa a kinapaypayso a mangakem iti dakkel a paset idiay maudi nga al-aldaw.

`Basaen ti Genesis 24:57–67. Ania dagiti ad-adal a mabalintayo a maala maipapan ken Cristo ken ti Iglesiana manipud kadagiti sumagmamano a detalye a masarakantayo iti daytoy nga istoria? Ania iti adda a masursurotayo, kas pangarigan, maipapan iti natnag a kasasaadtayo manipud iti kinapudno a ni Rebeca ket maysa nga adayo, naisina a kabagyan ni Isaac?`

Awan duadua a nainaigtayo iti Namarsuatayo, nga iti sigud ket naaramid a kaladawanna. Naisinatayo manipud Kenkuana babaen ti basol, ngem nupay kasta, naibilangtayo pay laeng nga agbalin nga umiso a novia agpaay Kenkuana, nupay babaen kadagiti pilitayo mabalintayo nga aramiden ti panagassawa nga ad-adda pay a nariribok ngem iti kasapulan a pagbalinanna koma.

`Wen, ti Dios ay-ayatennatayo, ti noviana, nga ad-adda ngem iti panangayattayo Kenkuana. Ania dagiti pili a mabalintayo nga aramiden, ken masapul nga aramidentayo, iti inaldaw a mangpapigsa iti ayattayo iti Dios? Kasta met, ania dagiti pili a mangpapatay laeng iti ayattayo?`