---
title:  Adalen Pay
date:   18/04/2025
---

Basaen ti Juan 2:1–11; Mateo 22:1–14; 2 Corinto 11:1–5; ken Mateo 25:1–13.

Iti kanito a mabigbigmo no kasano ti kaadu dagiti datus a sidadaan iti dadduma a paset ti Biblia a tumulong kenka a mangpalawa iti pannakaawatmo iti padto, mabalin a makapasulisog iti nalablabes a panangipakat iti dayta. Iti panaglabas dagiti siglo, sumagmamano a Cristiano dagiti nangipaganetget kadagiti simbolismo ken ladawan a masarakan kadagiti is-istoria ti Biblia iti ponto a rinugianda a mangtratar iti istoria a naibatay iti pakasaritaan a kas maysa a sarsarita laeng (myth). Kabayatan a dagiti natukantukad a kaipapanan ket masarakan iti nganngani sadinoman idiay Sursurat, masapul a kankanayon a laglagipentayo a ti Dios ket addaan iti wagas a panangalana kadagiti napaypayso a paspasamak a pakairamanan dagiti napaypayso a tattao ken panangaramatna kadakuada a mangisuro kadatayo kadagiti bambanag maipapan iti masakbayan a pannakilangenna iti iglesia.

Ti rambak ti boda idiay Cana, kas pangarigan, ket mabalin a mangipaay kadagiti pakakitaan iti pangngarig ti panagasawa nga inaramat ti padto, ngem ti boda ket maysa a litiral a pasamak. “Ti sao ni Cristo ket nangipaay iti umdas a bendicion nga agpaay iti rambak. Nawadwad unay ti bendicion ti paraburna a mangpunas kadagiti kinadangkes dagiti tattao, ken tapno pabaroen ken tarawidwidanna ti kararua.”—Ellen G. White, The Desire of Ages, p. 149.

Wenno, kas isuratna ditoy: “ ‘Kinapudnona awanto ti aramiden ni Apo Jehova a dinto maipalgac ti palimedna cadagiti adipenna, dagiti mammadto.’ Kabayatan a ‘dagiti nalimed a banbanag biang ni Jehova a Diostayo,’ ‘ngem dagiti naipaltiing a banbanag biangtayo ken dagiti annactayo iti agnanayon.’ Amos 3:7; Deuteronomio 29:29. Ti Dios intedna dagitoy a bambanag kadatayo, ket ti bendicionna ket maited iti nasantoan, napnot’ karkararag a panagadal iti naimpadtoan a sursurat.”— The Desire of Ages, p. 234.

**Salsaludsod a pagiinnadalan:**

`Basaen ti Juan 2:1–11. Adda dagiti adu nga el-elemento idiay Evangelio ni Juan a mangipakita iti masakbayan a trabaho ni Cristo, ken dagiti komentarista ket napaliiwda ti inggagara a wagas a ni Juan ket ipanna dagiti agbasbasa idiay Kruz. Sadino iti pakakitaam kadagiti nadumaduma a paset ti kababalin ni Cristo ken ti masakbayan a pagarian a naipaduyakyak iti daytoy nga istoria? Ania ti isurona kadatayo maipapan iti plano ti pannakaisalakan, wenno maipapan iti namimpinsan a rambak ti panagasawa a naikari iti Anak ti Dios?`

`Ti pangngarig ti sangapulo a babbalasang ket sapasap a pagaammo ken pagay-ayat unay dagiti estudyante ti Biblia. Ania ti isuro daytoy napateg nga istoria kadatayo maipapan kadagiti paspasamak iti maudi nga al-aldaw? Napateg kadi a nataktak ti novio? Ania dagiti ad-adal a mabalin nga isuro daytoy a pangngarig maipapan iti minnaysa a pannakikayamettayo ken Cristo ken ti wagas a pannakinaig ni Cristo iti iglesia a sibubukel?`

`Panunoten dagiti saan a pudno nga ar-aramid a simrek iti Kinacristiano manipud iti ruar ti pammati. Iti laksid ti nalatak unay, ti Domingo, a kas maisupadi iti Sabado ti Biblia, ania pay dagiti dadduma a saan a pudno a patpatien a simrek? Kasano iti iseserrekda, ken ania ti aramidentayo saan laeng a tapno masalaknibantayo dagiti bagbagitayo manipud kadakuada no di pay ket tapno matulongan dagiti sabsabali a makakita iti napaypayso a kasasaadda? Ania dagiti wagas a dagiti damdamag dagiti tallo nga angel ket maysa a gandat a panangaramid iti dayta, a tumulong kadagiti tattao a makakita kadagiti saan a pudno a patpatien a simrek iti pammati?`