---
title:  Maymaysa a Lasag
date:   13/04/2025
---

Manmano a pangngarig iti Biblia ti ad-adda a mangipaganetgetna iti kinasinged a tarigagay ti Dios agpaay iti puli ti tao ngem iti panagassawa. Daytoy a pangngarig ket naaramat a masansan unay iti istoria ti Biblia—ken agparang a situtudo unay idiay Apocalipsis—a nasken unay kadagiti estudyante ti Biblia a maawatanda ti ipanpanek ti Dios a punto idi inaramatna dayta idiay Sao.

`Basaen ti Genesis 2:23–25 ken Efeso 5:29–32. Ania dagiti wagas a ti maysa a nataoan a panagassawa ket iyanninawna ti pannakaisinggalot ni Cristo iti sangkataoan?`

Iti maysa nga okasyon, idi ni Jesus ket makisasao kadagiti Fariseo, inadawna ti istoria ti panagasawa da Adan ken Eva idiay Genesis, nga iti dayta dagiti Fariseo ket napardas nga inruarda ti saludsod, “ ‘Apayapay ngarud nga imbilin ni Moises ti panangted ti surat ti pannakisina, ket sa pagtalawen?’ ” (Mat. 19:7).

Agpayso, ni Moises, ket naibilang a maysa a namangun a mammadto nga agpaay iti nacion. Panunotemman ti panangkuestyon iti nangaramid iti institosyon ti panagasawa babaen ti panangiturong Kenkuana a maibusor iti bukodna a mammadto. Ti taktikada ket gagangay iti yaasidegda ken Jesus: masansan a ginandatda a paneknekan a dagiti sursurona ket supiatenda dagiti Sursurat.

Ti tungpal biag, matalek a panagasawa ket isu iti pagwadan nga impasdek ti Dios idiay pamuon ti puli ti tao. Ti natnag a sangkataoan, daksanggasat, ket dinadaelna daytoy a pamuon a sagut manipud iti Dios.

Nalabit, gapu iti kinapateg nga impaay ti Sursurat iti panagasawa, saan a naiparna a daytoy nga institosyon ket kankanayon nga adda iti sidong ti di agressat a pannakaduprak. Kadua iti Sabado, dayta iti maysa kadagiti dua a sagsagut a naited kadatayo idiay Eden, ken agpadpada a naisangratda a mangipaduyakyak iti tarigagay ti Dios agpaay iti maysa a nasinged pannakikayamet iti Parsuana.

Ti panagasawa, ti nasinged a panamagparis iti dua a saan a naan-anay a tattao, ket kanayon latta a mangted iti gapu ti riribok. Ti maysa a panagasawa iti nagbaetan ti iglesia ken ni Cristo ket isu iti panamagparis iti maysa a naan-anay a Mangisalakan iti maysa a saan a naan-anay a novia. Nupay kasta, mabalintayo a makasursuro maipapan iti ayat ti Dios manipud iti adda nga ipaay ti naimbag a panagasawa.

`Adtoy dagiti tallo a principio iti panagasawa. Umuna, pakawanem ti asawam, uray pay no kasano iti dina pannakaikari, kas iti panangpakawan ni Cristo kadatayo, uray pay no kasano iti ditay pannakaikari. Maikadua, awatem ti asawam, uray dagiti biddut ken amin, kas iti panangawat ni Cristo kadatayo, uray dagiti bidduttayo ken amin. Maikatlo, kas iti panangikabil ni Cristo kadatayo iti sangoanan ti Bagbagina, ikabilmo ti asawam iti sango ti mismo a bagbagim. Kasano a dagitoy tallo a principio a naibatay iti evangelio ket tumulong kadatayo saan laeng nga iti pannakaawat no kasano iti pannakinaig ti Dios kadatayo no di ket tulongannatayo pay iti aniaman a panagasawa?`