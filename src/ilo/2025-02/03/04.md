---
title:  Ti Balangkantis nga Asawa ni Oseas
date:   15/04/2025
---

Ti kiddaw ti Dios iti mammadto nga Oseas ket mabalin a maysa kadagiti karkarna unay a naited nga aramiden ti maysa kadagiti babaunenna: mangasawa iti maysa a balangkantis—iti maysa a panggep! Ngem ti Dios ket ar-aramatenna ni Oseas a tumulong kadatayo a makaawat, manipud iti bukodna a panangkita, iti saem ti nataoan a basol ken yaalsa. Ti Dios ket siaayat a nangpili iti maysa nga asawa, ti Israel, nga isu a maulit-ulit a nangsuitik Kenkuana ngem nupay kasta, nakaskasdaaw unay nga innala manen ti Dios isuna ket insublina.

`Idilig ti Oseas 1:2; Oseas 3:1; Apocalipsis 17:1, 2; ken Apocalipsis 18:1–4. Ania ti kinabalangkantis a naibaga ditoy? Ania dagiti ad-adal a mabalin a masursuro ti Nacristianoan nga iglesia manipud iti istoria ni Oseas? Ania dagiti wagas a ti iglesia ket inulit-ulitna dagiti basbasol ti Daan a Testamento?`

Ti Biblia iparangarangna a dagiti biddut ti Israel iti Daan a Testamento ket uliten ti iglesia ni Cristo iti Baro a Testamento iti dakkel a tukad. Dagiti tattao ti tulag ti Dios ket nakaro iti pannakaiyaw-awanda sakbay ti pannakakayawda, nga inyegda dagiti ar-aramid dagiti kabangibang a nasnacion a panagdaydayaw kadagiti ladladawan iti naintulagan a nacion ti Dios. Iti nasapa a panawen ti maikapat a siglo, ti Nacristianoan nga iglesia, idi mariknana ti gundaway, ket inaremna ti emperador ti Roma, ni Constantino, ket inawisna tapno rugianna nga ornosen dagiti panagririri ti iglesia. Iti tunggal kasasaad, dagiti tattao ti Dios ket nagalla-allada iti ruar ti pannakaikayametda Kenkuana tapno makasarakda kadagiti “solosyon” agpaay kadagiti nakitada a parparikut.

Dagiti pili ti Dios a sasao ket pagbalinenna a nalawag nga Isu ket saanna laeng a padpadasen nga ipakita kadatayo ti naaramidantayo a dakes no di ket mairaman no kasano iti riknana iti dayta. Dagidiay liniputan dagiti assawada ket mabalin a mangrugi a mariknada iti nakasasaem a marikna iti parparaangan ti langit iti saantayo a kinamatalek ken Cristo. Nalabit a ti makapasiddaw unay a paset iti istoria ni Oseas ket dagiti kaatiddog ti nagdalanan ti mammadto a mangsubbot iti naiyaw-awan nga asawana.

No makitatayo ti maudi a pukkaw iti sangkataoan, a mangay-ayab kadagiti tattao ti Dios a rummuar manipud iti Babilonia, napateg a paliiwen nga Isu ket ay-ayabanna dagiti bukodna a tattao, ket saan a dagiti ganggannaet. Nasinged nga am-amona ida. Ay-ayatenna ida. Ken kabayatan a ti lubong ket sumrek iti kadadaksan nga orasna, Isu ket kaskasdi nga ipapaayna ti makasubbot a gatad a binayadanna tapno magatangnatayo nga isubli babaen iti bukodna a dara. Ti kruz ni Cristo, nga ad-adda pay ngem iti aniaman a banag a sabsabali, ket ipakitana koma kadatayo no kasano iti kinasaet ti panagayat ti Apo a mangisalakan kadagiti nayaw-awan a tattaona.

`Ania dagiti wagas ita nga aldaw nga iti aniaman nga iglesia, uray pay ti bukodtayo, ket mabalin nga agay-ayam iti naespirituan a pannakiabig?`