---
title:  Ti Napintas a Novia
date:   14/04/2025
---

Ti Ezequiel 16 ket ipakitana kadatayo ti maysa a nakaskasdaaw a ladawan ti panangkita ti Dios kadagiti tattaona. Iladawanna ti nacion ti Israel a kas maysa a nabaybay-an a maladaga, naibati iti maysa a talon tapno matay. Inyawidna ti babai, dinalusanna ket, idi dimmakel a naan-anay, inasawana. Dayta ket maysa a napigsa unay a ladawan ti maysa a saan a manamnama a panagasawa.

`Basaen ti Ezequiel 16:4–14. Ania ti isuro kadatayo dagiti detalye ti pannakaitan-ok ti novia maipapan iti gandat ti Dios kadatayo?`

Ti Dios imbagana iti Israel nga iti sidong ti panangaywanna, isu ket dimmakel a “ ‘napintasca unay idi’ ” (Eze. 16:13). Idi ti Dios ket immuna a nasarakanna ti maladaga, awan iti asinoman a nakasarak kenkuana a napintas; isu ket maysa a natukiad kadagiti dadduma nga ubbing, naibelleng a namnamaenda a matay koma. Ngem kabayatan nga imbokbok ti Dios ti imatangna kenkuana, isu ket nagbalin nga ad-adda a napinpintas, agingga nga isu ket nagbalin nga isu ti pagsasaritaan ti lubong. Kadagiti immun-una nga al-aldaw dagiti immuna nga ar-ari a Hebreo, iti panawen ti turay da David ken Solomon, daytoy ket pudno. Ti Reyna ti Ethiopia ket nangaramid pay iti naisangsangayan a biahe tapno kitaenna a mismo ti kinapintas ti Israel!

Nupay kasta, ti kinapintas ti Israel, ket namimpinsan a sagut ti Dios. Isu ket napintas—ti pagsasaritaan dagiti nasnacion—apagisu unay agsipud ta isu ti novia ti Dios. Ti Dios kunana a ti kinapintasna ket “ ‘awan pagcuranganna a gapu iti kinadaegco nga insaadco kenca’ ” (Eze. 16:14).

Daytoy ket maysa a maulit-ulit a tema iti Biblia: ti novia ti Dios ket napintas, saan a gapu iti aniaman a banag a naaramidanna no di ket agsipud ta ti Dios ket imparukpokna ti paraburna kenkuana ken pinagbalinna isuna a kasta. Iti umas-asping a wagas, dagiti mamati ket agparangda a napintas iti panangkita ti langit saan a gapu iti aniaman a banag a naaramidantayo a mangtegged iti dayta no di ket gapu iti parabur ti Dios, ti pannakaisalakan nga intedna kadatayo. Napintastayo agsipud ta naabbongantayo iti kinalintegna, ti “kinalinteg ti Dios” a Mismo (2 Cor. 5:21).

Nupay kasta, amin ket naimbag agingga iti sumaruno a bersikulo iti Ezequiel: “ ‘Ngem sica nagtalecca iti imnasmo, ket nagbalangcantisca a gapu iti dayawmo, ket imbuyatmo dagiti kinabalangcantismo iti tunggal aglabas; ket tinagicuana’ ” (Eze. 16:15).

Naparsuatayo a mangipaduyakyak iti kinaimbag ken dayag ti Dios. No dagiti parsua ti Dios ket pagarupenda a ti kinapintasda ket bukodda, dayta a kinapintas ket maawanan pateg, ket ti riribok agur-uray.

`Ania dagiti peggad iti panagtalek iti “bukodtayo a kinapintas”? Dayta ket, kasano a panunotentayo nga adda iti aniaman iti uneg iti bagitayo a mangted kadatayo iti pannakaikari iti Dios wenno mamagbalin kadatayo a maiparbeng iti ayatna? Kasano iti kankanayon a pannakasalaknibtayo manipud iti naespirituan a kinapasindayag?`