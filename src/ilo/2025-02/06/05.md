---
title:  Ni Jesus Idiay Templo
date:   07/05/2025
---

Adda iti riribok iti amin nga istoria ti pannakaisalakan. Tarigagay ti Dios nga isubli ti pannakikadua nga iti naminsan ket ninanamtayo Kenkuana ken tarigagayna nga iyasidegnatayo a nadekdekket. Ngem ti panangiyeg kadagiti managbasol iti imatangna ket mabalin a mangdadael kadakuada. “Ta sica saanca a maysa a Dios nga adda ayatna iti kinadakes: ti dakes saanto a makitaeng kenca” (Sal. 5:4). Kasta met, insurat pay ni David, “Ngem no caniac, iti caadu ti kinamanangngaasim umayacto iti balaymo: iti panagbuteng kenca agrucbabacto a situturong iti nasantoan a templom” (Sal. 5:7).

`Basaen ti Haggeo 2:7–9. Kabayatan a ti maikadua a templo ket mabangbangun, ti mammadto a Haggeo ket nangaramid iti maysa a nakaskasdaaw a kari: ti baro a templo ket ad-addanto a nadaydayag ngem ti immuna a templo. Ania ti kaipapanan dayta a padto?`

Idi ti immuna a templo ket inkonsagrar ni Solomon, ti dayaw ken dayag—ti kaadda ti Dios a nangkadua kadagiti annak ti Israel nga agturong idiay Canaan—ket pinunnona ti templo, ket iti kasta dagiti papadi ket dida makapagtalinaed tapno annongenda ti trabahoda a panagministro (1 Ar-ari 8:10, 11). Idi ti maikadua a templo ket naikonsagrar, ti lakasa ti tulag, mangibagi iti trono ti Dios, ket awan agsipud ta inlemmeng ni Jeremias dayta. Ti litiral a kaadda ti Dios ket dina pinunno ti templo iti dayta a tiempo. Dayta ket makaburak puso. Kasano koma a ti kari ni Haggeo ket mabalin a matungpal?

Iti maikadua a templo a ni Jesus, ti panaglasag ti Dios, ket nagparang iti Persona, iti lasag ken dara. Ti Dios a Mismo ket rimmuar manipud iti likudan ti bengbeng tapno agbalin a maysa kadatayo ken tapno makitipon kadatayo iti daytoy nadadael a lubong. Agsipud ta ti Anak ti Dios ket itan Anak ti tao, mabalintayon a makita ti rupana, mangngeg ti timekna, ken masaksian, kas pangarigan, idi sinagidna ti maysa a narugit nga agkukutel ken pinagbalinna a sibubukel (Mat. 8:3). Imbes nga iyas-asidegnatayo no sadino ti ayanna, ti Dios inyas-asidegnatayo Kenkuana babaen iti ipapana iti ayantayo. Isu ket personal a bimmaba kadatayo. Isu a saan a pagsiddaawan a kuna ti Biblia maipapan ken Jesus: “ ‘Adtoy ti maysa a virgen agsicugto ket aganacto iti maysa a lalaki, Ket panaganandanto iti Emmanuel; a no mayulog cayatna a saoen: Ti Dios adda cadatayo’ ” (Mat. 1:23). Panunoten ti kaipapanan daytoy: ti Namarsua iti langit bimmaba saan laeng a tapno makipagbiag kadatayo no di ket tapno matay nga agpaay kadatayo.

`Ti kruz ket adayo nga amang nga isu ti kadakkelan a pannakaipaduyakyak iti ayat ti Dios. Ania pay dagiti dadduma a wagas a makitatayo ken mapadasantayo ti kinapaypayso ti ayat ti Dios?`