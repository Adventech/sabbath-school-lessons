---
title:  Adalen Pay
date:   09/05/2025
---

Ti Sursurat nalawag nga ibagana a ni Cristo ket Isu laeng ti Maysa a maikari a mangpatalged iti pannakaisalakantayo. Ti biagna ket isu laeng ti awan basbasolna a biag ti tao, isu laeng ti pagwadan ti maysa a biag a mangipaay iti naan-anay a mangpennek iti dayag ti Ama. Isu ti awan tulawna a Kordero ti Dios, ket itan agtakder iti olo ti nataoan a puli a kas agnanayon a talgedtayo. Kasta met, innalana ti basoltayo iti Mismo a Bagbagina, tapno pennekenna ti panangokom a sungbat ti Dios iti kinadangkes. Kabayatan a saksian ni Juan ti nakaskasdaaw a buya dagiti nailangitan a nabiag a naguornong iti likmut ti trono ti Dios, naibaga kenkuana a sumardeng nga agsangit agsipud ta “ ‘ti Leon iti tribu ni Juda . . . nagbal-laigi’ ” (Apo. 5:5).

Panunoten pay, no kasano iti kinadakes iti basol, ken no kasano a ti puli ti tao ket napaypayso a natnag, nga iti laeng ipapatay ni Jesus, ti Dios a Mismo, ti makaanay a mangrisot iti parikut ti basol. Awan duadua, no adda koma iti sabali a wagas a mabalin a panangisalakan ti Dios kadatayo, nga awan iti panangsalungasing kadagiti principio ti nadiosan a gobiernona, sigurado nga inaramidna koma.

“Ti nasalungasing a linteg ti Dios ket sapulenna ti biag ti managbasol. Iti amin nga uniberso adda laeng iti maymaysa nga isu a makabalin, iti biang ti tao, a makapennek iti tuntontonenna. Idinto ta ti nadiosan a linteg ket kas kinasagrado ti Dios a Mismo, maymaysa laeng a pumada iti Dios ti makabalin a mangaramid iti pannakaabbong agpaay iti pannakasalungasingna. Awan sabali no di ni Cristo ti makabalin a mangsubbot iti natnag a tao manipud iti lunod ti linteg ken mangiyeg manen kenkuana iti pannakaitunos iti Langit. Ni Cristo ket alaenna iti Mismo a Bagbagina ti basol ken bain ti basol—ti basol a maibusor unay iti maysa a santo a Dios a masapul a mamagsina iti Ama ken iti Anakna. Ni Cristo ket danunenna ti kaunggan ti kinaay-ay-ay a mangarayat iti nadadael a puli.”—Ellen G. White, Patriarchs and Prophets, p. 63.

**Salsaludsod a pagiinnadalan:**

`Ni Juan makitana ti Kordero a sumrek iti silid ti trono a kasla Isu ket “napapatay.” Ti Apocalipsis 13:8 ket ipakaammona kadatayo a ni Jesus ket “napapatay” nanipud idi pannakabangon toy lubong. Ania ti masursurotayo maipapan iti Dios babaen ti kinapudno a ti plano ti pannakaisalakan ket addan sakbay a kasapulantayo dayta?`

`Adu dagiti ateista [di mamati iti Dios] a mamati nga agmaymaysatayo iti maysa a nalamiis, di mangikankano nga uniberso. Iti kasupadina, ti Biblia saritaenna saan laeng a ti maipapan iti Dios no di ket Isu ket inayatna ti lubong iti kasta unay ta Isu ket bimmaba iti dayta, ken uray pay natay nga agpaay iti dayta. Kasano koma a naiduma unay iti panangkitatayo iti lubong, ken ti lugartayo iti dayta, a maiduma kadagidiay a saan a pulos a mamati iti Dios? Iti sabali a pannao, kasano koma a ti kinapaypayso ti Kruz ket balbaliwanna amin nga aramidentayo?`

`Apay a ti biag, ipapatay, ken panagungar ni Cristo ket isu laeng ti wagas a ti puli ti tao ket mabalin a maisalakan? Manen, ania ti ibaga kadatayo iti kasta a bayad maipapan no kasano iti napaypayso a kinadakes ti basol?`