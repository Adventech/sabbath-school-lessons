---
title:  Ti Dara Dagiti Toro ken Kalding
date:   05/05/2025
---

Dagiti dadduma ket babalawenda amin a kapanunotan ti daton, nga ibagbagada a dayta ket nadawel, naulpit, ken, iti maysa a panangkita, saan a nasayaat. Nupay kasta, dayta iti apagisu a kaipapananna. Ti ipapatay ni Cristo ket nadawel, naulpit, ken saan a nasayaat—ti awan basbasolna a matay nga agpaay iti nakabasol. Dayta iti naaramid a mangrisot iti parikut ti basol. Ken dayta nga ipapatay ni Cristo, ket isu ti intudo amin dagitoy nadawel, naulpit, ken saan a nasayaat a sakripicio.

`Basaen ti Hebreo 10:3–10. Ania ti isuro daytoy a teksto kadatayo maipapan kadagiti sakripicio nga indaton dagiti tattao ti Dios idiay Daan a Testamento? No dagiti managbasol ket saanda a maisalakan babaen kadagitoy, apay ngarud nga idaton ida?`

Dagiti kordero ken dadduma pay a nainsakripicioan nga an-animal ket simbolo laeng ida a mangitudtudo iti makaabbong a sakripicio ti Kordero ti Dios. Isuda dagiti aramid ti pammati, a mangted kadagiti managbasol iti maysa a makita a wagas a mangipakita iti pammati iti trabaho ti umay a Misias. Masansan a tudtudoentayo dagitoy a kita dagiti simbolo a kas anniniwan, nga isu a natungpal babaen iti maysa a mangyanniniwan, wenno ti panagparang ti banag wenno pasamak nga inyanniniwanda. Dadduma ket inladawanda pay dagiti sakripicio a kas “babassit-a-padto” ti ipapatay ni Jesus idiay kruz.

Dagiti al-alagaden a naikadua iti sakripicio ket maysa a kas la bassit a panagbayad nga agpaay iti maysa a biahe. No gumatangka iti maysa a tiket ti tren wenno maysa a tiket ti bus wenno tiket ti eroplano, saan a dagus a maawatmo ti biahe a binayadam. No di ket, naikkanka iti maysa a tiket wenno pases tapno makabiahe: maysa a simbolo wenno kari ti umay a panagbiahe. Mabalinmo a tugawan dayta a papel iti amin a kayatmo, ngem dayta ket dinaka maidanon iti aniaman a papanam. Nupay kasta, iti kanito a nakalugankan ken ti biahe ket nangrugin, naawatmon iti binayadam: ti papel a tiket ket agbalinen a saan a nasken.

Kasta met kadagiti nainsakripicioan nga an-animal. Addaanda iti maysa a napateg a paset nga aramiden, ngem iti kanito a ti napaypayso a sakripicio ket naaramid, nagbalindan nga awan kaipapananna—maysa a kinapaypayso a naipakita idi a ti bengbeng iti nagbaetan ti Nasantoan a Disso ken Kasasantoan a Disso idiay naidagaan a santuario ket napigis idiay ipapatay ni Jesus. “Ket daydi abbong di Templo napigis a nagcadua, nanipud ngato agingga iti baba” (Marcos 15:38). Ti sibubukel a nainsakripicioan a sistema, ti templo ken amin, ket intudoda iti ipapatay ni Jesus idiay kruz. Iti kanito a natungpal ni Jesus ti karina idiay kruz ken nagungar a sibaballigi a nangparmek iti patay, dagiti nangyanniniwan ket nagbalinda a saanen a nasken.

`Panunoten no kasano iti kinadakes ti basol ta ti laeng ipapatay ni Jesus, ti panaglasag ti Sao (kitaen Juan 1:1–3, 14), ti mabalin a mangabbong iti dayta. Ania iti ibaga daytoy kadatayo maipapan iti kababalintayo koma iti basol?`