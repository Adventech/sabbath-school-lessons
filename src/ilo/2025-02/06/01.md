---
title:  Pannakaawat iti Sakripicio
date:   03/05/2025
---

### Basaen Agpaay ti Adal ita a Lawas

Isa. 1:2–15; Heb. 10:3–10; Exo. 12:1–11; 1 Cor. 5:7; Hag. 2:7–9; Isa. 6:1–5; Apo. 4:7–11.

> <p>Paset a Mayulo</p>
> “Ket icancantada ti maysa a canta a baro, a cuncunada: ‘Maicarica a mangala iti libro, ken manglucat cadagiti sellona; ta napapatayca idi, ket nagatangmo a maipaay iti Dios babaen ti daram met laeng, dagiti tattao ti amin a capututan, ken pagsasao, ken ili ken pagarian’ ” (Apocalipsis 5:9).

Idi ni Jesus napan kenkuana, ni Juan a Mammautisar impakdaarna: “ ‘Adtoy, ti Cordero ti Dios, a mangiccat ti basol ti lubong!’ ” (Juan 1:29). Daytoy ket maysa a di mapagbiddutan a mangitudo iti kapanunotan ti panagdaton iti animal, nga amin dagitoy ket mangitudo iti mangisuno nga ipapatay ni Cristo iti biang ti amin a sangkataoan.

Idiay Biblia, ditay maliklikan ti tema a panagdaton iti animal; dayta ket agtaray a kas la maysa a nalabaga a sinulid iti pinanidna ken addaan iti kangrunaan a paset iti engrande a buya idiay Apocalipsis, nga idiay ni Juan ket naiturong iti silid a trono ti Dios (Apocalipsis 4 ken 5). Idinto ta ni Jesus ket agparang iti daytoy napateg a buya, nga agparparang a kas maysa a napapatay a kordero (Apo. 5:6), ket maysa a napateg a tulbek iti pannakaawat iti sibubukel a naimpadtoan a pasamak.

Ita a lawas intayo kitaen iti sumagmamano kadagiti tema ti panagdaton a mangyammo iti pannakaawattayo ken Jesus, ti napapatay a Kordero, ti nalawag a kangrunaan a karakter iti buya ti silid a trono. Isu ket naawat a kas maikari, nga idiay ket awan iti sabali, ken iti naisalsalumina a pannakaikarina ket saritaenna dagiti adu maipapan iti ar-aramiden ti Apo babaen iti nainsakripicioan a sistema. Dayta ket mangiparangarang Kenkuana a kas maysa a Dios ti ayat nga awan ti patinggana nga isu a nangaramid iti mamimpinsan a sakripicio, maysa nga aramid a datayo, ken dagiti dadduma a masisirib iti uniberso, ket pagsiddaawantayo iti agnanayon.

_*Adalen ti adal ita a lawas tapno maisagana agpaay ti Sabado, May 10._