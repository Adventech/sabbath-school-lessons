---
title:  Komentaryo Dagiti Mannursuro
date:   09/05/2025
---

### Paset I: Pakabuklan

**Kangrunaan a Teksto:** Apocalipsis 5:9

**Sentro ti Adal:** Gen. 4:1–8; Isa. 53:1–12.

Ti alagaden ti panagdaton ket isu idi ti agraraira nga aramid dagiti kaaduan a tattao ti ANE (Ancient Near East). Idiay ANE, ti panagdaton ket naibilang a sagut ti maysa a tao iti didios, nga ipaay ti taraon iti dios a kas sukat iti panagdawat iti tulong.

Ngem ti Biblia ket mangted iti maysa a nakaro a naiduma a kaipapanan iti alagaden ti panagdaton; kinaagpaysoanna, dayta ket baliktadenna ti panggepna. Kabayatan nga idiay ANE, ti panagdaton ket iparangna ti agpangato a gandat manipud iti kasasaad ti tao a mapan iti nadiosan a gunglo. Iti Biblia, ti panagdaton ket iparangna ti agpababa a gandat manipud iti Dios a mapan iti tao. Idiay ANE, ti dios namarsua kadagiti tattao tapno maaddaan kadagiti adipen nga agserbi kenkuana ken mangipaay kenkuana iti taraon. Iti kasungani, ti Dios ti Biblia ket namarsua kadagiti tattao ken ikkanna ida iti taraon.

Iti daytoy nga adal, intayo adalen ti naibatay iti Biblia a kinapateg dagiti datdaton. Ti kaipapanan dagiti datdaton a naibatay iti Biblia ket agdas-al iti lawag ti surat nga isu a pagparanganda. Dagiti teksto a naibatay iti pakasaritaan ken linteg ket agduyos a mangipadamag kadagiti paspasamak dagiti datdaton a kas al-alagaden, ket iti kasta mangipaay iti narelihiyosoan ken namoralan a kinapateg dagiti datdaton kabayatan a nagbiagan dagiti tattao. Iti sabali a bangir, dagiti naimpadtoan ken naindaniwan a teksto ket agduyos a mangisentro kadagiti naespirituan ken naimpadtoan a kinapategda. Nagpilitayo iti maysa a gagangay a teksto iti tunggal kategorya: dagiti datdaton da Cain ken Abel a naibatay iti pakasaritaan idiay Genesis 4, ken ti naimpadtoan a daton ti Agsagsagaba nga Adipen, idiay Isaias 53, tapno maawatan a nasaysayaat ti kinapategda.

### Paset II: Komentaryo

**Ti Narelihiyosoan ken Namoralan a Kinapateg Dagiti Datdaton.**

Ti umuna a nalawag a pasamak ti panagdaton ket ipaganetgetna ti panagduma iti nagbaetan da Cain ken Abel. Kabayatan a ni Cain ket alaenna laeng dagiti datdatonna manipud “iti bunga ti daga” (Gen. 4:3), ni Abel, iti sabali a bangir, ket nangyeg “met,” wenno “iti nayun,” ti saan nga animal a daton ti “inauna nga anac cadagiti pangenna” (Gen. 4:4). Iti kasta ngarud, ti daton ni Abel, ket maitunos iti bilin a naibatay ti Biblia, nga isu a sapulenna nga “iti nayun ti” maysa a natnateng a daton, maysa a maisakripicio nga animal ti maidatag agpaay iti mapuoran a daton (Exo. 29:39–41). No kitaen ti kinapudno a ni Abel ket “nagaywan cadagiti carcarnero, ngem ni Cain nagtaltalon” (Gen. 4:2), ni Cain, ti inauna a kabsat, ket naipasango iti maysa a parikut; kasapulanna ti tulong ti ub-ubing a kabsatna. Ti kinapasindayag ni Cain ket mabalin a nangaramid iti maysa a paset iti panagpilina iti daton ken kadagiti simmarsaruno nga ar-aramidna.

Ti istoria a naibatay iti Biblia ket ibagana kadatayo a “ni Jehova pinatpategna ni Abel ken ti datonna. Ngem ni Cain ken ti datonna dina incancano” (Gen. 4:4, 5). Ti teksto ti Biblia ket saanna nga ilawlawag no apay a ti daton ni Abel ket naawat ket ti daton ni Cain ket saan. Nupay kasta, adu dagiti pamalatpatan iti teksto a mangisingasing kadagiti sumaganad:

1\. Ti umuna a pakaseknan ti Dios ket ti tao nga isu a mangaramid iti daton, a kas isingasing daytoy litiral a patarus: “Ti Dios kimmita a nabuyogan iti panagngayangay ken Abel, iti kasta ngarud [waw] iti datonna; ngem saan a kimmita a nabuyogan iti panagngayangay ken Cain, iti kasta ngarud [waw] iti datonna.” Daytoy a patarus ket ipakitana a ti rason iti panangtukiad ti Dios wenno panangawat iti daton ket agdas-al a kangrunaan iti naespirituan a kasasaad ti tao, saan nga iti datonna, per se (Mic. 6:7, 8; Isa. 1:11).

2\. Kabayatan a ni Cain ket nagdaton “iti Dios,” ni Abel ket nagdaton laeng. Ti sasao nga “iti Dios” ket awan a naisilpu ken Abel. Kabayatan a ni Cain ket panunotenna ti datonna a kas sagutna iti Dios, ti imatang ni Abel ket nasken unay a maseknan iti kaipapanan ti daton a mismo, dayta ket, sagut ti Dios kenkuana. Kabayatan a kitaen ni Cain ti relihiyonna a kas maysa a tignay nga agpangato iti Dios, ni Abel maawatanna dayta a kas maysa a tignay nga agpababa manipud iti Dios.

3\. Idinto a nagpili ni Abel manipud iti bekorot, ti “ ‘umuna a bungbunga, ’ ” ti kapapatgan a bunga ti panawen, segun iti linteg ni Moises (Exo. 23:19), ni Cain nangala iti aniaman a bunga manipud ti daga. Ti daton ni Cain ket isu iti panangipakita iti nataoan a trabaho agpaay iti Dios, idinto a ti daton ni Abel ket panangipakita iti pannakasapul ti tao iti panangisalakan ti Dios.

4\. Ti daton ni Abel ket nainaig iti kari ti Kordero a Misias iti Genesis 3:15, nga isu a maidaton a mangisalakan iti lubong, idinto a ti daton ni Cain ket maysa a kawaw ken awan kaipapananna nga alagaden. Paliiwen nga isu met laeng a pagdumaan ti agparang iti nagbaetan ti nataoan a kawes ken ti kawes ti Dios (Gen. 3:7). Idinto a da Adan ken Eva ket inaramatda ti mula nga adda a sidadaan kadakuada a mangabbong kadakuada, ti Dios nangaramat iti kawes a mangipakpakita iti maysa a daton nga animal (kitaen ti Gen. 3:21).

5\. Kamaudiananna, ti nakurang a husto a narelihiyosoan a pannakaisilpu ni Cain nadanunna ti pagpatinggaanna iti aramid a pammapatay. Agsipud ta ni Cain ket simmina manipud iti Dios Ama, napukawna ti pannakaisilpuna iti kabsatna.

Ti pammapatay iti kabsat (fratricide) ket iladawanna no kasano ti panagtrabaho ti basol. Ti basol a maiturong iti maysa a kabsat ket aggapu manipud iti basol a maiturong iti Dios. Ti Dios makitana daytoy a panagkayamet iti nagbaetan ti narelihiyosoan ken namoralan idi pinatigmaananna ni Cain: “ ‘No naimbag ti aramidem apay a dinto macaparagsac?’ ” (Gen. 4:7). Ti sasao a “naimbag ti aramiden” ket maseknan iti, umuna ti amin, ti husto a daton, nga isu a kasapulan nga idaton ni Cain; ngem tudtudoenna pay ti personal a balubal ni Cain a maibusor iti dakes ken, nangnangruna, ti pannakaikayametna iti kabsatna. Ti verbo ti Hebreo a teytib, “naimbag ti aramidem,” ket addaan iti maysa a napigsa a namoralan a kapanunotan. Isu met laeng a verbo ti inaramat ni Jeremias a mangiladawan iti tarigagay a panagkayamet iti nagbaetan ti “ ‘maysa a tao ken iti karrubana’ ” (Jer. 7:5).

Makaparagsak a paliiwen a ti panagsao ni Jeremias iti Israel ket isilpuna ti isu met laeng a pagsasaritaan [isyu] ti narelihioyosoan a biag iti namoralan. Kalpasan iti maysa nga atiddog a listaan dagiti namoralan a krimen (panagtakaw, panagulbod, pannakikamalala, ken dadduma pay), ti mammadto binagaanna dagiti tattaona, nga isu nga “ ‘umaycayo nga agtacder iti sangoanac iti daytoy a balay, a mainaganan iti naganco’ ” (Jer. 7:10). Daytoy nga ayab ket nagallangogan kadagiti adu a dadduma a mammadto nga isu a nangipaganetget iti panangtukiad ti Dios kadagitoy a datdaton. Ni Mikias, iti makaallukoy unay a wagas ket ipapilitna ti kinaawan pateg iti kasta a relihiyon: “Maay-ayonto aya ni Jehova cadagiti rinibu a carcarnero a lallaki? . . . Imparangna kenca, O tao, daydiay naimbag . . . no di laeng ti agaramid a sililinteg, ken iti kinamanangngaasi ken pannagna a sipapacumbaba iti Diosmo” (Mik. 6:7, 8).

**Ti Naimpadtoan a Kinapateg Dagiti Datdaton**

Maysa kadagiti kapipigsaan a teksto ti Biblia iti naimpadtoan a kinapateg dagiti datdaton ket ti kanta ni Isaias iti Agsagsagrap nga Adipen. Ti Agsagsagrap nga Adipen ket naipakita a kas maysa a daton, gapuna ipadpadtona ti nainsakripicioan a panagministro ni Jesu-Cristo. Kinaagpaysona, ti kangrunaan a kapanunotan ti teksto ket ti panagsagrap ken ipapatay ti Adipen agpaay iti panggep a panangabbong. Daytoy a kapanunotan ket agparang iti walo kadagiti 12 a bersikulo (Isa. 53:4–8, 10–12).

Nadegdegan pay dayta idiay kangrunaan a segkay ti Isaias 53:4–6 ken nailadawan kadagiti balbalikas ken tema a direkta a nabulod manipud iti lubong dagiti Levitas. Ti Adipen ket naidilig iti maysa a kordero a nakasagana a maparti (Isa. 53:7; idilig iti with Lev. 4:32; Lev. 5:6; Lev. 14:13, 21; kdp.). Ti passive form, maysa kadagiti makita unay a langa nga istilo iti Levitas, ket mabigbig unay idiay Isaias 53. Dayta ket naaramat iti 16 a daras iti teksto; 12 kadakuada ket iti Niphal, ti teknikal a langa ti napadian a “pangngeddeng,” nga isu a gagangay a naaramat a naisilpu kadagiti datdaton. Daytoy religious-cultic a gandat ket ad-adda pay a napasingkedan babaen kadagiti pito a pannakaibaga ti “basol,” a mangsaklaw kadagiti amin a tallo a teknikal a balbalikas (pesha‘, ‘awon, khet’): “Isu nasugsugat a gapu cadagiti labsingtayo [pesha‘], isu napalitem a gapu cadagiti kinadangkestayo [‘awon]; . . . ket ni Jehova impatayna kencuana ti kinadakestayo [‘awon] amin. . . .ken isu awitennanto dagiti kinadangkesda [‘awon]. Inawitna ti basol [khet’] dagiti adu” (Isa. 53:5, 6, 11, 12).

Maysa a bersikulo ti matudtudo a mangiparangarang iti aramid ti pannakaabbong a naibatay iti Levitas: “Gapu iti pannacaammo kencuana met laeng ti nalinteg nga adipenco palintegennanto dagiti adu; ken isu awitennanto dagiti kinadangkesda” (Isa. 53:11). Ti sao a “pannacaammo” (beda‘to) ket itudona ti bersikulo 3, nga idiay nga isu met laeng a ramut ti sao a “a mangammo” (Yadu‘a) ket naaramat a mangipakita iti Adipen a kas maysa a tao nga isu a “makaammo” iti ladingit. Ti bersikulo ilawlawagna a babaen daytoy a pannakaammo, wenno daytoy a kapadasan, a panagsagsagaba a ti Adipen ket “palinteganna.” Ti sumaruno a sasao ilawlawagna ti aramid a naipakita iti verbo a “palintegen”: “Isu awitennanto dagiti kinadangkesda” (Isa. 53:11). Babaen ti panangawit kadagiti kinadangkesda a ti Adipen ket mabalinna nga aramiden dagiti adu a nalinteg. Ti sumaruno a bersikulo ket aramatenna manen ti sao nga “adu” ken pasingkedanna daytoy a patarus nga isu a mangaramid iti “adu” a kas pakaibanagan ti verbo a “palintegen”; ngarud ti Adipen “inawitna ti basol dagiti adu” (Isa. 53:12).

Daytoy a pagsasao ken dagiti kaduana a kapanunotan ket pagaammo unay iti lawag ti Biblia, nga isingasingna a ti Adipen ket kas la Isu iti sakripisyo a daton, nga isu nga iti sistema ti Levitas ket awitenna ti basol ket iti kasta palubosanna ti pannakapalinteg ken pannakapakawan manipud iti Dios: “ ‘Ket no mangyeg iti maysa a cordero a daton nga ipaayna gapu iti basol, . . . ipataynanto ti imana iti rabaw ti olo ti daton gapu iti basol. . . . ket ti padi aramidennanto a pacaabbonganna a maipanggep iti basolna [khet’] a nacabiddutanna, ket mapacawanto’ ” (Lev. 4:32–35). Ti napigsa a kinukulto nga ayug daytoy a teksto ket itandudona ti kapanunotan a ti Agsagsagrap nga Adipen ket aramidenna ti paset ti maysa a suno a daton, nga alaenna ti lugar ti managbasol tapno mangipaay iti pannakapakawan.

### Paset III: Panangipakat iti Biag

**Ti Sakripicio ti Dios Agpaay iti Pannakaisalakanmo.** Basaen ti Filipos 2:7. Utoben ti sasao a “binaybay-anna.” Kasano a ti kinatulok ti Dios nga agbalin nga “awan a pulos” ket maipakat iti pannakaikayametmo iti kaarrubam wenno kadagiti kakabagiam? Kasano ti kinasaganam nga agbalin nga awan a pulos, tapno “baybay-am” ta bagbagim agpaay iti panagdur-as ti kaduam wenno ti idadakkel ti anakmo?

`Notes`