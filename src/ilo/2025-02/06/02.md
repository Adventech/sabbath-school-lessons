---
title:  Minamaag a Sakripicio?
date:   04/05/2025
---

No dadduma dagiti agduma a dua a kapanunotan ket mabalin nga adu ti maisurona. Adu ti maadal maipapan iti kababalin ti sakripicio iti panangkita ti Biblia idi ti Dios ket napaypayso a tinukiadna dagiti datdaton dagiti tattaona.

`Idilig ti Isaias 1:2–15 iti Isaias 56:6, 7 ken Salmo 51:17. Ania dagiti napateg nga ad-adal maipapan iti sakripicio a naisuro ditoy?`

Daytoy nakalkaldaang a pasamak iti pakasaritaan ti Israel ket saan nga isu iti immuna a daras a tinukiad ti Dios ti maysa a daton; maysa a banag ti umar-arngi a napasamak idi asideg a pangruggian ti pakasaritaan ti pannakaisalakan, idi a ti daton ni Abel ket napalubosan ken inawat ti Dios, ket ti daton ni Cain ket saan. Ti immuna a pasamak ket mangted kadatayo iti sabali a gundaway a mamagdilig iti maawat ken di maawat a datdaton. (Kitaen ti Gen. 4:3–7 ken Heb. 11:4.)

Iti panawen ni Isaias, ti Israel ket aggunggunay ngem saan a sipupuso, sipapanunotda a mangar-aramid kadagiti narelihiosoan a banbanag iti sangkabassit a gandat a mangay-ayo iti Dios, kabayatan nga agbibiagda a kas iti pakaay-ayoanda. Dagiti datdatonda ket naiyangkla iti bukod a bagi, kas idi ken Cain, ket saan nga iti isusuko ken panagpasakop iti Dios.

Isu met laeng nga espiritu ti mangbibiag kadagiti pagarian daytoy a lubong: ti espiritu ti kinaindependiente. Ni Cain ket nagbiag a kas iti kayatna ken nangipaay laeng iti alagaden ti Dios iti bukodna a kondisyon. Ti maysa ket mabalinna nga ipapan a kinitana ti Dios kas maysa a pakarigatan, maysa a lapped iti panangipasdekna iti bukodna a dalan, ngem nagbuteng iti Dios nga umdas laeng a naggunay ngem saan a sipupuso.

Iti sabali a bangir, ni Abel ket indatonna ti sakripicio a dinawat ti Dios, ti sakripicio a nangipakita iti kari nga inaramid ti Dios iti maysa nga umay a Misias (Gen. 3:15): maysa a kordero, mangitudtudo iti mangisalakan nga aramid ni Cristo idiay Kalbaryo.

“Ni Abel ket pinetpetanna dagiti dadakkel a principio ti pannakasubbot. Nakitana ti mismo a bagbagina a maysa a managbasol, ken nakitana ti basol ken iti dusana, patay, nga agtaktakder iti nagbaetan ti kararruana ken iti pannakikaduana iti Dios. Inyegna ti napapatay a biktima, ti naisakripicio a biag, iti kasta binigbigna dagiti tuntontonen ti linteg a nasalungasing. Babaen iti naibukbok a dara isu ket kinitana ti masakbayan a sakripicio, ni Cristo a matay idiay kruz ti Kalbaryo; ken agtaltalek iti pannakaabbong nga adda idiay a maaramid, isu ket addaan ti saksi nga isu ket nalinteg, ken ti datonna ket naawat.”—Ellen G. White, Patriarchs and Prophets, p. 72.

`Anian a nagpateg a salaknibantayo dagiti bagbagitayo manipud iti basta “panaggunay ngem saan a sipupuso”! Kasano nga iti tunggal maysa ket mapadasanna ti kaipapanan ti namimpinsan a panagpannuray iti ipapatay ni Jesus a kas kakaisuna a namnamatayo iti pannakaisalakan?`