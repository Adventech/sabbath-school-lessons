---
title:  Ta Pinarsuam Amin a Bambanag!
date:   08/05/2025
---

Kadagiti manmano a paspasamak, dagiti mammadto ket naiyasidegda unay iti Dios iti sirmata a napalubosanda a makakita iti trono ti Dios. Ni Ezequiel nakitana dayta iti ngatoen ti tangatang (Eze. 1:26); ni Isaias sinarungkaranna ti templo idiay langit tapno makitana dayta (Isa. 6:1), ken iti maysa kadagiti kalalawagan a pannakailadawan a naipaay kadatayo, ni Juan naikuyog a napan sadiay idiay sirmata idiay Apocalipsis 4 ken 5. Dagiti mangyanniniwan a servicio idiay santuario idiay Daan a Testamento ket impakitada nga adda laeng maymaysa a dalan nga iti dayta ti sangkataoan ket mabalinna a sumrek iti kaadda ti Dios: ti dara ni Cristo. (Kitaen ti Lev. 16:2, 14, kas pangarigan.)

`Basaen ti Isaias 6:1–5 ken Apocalipsis 4:7–11. Ania nga el-elemento dagitoy dua a sirmata ti agpadpada? Paliiwen ti ornos dagiti paspasamak: Ania a banag ti immuna a naiparang? Ania iti simmaruno? Ania a kinapudno maipapan iti Dios ti naipaganetget kadagitoy a sirmata?`

Iti tunggal maysa kadagitoy a sirmata iti silid ti trono, ti umuna a banag a mapasamak ket dagiti nailangitan a nabiag ipaganetgetda ti kinasanto ti Dios. Idiay sirmata ni Isaias, ti buya ket makapaguyogoy: ti templo ket napno iti asok ken ti “poste ti ruangan” ket nawagwag kabayatan a ti angel iwaragawagna ti kinasanto ti Dios. Iti sirmata ni Juan, ti kerubim aramidenna ti isu met laeng a pakaammo, “Santo, Santo, Santo.” (Kitaen ti Ezequiel 10:14, 15 tapno masarakan ti sibibiag a parsua a nailadawan a kas kerubin.) Dagitoy dua a mammadto ket nakitada ti naraniag a buya ti dayag ti Dios.

Kalpasanna naipakita kadatayo ti sungbat ti mammadto iti buya. Ni Isaias inyikkisna nga isu ket maysa a tao nga addaan narugit a bibig (Isa. 6:5), ken ni Juan nagsangit agsipud ta isu ket naipasango iti nakalkaldaang a kinapudno nga awan iti masarakan a maikari (Apo. 5:4). No direkta a maidatagtayo iti kaikarian ti Dios, iti kamaudiananna mangrugi a maawatantayo ti kasasaad ti tao: namimpinsan a saantayo a maikari, ket kasapulantayo ni Cristo a kas Mannubbottayo.

Ni Satanas ket imbatona dagiti adu a pammabasol a maibusor iti Dios, nga inrikrikiarna nga Isu ket mangidumduma, naimut, ken nakaro, ngem uray iti maysa a bassit a kanito idiay silid ti trono ti Dios ket maipalgak dagiti kinaulbod ni Satanas. Iti panangkitkita ken Cristo iti napudpudno a kinasiasinona ket isu “ ‘daydi Cordero a napapatay idi’ ” (Apo. 5:12), nga isu a mamagbalin kadatayo a makakita iti Ama kas iti napudpudno a kinasiasinona. Anian a makaliwliwa iti pannakaammo nga iti panangkitkita ken Jesus, makitatayo no ania iti langa ti Ama (Juan 14:9). Ket ti kadakkelan a paltiing no kasano iti langa ti Ama ket makita ken Jesus a natay idiay kruz agpaay kadatayo.

Ti ngarud kruz ket ipakitana kadatayo dagiti dua a bambanag: umuna, no kasano lat’ kinadakkel ti panagayat ti Dios kadatayo nga aramidenna daytoy, isakripiciona ti Mismo a Bagbagina agpaay kadatayo; maikadua, ipakitana koma kadatayo no kasano iti kinamanagbasoltayo ken no kasano ti pannakatnagtayo a babaen laeng iti kruz a mabalintayo a maisalakan.