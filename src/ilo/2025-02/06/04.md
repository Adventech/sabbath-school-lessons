---
title:  Ti Kordero ti Paskua
date:   06/05/2025
---

Ti libro ti Apocalipsis ket tudtudoenna ni Jesus a kas “ti Kordero” iti nganngani tallopulo a daras. Manipud kadagiti kauunaan nga al-aldaw iti plano ti pannakasubbot, dagiti tattao ti Dios ket nagaramatda kadagiti kordero a kas maysa a simbolo ti umay a Misias. Ni Abel indatonna ti “inauna nga anac cadagiti pangenna” (Gen. 4:4), ken sakbay a ti Israel ket pimmanaw idiay Egipto agpaay iti daga a naikari, naibilin kadakuada a subbotenda ti amin nga inauna nga anak a tao wenno animal babaen iti maysa a kordero nga agtawen iti maysa (Exo. 12:5).

`Basaen ti Exodo 12:1–11; Isaias 53:7, 8; 1 Corinto 5:7; ken Apocalipsis 5:6. Ania ti isuro dagitoy a bersikulo kadatayo maipapan ken Jesus a kas daton ti Paskua? Ania ti kayat a saoen dayta agpaay iti tunggal maysa kadatayo?`

Napalabas ti tawtawen kalpasan ti ipapatay, panagungar, ken yuuli ni Cristo, ni Pedro ket inutobna iti napasamak, ket insuratna, “nga ammoyo a nasubbotcayo iti barengbareng a panagbiagyo, nga impatawid cadacayo dagidi ammayo, saan a naaramat dagiti agrupsa, a cas iti pirac ken balitoc; No di ket gapu iti napateg a dara, daydi dara ni Cristo a cas dara ti maysa a cordero nga awan ti pagdacsanna ken tulawna” (1 Ped. 1:18, 19).

Ni Jesus nagbiaganna ti maysa a biag ti tao a nangpennek iti kinasanto ti Dios; amintayo ket nakabasol, ken ti wagas a panagbiagtayo kadagiti naimbasolan a biagtayo ket litiral nga ibagana ti ulbod maipapan iti kababalin ti Namarsuatayo.

Nupay kasta, ni Jesus, nagbalin a “ti maudi nga Adam” (1 Cor. 15:45). No sadino iti saantayo a nagballigian, Isu ket nagbiag a naan-anay unay. Iti kinataona, Isu ti isuamin a bambanag a pagbalinan koma ti puli ti tao. Impaduyakyakna ti dayag ti Dios a naan-anay unay. “Nabayag nga aldaw nga addaac cadacayo, ket dinac nailasin,” kinunana ken Felipe, “ti nacakita caniac, nakitana ni Ama” (Juan 14:9).

Kabayatanna, ni Jesus, ket nailansa iti kruz iti Paskua, nga ad-adda pay a nangipaduyakyak nga Isu iti mangyanniniwan a Kordero. Iti Juan 18:19, 20, kinuna ni Jesus “Siac nagsaoac iti napanayag” iti doktrinana. Iti maysa nga agpadpada a wagas, maipapan iti kordero ti Paskua idiay Exodo 12:5, 6, dagiti annak ti Israel ket nabilinda a mangpili iti maysa a kordero nga agpaay iti Paskua, ken “salimetmetanda dayta,” wenno ikabilda dayta a mabuya kadagiti al-aldaw nga agturong iti sakripicio. Idi ti nangato a padi ket sinaludsodna dagiti sursuro ni Jesus, Isu intudona ti kinapudno nga Isu a Mismo ket nalatak a mabuya idiay templo agpaay iti isuamin a mangkita. Ti biagna, ti trabahona, ti sursurona—amin imparangarangda ti kinasiasinona. Isu iti Kordero nga awan tulawna, ti kapipigsaan a mangipakita iti kinalinteg ken dayag ti Dios.

`Ania dagiti wagas a mabalin nga ipaduyakyaktayo a nasaysayaat ti naan-anay a kababalin ni Jesus iti bukodtayo a biag?`