---
title:  Boaz, kas Mannubbot
date:   10/06/2025
---

Napalalo ti panagayat ni Boaz ken ni Ruth ket kayatna ti makiasawa kenkuana, ngem adda dakkel a lapped: adda nasingsinged a kabagian nga addaan met iti kalintegan a panangtunton iti babai ken iti daga. No ibilangtayo ni Boaz kas maysa a mangyanniniwan ken Cristo, daytoy a kasasaad ket mabalin nga iparangarangna ti maysa nga isyu a nakataya iti dakkel a panagbinnusor. Ay-ayatennatayo ni Cristo, ngem adda “nasingsinged a kabagian” nga isu nga adda met iti maysa a tuntontonen: ni Satanas.

`Ania ti iparangarang dagiti sumaganad a teksto maipapan iti tuntontonen ni Satanas iti sangkataoan? (Job 1:6–11; Mat. 4:8, 9; Judas 1:9; Lucas 22:31).`

Idi nagparang ni Satanas idiay nailangitan a konsilio, imbagana iti Dios nga isu ket naggapu “ ‘iti panagsursur idiay daga, ken iti panagpagpagna kencuana’ ” (Job 1:7), ket idi dinamag ti Dios kenkuana no napaliiwna ti nalinteg a Job, ni Satanas imbaskagna ti panangtuntonna kenkuana a kas kukuana, nga insingasingna a ti puso ni Job ket saan a napaypayso a kukua ti Dios. Dayta ket, sumursurot laeng isuna kenka gapu ta naimbagka kenkuana. Isardengmo iti agbalin a naimbag kenkuana ket makita no asino iti napudpudno a akinkukua iti kinasungdo ni Job.

Idiay Judas, makitatayo ti ababa a pannakaibaga iti maysa nga istoria a pagaammo unay idiay Israel: kalpasan a ni Moises ket imponpon ti Dios (Deut. 34:6), isu ket napagungar iti ud-udina. Nupay ditay ammo amin dagiti pannakaibinsabinsana, ti mismo a teksto, nga isu nga agkuna a nagsusukda maipapan iti bagi ni Moises, ket ipakpakitana a ni Satanas ket mangar-aramid iti sumagmamano a kita ti panangtunton iti dayta.

“Iti umuna a daras, ni Cristo ket ngannganin mangted iti biag iti natay. Kabayatan a ti Principe ti biag ken dagiti agsilsilnag ket immasidegda iti tanem, nariribok ni Satanas agpaay iti turayna. Kaduana dagiti dakes nga angelesna, nagtakder isuna tapno suppiatenna ti pannakaraut iti teritorio a tuntontonenna a kukuana. Impannakkelna a ti adipen ti Dios ket nagbalinen a baludna. Impakdaarna nga uray ni Moises ket dina kabaelan a salimetmetan ti linteg ti Dios; nga innalana iti bagbagina ti dayag a maiparbeng ken Jehova—ti mismo a basol a nakaigapuan ti pannakapapanaw ni Satanas manipud langit—ket babaen ti salungasing dimteng iti sidong ti panangituray ni Satanas.”— Ellen G. White, Patriarchs and Prophets, p. 478. Nabatad a sinupiat ni Cristo ti tuntontonen ni Satanas, ket napagungar ni Moises (kitaen iti Mat. 17:3).

Idiay Ruth 4:1–12, ni Boaz nagbiahe a napan idiay ruangan ti Bethlehem—ti ili, nga idiay a simrek ni Cristo iti lubongtayo a kas nasinged a kabagiantayo. Dagiti lallakay naguornong, ket kamaudiananna maysa a sapatos (maysa a simbolo ti panagtagikua) ket naisukat.

Ti ruangan ti maysa a baryo ket idiay ti pakaikeddengan dagiti kaskaso: daytoy ket maysa a mangyanniniwan iti buya ti panangukom. Iyanninawna ti buya ti panangokom iti Daniel 7:13, 14, 22, 26, 27. Masapul a ditay liblibtawan daytoy napateg a paset ti panangokom: ti panangokom ket “maiteddanto cadagiti il-ili dagiti sasanto” ngem gapu laeng ta binayadan ni Cristo ti gatad agpaay kadatayo, kas iti inaramid ni Boaz agpaay iti noviana.