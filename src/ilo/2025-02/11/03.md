---
title:  Ruth ken Boaz
date:   09/06/2025
---

Dinawat ni Naomi a ti naganna ket mabaliwan iti Mara, gapu iti kinapait a nagtinnag iti biagna (kitaen ti Ruth 1:20). Ti pannakaikayamettayo iti Namarsuatayo ket di matarimaan a dinadael ti basol, a nangiduron kadatayo iti naespirituan a kinapanglaw. Ti masakbayantayo ket nalidem, ket gastarentayo dagiti biagtayo nga agad-adas [agtudtudtod] kadagiti mabalintayo a maala manipud kadagiti iking ti talon, agbibiag kadagiti nabatbati a rag-o a masarakan pay laeng iti maysa a nadadael a lubong. Ngem amin dayta ket agbalbaliw iti kanito a mapadasantayo iti maysa a nakaskasdaaw a takuat: ti Dios ket saannatayo a nalipatan.

`Basaen ti Ruth 2:5–20. Apay a daytoy ket maysa a napateg unay a kanito iti istoria? Apay ngata a ti pannakatakuat ni Naomi iti kinasiasino iti tumultulong kadakuada ket maysa a naimbag a damag?`

Ni Naomi ket naikkatan ti sanikua, ket mabalin a nagsubli isuna a mangilako iti dagana tapno mabayadanna dagiti utang sakbay nga umalisda a mapan idiay Moab. Ti Dios ket nangisagana idiay Israel iti pamay-an a dagiti naikkatan iti sanikua a tattao ket mabawida dagiti tawidda idiay Naikari a Daga: ti maysa a nasinged a kabagian ket mabalinna a subboten ti daga agpaay kadakuada. Ni Boaz ket saan laeng a maysa a naasi nga agtaltalon; isu ket maysa a kabagian. No dimo kinabaelan a bayadan dagiti utangmo ken binawi ti kukuam iti tawid ti Israel, ti maysa a nasinged a kabagian ti mangaramid iti dayta agpaay kenka: “ ‘No ti cabsatmo ta pumanglaw, ket mangilaco cadagiti cucuana, ti cabagianna a caasitgan umaynanto subboten ti inlaco ni cabsatna’ ” (Lev. 25:25).

Ti pannakatakuat a ni Boaz ket saan laeng a naasi iti panagpuspuso ken naparabur no di ket maysa a kabagian ket isu ti kaimbagan a mabalin a damag: ti kinapanglaw nga isu a nagbiagan dagitoy dua a babbai ket saan a masapul nga agpaut iti agnanayon.

Dagiti Cristiano ket nabayagen a naawatanda ni Boaz a maysa a mangyanniniwan ken Cristo, nga Isu a saan laeng a Namarsuatayo, no di ket pinilina iti agbalin a kabagiantayo—maysa a napaypayso, lasag ken dara a nabiag a tao, maysa kadagiti gapu no apay a maulit-ulit nga inawaganna ti Mismo a Bagbagina a “ti Anak ti tao” (Mat. 12:8; Marcos 8:31; Lucas 22:22; Juan 3:14).

Adu unay dagiti tattao a mangpanunot iti Dios kadagiti naulpit a balbalikas: nalabit a palubosannatayo a sumrek idiay langit no matungpaltayo amin nga adda iti listaan ti moralidad, ngem aramidenna laeng dayta a mapilpilitan gapu ta nakapasatayo babaen iti maysa a teknikalidad. Ti ladawan ni Cristo a naiparangarang ken Boaz ket namimpinsan nga ikkatenna iti kasta a kapanunotan. Ti Dios ket saan laeng a mapaliiwnatayo; iti laksid ti nauneg a naespirituan a kinapanglawtayo, kayatnatayo nga agbalin a noviana.

`Padasem a panunoten saan laeng a ti panagbalin ti Namarsua a paset ti bukodna a sangaparsuaan no di ket kalpasanna matay gapu iti dayta. Kasano koma a daytoy nakaskasdaaw a kinapudno ket baliwanna no kasano ti panangkitatayo iti bukod a kaaddatayo?`