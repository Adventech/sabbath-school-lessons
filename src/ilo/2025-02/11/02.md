---
title:  Bisin Idiay “Balay ti Tinapay”
date:   08/06/2025
---

Dagiti kritiko iti Nacristianoan a pammati ket masansan nga itudoda ti nadawel a kinapaypayso iti panagbiag iti daytoy a lubong a kas pammaneknek a: (a) ti Dios ket awan, wenno (b) Isu ket awan mabalbalinna a bumallaet no mapasamak dagiti dakes a bambanag, wenno (c) Isu ket saannatayo nga ikankano no masaktantayo. Nupay kasta, adu dagiti is-istoria iti Biblia a mangipaay iti nawadwad a pammaneknek nga awan kadagitoy a pagpagarup ti husto. Pudno, ti Dios ket palpalubosanna ti puli ti tao a mangapit kadagiti supapak ti yaalsa a maibusor Kenkuana. Ngem iti saan a pannakasalungasing iti wayawaya ti pagayatantayo, Isu ket kankanayon latta nga adda, kankanayon nga agtartrabaho iti pakasaritaan ti tao, kankanayon nga idaldalannatayo nga agturong iti mamimpinsan a pannakarisut dagiti parparikut ti basol ken panagrigrigat. Ti istoria ni Ruth ket mangipaay iti kasta a maysa a pagwadan.

`Basaen ti Ruth 1:1–5. Ania dagiti kinarigat a nagtinnag kada Naomi ken Ruth, ken ania iti nakagapu kadakuada? Kasano a daytoy ket iyanninawna ti kasasaad a sangsangoen ti amin a puli ti tao ita?`

Adda iti panagsungani a masarakan idiay panglukat a sasao daytoy nga istoria: adda iti maysa a bisin a nangapektar iti Betlehem, maysa nga ili a ti naganna ket kayatna a saoen “balay ti tinapay.” Ti maysa ket mapalagipan iti kinawadwad ti Eden, nga idiay nga imbaga ti Dios ken Adan ken Eva,

“ ‘cadagiti amin a cayo iti minuyongan mangancanto a siwayawaya’ ” (Gen. 2:16). Ti puli ti tao ket nangrugi ti kaaddana iti kinawadwad, iti sidong ti panangaywan ti maysa a naparabur a Namarsua, ngem insukatda ti pasetda kas mangaywan iti sangaparsuaan iti pannakaadipen iti basol. “ ‘Babaen ti linget ta rupam mangancanto ti taraon, aginga’t dica agsubli iti daga,’ ” kuna ti Dios ken Adan (Gen. 3:19).

Kas ken Naomi, naikkatantayo iti sanikua manipud iti tawid a sigud a plano ti Dios a maadda kadatayo, ket dagiti biagtayo ket nagbalin a maysa a kinarigat. Ti Eden ket naited a kas maysa a sagut, ngem saan nga awan kondisyonna: dagiti tattao ket wayawayada nga agribelde, ngem dayta ket kaipapananna nga alaenda ti pagrebbengan agpaay iti bukodda a pagimbagan. Iti sigud, naisangrattayo a “mangituray” iti sibubukel a di natnag a lubong iti sidong ti bendicion ti Dios, ngem itan naipasangotayo iti maysa a trabaho a mangituray iti maysa a natnag a lubong. Dagiti naimbubukodan a tattao nga agsasalisal iti nakiddit a pammataudan ken gameng ket mangiturong iti adu a sakit ti puso ken panagsagaba.

Ti leddaang ket di maiyebkas: ti daga ket kaskasdi pay laeng a mangpataud a siwawadwad, maysa a napigsa unay a pammaneknek iti ayat ti Dios. Ngem iti nagbaetan ti kinaagum ti tao ken nakaro a panangdadael ti basol, ti lubong no dadduma ket kas la iturayannatayo nga ad-adda ngem iti panangituraytayo kenkuana. Nupay kasta, iti maysa nga aldaw, amin daytoy ket agpatingga.

`Uray pay kalpasan ti innem a ribu a tawtawen ti basol ken patay, kasano iti kaskasdi a panangiparangarang ti daga kadagiti nakaskasdaaw nga ayat ti Dios ken makaparsua a pannakabalinna?`