---
title:  Maipaay iti Kasta a Tiempo a Kas Itoy
date:   12/06/2025
---

Adda maysa a daksanggasat a panagduyos kadagiti sumagmamano a Cristiano nga agtaengda kadagiti narigat a bambanag a padto ti Biblia. Makitatayo a dagiti narigat a panpanawen ket addada iti masangoanan, ket ti panagadal iti padto ket mabalin nga agbalin a naibatay iti buteng, a nakasentro iti kinarigat imbes a ti naikari a pannakarisut iti istoria. Kabayatan a ti Dios ket saanna a pasam-iten ti masakbayan, ken Isu ket napudno maipapan kadagiti paspasamak a mapasamak iti nagbaetan ti agdama ken ti panagserra ti dakkel a panagbinnusor, napateg a kanayon a basaen ti istoria agingga iti patinggana.

Adda maysa a gagangay a pagwadan iti padto a ti Dios iparangarangna ti pudno maipapan iti gusoguso a napataud gapu iti nataoan a yaalsatayo, ket ipakitana kadatayo dagiti supapak. Ngem nupay kasta kankanayon nga iparangna ti namnama. Dadduma ket kitaenda dagiti padto iti maysa a maudi a rigat—ti “panawen ti riribok ni Jacob”—a nabuyogan iti buteng ken pigerger. Awan duadua, ti panagserra a kankanito ket saanto a nalaka kadagiti tattao ti Dios. Ngem kas iti kinapudno a mapagtalkan dagiti padto iti narigat a panpanawen, kasta met a mapagtalkan ti kari ti pannakaisalakan.

Iti Apocalipsis 12, ti diablo kamatenna ti novia ni Cristo a nabuyogan iti napnoan gura a panagibales, ngem ti Dios bumallaet a mangisalakan kenkuana. Iti istoria ni Ester, adda met iti napintas a reyna a mangaramid iti kangrunaan a paset iti drama, ket ti Dios ti mangaramat kenkuana a sipipigsa unay a mangisalakan kadagiti tattaona.

`Basaen ti Ester 4:13, 14; Ester 5:1–3; ken Ester 9:20–28. Ania dagiti ad-adal a maadawtayo manipud kadagitoy a teksto maipapan iti kasasaadtayo kadagiti kankanito a panagserra ti pakasaritaan ti daga?`

Ti Dios binangunna ti natda nga Iglesiana agpaay iti maysa a masinnunuo a kanito iti pakasaritaan. Kabayatan a ti 1,260 nga al-aldaw ti Nasipnget a Panpanawen (Dark Ages) ket umasideg iti pagpatinggaan, ti Dios inruarna ti noviana manipud iti panaglemmeng (idilig iti Apo. 12:14) tapno ipanna ti maudi a damag ti asi iti lubong: dagiti damag dagiti tallo nga angel. Addatayo ditoy “a maipaay iti casta a tiempo a cas itoy” (Ester 4:14).

Natakuatan ni Ester a saan isuna nga agmaymaysa a mangsango iti pannakaidadanes nga inyulog ni Aman kadagiti tattaona: nakasarak isuna iti parabur manipud iti ari, ket dagiti tattaona ket namimpinsan a naispalda. Saantayo met nga agmaymaysa kabayatan a sumrektayo kadagiti maudi a kankanito ti pakasaritaan ti daga—ti Ari ket adda iti dasigtayo, ket dagiti tattao ti Dios ket maisalakandanto met.

`Dagiti bambanag ket nasayaat ti nagbanaganda, iti daytoy nga istoria, agpaay kadagiti tattao ti Dios. Nupay kasta, saan a kanayon a kasta ti mapasamak, saan kadi? Apay ngarud a masapul a kanayon nga alaentayo ti panangmatmat iti atiddog a masakbayan kadagiti bambanag tapno mataginayontayo ti namnama nga adda kadatayo ken Cristo?`