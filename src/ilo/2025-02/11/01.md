---
title:  Ruth ken Ester
date:   07/06/2025
---

### Basaen Agpaay ti Adal ita a Lawas

Ruth 1:1–5; Ruth 2:5–20; Job 1:6–11; Mat. 4:8, 9; Ester 3:1–14; Apo. 12:14–17.

> <p>Paset a Mayulo</p>
> “Ket idi a casta, idi a ti ari nakitana ni reina Ester nga agtatacder iti paraangan, a ni Ester nacagun-od iti parabur iti imatangna; ket ti ari inyunnatna ken Ester di cetro a balitoc nga adda idi iti imana. Iti casta immadani ni Ester, ket sinagidna ti toctoc ti cetro” (Ester 5:2).

Iti daytoy a lawas ituloytayo a sukimaten dagiti is-istoria a mangiladawan kadagiti paspasamak iti maudi nga al-aldaw. Babaen ti panangaramat kadagiti napaypayso a paspasamak ken biag dagiti tattao, ti Dios tulongannatayo a mangkita kadagiti bambanag manipud iti panangkitana ken tulongannatayo a makaawat no kasano nga ipatarus dagiti padto nga umay iti ud-udina, nga isu a naited a tumulong a mangpapigsa iti pammatitayo.

Ti imatangtayo ket agturong kadagiti dua a napateg a babbai a dagiti istoriada ket sinagidda dagiti puso dagiti di mabilang a kapkaputotan: da Ruth ken Ester. Ti maysa ket naikkatan iti sanikua a balo a babai a makasarak iti namnama kalpasan ti pannakasarakna iti naasi a ni Booz, ti kabagianna a mannubbot. Ti panagassawada ket nagbalin a pagay-ayat nga istoria ti ayat kadagiti Cristiano gapu iti wagas a dayta ket mangyanninaw iti ayat ni Cristo kadatayo. Ti sabali nga istoria ket maipapan iti agtutubo a babai nga aggigian idiay maysa a ganggannaet a daga nga isu a nakaammo iti maysa a panggep a mangdadael kadagiti tattaona ken nasarakanna ti mismo a bagbagina a naisaad iti kangrunaan nga entablado iti buya a maipalgak a mangispal kadakuada.

Agpayso, iti padto, ti maysa a babai ket maysa a napigsa unay a simbolo agpaay iti iglesia ti Dios, a mangited iti adu a lawag no kasano iti panangkita iti Dios kadagiti tattaona. Intayo kitaen dagiti is-istoria dagitoy dua a babbai a naibatay iti Biblia, a dagiti paspasamak ti biagda ket napagtalinaed iti Sao ti Dios, ken sapulentayo nga alaen dagiti aniaman nga ad-adal a mabalintayo a maadaw manipud kadagiti kapkapadasanda.

_*Adalen ti adal ita a lawas tapno maisagana agpaay ti Sabado, Hunyo 14._