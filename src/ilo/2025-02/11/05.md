---
title:  Aman ken Satanas
date:   11/06/2025
---

Iti istoria ti Ester, masarakantayo ni Aman, nga isu a mabisbisin iti saad ken pannakabalin. Naikkan isuna iti dakkel a tukad ti kinapateg iti pagarian, iti ngatoen dagiti amin a piprincipe (Ester 3:1).

No basaentayo ti Ezequiel 28:11–15 ken Isaias 14:12–15 maipapan ken Lucifer, masarakantayo dagiti sumagmamano a pagpadaanda ken Aman, maysa a dakes a bumusbusor kadagiti napili a tattao ti Dios, nga isu nga agmadi nga agruknoy iti panagturay ti Dios. Dagiti nalatak a gandat ni Satanas ket naiparangarangda idiay istoria ti sulisog ni Cristo, nga idiay impanna ni Jesus iti maysa a nangato a disso tapno ipakitana Kenkuana dagiti pagpagarian ti lubong (Mat. 4:8–11). Ni Cristo, kas nakitatayon, ket immay a mangsubbot iti lubong ken tuntonenna dayta a kas kukuana—ken inaramidna dayta a kas maysa kadatayo. Ni Jesus ket Isu ti kabagian a mannubbot, ken agpayso a ti pateg a binayadanna a mangsubbot iti lubong ket nalablabes a nangato.

Iti libro ti Apocalipsis, makitatayo a ti gartem ni Satanas iti pannakabalin ken panagdayaw ket inyegna daytoy a lubong iti maudi a rigatna. Ti panangallilawna ket awisenna ti lubong nga “agsiddaaw” ken sumurot iti animal (Apo. 13:3, 4), malaksid kadagiti nalatak a mailaksid nga isu nga agmadi nga agdaydayaw kenkuana. Kadagitoy a tattao, aramatenna iti pwersa.

Ni Aman ket mapaliiwna a ni Mardokeo—maysa kadagiti napili a tattao ti Dios—ket saan a pasakop kenkuana wenno mangbigbig iti patienna a kalinteganna a “maidaydayaw.” Isu ket “napno iti pungtot” (Ester 3:5, 6), ket inkeddengna a pukawen amin a tattao ni Mardokeo manipud iti rabaw ti daga.

`Basaen ti Ester 3:1–14; Apocalipsis 12:14–17; ken Apocalipsis 13:15. Ania dagiti panagpapada a masarakam kadagitoy a teksto. Kasano a ti panangiladawan ni Juan iti natda nga iglesia ti Dios ket kas iti panangiladawan ni Aman kadagiti tattao ti Dios?`

Ti diablo ket imbaskagna ti panangtuntonna iti daytoy a lubong, ngem ti kaadda dagiti tattao nga agtalinaed a napudno iti Dios—nga isu a mangsalimetmet kadagiti bilbilinna—ket supringenda iti tuntontonenna a panagturay. “Inton ti Sabado ket agbalinton a naisangsangayan a punto ti panagbinnusor iti amin a Kacristianoan, ti agtultuloy a panagkitakit ti bassit a bunggoy a tumulok iti kalikagum ti kaaduan pagbalinenna ida a banag ti sapasap a pananglais.”—Ellen G. White, Signs of the Times, February 22, 1910.

`Panunotem dagiti “bassit” a bambanag a mangsusuot iti pammatim ita. No agkompromisoka kadakuada, kadagiti “babassit a bambanag,” ania ngay iti takdermonto inton umay ti dakkel a suot?`