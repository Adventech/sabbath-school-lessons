---
title:  Komentaryo Dagiti Mannursuro
date:   13/06/2025
---

### Paset I: Pakabuklan

**Kangrunaan a Teksto:** Ester 5:2

**Sentro ti Adal:** Ruth 1–2, 4; Ester 3:1–14

Ti Biblia ket napno kadagiti babbai a nangaramid iti napateg a paset idiay Biblia. Ni Eva, a ti naganna ket kaipapananna ti “biag,” ta isu ti “ina ti amin a nabiag,” ket isu idi iti nangiyallatiw iti bukel a naibatay iti Misias, nga isu a nagtungpal iti pannakayanak ni Jesu-Cristo, ti Mangisalakan ti sangkataoan (Gen. 3:15). Iti panawen dagiti patriarka, dagiti babbai a kas kada Sarah, Rebekah, Rachel, ken Leah, kasta met ni Tamar, ket addaan iti napigsa unay a naaramidan agpaay iti dalan ti pakasaritaan ti pannakaisalakan. Dagiti ar-aramidda ket impatalgedda ti panagtultuloy ti kapuonan ti Misias.

Iti panawen ti Exodo, ti Israel ket utangna ti ilalasatna kadagiti dua a babbai idi imbilin ti Faraon ti pannakapapatay ti amin a kayanak a lalaki a maladaga ti Israel. Dagiti mammaltot [partera] (Exo. 1:15–17), ken uray pay ti anak a babai ti Faraon (Exo. 2:5) ken dadduma pay a babbai (Exo. 2:7), ket nadakamatda idiay Torah, ti Pentateuch [dagiti umuna a lima a liblibro ti Biblia], a kas isuda dagiti nagbalin nga instrumento iti pannakaisalakan ti Israel, masansan nga uray pay iti panagpeggad ti bukodda a biag. Iti ud-udina, ni Deborah, ti babai a mammadto nga isu a nangukom iti Israel, ket naitudo a kas “timmakder” ken insalakanna ti Israel iti gubat (Oc-oc. 5:7). Ni Rahab insalakanna dagiti nagsimisim ket iti kasta timmulong iti panangisalakan iti Israel iti labanda a maibusor kadagiti Cananeo. Segun iti listaan ti kapkapuonan ni Mateo (Mat. 1:5), ni Rahab ket isu ti ina ni Boaz nga isu a nangasawa ken Ruth ken nagbalin a maysa kadagiti kapuonan ti Misias. Iti daytoy nga adal, intayo isentro dagiti dua a napateg a babbai nga isu a nangited kadagiti nagnaganda kadagiti liblibro ti Biblia: Ruth ken Ester. Iti laksid ti panagduma iti panawen ken lugar dagiti is-istoriada, iti sumagmamano a wagas, dagitoy a babbai ket inladawanda ti kababalin dagiti adu a babbai nga isu a tinudingan ti Dios a tumulong a mangisalakan iti Israel.

### Paset II: Komentaryo

Ti pakasaritaan ti kadaanan nga Israel ket mabalin a kunaen a binalabala dagiti is-istoria da Ruth ken Ester. Ni Ruth ket nagbiag “cadagiti al-aldaw a panagocom dagiti oc-ocom” (Ruth 1:1), iti kauunaan a panawen ti Israel, iti maysa a tiempo idi a dagiti tribu dagiti Israelita ket agsimsimpada pay laeng idiay Naikari a Daga. Ni Ester ket nagbiag idi maudi a panawen ti Israel, iti panawen ti panangkayaw dagiti taga Persia. Ti kinapudno a ti pakasaritaan ti Israel iti Biblia ket mangrugi ken agpatingga iti timek ti maysa a babai ket napateg, agsipud ta, no maibatay iti Biblia, ti babai ket masansan nga isimboloanna ti maysa nga iglesia. Ti maysa ngarud ket mabalin a damagenna, ania a wagas a dagitoy a babbai ket yanninawda ti iglesia ti Dios, ken ania dagiti ad-adal a mabalin a masursurotayo kadakuada, kas iglesia ti Dios iti maudi nga aldaw?

Maikari met a paliiwen a dagiti agalis-alis a sociedad ket itedda ti ad-adu a kinapateg kadagiti babbai ngem dagiti saan nga umal-alis a sociedad. Iti lawag daytoy a pagduyosan, ita nga aldaw mabalin a naimbag a kitaentayo no kasano a dagiti timek ken impluwensya da Ruth ken Ester, ken dagiti moderno a kapadpadada, ket mabalin a makatulongda iti maysa a lubong nga agbalbalin a dumakdakkel a saan a natalged ken naranggas.

**Ruth Wenno ti Pannakabalin ti Kinaimbag.** Ti panangbasa iti istoria ni Ruth babaen iti lente ti plano ti pannakaisalakan iti panawen ti panungpalan ti panpanawen ket makalawlawag. Ti nagan ni Ruth ket aggapu iti maysa a ramut a ti kaipapananna ket “gayyem, kadua,” agraman iti kapanunotan ti kinalami ken kinasadiwa. Ti kangrunaan a tema ti libro ket kinaimbag. Awan ti riribok, awan nadangkes a tao wenno maysa a suppiat wenno dillaw, wenno uray pay pannakaipasimudaag ti sakit ti nakem idiay napintas ken naindaniwan nga istoria. Ni Ruth ket nainaganan a kas maysa a Moabitas, maysa a kwalipikasyon a naaramat a namindua. Ti banwar ti libro ket maysa a ganggannaet a babai. Ti mensahe ti kinaimbag nga agraira iti libro ket naisina ngarud manipud iti aniaman a pagilian: ti kinaimbag ket sapasap ken labsanna pay dagiti nagkeketegan dagiti amin a nasnacion.

Ti istoria ibagana kadatayo a daytoy a Moabitas ket naiyasawa iti maysa nga Israelita nga isu a natay; inkeddengna ngarud, a suroten ti katuganganna a babai a ni Naomi, saan laeng nga iti napisikalan a panagpagpagnana idiay daga nga Israel no di pay ket ti relihiyon dagiti Israelita: “ ‘Sadinoman a papanam, umayacto, . . .

ti ilim isunto ti ilic, ket ti Diosmo isunto ti Diosco. Sadinoman a pacatayam, matayacto’ ” (Ruth 1:16, 17). Ti istoria mangrugi ngarud, iti maysa a naballigi a panangaskasaba, no pay awan naited a padamag iti istratehiya ti panagmisyon. Ni Ruth ket saan a nakonvertir babaen ti maysa a makaparugso a datdatlag iti maysa a pangaskasabaan. Ni Ruth ket sinurotna laeng ti katuganganna a babai gapu iti ayatna kenkuana agsipud ta am-ammona ni katuganganna ken nagtalkanna ti pangngeddengna.

Paliiwen a ni Naomi ket saan a nagaramat iti aniaman nga argumento a mangkombinsi ken Ruth tapno agtalinaed. Iti kasunganina, ni Naomi ket pinaregtana pay ketdi ni Ruth tapno agsubli idiay balay ni inana (Ruth 1:8). Ni Naomi ket nagsardeng laeng a makirikrikiar ken Ruth idi “makitana a nabileg ti nakemna iti pannakicuyogna kencuana” (Ruth 1:18).

Ti sumaruno nga addang ti istoria ket ipannatayo ken Boaz, ti kabagian ni Naomi, maysa a nabaknang nga agtaltalon nga isu a nangkiddawan ni Ruth a sipapakumbaba iti pammalubos nga agadas iti sumagmamano a bukel manipud iti talonna. Ti istoria kunana a ni Boaz nagsao a “ ‘siimbag’ ” kenkuana (Ruth 2:13), ken naparabur kenkuana (Ruth 2:8). Ken nairana a ni Boaz ket isu laeng ti asideg a kabagian nga isu a siaanamong a mangtungpal iti pagrebbenganna a kas go’el, ti mangsubbot iti pamilya. Ti verbo a “subbotem” ket maysa a kangrunaan a sao ti teksto (Ruth 4:4, 7).

Paliiwen ti kinaregta ken kinatured ni Ruth iti panangasidegna iti mannubbotna. Kasta met a paliiwen ti kinapakumbabana, kabayatan a binigbigna ti nanumo a naggapuanna a kas maysa a “ ‘ganggannaet’ ” (Ruth 2:10), ken ti saanna a pannakaikari nga iti dayta isu ket “ ‘saanac a cas iti maysa la coma cadagiti babbalasang a tagabum’ ” (Ruth 2:13). Paliiwen pay ti kinaimbagna iti katuganganna a babai, maysa a kinaimbag a binigbig dagiti adu a tattao, pakairamananen ni Boaz, ti mabalin a mannubbotna (Ruth 2:12). Ti nagsurat iti Biblia ket dina pulos tinudo ti kinamatalek ni Ruth kadagiti narelihiyosoan ken al-alagaden a pagrebbenganna, a kas la ti kinaimbagna kadagiti sabsabali ket makaanayen a pammaneknek a mangkombinsi iti mannubbotna iti kinapasnekna.

Ti pakadagdagupan ti istoria ket ad-adda pay a makaawis; saan laeng a nakiasawa ni Ruth ken Boaz, iti kasta naisubli ti kinatakneng ti pamilyana, no di pay ket naawatna pay ti kadakkelan a gungguna a mabalin nga awaten ti maysa a pamilya, a dayta ket, ti lugarna iti kapuonan ti Misias. Ti patawid ti libro ket nangato ti kinapategna. Ni Ruth ket naawat idiay Israel, iti laksid iti kinapudno a naggapu isuna kadagiti ganggannaet—nalabit, ken maisupadi unay, daytoy ket agsipud iti kinapudno a naggapu isuna kadagiti ganggannaet, a kas naipaganetget idiay libro (Ruth 1:4, 22; Ruth 2:2, 6, 10–13, 21; Ruth 4:5, 10). Iti al-alagaden dagiti Judio, ti libro ni Ruth ket mabasa iti panawen ti rambak ti Shavuot, a pagaammo pay a kas rambak dagiti lawlawas wenno Pentecostes, maysa a rambak a naikadua iti panagapit ken ti sagut ti linteg.

**Ester Wenno ti Pannakabalin ti Kinapintas.** Agpadpada a makapangayangay, kasta met a makakarit, ti panangbasa iti libro ti Ester iti lawag ti plano ti panangisalakan ti Dios iti panawen dagiti maudi nga al-aldaw ti nataoan a pakasaritaan. Makakarit agsipud ta ti libro ti Ester ket mabasa a kas maysa a naidagaan a libro, nga awan iti aniaman a nalawag a narelihioyosoan a linaunna. Awan iti pannakaibaga ti Dios. Ti teksto ket dina pulos imbaga iti aniaman a narelihiyosoan nga ar-aramid. Ti panagdur-as dagiti paspasamak ket kas la agtartaray a bukbukodna, nga awan iti nadiosan, datdatlag nga ibaballaet. Amin a napasamak iti istoria ket agdas-al iti kinasirib ni Mardokeo, maysa a naarian a mamalbalakad, ken iti kinapintas ken kinatured ni Reyna Ester, kasta met iti pannakaitiempo (Ester 3:7; Ester 9:24). Dagiti akem ti padi ken mammadto ket namimpinsan nga awanda iti istoria. Uray pay iti panagpatingga ti istoria, agraman ti pannakapapatay dagiti adu a tattao, ket iruarna ti duadua maipapan iti naespirituan a pategna. Ad-adda a napateg, ti kinajudio da Ester ken Mardokeo ket dina linappedan ida a nangdanon iti kangatoan a saad idiay paraangan dagiti pagano. Awan iti aniaman a banag a mangisingasing idiay libro iti maysa a riribok iti nagbaetanda ken dayta a lugar. Saan a pagduduaan nga adu kadagiti papadi ken amma ti iglesia dagiti nagduadua iti naespirituan a pateg ti libro, nga uray pay libakenda iti kinasagradona.

Ngem, daytoy a libro ket maysa met nga inspirasyon, apag-isu nga agsipud kadagiti el-elemento ti problema a kaibagbaga laeng iti ngato. Ti nakurang a pannakaibaga iti Dios ket, iti kinaagpaysoanna, maysa a napateg nga elemento a mamagbalin iti daytoy a libro a napateg ken maiyataday agpaay kadatayo nga agbibiag ita nga aldaw iti maysa a naidagaan ken nariribok a lubong. Ti kapadasan iti kinaulimek ti Dios ket maysa a maisupadi a paset ti nadiosan a kaaddana. Nairana a ni Ester ket maysa a reyna iti mismo a kanito idi a dagiti tattao ket maam-ames. Nairana pay a ti ari, iti panawen ti saanna a pannakaturog, ket natakuatanna ti maysa nga aramid ti kinapudno ni Mardokeo, nga isu a nangisalakan iti biag ti ari. Iti sabali a bangir, ti teksto ket nalawag unay nga isingasingna a dagiti Judio ket naaywananda. No ni Ester ket saan nga agsao iti ari, no isu ket agtalinaed a naulimek, “ ‘ti pannacaispal bumangonto . . . manipud iti sabali a disso’ ” (Ester 4:14). Kasta met, ni Jesus iti tiempona ket nagaramat iti maysa nga umas-asping nga argumento: “ ‘Cunac cadacayo a no dagitoy agulimecda coma dagiti bato agickisdanto’ ” (Lucas 19:40).

Dagiti dadduma a komentarista ket masarakanda ti pammaneknek ti panangiwanwan ti Dios iti nagan ni Ester, nga isu nga inaigda iti kapanunotan ti hester panim, “panangilemmeng iti rupa,” maysa a napateg a paset ti pannakikayamet ti Dios kadagiti tattaona no isu ket kas la awan (kitaen ti Isa. 8:17; Isa. 50:6; Isa. 53:3). Ti pannakatukoy ti Aldaw ti Pannakaabbong ket napaliiw met a naibatay kadagiti gagangay nga el-elemento, kas ti panagayunar, ti kapanunotan ti panangukom, ken ti panangsubbot kadagiti tattao ti Dios a maibusor iti pannakadadael dagiti nadangkes. Dagiti nagkauna a papadi ket sinuportaranda daytoy a panagsilpu a naibatay iti panangaramat kadagiti sasao a pur, “gasat,” iti sao a kippur, ti Aldaw ti Pannakaabbong. Kasta met, ti libro ti Ester agpatingga iti isu met laeng a namnama ken panangkita iti “kappia” ken panangsapul iti “imbag” (Ester 10:3; idilig iti Sal. 122:8, 9) kas idiay Aldaw a Pannakaabbong.

### Paset III: Panangipakat iti Biag

Kasano a dagiti sumaruno a panangut-utob iti Ruth ken Ester ket mabalin a maipakat iti biagmo?

**Ruth:** Idinto ta patientayo a tattaonatayo ti Dios ken narelihiyoso unay ket saannatayo koma a pagbalinen a naliday, makaunget, wenno napalangguad, no di ket ipakitana ti maysa a seryoso a linteg ti namoralan a principio. Kas ken Ruth a naasi ken mannakigayyem kadagiti tattao iti aglikmutna, masapul koma met nga ikarigatantayo ti agbalin a naasi ken mannakigayyem kadagiti dadduma a tattao iti pamilyatayo ken iti sociedad iti aglikmuttayo. Kasta met a paliiwen ti kinapakumbaba ni Ruth. Ni Ruth ket saan nga agpannakkel maipapan kadagiti kalidadna wenno maipapan iti kinapasnekna. No di ket, ni Ruth mariknana ti saan a pannakaikari ken saanna a pulos nga ipato dagiti sabsabali. Ni Ruth ket saan a nairaman iti narelihiyosoan nga ar-aramid; isu ket saan a ligalista, a panpanunotenna nga isu ket maiparbeng iti pannakaisalakan a naibatay kadagiti ar-aramidna. Ibilangna laeng iti parabur ti katuganganna a babai ken ti kabagianna. Kamaudiananna, paliiwen a ti namisioneroan a wagas ni Naomi ket nasken unay a naglaun iti naparabur a kababalinna ken ar-aramid ti kinaimbag.

**Ester:** Ti istoria ni Ester ket maiyataday a naimbag iti biag iti moderno ken naidagaan a lubongtayo. Sadinoman iti ayantayo, ken aniaman ti aramidentayo—idiay opisina, iti kalsada, idiay kolehiyo wenno uray pay iti pamilya, iti tengnga ti kababassitan a trabahotayo ken kabababaan a pagrebbengantayo—ti kaaddatayo ket napateg ken ikeddengna ti pannakaisalakan dagiti sabsabali: Asino ti makaammo no dimtengtayo iti maysa a naited a lugar agpaay iti panawen a kas daytoy (Ester 4:14). Agbalinka a masirib: saan a kankanayon a masapul nga iparangarangtayo a dagus ti narelihiyosoan a pakailasinantayo (Ester 2:10, 20). Pagbalinem ta bagbagim a naayat, a kas iti inaramid ni Ester (Ester 2:17). Isapatam nga aramiden iti aniaman a mabalinmo nga aramiden a mangrisot kadagiti pakariribokam ken agtalek iti parabur ti Dios a mangbaliktad iti turong dagiti paspasamak.

`Notes`