---
title:  Komentaryo Dagiti Mannursuro
date:   23/05/2025
---


### Paset I: Pakabuklan

**Kangrunaan a Teksto:** Apocalipsis 14:1

**Sentro ti Adal:** Salmo 15; Salmo 24; Salmo 51; Salmo 122.

Iti tengnga ti Biblia, ti Salmos ket launenna dagiti pammaneknek maipapan iti panagkararag ken panagdayaw ti nagkauna nga Israel. Saan laeng a dagiti propesyonal a papadi ti agkarkararag. Dagiti tattao iti daga, mannaniw, ken ar-ari agkantada kadagiti panagdaydayaw iti Namarsua ken Mangisalakan. Agsangitda pay ken umawagda iti Apo, nga il-iliwenda ti panangukom ken panangisalakanna. Kadagitoy a Salmos, nga isu a mangipaduyakyak iti panagsagaba dagiti nagkauna a tattao ti Israel, mabalin met a makasaraktayo kadagiti naimpadtoan a silnag maipapan iti panungpalan ti panawen, inton ti naindaklan nga Ukom ket umay iti kamaudiananna a kas sungbat iti tarigagay dagiti nasnacion. Ti pannakainaig dagitoy a Salmos kadagiti pasamak iti maudi nga al-aldaw ket napaliiw dagiti adu nga iskolar ti Biblia.

Kadagiti sumaruno a dua nga ad-adal, intayo sukimaten dagitoy nasagradoan a dandaniw ken kankanta tapno masarakan dagiti mensahe nga agsao kadatayo nga agbibiag iti panawen ti panungpalan. Panunotentayo dagiti panagsagsagabatayo, dagiti pannakauppapaytayo, ken dagiti nakas-ang a kapkapadasantayo iti sungbat iti kinaulimek ti Dios. Gumawawatayo iti talna kadagiti kankanito ti riribok ken gubgubat. Agikkistayo a kaduatayo dagiti tattao ti Salmos. Ngem maliwliwatay met ken mapapigsa iti namnamatayo kabayatan a maammoantayo ti kinapaypayso ken ti kinasigurado ti kari ti Dios. Ti maudi ngarud a sungbattayo ket daydayawentayo ti Apo. Ket iti dayta, nasaysayaat a maawatantayo ti kinauneg ken ti kinapateg ti dawat ti Israel. Ngem ad-adda a napateg, intayo matakuatan no kasano a mayataday dagiti kankanta dagitoy a mannaniw ken papadi ti Salmos kadatayo nga agbibiag iti panawen ti panungpalan.

### Paset II: Komentaryo

Iti daytoy a panangadal iti uneg ti “kararua” iti naimpadtoan a mensahe, pinilimi dagiti uppat a Salmos: Salmo 122, gapu iti nakaro ken makapikapik nga awisna, “Agcararagcayo a maipaay iti cappia ti Jerusalem” (Sal. 122:6); Salmos 15 ken 24, agsipud ta dagitoy a Salmos ket masdaaw maipapan ti kaawan ti Apo ken agdamag iti isu met laeng a makaborbortia a salsaludsod: “Asino ti agnaedto ita nasantoan a turodmo?” (Sal. 15:1), “Siasino ti umulinto iti turod ni Jehova?” (Sal. 24:3); ken Salmo 51 gapu iti agpigpigerger nga ar-ararawna iti sangoanan ti imatang ti Apo idiay templona: “Parsuaem caniac ti nadalus a puso, O Dios” (Sal. 51:10).

**Salmo 122: Ti Kapia ti Jerusalem.** Nupay ti Salmo 122 ket maipaay ken David (Sal. 122:1), adu dagiti iskolar ti Biblia a nagduadua iti daytoy a panagsilpu agsipud iti pannakaibaga ti “balay ni Jehova” (Sal. 122:9). Napagririkiaran a ni David ket saanna koma nga imbaga “ti balay ni Jehova,” dayta ket, ti templo ti Jerusalem, gapu ta ti templo ket saan pay a nabangun iti panawenna. Ngem, ti tabernakulo iti aldaw ni David ket masansan a nanaganan ti “balay ni Jehova” (1 Sam. 1:7, 24; Oc-oc. 19:18). Gapuna, ti nalibtawan iti daytoy nga argumento ket ti kinapudno a ti Bantay Moria, nga isu nga agbalin a lugar ti Jerusalem, ket nadutokan met a kas “ti bantay ni Jehova” iti immuna unay a pakasaritaan ti Biblia (Gen. 22:14). Dagiti kapanunotan a “balay ni Jehova” ken ti “Jerusalem” iti kasta ngarud, ket maalada koma iti maysa a naespirituan a panangkita a labsanna pay ti napaypayso a tiempo ni David. Kabayatan nga agkararag ni David agpaay iti kappia ti Jerusalem, maguyogoytayo a mangpanunot iti nainsimboloan a naespirituan nga Jerusalem nga isu a ti kappia ken panangukom ket agraniag nga agturong kadagiti murmurdong ti lubong, a kas bendisyon agpaay kadagiti nasnacion (Gen. 22:17, 18; idilig iti Gen. 12:3).

Ti kinapudno a ni David, ti mannakigubat, ket panunotenna ti kappia ti Jerusalem ket ipakpakitana ti kapanunotan a ti lubong ket makigubatto a maibusor iti Jerusalem. Ti mammadto ket makitkitana ti pasamak ti “Armagedon,’ a kas naipadto idiay Apocalipsis 16:16 ken idiay Daniel 11:45. Ti nagan nga Armageddon, a ti kaipapananna ket “bantay a paguornongan,” ket tudtudoenna ti bantay ni Jehova nga idiay a dagiti tattao ti Dios ket aguornongda tapno agdaydayaw. Daytoy a “panaguornong” ket tudtudoenna pay ti panaguornong dagiti tattao nga isu a dumteng a mangraut kadagiti tattao ti Dios. Ti sasao a “bantay ni Jehova” ket itakderanna, a nainsimboloan, ti naespirituan a Sion ti Jerusalem. Naimpadtoan a makita ni David a ti kappia ti lubong ket agdas-al iti kapia ti Jerusalem. Iti kasta ngarud, guyoguyennatayo nga agkararag agpaay iti kapia ti Jerusalem nga iti dayta nga agdas-al ti kapia, ti bendisyon, ken ti pannakaisalakan ti lubong.

**Salmo 15 ken Salmo 24: Ti Turod ni Jehova.** Idiay Salmo 15 ken Salmo 24, ni David damagenna ti maysa a saludsod a maseknan iti isu met laeng a pasamak, dayta ket, ti panagnaed iti “nasantoan a bantay,” nga isu a mangitudtudo iti Baro nga Jerusalem idiay langit. Ngem, ti sungbat iti dayta a saludsod ket agduma iti tunggal Salmo. Idiay Salmo 15, ti sentro ket agdas-al iti nataoan a tukad ken maseknan kadagiti tattao ti Dios. Ti pannakailadawan ti nalinteg ditoy ket maiduma iti pannakailadawan ti nadangkes idiay Salmo 14, nga isu a mangidadanes kadagiti tattao ti Dios (Sal. 14:4), nga isu a nainaganan a kas “caputotan dagiti nalinteg.” Dagiti tattao ti Dios ket sapulenda ti “camangda” ken Jehova (Sal. 14:5, 6) ken il-iliwenda ti panangisalakanna, nga isu a dumteng “manipud Sion” (Sal. 14:7).

Ti Salmo 15 agtultuloy iti isu met laeng a tema, ket tumaud ti saludsod, “Asino ti agtaengto ita tabernaculom? Asino ti agnaedto ita nasantoan a turodmo?” (Sal. 15:1). Tapno masungbatan daytoy a saludsod, tuktukoyen ti salmista ti ili ti Dios, a naiduma kadagiti nadangkes iti immun-una a Salmo, ket agbiagda segun kadagiti prinsipio ti kababalin, nga amin dagitoy ket katupag ti Sangapulo a Bilin: tallo ti positibo (Sal. 15:2), ken pito ti negatibo (Sal. 15:3–5). Ti umuna a prinsipio ket iramanna amin dagiti dadduma: “Dayta a magmagna a nalinteg,” (Sal 15:2). Ti Hebreo a sao a tamim, “nalinteg” ket kaipapananna ti kinaan-anay, addaan iti kaipapanan ti kinadalus, ken mangipasimudaag iti napudno a relihiyon nga awan kinaulbod wenno panaginkukuna. Ti relihiyon ti ili ti Dios ket naibatay iti panagbuteng iti Apo, iti tengnga ti Salmo (kitaen ti Sal. 15:4). Paliiwem met a dagitoy a prinsipio ket kangrunaan a maipapan iti kababalin, a tamingenna ti panangtratartayo kadagiti sabsabali. Nainaig dagita iti dakes a kababalin: panagulbod (Sal. 15:2), panangpadpadakes (Sal. 15:3), ken panangallilaw (Sal. 15:5).

Ti Salmo 24 ket an-anayenna ti Salmo 15. Idinto ta ti Salmo 15 tamingenna ti panangkita iti kaadda ti tao, ti Salmo 24 ket tamingenna ti panangkita iti nailangitan, nga isu a nailawlawag a naimbag iti tallo a segkay. Ti Salmo mangrugi iti maysa a pammasingked iti Dios ti Panamarsua, nga Isu a mangituray iti uniberso (Sal. 24:1, 2). Ti Salmo ngarud ket aggunay a mangayab iti panagdaydayaw, babaen iti saludsod, “Siasino ti umulinto iti turod ni Jehova?” (Sal. 24:3). Kadagiti Salmos, ti panagdaydayaw ket gagangay a maysa a nataoan a sungbat iti parsua ti Dios (Sal. 95:6; Sal. 100:1–3). Ti maikadua a segkay (Sal. 24:3–6) ket sungbatanna ti saludsod idiay Salmo 24:3 babaen iti panangipaganetgetna a dagidiay laeng addaan iti “nadalus nga im-ima ken natarnaw a puso” ken saan a nakaaramid iti panagdayaw iti ladladawan ti mabalin nga umuli idiay turod ni Jehova, dayta ket, agdaydayaw (Sal. 24:4). Ti Salmo ket saanna a tudtudoen ditoy ti maysa a pagwadan ti mamimpinsan a kinaan-anay. Iti ud-udina, dagitoy nga agdaydayaw ket nailadawan a kas “kaputotan dagidiay nga agsapsapul” iti Apo (Sal. 24:6).

Ti maikatlo a segkay (Sal. 24:7–10) ket maipapan iti yaay ti Ari ti gloria. Ti Dios ditoy ket nailadawan a kas maysa a naballigi a mannakigubat, “mannacabalin iti gubat” (Sal. 24:8), nga isu a nang-abak kadagiti pwersa ti dakes ken gusoguso, ket iti kasta insublina ti ornos ti sangaparsuaan. Iti sabali a pannao, ti narelihiyosoan a pagwadan dagiti tattao ti Dios, nga isu nga aguray iti pannakaisalakan manipud Sion, ket agpadpada a pangato (vertical) ken pabaribar (horizontal). Daytoy a pagwadan ket saklawenna ti napersonalan a pammati iti saan a makita a Dios ken namnama iti umay a pagarian; ngarud, dayta ket agpadpada a makailasin (mangipaay iti kinasirib) ken mainaig iti panawen ti panungpalan.

**Salmo 51: Maysa a Nadalus a Puso.** Segun iti titolo ti Salmo 51 (Sal. 51:1), daytoy a kararag ket mabalin nga insurat ni David idi a kinasarita isuna ni Natan a mammadto gapu iti basolna. Ngem daytoy a kararag ket mabalin pay a maawatan ken maipatarus a kas maysa a gagangay nga araraw ti asinoman a tao a pagaammona ti basolna ken tarigagayanna a sabaten ti umas-asideg a Diostayo.

Ti kararag mangrugi iti sangit ni David iti Dios agpaay iti pannakapakawan, nabuyogan iti maysa a pakaasi iti asi ti Dios iti “salungasingna” (Sal. 51:1). Kalpasanna ti Salmo mabingay iti dua a paset. Ti umuna a paset ti Salmo (Sal. 51:1–9) ket maysa a pakaasi ken Apo Dios tapno punasenna ti “salungasingna,” nga isu a mangisina kenkuana manipud iti Dios. Ti Dios ditoy ket nailadawan a kas manangngaasi (Sal. 51:1), ti Dios ti “kinapudno” (Sal. 51:6), ken mangilinged iti rupana (Sal. 51:9). Ti basol ket dakkel unay ken nauneg ta amin a balbalikas nga agpaay iti basol ket naaramat a mangdutok dayta: khet’, “basol,” pesha‘, “salungasing,” ken awon, “kinadangkes.” Tapno maipakita ti kinadagsen ti basolna, ti mannaniw aramatenna ti maysa a ladawan a nalablabes: ti basolna nangrugi manipud ti tiempo ti pannakainawna iti aanakan ti inana (Sal. 51:5). Iti kasta ngarud, ti laeng wagas a makaasideg isuna iti Dios ken mapasublina ti pannakaikayametna Kenkuana ket ti pannakapunas ti basolna, a kas la awan a pulos ti napasamak. Iti daytoy umuna a segkay, dagiti kangrunaan a sasao a mangiyebkas daytoy kapanunotan ti panangpunas ti nangpunno iti kararag: “punasem” (Sal. 51:1, 9), “buggoan” (Sal. 51:2, 7), “ugasan” (Sal. 51:2), ken “dalusan” (Sal. 51:7).

Ti maikadua a paset ti Salmo (Sal. 51:10–19), ket nakasentro iti kapanunotan ti pannakapabaro. Dagiti kangrunaan a sasao ket dagiti “parsuaem,” “pabaroem,” “isublim,” ken “bangunem.” Ti Dios ket nailadawan a kas Namarsua (Sal. 51:10, 12, 15) ken Mangisalakan (Sal. 51:14). Ti Salmo ket madagdagup iti sirmata “dagiti bacbacud ti Jerusalem” ken ti daton nga awaten ti Dios (Sal. 51:18, 19).

### Paset III: Panangipakat iti Biag

1\. Iti lawag ti adaltayo ita a lawas, utoben dagiti sumaganad a salsaludsod: Kadatayo ita nga aldaw, ania ti kaipapanan ti ayab ti sumasalmo nga “agcararagcayo a maipaay iti cappia ti Jerusalem”? Ania ti masapul nga aramidentayo tapno magun-odtayo dayta?

2\. Utoben ti singasing ni Jesus nga agkararag iti Amatayo iti ngato, “ ‘Umay coma ti pagariam. Maaramid coma ti pagayatam cas sadi langit casta met ditoy daga’ ” (Mat. 6:10). Bigbigen a daytoy a kararag ket saan laeng a maipapan ti maysa a naespirituan a solusyon iti nariribok a lubongtayo. Daytoy a kararag ket maipapan iti yuumay ni Jesus tapno baliwanna ti lubong. Pagiinnadalan.

3\. Apay koma a ti namnamatayo iti yuumay ti Apo, ti pakaseknan maipapan kadagiti pagilasinan ti panpanawen, dagiti makaparugso a paspasamak a maipalgak iti lubong, ken ti tarigagaytayo nga agsagana agpaay iti pagarian ti Dios ket mamasingked iti napersonalan a trabahotayo iti idadakkel ti kababalin ken pannakapasayaat, kas Cristiano? Apay koma a dagiti sentimiento ken pampanunot ti pusotayo ket maiyannatop met kadagiti pagwadantayo iti pagarian? Pagiinnadalan no apay a ti narelihiyosoan a panagbannogtayo nga agturong iti pannakapasanto, ken ti pagwadantayo iti kinasanto, ket pagbalinennatayo koma nga ad-adda a sensitibo kadagiti karrubatayo ken nalinlinteg koma iti panangtratartayo kadakuada.

4\. Aramiden: Kabayatan nga agbibiagtayo iti panawen ti gubgubat iti amin a lubong, masapul a masursurotayo ti agkararag agpaay iti “kappia ti Jerusalem.” Daytoy a kapanunotan ket kayatna a saoen a ti kappia ti lubong ket paset koma ti pakaseknantayo. Mangorganisar iti maysa a lawas ti kararag a mangikararag iti kappia ditoy daga. Sursuroen a pasayaaten ti pannakipagrikna kadagiti tattao nga agsagsagrap iti sidong ti kasasaad ti gubat.

`Notes`