---
title:  Salmo 5
date:   21/05/2025
---

`Basaen ti Salmo 5. Iti daytoy a suratna, ni David ket iparangna dagiti nalawag a pagdumaan dagiti napukaw ken dagiti nasubbot. Idilig daytoy a Salmo iti sasao ti Apocalipsis 14:1–12. Ania dagiti pagpapadaan a masarakam, ken kasano a daytoy ket pakaammoanna ti pannakaawatmo no ania iti kayat a saoen iti agbalin a maysa a paset ti tignay dagiti natda ti Dios iti maudi nga aldaw?`

Makaisuro a paliiwen nga ipapilit ni David a ti dakes ket “saanto a makitaeng” iti Dios (Sal. 5:4). Ti punto ti tabernakulo ket tapno agtaeng ti Dios kadagiti tattaona, ket kasta met laeng ti mapasamak idiay pagarian ni Cristo (kitaen iti Apo. 21:3). Dagidiay umasideg iti trono ti Dios ket masapul a nasubbot.

Napateg pay a paliiwen nga iladawan ni David ti maysa nga aramid ti panagdayaw idiay Salmo 5:7, nga isu ti bugas ti pagsasaritaan [isyu] a nakataya idiay dakkel a panagbinnusor. Ti Apocalipsis 13 ket dinakamatna ti “panagdayaw” iti innem a daras, ket dagiti damdamag dagiti tallo nga angel ket ayabanna ti lubong nga “agdayaw Kencuana nga Isu a nangaramid.” Ibaga kadatayo ni David nga isu ket “agbuteng” iti Dios, ket ti mensahe dagiti natda ayabanna manen ti lubong nga “ ‘agbutengcay iti Dios ket isu dayawenyo: ta dimteng ti horas ti panangocomna’ ” (Apo. 14:7).

Kasta met a paliiwen no kasano a ti nasubbot iti Apocalipsis 14 ket nakuna nga “awan tulaw” (Apo. 14:5) iti ngiwatda; isuda ket agibagbaga iti pudno, a dagiti sasao ken ar-aramidda ket iyanninawda ti nalinteg a kababalin ti Dios. Dagiti nadangkes, sigun ken David, “awan ti kinatalec iti ngiwatda” (Sal. 5:9).

Maysa a nakaskasdaaw a buya ti iparang ni Juan iti daytoy a kangrunaan a paset ti Apocalipsis: dagiti managbasol ket naguyodda a naisubli manipud patay ken naikkanda iti gundaway nga agtakder iti sangoanan ti Dios. Saanda a tinegged daytoy a kalintegan; naipaay kadakuada dayta babaen ti kinapudno a ti Kordero ti Dios—ti nalinteg nga Anak ti Dios—ket agtakder idiay a kaduada. Napakawanda, nasubbot; saandan nga awiten ti bukodda a basol (idilig iti Sal. 5:10), agsipud ta ti Kordero ti Dios ket inawitna dayta agpaay kadakuada (idilig iti Isa. 53:12 ken 2 Cor. 5:21).

Iti kanito a naisurat ti nagan ti Dios iti uneg ti pusom, narigat iti agtalinaed a naulimek. Dagiti tattao ti Dios ket itedda ti maysa a maudi a tanggaya ti asi a nabuyogan iti “dackel a timec” (Apo. 14:7). “Ngem agragsac coma amin dagidiay nga agcamang kenca, umawawagda coma nga agnanayon gapu iti rag-o, ta icanawam ida: dagidiay met agayat ita naganmo agragsacda coma kenca” (Sal. 5:11).

`Panunotemman nga agtaktakderka iti sangoanan ti maysa a santo ken naan-anay a Dios idiay pangokoman, nga amin dagiti inaramidmo ket maipalgak iti sangoananna. Ania ti ibaga daytoy kenka maipapan iti pannakasapulmo iti kinalinteg ni Cristo?`