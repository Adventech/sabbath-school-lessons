---
title:  Adalen Pay
date:   23/05/2025
---

“Dagiti Salmos ni David ket lumasat iti amin a saklawen ti kapadasan, manipud iti kaunggan ti sipapanakem a pannakarikna iti basol ken panangbabalaw iti bukod a bagi agingga iti kangatoan a pammati ken katan-okan a pannakikadua iti Dios. Ti nailanad a biagna ket ipakdaarna a ti basol ket mabalin a mangyeg laeng iti bain ken kinaay-ay-ay, ngem ti ayat ken asi ti Dios ket makadanon iti kauunegan a kaunggan, a ti pammati ket mangitag-ay iti agbabbabawi a kararua tapno makiraman iti pannakaawat kadagiti annak ti Dios. Kadagiti amin a pammatalged a linaun ti Saona, maysa daytoy kadagiti kapigsaan a pammaneknek iti kinamatalek, kinahustisia, ken iti naintulagan nga asi ti Dios. . . .

“ ‘Insapatac ken David nga adipenco . . . kencuana mataginayonto ti imac; ti tackiagco mangpapigsanto met kencuana. . . . Ngem ti kinamatalecco ken kinamanagayatco maicappondanto kencuana; ket gapu iti naganco maitan-octo ti sarana. Icabilconto met ti imana iti rabaw ti baybay, ket ti canawan nga imana iti rabaw dagiti carcarayan. Isu umkisto caniac, Sica ti Amac, Diosco, ken bato ti pannacaisalacanco. Isu pagbalinecto met nga inauna nga anacco, catan-ocan cadagiti ar-ari ditoy daga. Ti kinamanagayatco taginayonecto kencuana; ket ti tulagco sitatalinaedto kencuana.’ Salmo 89:3–28.”—Ellen G. White, Patriarchs and Prophets, pp. 754, 755.

**Salsaludsod a pagiinnadalan:**

`Ti puli ti tao ket nakalkaldaang iti dina panagballigi iti panangsalimetmetna iti pasetna iti tulag ti Dios kadatayo. Ni David, ti “maysa a lalaki a mayannurot iti pusona met laeng” iti laksid dagiti sumagmamano a dakkel a biddut, ket kaskasdi a naaramat a sibibileg a nangidanon kadagiti balbalikas ti pannakaisalakantayo. Iti ania a panangkita a ni David ket iyanninawna ni Jesus, nga Isu a nangsalimetmet a naan-anay iti tulag ti Dios iti biangtayo? Ken apay a ti inaramid ni Jesus iti biangtayo ket isu laeng iti namnamatayo?`

`Ania dagiti teksto idiay Salmos a nasarakam a nangnangruna a makatulong wenno adda kaipapananna ta inda iyanninaw ti kita dagiti kapkapadasan a naglasatam a mismo?`

`Apay a dagiti Salmos ket masansan a saritaenda ti templo? Ania ti masursurotayo manipud iti panangayat ni David iti santuario? Kasano a daytoy ket makatulong kadatayo a mangapresyar iti adda kadatayo ken Jesus, kas nailangitan a Nangato a paditayo nga “isu nga adda iti makanawan ti Dios; a mangibabaet met cadatayo” (Rom. 8:34)? Apay a kasapulantayo, kas nasubbot a tattao, ti panangibabaet ni Cristo kadatayo idiay langit?`

`Maibatay iti adaw ken Ellen G. White iti ngato, ania iti bukodmo a kapadasan no kasano iti panangitag-ay ti Dios iti “agbabbabawi a kararua a mangibingay ti pannakaawat dagiti annak ti Dios” kalpasan ti “bain ken kinaay-ay-ay” ti basol?`