---
title:  Ti Linteg iti Uneg ti Pusotayo
date:   20/05/2025
---

Ti natda a naurnong idiay Sion ket addaan iti nagan a naiyukrit kadagiti mugmugingda: ti nagan ti Ama ken ti Kordero. (No daytoy ket dua a nagduma a nagan, mapagduduaan; ni Jesus a mismo ti ladawan ti Ama!) Ti “nagan” iti Sursurat ket ipakitana ti ad-adu pay ngem ti etiketa a pangawag dagiti tattao iti maysa ken maysa; dayta ket itakderanna ti kababalin. Agingga ita, adu dagiti kultura a mangibagbaga a ti maysa a tao ket addaan iti maysa a “nasayaat a nagan” no dagiti tattao nangato iti panangkitada iti kababalinna.

`Basaen ti Exodo 33:18–23; Exodo 34:1–7; ken Salmo 119:55. Idi dinawat ni Moises a kitaenna ti dayag ti Dios, ania ti inkari ti Dios nga ipakita kenkuana? Kalpasan nga impakdaar ti Dios ti Naganna ken Moises (Exo. 34:5), ania ti simmaruno?`

Dadduma iladawanda ti dayag ti Dios a kas di maasitgan, naraniag a lawag, a sigurado a maysa maiyataday a panangiladawan. Ngem ti dayag ti Dios ket saan laeng a basta makita a buya; ti dayagna ket isu ti kababalinna. Kasta met laeng ti nagan ti Dios.

No iladawan ti Biblia ti maysa a natda nga iti nagan ti Dios ket naikitikit iti mugmugingda, dayta ket saan a pannakaisurat dagiti litiral a letra; dayta ket pannakaadda iti kababalin ti Dios a naisurat iti panunot, iti puso, isu nga ita iti biagtayo iyanninawtayo ti ayat ken kababalin ti Dios. Naguyodka a naiyasideg iti Dios, ket ayatem Isuna gapu iti kinasiasinona ken no ania ti inaramidna agpaay kenka.

Anian a makapangayangay pay nga idi nga iladawan ti Dios ti Bagbagina ken Moises, inaramidna dayta a naisilpu iti panangawat ni Moises iti sabali pay a kopia ti Sangapulo a Bilin, nga isu met ti nakaisuratan ti kababalinna. Kasta met, dagiti tattao nga addaan iti “nagan” ti Dios idiay Apocalipsis 14 ket nailadawan nga isuda dagidiay “salimetmetanda dagiti bilbilin ti Dios.” Kalpasanna paliiwem dagiti sasao a masarakan idiay Hebreo: “ ‘Daytoy ti tulag nga aramidecto cadacuada, inton malabes dagidiay nga aldaw, cuna ti apo: Icabilconto dagiti linlintegco iti pusoda, Ket isuratconto ida iti isipda; Ket cunana manen: ket diacto lagipenen dagiti basbasolda ken dagiti kinadakesda’ ” (Heb. 10:16, 17). Anian a pannakaibaga ti evangelio: nupay ti linteg ti Dios ket maiyanninaw iti biagtayo, kasapulan a dagiti basbasoltayo ket saantayo a “lagipenen.”

Ti nagan ti Dios ket isu ti kababalinna. Ti namoralan a lintegna ket maysa a nakaisuratan ti kababalinna. Ket dagiti naurnong idiay nasantoan a turod ti Dios idiay maudi nga al-aldaw ket napnoda iti ayat ti Dios, maysa nga ayat a naipaduyakyak babaen ti panangtulnog iti lintegna.

`No maisalakantayo babaen ti pammati ket saan a babaen ti linteg, ania ngarud ti pateg ti linteg ti Dios? (Kitaen ti 1 Juan 5:3.)`