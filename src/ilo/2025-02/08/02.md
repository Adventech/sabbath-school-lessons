---
title:  Ti Nangato a Paditayo
date:   18/05/2025
---

Idi ni Moises ket inmatonna iti pannakaibangon ti tabernakulo, saan isuna a napalubosan nga agaramat iti aniaman a disenio a kayatna. Ti Dios intedna kenkuana ti plano a surotenna. “ ‘Ket kitaem ta aramidem ida a cas iti pacatuladanda, a naiparang kenca iti bantay’ ” (Exo. 25:40). Matakuatantayo iti libro ti Hebreo a ti pagwadan a naaramat ket naggapu iti nangatngato a kinapaypayso, ti nailangitan a santuario.

`Basaen ti Hebreo 9:11–15, maipapan ken Cristo kas Nangato a Paditayo idiay santuario ti langit. Ania ti isuro daytoy maipapan iti ar-aramidenna nga agpaay kadatayo?`

Ti naidagaan a santuario ket inyanniniwanna ni Jesus iti nakaskasdaaw a pannakaibinsabinsa, manipud iti padi ken dagiti datdaton, agingga kadagiti al-alikamen ken dadduma pay a naibinsabinsa a disenio. Amin dagita ket saritaenda ni Jesus.

Pudno unay, ti libro ti Apocalipsis, ket nabaknang unay iti ladawan ti santuario. Masarakantayo ti kandelario ti santuario kadagiti panglukat a bersikulo, ti lakasa ti tulag ket nalawag unay a naibaga idiay maikapat a kapitulo, kasta met dagiti adu a dadduma pay a pannakatukoy ti templo. No awan ti pannakaawat iti santuario iti Daan a Testamento, saan a maawatan ti punto ni Juan idiay panangiladawanna kadagiti sirmatana. Dagiti kapadasan ti Israel, isurat ni Pablo, “Ket dagitoy a banbanag naaramidda cadacuada a pagulidanan ket naisuratda tapno pacabagbagaantayo, a dimtengen dagiti panungpalan dagiti aldaw” (1 Cor. 10:11).

Adda adu a masursurotayo iti panangadal kadagiti pannakaibinsabinsa ti templo. Iti libro ti Salmos, masarakantayo ti maysa a napateg a paset agpaay iti pannakaawattayo iti sumagmamano kadagitoy a naibinsabinsa: kasano a dagiti tattao ti Dios ket personal a nainaigda iti templo. Makitatayo dagiti talgiap no kasano iti pannakainaig ni David iti santuario ken dagiti serviciona, ken makitatayo ti naimpusoan a sungbat dagiti tattao ti Dios iti aramidento ti Misias agpaay kadakuada. Saan laeng a dagiti pagwadan ti tumulong kadatayo a mangkita ken Jesus; mabalintayo met a kitaen dagiti personal a kapadasan dagidiay nakaawat iti isursuro kadatayo ti Dios babaen ti santuario ken makaala kadagiti ad-adal agpaay kadagiti bagbagitayo ken agpaay kadagiti bukodtayo a kapadasan iti Dios.

`Basaen ti Salmo 122. Nupay saantayo a makapan a litiral idiay naidagaan a “balay ni Jehova” (awanen idiay, ken uray pay no adda koma nabangon idiay isu met laeng a disso, awan met laeng iti kapapaayanna), ania dagiti el-elemento a masarakan iti daytoy a Salmo a mabalin a makapabileg kadatayo maipapan iti naaramidan ni Jesus agpaay kadatayo? Paliiwen dagiti tema ti kappia, talged, panagdaydayaw, ken panangokom.`