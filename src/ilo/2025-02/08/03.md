---
title:  Iti Bantay Sion
date:   19/05/2025
---

Idiay Apocalipsis 14, masarakantayo dagiti tattao ti Dios nga agtaktakder idiay Bantay Sion. Ti sigud a Bantay Sion ket masarakan iti laud ti daan a ciudad ti Jerusalem ita nga aldaw ken maipagpagarup nga isu ti tugaw ti trono ti Dios, wenno kaaddana, kadagiti tattaona. Iti panaglabas ti panawen, ti bantay ti templo, a masarakan idiay Moria, ket dimteng a nabigbig a kas isu met laeng ti Bantay Sion.

Iti sabali a pannao, daytoy napateg a pannakailadawan ti natda ti Dios iti maudi nga aldaw ket naiparang iti pagsasao ti santuario, a kas iti kaaduan kadagiti kangrunaan a buybuya idiay libro ti Apocalipsis. Pagyamanan ti Kordero, dagiti tattao ti Dios ket addada iti nasantoan a turodna!

`Basaen ti Salmos 15 ken 24, nga idiay a dinawat ni David ti maysa a kanayon a napateg a saludsod: “Jehova, asino ti agtaengto ita tabernaculom?” Idilig ti sungbatna kadagitoy a Salmos iti pannakailadawan dagiti tattao nga agtaktakder iti Sion idiay Apocalipsis 14:1–5. Ania a pagpapadaan dagiti masarakam? Kasano a makipaset ti maysa iti daytoy a bunggoy? Ania iti kinapateg ti kinapudno a ti nagan ti Ama ket naisurat kadagiti mugingda? (Apo. 14:1).`

Ti pannakailadawan dagidiay napalubosan iti sangoanan ti Dios a masarakan idiay Salmo ni David ket bilin a nangato unay tapno tungpalen dagiti managbasol laeng. Siasino kadatayo ti sipupudno a makaibaga a kanayon a nalinteg ti pannagnatayo? Wenno kanayon nga isaotayo ti pudno iti pusotayo (Sal. 15:2)? Awan kadatayo ti makaibaga a datayo ket “saanto a maanano” (Sal. 15:5). No ibagatayo a ditay pulos nagbasol, ti Biblia isurona, nga awan ti pudno kadatayo (1 Juan 1:8).

Awan ti sabali a madagdaguptayo no di ti Kordero ket Isu ti mamagbalin kadatayo nga agtakder iti Sion. Ti Kordero ket saan a naibaga iti Salmo ni David, ngem Isu ket kellaat nga agparang iti panangiladawan a masarakan iti Apocalipsis 14. Dayta ket, nganngani kasla sungsungbatan ti Apocalipsis 14 ti saludsod ni David. Ita ta naipasdek ti Kordero ti Dios idiay Bantay Sion, idiay santuario, mabalintayo met a maadda idiay gapu iti naan-anay a kinalintegna a naipaay kadatayo babaen ti pammati. Mabalin a maadda ti “talgedtayo a sumrec iti disso a nasantoan unay, gapu iti dara ni Jesus, Iti maysa a dalan a baro ken nabiag, nga isu linuctanna a maipaay cadatayo, babaen ti abbong, cayatco a sao-en, ti lasagna” (Heb. 10:19, 20). No awan ti darana, ania koma ti adda a namnamatayo? Kinaagpaysona, awan.

`Panunoten amin a karkari ti Biblia maipapan iti panagballigi iti basol. Apay, uray pay kadagitoy a karkari, a masarakantayo pay laeng dagiti bagbagitayo nga agkurang iti naan-anay nga ulidan nga inkabil ni Jesus agpaay kadatayo, ken apay a masapultayo ti naan-anay a biagna a kas sunotayo?`