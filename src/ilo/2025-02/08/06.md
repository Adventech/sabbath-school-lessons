---
title:  Isuro Kadagiti Managlabsing ti Dalanmo
date:   22/05/2025
---

Kalpasan a nagparang ti Apo ken Isaias idiay buya ti silid ti trono ti Isaias 6:1–8, ken kalpasan a naibaga ken Isaias a ti “kinadakesna naikkat” ken ti “basolna napakawan,” sinungbatanna ti ayab ti Dios babaen ti panagkunana, “ ‘Adtoyac; ibaonnac’ ” (Isa. 6:8). Dayta ket, iti kanito a naammoanna nga isu ket nalinteg iti Dios, ken iti laksid ti pannakaammona kadagiti biddutna, isu ket nakasagana nga agtrabaho agpaay iti Apo.

Saan kadi a kasta met laeng kadatayo? Kasano iti panangipakdaartayo iti pannakaisalakan kadagiti sabsabali no awan dayta kadatayo a mismo? Ket mabalin a maadda dayta kadatayo, babaen ti pammati ken Jesus ken ti naaramidanna agpaay kadatayo.

`Basaen ti Salmo 51:7–15. Ania ti inkari ni David nga aramiden kalpasan nga isu ket napakawan ken nagugoran manipud iti basolna?`

Ti pannakaayab iti sangoanan ti Dios ket, iti kamaudianan, tapno maibaon a rumuar. Iti siribna, ti Dios ket imbaunna ti nasubbot nga agserbi a kas kangrunaan a timekna iti maysa a natnag a lubong. Adda dagiti panawen, a ti epekto ti aramid dagiti tattaona ditoy daga ket marikna a sipipigsa unay. Ti Apocalipsis 18:1 ket ibagana kadatayo a ti maudi a pakaasina iti natnag a planeta ket silnaganna ti sibubukel a lubong.

“Apaman la a makaumay ti maysa ken Cristo maipasngay metten iti uneg ti pusona ti maysa a tarigagay a mangipakaammo kadagiti sabsabali iti kinapateg ti pannakigayyem a nasarakanna ken Jesus; ti makaisalakan ken makapagsanto a kinapudno saan a mabalin a punitan iti uneg ti pusona. No makawesantayo iti kinalinteg ni Cristo, ket mapnotay iti rag-o ti Espirituna nga agnaed iti uneg, ditayto mabalin ti agulimek. No naramanan ken nakitatayon a ti Apo Isut’ naimbag, addanto ti banag nga ibagatayo. Kas ken Felipe idi nasarakanna ti Mangisalakan, agawistayto kadagiti sabsabali a mapan iti arpadna.”—Ellen G. White, Steps to Christ, p. 78.

Idiay Apocalipsis 14, dagiti damag dagiti tallo nga angel ket naibatay iti “naimbag a damag nga agnanayon” (Apo. 14:6). Dayta ket, uray pay sakbay a rummuar ti pannakaiwaragawag maipapan iti panagdaydayaw “iti nangaramid iti langit ken iti daga, ken iti baybay ken cadagiti ubbog dagiti dandanum’ ” (Apo. 14:7), wenno maipapan iti narba a Babilonia (Apo. 14:8), wenno maipapan iti panagrukbab “iti animal ken iti ladawanna” (Apo. 14:9)—ti pamuon ti evangelio, ti pannakaisalakan ken Jesus, ket naipakdaar. Ket dayta ket agsipud ta dagiti ballaag ken damdamag dagiti tallo nga angel ket awan a pulos kaipapananda no naisina manipud iti namnama ken kari nga adda kadagidiay mangipakdaar kadagitoy a damdamag babaen ken Jesus ken ti naaramidanna agpaay kadakuada. No naisina manipud iti “naimbag a damag nga agnanayon,” pudno unay nga awan a pulos ti aniaman a pateg ti ibagatayo iti lubong.

`Agtaeng nga ad-adda iti kinapudno nga, uray sakbay pay a mangrugi ti pannakaiwaragawag dagiti damag dagiti tallo nga angel, maiturongtayo iti “naimbag a damag nga agnanayon.” Ania ti ibaga daytoy kadatayo no kasano a kangrunaan daytoy a kinapudno kadagiti amin a patpatientayo?`