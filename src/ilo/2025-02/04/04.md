---
title:  Naited Kenka ti Dinawatmo
date:   22/04/2025
---

Kas iti sigud a pannakaipasdekna, ti Israel ket saan koma a maaddaan iti nataoan nga ari, iti wagas a kas kadagiti dadduma a nasnacion. Nupay kasta, iti panaglabas ti panawen, ti pammati ti Israel ket kimmapsut, ket nasarakanda dagiti bagbagida nga umap-apal kadagiti bambanag nga adda kadagiti “nasnacion,” dagiti adda kadagiti Gentil.

`Basaen ti 1 Samuel 8:4–18. Apay ngata a dagiti papanglakayen ket nasarakanda a makaay-ayo unay ti kapanunotan a maaddaan iti maysa nga ari? Ania dagiti wagas a matnagtayo kadagiti umas-asping a sulisog?`

Napateg a paliiwen a ti dawat nga agpaay iti maysa nga ari ket maysa a panangtukiad iti panagari ti Dios kadagiti tattaona. Kas pannakaipasdekna, ti nacion ket direkta a sumungbat iti Namarsua, ken ti pannakaikayametda Kenkuana ket naipakita babaen ti santuario ken dagiti serviciona a kairamanan dagiti dadduma pay a bambanag. Babaen iti panagkiddaw iti maysa nga ari, iyegda dagiti isu met laeng a kita ti panagsagaba kadagiti bagbagida a mapadpadasan dagiti pagarian dagiti Gentil: inkapilitan a pannakailista kas soldado kadagiti gubgubat ti ari, pannakakompiska, pannakasingir iti buis, ken dadduma pay a rigrigat. Matakuatanda a dagiti nataoan nga agturay ket agduyos nga agturay nga agpaay iti bukodda a pagimbagan, imbes a sipaparabur, a kas aramiden ti Dios.

Kasta met, ti baro nga ornos ket permanente: ti Israel ket maikkan iti dawdawatenda, ngem idi mabigbigda a dayta ket maysa a pannakaipababa, saandan a makaluk-at manipud iti dayta. “ ‘Ket dacayo umkiscayto iti daydiay nga aldaw a gapu iti ariyo a piniliyo cadacayo; ket ni Jehova dinto sumungbat cadacayo iti daydiay nga aldaw’ ” (1 Sam. 8:18).

Ti Dios ammona ti pagkapsutan dagiti tattaona, ket impadtona nga immun-una a ti Israel ket dumawat iti maysa a nataoan nga ari. Ket inaramidda dayta, ken adu iti nasagradoan a pakasaritaan ket istoria dagiti supapak dayta a pili.

Basaen ti Deuteronomio 17:14–20. Paliiwen a ti Dios ket dina kinuna, “Ikkak ida iti maysa nga ari,” no di ket, dagiti tattaona ti nagkeddeng a kayatda iti maysa nga ari. Ti Dios ket nangikabil kadagiti saripda a mangsalaknib kadagiti tattaona manipud kadagiti sumagmamano a kinadakes ti nataoan a gobierno—nupay, kas impakita ti pakasaritaan ti nacion ken dagiti ar-arina, dagiti saripda ket masansan a di naikankano.

Ti maysa a tao ket kitaenna laeng iti pakasaritaan ti Israel kalpasan nga inkeddengda a maaddaan iti maysa nga ari tapno makitana no kasano iti kinadakes ti nagbalinan dagiti bambanag babaen kadagitoy nga ar-ari. Nupay dagiti dadduma nga ar-ari ket nasaysayaat ngem dagiti dadduma, uray pay dagiti “naimbag” ket nakaaramidda iti dakes (panunotem ni David ken Batseba). Kadagiti adu a kasasaad, ti nacion nagbiag iti sidong ti panangituray iti maysa nga ari a kalpasan iti maysa nga ari nga “inaramidna ti dakes iti imatang ni Jehova” (kitaen ti 1 Ar-ari 11:6; 1 Ar-ari 15:26; 1 Ar-ari 16:30; 2 Ar-ari 3:2; ken dadduma pay.).

Idi ngarud, wenno uray pay ita nga aldaw, amin a nataoan a gobierno ket addaanda iti maysa a banag a pagpapadaan: managbasol a mangiturturay kadagiti dadduma a managbasol. Sigurado a dagiti bambanag ket agbalin a dakes?