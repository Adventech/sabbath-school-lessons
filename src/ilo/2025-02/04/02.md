---
title:  Nimrod ken Nineveh
date:   20/04/2025
---

Ti Eden ket naparsua a kas pagwadan a pagtaengan ti puli ti tao. Idi simrek ti basol, ti Dios ket awan pagpilianna no di ti panangisina iti sangkataoan manipud iti Minuyongan ken manipud iti kayo ti biag, iti agdama.

Iti ruar ti Minuyongan, dagiti tattao ket masapul nga agtrabaho tapno mangipaay kadagiti kasapulan iti panagtuloy ti bukodda a panagbiag. Ti biag ket nagbalin a narigrigat; masapul nga agbiagtayo a nabuyogan iti ut-ot ken babaen iti ling-et ti kidaytayo (Gen. 3:16–19). Dagiti immuna a nagannaktayo ket nagtalekda a ti nainkalintegan nga Ari ket mangipaayto iti maysa a dalan nga agsubli idiay Minuyongan, ket nangyegda kadagiti datdaton idiay ruruangan ti Eden iti matalek a panangpadpadaan iti pannakasubbot nga impaay ti Dios idiay mismo a panangrugi ti natnag a lubong.

“Ti Minuyongan ti Eden ket nagtalinaed a nabayag ditoy daga kalpasan a ti tao ket nagbalin a maysa a naibelleng manipud kadagiti makaay-ayo a daldalanna. . . . Ditoy dimteng da Adan ken dagiti annakna tapno agdaydayawda iti Dios. Ditoy pinabaroda dagiti sapatada a panagtulnog iti dayta linteg a nasalungasing nga isu iti nangpapanaw kadakuada manipud Eden. Idi ti allon ti basol ket nagsaknap iti lubong, ken ti kinadangkes ti tattao ti nangikeddeng iti pannakadadaelda babaen iti maysa a layus ti danum, ti ima a nangimula iti Eden ket innalana nga inyadayo dayta manipud iti daga. Ngem iti maudi a pannakaisubli, inton addan ti ‘maysa a baro a langit ken maysa a baro a daga, dayta ket maisublinto a nadaydayag ti pannakaarkosna ngem idi punganay.”—Ellen G. White, Patriarchs and Prophets, p. 62.

Nupay kasta, dagiti dadduma ket nagtrabahoda iti inaramid ti tao a “solosyon” kadagiti kabarbaro a nasarakan a parparikut, ket makitatayo ti pannakayanak ti estado ti ciudad, maysa a gandat a mangpataud iti maysa a nalaklaka a biag, ken nalabit a tapno padasen nga alaen manen daydiay napukaw idiay Eden.

`Basaen ti Genesis 10:1–12. Daytoy iti pakasarakan iti panangiyammo ti Biblia kadagiti adu a kangrunaan a napolitikaan a pwersa a masarakan iti dadduma a paset ti Biblia, pakairamanan ti Ninive ken Babilonia. Iti adda nga ammotayo maipapan kadagiti paset dagidiay a ciciudad iti ud-udina, ania iti kapanunotan a madagdaguptayo manipud kadagitoy a teksto?`

Dadduma ket nabasada ti maipapan ken Nimrod ken dinagdagupda nga isu ket maysa a natakneng a banwar, kas la kadagiti managparmek a banwar iti sarsarita dagiti pagano. Ngem idi iladawan ti Biblia isuna a kas “maysa a mannakabalin ti daga,” ken maysa “a mannacabalin a mangnganup idi iti imatang ni Jehova,” dayta ket saan a maysa a pammadayaw. Ni Nimrod ket dakkel iti bukodna a panangpattapatta, ken agtakder isuna iti “sango” ti Apo iti panangkita a libakenna ti Dios. Ti makitatayo kadagitoy a teksto ket ti panagwaras ti yaalsa a maibusor iti Dios, maysa a yaalsa nga adda agingga nga amin a yaalsa ket mamimpinsan a mapukawto nga agnanayon.

`Apay a ti basol a yaalsa a maibusor iti Dios ket nasiksikap nga amang ngem iti nalabit a pannakaammotayo? Kasano iti pannakasalaknibtayo kadagiti bagbagitayo a maibusor iti daytoy nataoan unay a kababalin?`