---
title:  Komentaryo Dagiti Mannursuro
date:   25/04/2025
---

### Paset I: Pakabuklan

**Kangrunaan a Teksto:** Daniel 7:14

**Sentro ti Adal:** Gen. 12:1–9.

Idi pinarsua ti Dios ti daga, Isu ket addaan iti maysa a plano ti kinaragsak ken ayat agpaay kadagiti tattao nga agbiag ditoy. Nupay kasta, imbes a tungpalenda ti plano ti Dios agpaay kadakuada, dagiti tattao natnagda iti sulisog a panangpili iti bukodda a wagas. Iti sumaruno a dua nga ad-adal, intayo adalen no kasano a dagiti nasnacion ket saan a nagballigi a mangsapul iti nalinteg a dalan ken no kasano nga imbagnos ti Dios dagiti tattao iti balubalda a mangsapul iti lawag idiay kasipngetan. Daytoy a sipnget ket pinataud ti bukodda a tarigagay agpaay iti bukodda a gobierno.

Ti tarigagay agpaay iti bukod a gobierno ket immuna a naipaduyakyak idiay Minuyongan ti Eden, idi a da Adan ken Eva, babaen ti impluwensya ti uleg, ket sinukirda ti Dios ket natnagda babaen ti sulisog ti tarigagay nga agbalin a “ ‘kas Dios’ ” (Gen. 3:5). Iti supapakna, da Adan ken Eva, kas natnag a tattao, ket nagun-odda ti pannakaammo iti basol ket iti kasta napukawda ti namoralan a pannakabalin a mangpili iti imbag iti ngatoen ti dakes (Gen. 3:22). Iti ud-udina iti immun-una a pakasaritaan ti sangkataoan, dagiti tattao ti Babel ket inkeddengda a mangpatakder iti maysa a torre tapno makaasidegda iti ruangan ti Dios (“Bab-El”) idiay langit tapno, no mabalin, ket agawenda ti lugar ti Dios (Gen. 11:1–4). Ngem dagiti agbangbangun iti Babel naulawda ket, kas bungana ti pagpagarup, ti Dios inwarawarana ida iti rabaw ti daga.

Uray dagiti tattao ti Israel ket pinadasda nga iturayan dagiti bagbagida, ket imbes nga arakupenda ti paglintegan ti Dios, kimmitada iti maysa nga ari manipud kadagiti lallaki iti tribuda. Ti Dios simmungbat iti amin dagitoy nataoan a tignay a nabuyogan iti nadiosan a longalong. Umuna, ti Dios inayabanna ni Abraham nga agbalin a bendicion kadagiti nasnacion. Kalpasanna ti Israel ken, iti ud-udina, ti iglesia ket naayaban nga agsaksi kadagiti nasnacion maipapan iti pagarian ti Dios. Maibusor iti sulisog nga agdas-al iti nataoan a pannakabalin tapno bangunen dagiti pagpagarian ditoy daga, ket iti kasta matnag iti sipnget, ti Biblia iyegna ti namnama ti pagarian ti Dios, ti kakaisuna a lawag nga agpaay kadagiti nasnacion.

### Paset II: Komentaryo

**Adan ken Eva**

Idiay Minuyungan ti Eden, ti istoria ti panagsarak ni Eva ken ti uleg ket iparangarangna ti ramut ti gapu a saan a panagballigi ti tao; dayta ket, ti tarigagay a mangsukat iti Dios. Ti uleg ti immuna a nagparang iti istoria. No isu agsao, isu ket kas la Dios, ti Namarsua a Mismo. Ti uleg “kinunana” (Gen. 3:1), kas iti Dios a “kinunana” iti sangapulo a daras idiay istoria ti Panamarsua. Isu met laeng a langa ti verbo a wayyo’mer, “Isu kinunana,” ti naaramat kadagitoy nga istoria. Ti pannakaisurat ti sasao ket makariribok, ta ti suheto ti verbo “isu kinunana” ket saan a naibaga. Kinaagpaysoanna, daytoy laeng ti kasasaad iti amin a teksto a ti suheto ket saan a nalawag unay a naited. Ken tapno manayonan ti pannakariribok, ti verbo ket nasakbayan pay babaen ti nagan nga Elohim, “Dios,” a mangted iti kapanunotan a ti Dios ket agsasao. Ti teksto ti Hebreo ket addaan kadagiti sumaganad a panagsasaruno dagiti sasao: “ti Dios [isu] kinunana iti babai.” Gapuna, agparparang a ti uleg ket kas la sinukatanna ti Dios.

Makapangayangay unay, isu met laeng a pasamak ti napasamak idi a ti babai ket nagaramid iti panangsukir iti Dios. Dagiti sasao a mangiladladawan iti kababalin ti babai, “ti babai nakitana . . . a nasayaat” (Gen. 3:6), ket palagip iti panangamiris ti Dios iti Parsuana: “ti Dios nakitana a . . . naimbag” (Gen. 1:4, 10, 12, 18, 25, 31). Daytoy a pannakayallangogan iti nagbaetan dagiti sasao ti Dios ken sasao ni Eva ket isingasingna a sinukatan ni Eva ti nadiosan a Namarsua iti bukodna a kapanunotan. Pudno unay, ti kababalin ti babai ket kas la Dios: “Pimmuros iti bungana ket nangan, casta met iniccanna ni asawana ket isu nakipagcaan met” (Gen. 3:6). Dagitoy tallo a verbo (nairigda iti adaw) ket naikaduada laeng iti Namarsua. Ti Dios nangted iti makan (Gen. 1:29). Ti Dios “innalana” ti lalaki (Gen. 2:15) ken ti Dios “innalana” ti maysa kadagiti paragpagna (Gen. 2:21). Gapuna, ni Eva impakitana ti bagbagina a kas Namarsua ken iti maymaysa a dasig inyulogna ti “paglinteganna” iti ngatoen ni Adan.

Iti ud-udina, agpadpada a da Adan ken Eva ket gandatenda nga alaen ti lugar ti Dios idi naammoanda a lamolamoda. Ti teksto ti Biblia ipadamagna a “nagdaitda cadagiti bulong ti higos ket inaramidda a bidangda” (Gen. 3:7). Ti verbo nga “inaramid” ket naaramat laeng a naisilpu iti Dios, ti Namarsua (Gen. 1:31; Gen. 2:2, kdp.). Napateg unay, da Adan ken Eva ket gandatda a risoten ti parikutda babaen iti panangikabilda kadagiti mismo a bagbagida iti lugar ti Dios, ti Maysa a Nadiosan, maysa a tignay nga inrugin nga inlongalong ti babai. Makariribok a ti agassawa ket timmiponda itan iti plano ti uleg, nga isu a mangagaw iti paset ti Dios. Ti tabbaawda ket naisingasing met iti pannakaiyallangogan ti sao nga ‘arom, mangiladladawan iti “kinalamolamoda,” ken ti sao nga ‘arom, mangiladladawan iti “kinasikap” ti uleg (Gen. 3:1).

**Dagiti Nangbangun iti Babel**

Ti balikas a naaramat a mangiladawan iti trabaho dagiti agbangbangun iti Babel ket yallangoganna ti istoria ti Panamarsua, iti sigagara a gandat a mangbaliktad iti trabaho ti Panamarsua ken sukatan ti Dios ti Panamarsua. Siguden a daytoy a gandat ket naipakita iti listaan dagiti kaputotan ni Noe nga iti dayta, ti pamuon ti pagarian ni Nimrod a Babel ket naiyammo babaen ti teknikal a sao a re’shit “nangrugian” (Gen. 10:10), nga isu a nangyallangogan iti istoria ti nadiosan a Panamarsua (Gen. 1:1). Ni Nimrod, a ti kayat a saoen ti naganna ket “umalsakami,” ket naiparang a kas namarsua iti Babel, kas iti Dios nga Isu ti Namarsua kadagiti langlangit ken ti daga.

Iti istoria ti torre ti Babel, mapaliiwtayo ti isu met laeng a panagagaw. Ti sasao, ‘al peney, “iti rabao ti,” nga isu a naaramat a mangitudo iti kasasaad ti daga sakbay ti Panamarsua (Gen. 1:2), ket nagparang manen ditoy (Gen. 11:4). Kabayatan a ti istoria ti Panamarsua ket aggunay manipud iti maysa nga elemento (dandanum) agingga iti kinaadu ken panagduduma, ti Babel ket baliktadenna ti kasasaad a kinaadu iti maymaysa nga elemento. Ti sao ti Dios a, wayyomer ’Elohim, “ti Dios kinunana,” ket nasukatan babaen iti sao dagiti agbangbangun, wayy’omeru, “kinunada” (Gen. 11:3, 4). Ti nadiosan a pannakatungpal ti Panamarsua wayehi, “ket nagadda” (Gen. 1:3), ket nasukatan babaen ti nagun-od ti tao wattehi, “ket adda idi” (Gen. 11:3). Ti nadiosan a bukod a panagtungtong wenno pannakiuman na‘aseh, “Aramidentayo,” ti nadiosan a Namarsua (Gen. 1:26) ket nasukatan babaen ti nataoan a bukod a panagtungtong na‘aseh, “aramidentayo” (Gen. 11:4). Dagiti agbangbangun iti Babel ket addaan iti isu met laeng a plano [ambisyon] a kas ken Eva: kayatda ti agbalin a kas Dios.

**Ti Ayab ken Abram**

Kadagitoy a sasao, ti Dios ayabanna ni Abraham: “ ‘Ket aramidencanto a dackel a pagarian . . . ket padackelecto, ti naganmo’ ” (Gen. 12:2). Ti panangayab ti Dios ken Abram ket sungbat, ken agtakder a maibusor, kadagiti ar-aramid dagiti nangbangun iti Babel. Gapuna, saan nga aksidente a ti ayab ti Dios ken Abram a pumanaw ket napasamak idiay daga ti Ur dagiti Caldeo. Pudno unay a nakaddidillaw a ti kadaanan a ciudad ti Sumeria ti Ur ket masarakan iti probinsya ti Babilonia nga addaan iti kaasitgan a pannakainaig iti pasamak ti Babel.

Ti pannakangngeg ni Abram iti ayab a pumanaw iti lugar a napno iti lagip ti Babel ket adda kaipapananna ken saan koma a mangkellaat kadatayo, saan laeng kadagiti naibatay iti pakasaritaan ken luglugar a gapu, no di ket gapu pay kadagiti nateolohiyaan nga ipasimudaagna. Manipud iti ikkis dagiti mammadto agingga iti napaltiingan nga ar-araraw, ti nadiosan nga ayab a “rummuar iti Babilonia” (ti Griego a nagan nga agpaay iti Babel), ket addaan iti nabayagen a nateolohiyaan a pakasaritaan iti ug-ugali [tradisyon] a naibatay iti Biblia (kitaen iti Isa. 48:20; Apoc. 18:4). Ti nadiosan nga ayab ket saan laeng a kaipapananna ti pannakaispal manipud kadagiti mamarigat a kasasaad ti pannakakayaw, kasta met ti sangkailian a pannakaisubli idiay Naikari a Daga, no di ket ipakpakitana pay ti panagsubli iti tulag.

Dagiti nangbangun iti Babel ket kayatda a mangaramid iti agpaay kadagiti bagbagida a maysa a dakkel a nagan ken mangaramid kadagiti bagbagida iti maysa a naisalsalumina a sangalubongan a nacion (Gen. 11:4). Ngem ti Dios ti mangaramid iti maysa a nagan a dakkel ken ti Dios laeng ti nangaramid iti maysa a matudtudo a nacion a dakkel ken naisalsalumina a naidumduma kadagiti dadduma a nasnacion. Makapangayangay unay, ti verbo nga “inaramid” ket maysa a kangrunaan a sao iti istoria ti Panamarsua, nga idiay nga agparang iti pito a daras, agraman ti Dios a kas suheto (Gen. 1:7, 16, 25, 26; Gen. 2:2 [2x], 3). Isu met laeng a verbo ti naaramat iti tallo a daras a mangiladawan iti aramid dagiti nangbangun iti Babel (Gen. 11:4, 6 [2x]), ken maysa kadakuada, ket matudtudo a nainaig iti “naganda” (Gen. 11:4). Ti Babel nagtakder, ngarud, iti lugar ti Namarsua. Ti ayab ken Abram ket isublina ti kalintegan ti Dios. Ti laeng Dios, kas Namarsua, ti napudno unay a makabalin a “mangaramid”; ken ti Dios laeng ti makabalin a “mangaramid iti maysa a nagan.” Mainayon pay, ti laeng nagan ti Dios ti nailadawan a kas “naindaclan” (Jos. 7:9).

**Ti Bendicion ni Abram**

Ti sao a barak, “bendicionan,” ket maysa a kangrunaan a sao iti panangayab ti Dios ken Abram, nga idiay ket agparang iti lima a daras. Ti panangaramat daytoy a sao ket nangnangruna a mabigbigbig idiay libro ti Genesis, nga idiay ket agparang iti 88 a daras (a maidilig iti 356 a daras iti dadduma a paset ti Hebreo a Biblia). Ti kapanunotan dagiti Hebreo iti “bendicion” ket masansan a maikadua iti manamnama a kinabunga (Gen. 1:21–23). Gapuna, ti ayab ken Abram ket baliktadenna ti kapanunotan ti Babel. Maibusor kadagiti nangbangun iti Babel, nga isu nga agtukiad a sumurot iti nadiosan a plano ti panamarsua nga agpaadu, ti bendicion ni Abram ket isublina dagiti pwersa ti panamarsua ken ti kari ti masakbayan.

Kabayatan a dagiti nangbangun iti Babel ket binangunda ti talgedda kadagiti bagbagida laeng, ti panangbendicion kadagiti nasnacion ket namimpinsan nga agdas-al iti bendicion ti Dios ken Abram. Ti napateg a rason iti daytoy a bendicion ket agdas-al iti maysa a masakbayan a pasamak a naibatay iti pakasaritaan:

“ ‘benditodanto kenca amin dagiti caputotan iti daga’ ” (Gen. 12:3). Ti sasao a “kenka” ket kaipapananna “iti kapuonam” wenno “babaen ti kapuonam.” Dayta ket, saan a “ken Abram” a ti bendicion ket magun-od, no di ket “iti kapuonan” ni Abram, a daytoy ket isu met laeng a “kapuonan” a naibatay iti Misias iti Genesis 3:15, nga iti daytoy a ti tekstotayo ket addaan kadagiti adu a pumada a sasao, grammatical forms, ken panagkakadua dagiti sasao ken dagiti tema. Isu met laeng a pagsasao ti inaramat ni Pablo a mangiladawan iti sapasap nga epekto ti tulag “ken Cristo Jesus” (Gal. 6:15).

### Paset III: Panangipakat iti Biag

**Panangsukat iti Dios.** Iti pannakaammo a ti kababagas ti panagbasol ket iti panangsukat iti Dios, damagem iti bagim daytoy a saludsod, Kasano, no saantayo a naannad, a ti Dios ket mabalin a masukatan iti amin a tukad ti biagtayo? Pagiinnadalan dagiti sumaganad a paset iti klasem.

Kadagiti sasaom: no agulbodka, aglemmengka, wenno ballikogen ti maysa a kinapudno. Sinukatam ti pudno (ti makita ti Dios) iti bersionmo iti dayta. No agpannakkelka, gagangay a sobsobraam ti pategmo a pakadadaelan ti karrubam wenno uray pay pakadadaelan ti Dios a Mismo, kas iti inaramid ni Nabucodonosor idi a binangunna ti ciudad ti Babilonia (Dan. 4:30).

Iti trabahom: no agtrabahoka iti nalablabes, dika ikankano dagiti linlinteg ti salun-at wenno ti pamilyam a makasapul iti kaaddam ken imatangmo. No nasadutka, agaramidka iti saan a nasayaat a trabaho. No agkusitka, no agkopyaka, takawem ti trabaho wenno dagiti takuat dagiti sabali a tattao, nga agpampamarangka a kukuam dagita.

Iti relihiyonmo: no agdayawka iti sabali a tao wenno maysa a banag a saan a ti Dios, mabalin a kuarta, trabaho, lugan, balay, wenno ta bagbagim, iti kasta agdaydayawka iti ladladawan.

**Panangsungbat iti Ayab ti Dios.** Iti pannakaammo a ti panangsukat iti Dios ket basol, ania ti maaramidam tapno palubusam ti Dios a mangikkat iti bukodmo a bagi manipud iti trono ti pusom ket ipatugawmo ti Dios a Mismo iti trono? Mangsapul kadagiti pagwadan idiay Biblia a mangipaduyakyak iti daytoy nadiosan nga ibaballaet.

Pagiinnadalan ti sungbat ti Dios iti basol ti tao; utoben iti isyu a panangsukat—idinto ta ti Dios pinilina ti matay iti lugarmo tapno mabalin nga agbiagka. Utoben dagiti masinnunuo a paspasamak iti pakasaritaan ti Israel a kadagita, ti Dios ket nagtrabaho agpaay kadagiti tattao (kas pangarigan, ti Panamarsua, ti Exodo [Iruruar], ti panangkayaw ti Babilonia, wenno masinnunuo a panpanawen a ti Dios ket nakilaban agpaay kadagiti tattaona [Exo. 14:14], ken dadduma pay).

`Notes`