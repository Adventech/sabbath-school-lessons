---
title:  Ti Ayab ken Abraham
date:   21/04/2025
---

Iti maikasangapulo a kapitulo ti Genesis, makitatayo ti pannakayanak dagiti nadumaduma a nasnacion. Ti sao a gagangay a naipatarus a “nasnacion” ket goyim, nga isu a mabalin met a mangitudo kadagiti Gentil. Ti Genesis 10 ket ibagana kadatayo a ti nataoan a puli ket nabingbingayda kadagiti dagdaga, pagsasao, pampamilya, ken “nasnacion” (Gen. 10:5; kitaen pay ti Apo. 14:6).

Nganngani dagus kalpasan iti pannakayammo daytoy a kapanunotan, ti Dios inayabanna ni Abraham a rumuar manipud iti maysa kadagidiay a nasnacion tapno agbalin a maiduma manipud kadakuada ken manipud iti adda nga itakderanda.

`Basaen ti Genesis 12:1–9. Apay nga inayaban ti Dios ni Abram (iti ud-udina Abraham) a rumuar manipud iti ili a nakayanakanna?`

Ti Dios insangratna nga aramaten ni Abraham a mangipasdek iti maysa a nacion nga agtakder a maiduma kadagiti nataoan a pagpagarian. Saanda a maaddaan iti maysa nga ari no di laeng ti Dios a Mismo. Dagiti tattao ket ipakitada koma no ania iti mapasamak no ti nataoan a puli ket agsublida iti Namarsuada. Ti Israel ket naipasdek tapno agbalin a maysa a bendicion ti “ ‘amin dagiti caputotan iti dagad’ ” (Gen. 12:3). Ti Dios ket imbokbokna kadakuada ti silaw ken dagiti gundaway a saan a nakita iti lubong nanipud, nalabit, sakbay ti Layus.

`Basaen ti Deuteronomio 4:5–9. Ania ti ibagbaga ti Apo kadagiti annak ni Abraham, ti nacion a nagbalin a maysa a nakatungpalan ti kari nga inaramid ti Dios ken Abraham?`

Daytoy ket saan a maymaysa a tao a mangaw-awit iti panagsaksi iti maysa a komonidad; daytoy ket maysa a sibubukel a nacion a, babaen iti panagtitimpuyog a panagtrabaho ken iti pannakitunos iti Dios, ket maipakita ti dayag ti Kababalinna. Paliiwen pay, kadagiti sasao a naibaga kadakuada a saan laeng nga “al-alagaden ken panangukom” ti inted ti Dios kadakuada nga isu a namagbalin kadakuada a naisangsangayan unay, no di ket ti panangtulnogda kadagitoy a mamataud kadagiti dadduma a nasnacion nga agkuna, “ ‘ “Pudno unay a daytoy dackel a nacion masirib ken mannacagaw-at nga ili” ’ ” (Deut. 4:6). Uray pay no kasano a nakaskasdaaw dagiti kinapudno a naited kadagiti tattao, ti saanda a panagballigi nga agbiag a maitunos kadagitoy, tapno tulnogenda, ket mangyeg ketdi iti lunod imbes a bendicion ken patay imbes a biag.

`Kasano nga iti isu met laeng a principio, a saan laeng nga iti pannakaammo kadagitoy a kinapudno no di ket ti panangtungpal kadakuada, ket maipakat kadatayo kas Adventista ita nga aldaw?`