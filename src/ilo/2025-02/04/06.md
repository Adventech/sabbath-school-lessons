---
title:  Maysa a Silaw Kadagiti Gentil
date:   24/04/2025
---

Ti kangrunaan a panggep nga isu a nangipasdekan ti Dios iti nacion nga Israel ket saan a tapno babalawen dagiti dadduma a paset ti lubong, no di tapno isalakan dayta. Sigurado, kaaduan kadatayo ket makarikna iti pannakakondenar no maipasangotayo iti nalinteg a kababalin iti maysa a tao; isu a ti kaadda ti Israel ket nagserbi a mangipaganetget iti basol ken kinaimbubukodan dagiti nasnacion iti likmutda. Dagiti mamati nga agbibiag a maitunos iti Dios ket ipaganetgetda ti nalinteg a Kababalinna, nga isu a gagangay a mangiturong iti kombiksion. Iti pagwadan, ti biag dagiti tattao a “salimetmetanda dagiti bilbilin ti Dios” (Apo. 14:12) ket iparangda koma ti kababalinna.

Nupay kasta, no dagiti Israelita ket nagtignayda koma a kas iti rumbeng ken inaramidda iti naibaga nga aramidenda, dagiti nasnacion ket napanda koma kadakuada a sikakappia, a mangsapul iti ad-adu pay a panangammo maipapan kadakuada ken iti Diosda. Nakalkaldaang laeng, kas iti impakita ti panangkayaw dagiti taga Babilonia, dagitoy a nasnacion immayda ketdi a makigubat.

Pudno unay, ti namimpinsan a pakakitaan iti kababalin ti Dios, ket ni Jesus—ti kakaisuna a tao nga addaan iti naan-anay a panangipaduyakyak iti dayta. Ngem ti naan-anay a pagwadan ni Jesus, a sigurado a nangyeg iti kombiksion dagiti puso, ket naisangrat a kas maysa nga awis (kitaen ti Juan 3:16–21).

Ti namimpinsan a panggep iti pannakaipasdek iti nacion nga Israel ket isu met laeng a kas iti panggep ti Dios iti panangipasdekna iti iglesia: Tarigagayna nga aramaten dagiti tattaona a mangyasideg kadagiti managbasol a mapan ken Cristo. Ti ayab ti damdamag dagiti tallo nga angel, a naited babaen ti Iglesiana, ket rumuar, saan nga iti sumagmamano a napili no di ket “cadagiti agnaed iti rabaw ti daga, ken cadagiti amin a pagpagarian ken capututan, ken pagsasao ken ilili” (Apo. 14:6). Ti Apocalipsis 18:1 ket ipadtona a ti sibubukel a daga ket masilawanto iti dayag ti Dios sakbay iti panagsubli ni Cristo.

**Ania ti isuro dagiti sumaganad a teksto kadatayo maipapan iti naisangrat a paset dagiti tattao ti Dios iti daytoy a lubong? Kasano iti panangipakattayo kadagitoy a principio kadagiti mismo a bagbagitayo?**

`Num. 14:17–21`

`Isa. 42:6; Isa. 49:6; Isa. 60:3`

`Apo. 18:1–4`

`Basaen manen ti Apocalipsis 18:1–4, ti ayab nga agpaay kadagiti “tattaoc”; dayta ket, dagiti tattao ti Dios, a rummuar manipud iti Babilonia. Kasano iti pannakapasamak dayta? Iti sabali a pannao, kasano a datayo, kas maysa nga iglesia nga awan iti uneg ti Babilonia, ket maaramat ti Dios a mangayab kadagiti tattao ti Dios nga adda pay laeng idiay Babilonia a rumuar?`