---
title:  Adalen Pay
date:   25/04/2025
---

Basaen ti Isaiah 44:24–45:13.

“Sagbabassit idi damo iti nalimed ken naulimek a pamay-an ngem idi kuan limmatlatak iti idedegdeg ti pigsana idi natengngelnan dagiti panpanunot dagiti tattao, “ti palimed ti kinadakes” impagnana ti naallilawan ken natabbaawan nga aramidna. Istay di nadnadlaw, dagiti ug-ugali a pinapagano, natumponganda ti dalanda a simrek iti uneg ti iglesia Cristiana. Ti espiritu ti pannakiin-innabuloy ken itutunos ket naatipa pay laeng iti bassit a tiempo gapu iti nadawel a pannakairurumen nga inibtoran ti iglesia iti babaen ti kinapagano. Ngem iti isasardeng ti pannakairurumen, ket ti kina-Cristiano simrek kadagiti pangukoman ken palacio dagiti ar-ari, ti iglesia inwalinna ti napakumbaba a kinanakman ni Cristo ken kadagidi apostolesna ket insukatna ti kinapasindayag ken kinatangsit dagiti papadi ken agtuturay a pagano; ket iti saad dagiti bilbilin ti Dios, insunona dagiti kapkapanunutan ken ug-ugali ti tao. Ti sinsinan pannakakonvertir ni Constantino idi damo ti maikapat a siglo pinataudna ti dakkel a rag-o; ket ti lubong a nabadoan iti langa ti kinalinteg, simrek iti iglesia. Ita ti aramid ti kinadakes ket napardas a rimmang-ay. Ti kinapagano, nupay nagpakita a kasla naabak, isu ketdi ti nagballigi. Ti espirituna tinengngelna ti iglesia. Dagiti sursuro, ceremonia, ken an-anitona naiserrekda iti pammati ken panagdaydayaw dagiti nagkunkuna a pasurot ni Cristo.”—Ellen G. White, The Great Controversy, pp. 49, 50.

Iti maitunos iti saludsod idiay maudi nga adal ti Mierkoles, saan kadi nga agpeggadtayo amin, nangnangruna no ad-adda a nabaybayagtayo ditoy, a mangisina iti “napakumbaba a kinanakman ni Cristo ken kadagidi apostolesna” nga agpaay iti kinapasindayaw, pannakabalin, pammadayaw, ken dagiti sulisog ti lubong? No ipagaruptayo a saan, al-allilawentayo dagiti mismo a bagbagitayo.

**Salsaludsod a pagiinnadalan:**

`Idi kinayawan ti Dios dagiti tattaona idiay Babilonia, dayta ket maysa a matudtudo unay a nasaem a kanito. Ni Abraham ket naayaban a rumuar manipud Caldea tapno mangipasdek iti tattao ti tulag a kas silaw agpaay iti planeta, ket itan naalada a naiyadayo a nakakawar. Iti panawen ti pannakakayawda, ti Dios impakitana iti Israel no ania koma iti napasamak no nagtalinaedda koma a matalek. Ni Nabucodonosor, ti mismo nga olo ti maysa a sistema a namimpinsan a maisupadi iti Dios, ket napan ken Cristo (Daniel 4). Iti panagpatingga ti pannakakayawda, ti Dios pinatanorna ti maysa nga ari a taga Persia tapno agserbi a kas maysa a mangyanninaw ken Cristo, nangpalubos kadagiti tattaona manipud iti Babilonia ket insublina ida idiay Naikari a Daga. Ni Ciro ket saan a maysa nga Israelita, ngem nupay kasta ti Dios ti nangpili kenkuana a mangipaduyakyak iti plano ti pannakaisalakan iti lubong kabayatan nga insublina dagiti tattao ti tulag ti Dios idiay Jerusalem. Ania dagiti ad-adal a masursurotayo no kasano iti panangkita ti Dios iti sangkataoan manipud iti kinapudno nga ita ket ar-aramatenna dagiti tattao nga adda iti ruar ti Israel a mangileppas kadagiti kalatna?`

`Nalabit nga awantayo idiay Babilonia, ngem kasano ngata iti kaadu ti Babilonia iti adda iti unegtayo? Kasano a mabigbigtayo daytoy a parikut, ken kalpasanna, kasano iti panagbalbaliwtayo?`