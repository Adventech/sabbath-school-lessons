---
title:  "Dagiti Nasnacion: Paset 1"
date:   19/04/2025
---

### Basaen Agpaay ti Adal ita a Lawas

Gen. 10:1–12; Gen. 12:1–9; 1 Sam. 8:4–18; Mat. 20:25–28; Apo. 18:1–4.

> <p>Paset a Mayulo</p>
> “ ‘Ket isu naiccan iti panagturay, ken dayag, ken maysa a pagarian, nga amin dagiti il-ili, nasnacion, ken pagsasao agservida coma kencuana: ti panagturayna agnanayon a panagturay a dinto mapalabas, ket ti pagarianna dinto maduprac’ ” (Daniel 7:14).

Ti libro ti Apocalipsis ket ipakitana kadatayo dagiti solosyon ti Dios iti natnag a lubongtayo. Kadagiti maudi a kapitulo, ti gundaway nga umasideg iti kayo ti biag ket maisubli, ti lunod ket maikkat, ket maawattayo manen iti imatang ti Dios. Ti Apocalipsis, iti sumagmamano a wagas, ket isu ti libro ti Genesis iti pabaliktad, nga isu ti gapu no apay a ti Genesis ket agtalinaed a maysa a napateg a tulbek iti pannakaawat no kasano a napaadda dagiti parparikut ti lubong idi un-unana.

Maysa kadagiti kangrunaan nga isyu iti Daniel ken Apocalipsis ket ti nailubongan a gobierno, maysa a panagsasaganad ti nataoan a gandat a mangtengngel iti maysa a planeta nga umiso unay a kukua ti Dios ken Isu a mamimpinsan nga agturay iti kinalinteg—iti kanito a daytoy nakabutbuteng a pasamak ti basol ken yaalsa ket agnanayonen nga agpatingga.

Maysa nga atiddog unay a proseso ti mangiturong iti daytoy a kanito, saksaklawenna ti rinibribu a tawtawen iti nataoan a panangpadpadas iti bukod a gobierno. Saanda a pulos a nagkurri; uray pay dagidiay a nangipakita iti kangangatoan a pagwadan ket kankanayon latta a nagkurangda, masansan a nakaam-amak a panagkurang kadagidiay a pagwadan. Nagadu iti nakalkaldaang a pakasaritaan ti sangkataoan iti panaglabas ti rinibu a tawtawen ket awan a pulos no di is-istoria dagiti nakalkaldaang nga inyeg dagitoy saan a naballigi a sistema kadatayo. Ken dayta ket dumakdakes laeng agingga a ti “agnanayon a pagarian” ti Dios (Dan. 7:27) ket maipasdek iti kamaudiananna.

_*Adalen ti adal ita a lawas tapno maisagana agpaay ti Sabado, Abril 26._