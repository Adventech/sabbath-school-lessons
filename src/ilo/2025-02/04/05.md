---
title:  Dagiti Agtuturay Kadagiti Gentil
date:   23/04/2025
---

Ti panangtratar ti Dios iti Israel ket mangipaay iti adu a kapanunotan iti panangtratarna iti iglesia ti Baro a Testamento. Kinaagpaysoanna, iti adu a wagas, ti nacion nga Israel ket nagserbi a mangyanninaw kadagiti biddut ti iglesia. Dagiti Cristiano, adayo manipud iti pannakaikari a mangako iti aniaman a kita ti nangatngato a kinatan-ok ngem iti nagkauna nga Israel, ket nalaka unay a maapektaran kadagiti isu met laeng a sulisog agingga ita.

`Basaen ti Mateo 20:25–28. Ania a biddut ti imballaag ni Jesus a liklikan dagiti adalanna iti panangipasdek iti trabaho ti Nacristianoan nga iglesia?`

Ti Israel ket dinawatna iti maysa a nataoan nga ari, maysa a kiddaw a nangiturong iti namoralan a panagpababa ti nacion. Dagiti ar-ari ket in-inut nga ad-adda a nagbalinda a nadangkes agingga nga impalubos ti Dios dagiti taga Babilonia a nangkayaw kadagiti tattaona a kas banag a mangilinteg kadakuada.

Maysa a banag nga umas-asping ti napasamak iti pakasaritaan ti iglesia Cristiano. Uray no saanda nga inaramid dagiti bagbagida a kas iti nacion dagiti Gentil, idi dimteng ni Constantino iti turay ken imbagana nga isu ket maysa a Cristiano, nabang-aran dagiti mamati: nagpatinggan ti pannakaidadanes! Dayta a mismo ket maysa a bendicion, ngem kalpasanna napanunot ti iglesia a nalabit a mabalinda nga aramaten ti pannakabalin ti emperador iti bukodda a pagimbagan.

Adu dagiti dadakkel a panagsusupiat a bimtak kadagiti Cristiano idi maikapat a siglo, ket idi masarakan ti iglesia ti bagbagina a dina kabaelan a risuten ida, dagiti pakpakaasi ket naaramid iti emperador tapno bumallaet. Manipud iti daytoy a punto ken dagiti simmarsaruno, ti obispo ti Roma ket ngimmato iti kinalatakna, a sigud ket maysa isuna a nataengan nga obispo kadagiti kapadana. Kiniddaw ti iglesia iti estado a bumallaet kadagiti narelihiyosoan a bambanag, ket apaman a simrek ti saka ti estado iti ruangan, dagiti bambanag ket dimmakdakesda.

Kas iti Israel idi un-unana, adu kadagiti kasisipngetan a kapitulo iti pakasaritaan ti Cristiano ket direkta a bunga ti pannakikompromiso ti iglesia iti lubong. Kas iti Israel a nagturong iti panagdaydayaw iti ladladawan ken dagiti ar-arina a nagbalinda a dakes gapu iti ayatda iti pannakabalin—agingga iti ponto a panangidaton kadagiti ub-ubbing kadagiti ladladawan—ti iglesia ket in-inut nga inawatna dagiti adu a wagas ken pamay-an ti maysa a pagarian ti pagano agingga iti ponto a dagiti adu a matalek a mamati ket napapatayda agsipud ta nakitada a kas mangam-ames iti institosyon ti iglesia ken estado.

`Iti bukodyo a kultura, iti bukodyo a sociedad, ania dagiti wagas a dagitoy isu met laeng a sulisog ket mabalin a pagpeggadenda ti kinapudno ti pammatitayo?`