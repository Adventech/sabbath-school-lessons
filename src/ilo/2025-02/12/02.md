---
title:  Daniel 2 ken ti Naibatay iti Historya a Panangkita iti Padto
date:   15/06/2025
---

Maysa kadagiti kapipigsaan a padto iti amin a Sursurat ket Daniel 2. Naisurat iti nasurok a lima gasut a tawtawen sakbay ni Cristo, ti mammadto implastarna ti pakasaritaan ti lubong, mangrugi iti panawenna idiay Babilonia, kalpasanna idiay Medo-Persia, Grecia, Roma, ken ti pannakabingaybingay ti Roma kadagiti nasnacion ti moderno a Europa a kas iti kaaddada ita nga aldaw.

Kinaagpaysoanna, iti panangsarita maipapan kadagitoy a nasnacion ti Europa, maysa a teksto kunana a “ ‘didanto agdedecket iti maysa ken maysa, cas met laeng ti saan a panaglaoc ti landoc ken damili’ ” (Dan. 2:43). Daytoy a padto ket nakaskasdaaw iti pannakatungpalna. Dayta ket, iti laksid ti amin a kita ti panagaassawa dagiti tattao (manipud piprincipe agingga kadagiti buybuyot) kadagitoy a nasnacion, nagtalinaedda a nasinasina.

Kas pagarigan, ti pagarian ti Britania ket maawagan iti The House of Windsor, maysa a nasayaat a nagan iti Ingles. Nupay kasta, dayta a nagan ket medio nabiit pay a naited—kinapudnona, idi 1917. Sakbay dayta, ti pamilia ket naawagan iti Saxe-Coburg-Gotha, maysa a masinnunuo a nagan iti Aleman, agsipud ta adu kadagiti naarian a Britania—babaen ti pannakilangen “iti capuonan ti tao”—ket kabagianda iti dara dagiti Aleman. Nupay kasta, dagidiay a pannakaisinggalot iti dara ket saan a makaanay a manglapped kadakuada iti gubat, ket iti kasta ngarud, idi panawen ti Umuna a Sangalubongan a Gubat, gapu ta kayatda nga isina ti bagbagida manipud kadagiti kagurgurada a kabusor, binaliwanda ti nagan iti The House of Windsor.

`Basaen ti Daniel 2:31–45. Ania idi ti tagtagainep ni Nabucodonosor, ken kasano iti panangipatarus ni Daniel iti dayta?`

Dagiti napaltiingan a padto idiay Daniel ket surotenda amin ti pamuon a naiplastar idiay Daniel 2. Dayta ket, dagiti dadduma kadagitoy a padto, kas iti Daniel 2, ket surotenda ti panagsasaruno ti maysa a pagarian ti lubong a kalpasan iti sabali agingga nga ipasdek ti Dios ti agnanayon a Pagarianna (kitaen ti Dan. 2:44; Dan. 7:13, 14). Iti sabali a pannao, dagiti padto ket agtultuloyda iti pakasaritaan iti maysa nga awan pannakapugsatna a panagsasaruno dagiti pagpagarian, mangrugi idi angged ken agpatingga idiay masakbayan, uray pay iti panawentayo. Daytoy ket panangkita a naibatay iti pakasaritaan a panangipatarus iti padto ken isu iti kidkiddawen dagiti teksto. Daytoy a panangaramat iti panangkita a naibatay iti pakasaritaan ket napateg agpaay iti pannakaawat kadagiti paspasamak iti maudi nga al-aldaw, nangnangruna a kas iti pannakaipakitada idiay libro ti Apocalipsis.

`Kasano a paneknekan kadatayo ti Daniel 2 a saan laeng nga ammo ti Dios ti masakbayan no di ket Isu iti mamimpinsan a mangimatmaton iti dayta?`