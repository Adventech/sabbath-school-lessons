---
title:  Agdaydayaw iti Ladawan, Manen
date:   17/06/2025
---

Dagiti estudyante ti Biblia ket nabayagen a nakitada ti panagsilpu ti Daniel 3 ken ti isuro ti Apocalipsis maipapan kadagiti paspasamak kadagiti maudi nga al-aldaw. Ket iti naimbag met a gapu, agsipud ta ti Daniel 3—agraman ti bilin, a madusa iti patay ti saan nga “agdaydayawcayo iti ladawan” (Dan. 3:15)—ket iyanninawna ti isursuro ti Apocalipsis maipapan iti bilin, a madusa iti patay ti agdaydayaw iti sabali a ladawan. “Ket naipalubus kencuana a mangted ti anges iti ladawan daydi animal, tapno daydi ladawan ti animal saan laeng nga agsao coma, no di ket papapatayna dagup dagidi saan nga agrucbab idi ladawan daydi animal” (Apo. 13:15).

`Basaen ti Apocalipsis 13:11–17; Apocalipsis 14:9, 11, 12; Apocalipsis 16:2; Apocalipsis 19:20; ken Apocalipsis 20:4. Ania a pagdumaan nga adda ditoy ti mangiturong kadagiti bilbilin ti Dios a maibusor kadagiti bilbilin dagiti tattao?`

Dagiti tattao ti Dios ket naayabanda nga agdaydayaw Kenkuana a “ ‘nangaramid iti langit ken iti daga, ken iti baybay ken cadagiti ubbog dagiti dandanum,’ ” dayta ket, ti Namarsua, a kas maisupadi iti animal ken iti ladawanna. Dagiti tallo a lallaki a Hebreo, a sangsangoenda ti umas-asping a pangta, ket nagmadida nga agdaydayaw iti aniaman a banag a saan nga Isu ti Namarsua a Dios. Gapuna, uray pay no kasano ti pannakaiduma dagiti paspasamak iti adda a napasamak idiay tanap ti Dura, agraman ti bilin nga agdayaw iti ladawan, a kas maisupadi iti Namarsua, ken iti mapasamak iti sangalubongan agraman iti ayab nga agdaydayaw iti ladawan a kas maisupadi iti Namarsua—ti principio ket agpadpada.

`Basaen ti Roma 1:18–25. (Paliiwen ti panagsilpu ti Roma 1:18 ken Apocalipsis 14:9, 10 maipapan “ti pungtot ti Dios.”) Ania a wagas, ngarud, a ti isyu maipapan iti panagdayaw iti ladawan ket sabali laeng a pannakaipaduyakyak daytoy isu met laeng a principio maipapan no siasino ti mamimpinsan a pangipaayan dagiti tattao iti kinapudnoda?`

Ti panagdayaw ket dina kayat a saoen ti panagruknoy ken panagidaton iti insienso, nupay mabalin a kasta. Agdaydayawtayo iti aniaman a mangtengtengngel iti mamimpinsan a kinapudnotayo. No utobem ti kinasiasino ti Dios, ti Namarsuatayo ken—kalpasan ti naaramidanna nga agpaay kadatayo ken Jesus—kasta met a Mannubbottayo, pudno unay nga Isu laeng ti rumbeng a pagdaydayawan. Aniaman a sabali ket panagdaydayaw iti ladladawan. Nalabit a makatulong daytoy a mangilawlawag kadagiti nadagsen a sasao ni Jesus ditoy: “ ‘Ti saan a makicaddua caniac, isu ti bumusor caniac; ket ti saan a makipagornong caniac agiwara’ ” (Mat. 12:30). Dagiti maudi a paspasamak ket agbalinto laeng a napnoan buya a pannakaipaduyakyak daytoy a kinapudno.