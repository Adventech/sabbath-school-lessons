---
title:  Ti Marka ti Animal
date:   19/06/2025
---

Kabayatan ti panaglabas dagiti tawtawen, ken dagiti maudi a paspasamak, a kas iti bilin ti ipapatay ken ti pannakaipapilit ti marka ti animal ket saan pay a napasamak, dagiti dadduma ket inyebkasda ti duadua maipapan iti panangipatarustayo kadagiti maudi a paspasamak, agraman no kasano a ti Sabado ken Domingo ket mabalin a kangrunaanto iti maudi a panagbinnusor.

Ti libro ti Apocalipsis ket nalawag: mabalin nga agdayawtayo iti Namarsua wenno ti animal ken iti ladawanna. Ket agsipud ta ti maikapito nga aldaw ti Sabado ket isu ti pamuon a tanda—agsubli idiay Eden a mismo (kitaen ti Gen. 2:1–3)—ti Dios a kas Namarsua, saan koma a pagsiddaawan nga, iti maysa nga isyu maipapan ti panangidaydayaw iti Namarsua, ti Sabado ket agbalin a kangrunaan. Kasta met, saan a naiparparna a ti pannakabalin ti animal ket isu met laeng a pannakabalin a nangbaliw iti bilin a Sabado manipud iti aldaw a naibatay iti Biblia nga impanna iti Domingo, nga isu nga awan ti panangipalubos ti Biblia. Iti daytoy a pakasaritaan nga adda iti panunottayo, ti kapanunotan a ti Sabado ken Domingo ket mairaman iti isyu ti panagdaydayaw—manen, mabalin a ti Namarsua (kitaen ti Apo. 14:6, 7) wenno ti animal—ket adda kaes-eskanna. Kasta met, addaantayo idiay Baro a Testamento iti nangiyun-una iti isyu iti nagbaetan ti maikapito nga aldaw ti Sabado ken iti nataoan a linteg.

`Basaen dagiti sumaganad a bersikulo: (Mat. 12:9–14; Juan 5:1–16). Ania nga isyu ti nangiturong kadagiti pangpangulo a mangkayat a papatayenda ni Jesus?`

Idiay Mateo 12, kalpasan nga inagasan ni Jesus ti maysa a lalaki a nagango ti imana iti Sabado (Mat. 12:9–13), kasano ti sungbat dagiti narelihiyosoan a pangpangulo? “Ngem rimmuar dagiti Fariseo ket ninumoda ti maibusor kencuana, no casano coma ti pannacabalinda a pamucaw kencuana” (Mat. 12:14). Patay gapu iti maikapito nga aldaw ti Sabado? Idiay Juan 5:1–16, kalpasan iti sabali manen a datdatlag a panangagas iti maikapito nga aldaw, dagiti pangpangulo “amamsada ni Jesus, agsipud ta aramidenna dagitoy a banag iti aldaw a panaginana” (Juan 5:16).

Patay gapu iti nataoan nga ugali [tradisyon] (awan a pulos idiay Biblia ti mangiparit iti panangagas iti Sabado, kas iti kinaawan a pulos idiay Biblia iti bersikulo a nangikabil iti Domingo iti lugar ti Sabado) a maibusor iti aldaw ti Sabado? Nupay ti masinnunuo nga isyu ditoy ken Jesus ket saan nga agpada a kas idiay maudi a paspasamak, ngannganida agpada: linteg ti tao a maibusor iti linteg ti Dios, ket kadakuada a dua, ti linteg a pagsusikan ket maisentro iti likmut ti Sabado ti Biblia.

`Ipapatay gapu laeng iti maysa kadagiti bilbilin ti Dios? Kasano a ti maysa ket nalakana laeng nga irasonan ti iruruar manipud iti dayta?`