---
title:  Adalen Pay
date:   20/06/2025
---

Basaen ti sursurat ni Ellen G. White, “God’s People Delivered,” pp. 635–652, iti The Great Controversy.

“Kadagiti amin a panawen, inaramid ti Dios ti pannalaknib ken panangispal kadagiti tattaona iti pannakaaramat dagiti nasantoan nga angel. Nakipaset a sireregta dagiti nailangitan a nabiag kadagiti ar-aramid dagiti tattao. Nagparangda a nakawesan kadagiti pagan-anay a nagraniag a kas kimat; immayda a kas tattao, iti kawes dagiti agpagpagna. Nagparang dagiti angel iti langa ti tao kadagiti annak ti Dios. Naginanada, a kas nabannogan, iti sirok dagiti lugo iti matoon. Inawatda dagiti pannakasangailida kadagiti pagtaengan. Nagbalinda a kas mangibagnos kadagiti narabiian kadagiti dalan. Kadagiti im-imada met laeng pinasgedanda dagiti apuy iti altar. Linuktanda dagiti ruangan dagiti pagbaludan, ket winayaanda dagiti adipen ti Apo. Nakawesan iti nadayag a kawes ti langit, napanda a nangitulid iti bato manipud iti tanem ti Mangisalakan.

“Iti langa dagiti tattao, dagiti angeles ket masansan nga addada kadagiti gimgimong dagiti nalinteg; ket sarungkaranda met dagiti paguummongan dagiti nadangkes, a kas iti papanda idiay Sodoma, tapno mangilanad kadagiti ar-aramidda, tapno kitaenda no nalabsandan ti beddeng ti panaganus ti Dios. Pagragsakan ti Dios ti asi; ken maipagpagapu kadagiti sumagmamano nga isu a napudno nga agserservi Kenkuana, Isu ket gawidanna dagiti didigra ket paatiddugenna ti kinatalna kadagiti umariwekwek. Bassit iti pannakaammo dagiti managbasol a bumusbusor iti Dios nga utangda dagiti bukodda a biag kadagiti sumagmamano a matalek nga isu a pagragragsakanda nga uy-uyawen ken idaddadanes.”—Ellen G. White, The Great Controversy, pp. 631, 632.

**Salsaludsod a pagiinnadalan:**

`Basaen ti 2 Timoteo 1:7. Pagsasaritaanyo dagiti bambanag iti padto a nangriribuk unay kadakayo. Kasanotayo a pukawen ti espiritu ti buteng ken masarakan ti mensahe ti namnama ti Dios uray iti tengnga dagiti padto a mangsarita maipapan iti pannakaidadanes a gapu iti pammatitayo?`

`Nupay iti agdama ket mabalin a narigat a makita no kasano a ti Sabado ken Domingo ket agbalin a sango ken sentro dagiti maudi a paspasamak, kitaenyo no kasano iti kapardas ti panagbalbaliw ti lubong. Ania koma ti isuro kadatayo daytoy a kinapudno maipapan iti saan a panangibatay iti pammatitayo kadagiti agdama a paspasamak, a mabalin nga agbaliw iti apagdarikmat, no di ket iti laeng naiparangarang a Sao ti Dios?`

`Panunotem ti Daniel 2 (ken uray pay 7). Amin a pagpagarian ket immay ken naglabas iti apagisu a kas iti naipadto. Ita nga aldaw, no taliawentayo ti pakasaritaan, makitatayo a napasamakda, kas naipadto. Manipud iti panangkitatayo ita nga aldaw, maysa laengen a pagarian ti umay. Ania dayta, ken apay a masiguradotayo a pudno unay nga umayto kas naipadto?`