---
title:  Pannakaidadanes ti Immuna nga Iglesia
date:   18/06/2025
---

Saan laeng a ti Daan a Testamento ti mangted kadatayo kadagiti mangiyun-una kadagiti maudi a paspasamak, ngem ti pay Baro a Testamento. Ti biag ket saan a nalaka kadagiti Cristiano idi umuna a siglo. Immuna a ginura ida ti adu kadagiti mismo a padada a relihioso, a nangkita kadakuada kas mangam-ames iti pammati ni Moises. Sinangoda pay ti pungtot ti pagano a Pagarian ti Roma. “Dagiti pannakabalin ti daga ken infierno inurnosda dagiti bagbagida a bumusor ken Cristo babaen ti panangbusorda kadagiti pasurotna. Ti kinapagano nakitana a no agballigi ti evangelio, dagiti templo ken altarna maduprakdanton; iti kasta tinuknadna dagiti buyotna tapno dadaelenda ti kina-Cristiano. Dagiti uram ti panangidadanes nagangtanda.”—Ellen G. White, The Great Controversy, p. 39.

Adda iti maysa nga istoria idiay libro ti Aramid a mangiladawan, iti napigsa unay, iti mabalin a pakpakadaan dagiti tattao ti Dios kabayatan nga agturongtayo iti buya a masarakan idiay Apocalipsis 13.

`Basaen ti Aramid 12:1–17. Ania dagiti el-elemento iti daytoy nga istoria a nalabit a mangyanninaw kadagiti paspasamak iti maudi nga aldaw?`

Ni Santiago ket napugotan, ket ni Pedro ti sumaruno; adda dusa a patay a maibusor kadagiti Cristiano. Nalabit a maysa kadagiti pagsidsiddaawan unay a paset daytoy nga istoria ket masarakan iti kinapudno a ni Pedro ket matmaturog iti dayta kadadaksan koma a rabii iti biagna—naimas unay ti turogna ta masapul a ti angel ket tugkikenna isuna a mangriing kenkuana!

Agpayso, ni Pedro, ket datdatlag a nawayawayaan ket nasarakanna ti dalanna a mapan iti maysa a panagsasarak dagiti mamati nga isu a narigatda a patien nga isu ket napaypayso a nawayawayaan, uray pay no nagkarkararagda. Ti Biblia kunana a nasdaawda—nga isu a mangaramid iti maysa a panagsiddaaw no kasano a masansan nga agkararagtayo ngem nakurkurang iti panamatitayo a ti Dios ket sungbatannatayo.

Dadduma a mamati ket naispalda, dadduma ket napapatayda. Kabayatan nga umas-asidegtayo iti panawen ti panungpalan, isu met laeng a banag ti mapasamakto. Uray pay ni Pedro, nupay naispal idi, iti ud-udina ket natay gapu iti pammatina. Ni Jesus a Mismo imbagana kenkuana no kasano:

“ ‘Pudno, pudno, cunac kenca, idi ubingca agbarikesca ket magmagnaca idi iti cayatmo; ngem inton lacaycan, unnatemto dagiti imimam ket baricsannacanto ti sabali, ket ipannacanto iti dica cayat. Ket kinunana daytoy nga impaawatna no anianto nga ipapatay ti pangidaydayawnanto iti Dios. Ket idi naisaona daytoy, cunana kencuana: ‘Surutennac’ ” (Juan 21:18, 19).

`Paliiwen a ni Jesus, kalpasan iti panangibagana ken Pedro no kasano ti ipapatayna, nupay kasta kaskasdi a kinunana kenkuana, “ ‘Surutennak.’ ” Ania koma ti ibaga daytoy kadatayo no apay nga uray iti panangam-ames ti patay ket saan koma nga isu iti manglapped kadatayo iti isusurot iti Apo?`