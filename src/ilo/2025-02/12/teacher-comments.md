---
title:  Komentaryo Dagiti Mannursuro
date:   20/06/2025
---

### Paset I: Pakabuklan

**Kangrunaan a Teksto:** 2 Timoteo 1:7

**Sentro ti Adal:** Dan. 2:31–45; Apo. 13:11–17.

Kadagiti napalabas a dua a lawas, inadaltayo dagiti istoria a naibatay iti Biblia ken dagiti salmos a naglaun iti panangtukoy iti masakbayan a padto. Nupay kasta, dagitoy a panangitudo iti masakbayan ket saan a direkta a panangkita a nangisagana kadatayo tapno umawat ken mangawat iti mensahe ti padto. Iti daytoy nga adal, intayo imatangan dagiti padto a nalawag unay a mangitudtudo iti panawen ti panungpalan. Masapul a laglagipentayo a ti Biblia ket saan laeng a maysa a libro dagiti napintas nga is-istoria, a naisurat agpaay iti pagragsakantayo. Ken ti Biblia ket saan laeng a maysa a libro ti naespirituan ken namoralan a pannakaparegta. Ti mamagbalin iti Biblia a naisalsalumina ket ti mensahena iti namnama: ti Dios ket isalakanna ti lubong idiay panungpalan ti panawen.

Agpayso, ti mensahe ti namnama ket adda iti nadumaduma a langana iti amin a Sursurat. Ngem matudtudo a dagiti dua a napaltiingan a liblibro, ti Daniel ken Apocalipsis, ti nakasentro iti mamimpinsan a gasat ti lubong. Dagitoy dua a libro ket agnaigda, ngarud mabasa kas agnaig iti maysa ken maysa. Ti adal ita a lawas ket umuna a tamingenna ti gagangay a linya dagiti naimpadtoan a paspasamak, kas naiparangarang idiay padto ti ladawan idiay Daniel (Dan. 2:31–45). Kalpasanna ket intayo kitaen dagiti maudi nga al-aldaw ti pakasaritaan ti tao. Intayo kitaen no kasano a ti padto ni Daniel ket ipakitana ti pannakabalin ti dakes ken ipaduyakyakna iti wagas ti panagpampanunotna, nga isu a naipakitan babaen kadagiti ar-ari ti Babilonia (Daniel 3). Ti padto ket madanunna ti pannakatungpalna idiay bassit a sara ti kapitulo 7 ken 8, ken iti animal ti Apocalipsis 13 ken 14.

### Paset II: Komentaryo

**Ti Wagas ti Panagpampanunot ti Babel.** Ti libro ti Daniel ket mangrugi iti maysa a panangtukoy iti istoria ti torre ti Babel. Kabayatan a ti mammadto ipadamagna ti pasamak ti yaay ni Nabucodonosor a maibusor iti Jerusalem, dinakamatna ti manmano a mausar ken kadaanan a sao a Shinar, ti mismo a nagan a mangitudtudo iti lugar a dagiti nangbangun iti Babel ket pinatakderda ti torreda (Gen. 11:2). Daytoy masinunuo a panangdakamatna ket iparangarangna, manipud iti pangruggian ti libro, ti gandat ti nagsurat iti Biblia a manginaig kadagiti nangbangun iti torre ti Babel iti tignay ni Nabucodonosor a mangala kadagiti al-alikamen ti templo ti Jerusalem iti lugarna, ti Babilonia (Shinar).

Idiay Daniel 2, isu met laeng nga ari ti naaddaan ti maysa a tagtagainep a nangriribok kenkuana. Ni Daniel, nga isu a naayaban a mangipatarus iti tagtagainep, ket ilawlawagna iti ari a ti Dios ti langit imbaunna daytoy a tagtagainep tapno tumulong kenkuana a makaawat, ken makabigbig, iti kinadangkes ti “panpanunot ta pusom” (Dan. 2:30). Ni Nabucodonosor ket pudno unay nga addaan iti isu met laeng a wagas ti panagpampanunot a kas kadagiti nangbangun iti torre ti Babel. Kabayatan nga inyeg ni Nabucodonosor dagiti al-alikamen ti templo idiay bukodna a templo, ti kinapudnona ket impaduyakyakna ti isu met laeng a gandat a mangala iti lugar ti Dios. Manipud iti mismo a pangrugian, ni Daniel ipakitana ngarud, ti tulbek ti tagtagainep. Daytoy a tagtagainep ket umuna a maipapan iti wagas iti panagpampanunot ti ari a kas iti “Babel.” Iti ud-udina, idiay Daniel 3, ti kababalin ni Nabucodonosor ket pasingkedanna daytoy a panangipato (kitaen ti baba). Iti kinapudnona, daytoy a panangukom ket buklenna ti kangrunaan a tema a makita iti amin a sibubukel a padto dagiti pagpagarian ti daga.

Iti umuna a linyana, ni Daniel ket itudona ti kinapasindayag ken panagagaw ni Nabucodonosor: iti sabali a bangir, ni Daniel inagananna ti ari babaen ti gagangay a titolona, “ari dagiti ar-ari,” nga isu a mangited kenkuana iti kinadios, a kas la isu ti maysa a mangituray iti ngatoen dagiti dadduma nga ar-ari. Iti sabali a bangir, ni Daniel nalawag unay nga inagananna ti “ ‘Dios ti langit’ ” a kas Isu laeng ti Maysa a nakautangan ti ari iti pannakabalinna (Dan. 2:37). Ni Daniel iladawanna ti ari a kas la isu ti Namarsua a Mismo (no iti wagas ti panagpampanunot ni Nabucodonosor); kasta met, ni Daniel palagipanna ti ari a ti Dios ti langit ti nangted iti amin nga adda kenkuana (Dan. 2:38).

Kalpasanna, ni Daniel ipakaammona a dagiti sumaganad a pagpagarian ti lubong ket nababbaba ngem iti pagarian ni Nabucodonosor, nga ipakpakitana manen a nataoan ken apagbiit laeng dagitoy a kas kenkuana ken ti pagarianna. Ti nakapatpateg, ti panungpalan dagiti pagpagarian ket pakakitaan ti isu met laeng a wagas ti panagpampanunot a nangbukel iti Babel: dagiti pangpangulo dagiti pagpagarian ket padasendanto a pagkaykaysaen dagiti pagpagarian ken patalgedan ti pannakabalinda, kas iti inaramid dagiti nangibangun iti torre ti Babel (Gen. 11:4).

Napateg a paliiwen a ti kangrunaan a kababalin daytoy a trabaho a panagtitimpuyog ket itakderan ti materiales ti “agdamdamili.” Daytoy damili ket itakderanna ti maysa nga eskatolohikal a turay a nangrugi apaman ti pannakatnag ti Roma (Dan. 2:41) ken nagpaut agingga iti panungpalan ti panawen, a kas naipasimudaag iti sasao a mangiyammo iti panagbangun ti pagarian ti Dios:

“ ‘Cadagiti al-aldaw dagita nga ar-ari, ti Dios ti langit mamangonto iti maysa a pagarian nga caanoman dinto madadael’ ” (Dan. 2:44).

Ti kinapudno a daytoy nga eskatolohikal a pannakabalin ket addaan iti isu met laeng a panggep a mangala iti lugar ti Dios a kas iti inaramid dagiti tattao ti Babel ket naipasimudaag idiay materiales ti agdamdamili a mangitakder iti dayta, nga isu a masansan a mainaig idiay Biblia iti simbolo ti sangkataoan (Isa. 29:16; Jer. 18:2; Rom. 9:20, 21, ken dadduma pay). Kabayatan a dagiti dadduma a materiales ket itakderanda ti napolitikaan a pannakabalin ti tao, ti damili itakderanna ti maysa a naiduma a naespirituan a pannakabalin, a tuntonenna nga isu ket nadiosan. Makapangayangay a paliiwen a ti maudi a buya ti sirmata, nga agpatingga iti pannakaburak dagiti amin a pagpagarian, ket agpatingga a ti damili adda idiay sentro ti amin dagiti materiales: “ti landoc, ti suer, ti damili, ti pirak, ken ti balitoc” (Dan. 2:45). Naisaad a kasta, iti toktok amin dagiti dadduma a materiales, ti “damili” ket kas la buklenna ti kangrunaan amin a gamgamgamen dagitoy a nailubongan a pagpagarian: ti panangagaw iti nadiosan a turay ti Dios.

**Ti Aga-agaw a Turay.** Iti Daniel 3, ni Nabucodonosor dagus (maisupadi unay) a dina inawat ti panangukom a naammoanna manipud iti tagtagainepna. Pudno unay nga ipapatina ti agtrabaho a mangala iti lugar ti Dios ti langit. Ti tagtagainep nalawag unay nga ipakitana a “ ‘ti Dios ti langit mamangonto iti maysa a pagarian nga caanoman dinto madadael’ ” (Dan. 2:44, paganetget naipaay); iti maisupadi iti pagayatan ti Dios, ni Nabucodonosor “impatacderna” ti maysa a ladawan a balitok a mangitakder iti bagbagina, ti “olo a balitoc’ ” (Dan. 2:38). Iti laksid ti saan a pannakapnek ni Nabucodonosor nga agbalin nga olo a balitok, a kas impakita ti tagtagainep; itan iparangna ti bagina kas maysa nga agnanayon nga ari, a ti pagarianna ket agpaut iti agnanayon, a naipakita babaen ti panangipatakderna iti maysa nga estatua a puro a balitok. Iti kababagasna, ni Nabucodonosor “impatakderna” ti ladawanna a mangsukat iti agnanayon a pagarian ti Dios. Paliiwen ti pannakaaramat ti isu met laeng a verbo “impatacder.” Ti istoria ket saan nga agsardeng idiay panagagaw ni Nabucodonosor.

Ti sumaruno nga addang ni Nabucodonosor ket ti naranggas a panangidadanes kadagiti saan nga agruknoy iti sango ti ladawanna. Ti istoria ibagana kadatayo dagiti tallo a Hebreo a nagmadi nga agdaydayaw iti ladawan; ket kas bungana, naam-amesda iti patay, a kas “ ‘maitappuacto iti tengnga ti sumsumged ken dumardarang nga horno’ ” (Dan. 3:6). Amin dagiti kita ti istratehiya ket naaramat a mangkombinsi kadagiti Hebreo tapno agruknoy. Ti pangam-ames ni patay ket nalawag unay nga intakderan ti horno idiay sakaanan ti ladawan. Ti pannakabalin ti administrasyon iti amin a tukad ket naaramat tapno maipatalged ti pannakatengngel dagiti amin a nadumaduma a tukad ti papolasyon. Ti pannakabalin ti midya ket naaramat a mangdanon kadagiti tattao iti amin a paset ti pagarian. Uray pay ti pannakabalin ti musika ken art a mangimpluwensya ken mangtengngel kadagiti rikrikna [emosyon].

Segun iti damag ti panagtukiadda, dagitoy tallo a Hebreo ket saan a nagbaliw ti kombiksionda nga agtakder a napudno iti Dios. Dagiti dua a kampo dagiti agdaydayaw, ti kampo ti Babel ken ti kampo dagiti tallo a Hebreo, ket nalawag unay a naipakita ken napagdilig: ti kampo ti Babel ket naringgor. “Inriawda a natbag” (Dan. 3:4). Ti kampo ti Dios ket naulimek: “ ‘saan a masapul a sumungbatcami’ ” (Dan. 3:16). Ti kampo ti Babel ket napigsa unay: dayta ket buklen dagiti “serifes,” “dagiti paguloen,” ken dadduma pay. (Dan. 3:2). Ti kampo ti Dios ket napakumbaba ken naemma iti gungloda: naipakaammoda laeng kas “ ‘dadduma a Judios’ ” (Dan. 3:12). Ti kampo ti Babel ket aduda: dayta ket buklen “amin dagiti tattao” (Dan. 3:7). Ti kampo ti Dios ket “tallo laeng a lallaki” (Dan. 3:23). Ti kampo ti Babel ket ti agdama laeng ti im-imatanganda: “Gapuna iti daydi a pannawen a pannacangngeg dagiti amin nga inilinili . . . isu-amin nga, inilin-ili nasnacion ken pagsasao . . . nagdaydayawda” (Dan. 3:7). Ti kampo ti Dios ket ti masakbayan ti im-imatanganda: “ ‘ti Diosmi . . . mabalinnacami nga isalacan’ ” (Dan. 3:17). Dagiti tattao iti kampo ti Babel ket ligalistada ken agtulnogda gapu iti buteng ken bukod a pagngayangayan. Dagiti tattao iti kampo ti Dios ket agservida iti Dios babaen ti parabur, uray pay no pilienna koma a saan nga isalakan ida (Dan. 3:18).

**Ti Bassit a Sara ken ti Animal.** Ti wagas ti panagpampanunot ti Babel a nangsukog iti kababalin iti pannakabalin nga intakderan ti damili ti agdamdamili ket agparang manen idiay bassit a sara ti Daniel 7 ken 8. Nupay, iti daytoy a tiempo, ti kababalin ti panagagaw iti turay ken panangidadanes ket ad-adda a nalawlawag unay. Kas iti panangibaga ti damili nga isu ket nadiosan, ti bassit a sara tuntonenna nga isu ket nadiosan, ket ti kinasungitna ken panagagaw iti turay ket ad-adda pay a naipakdaar (Dan. 7:25), agraman ti isu met laeng a panagsilpu ti panagagaw iti turay ken kaadda ti panangidadanes (Dan. 8:24, 25).

Ti libro ti Apocalipsis ket ulitenna ti isu met laeng a napaltiingan a buya, ngem iti naiduma a simbolismo. Kalpasan unay dagiti isu met laeng nga uppat nga an-animal nga immuna a nakitatayo idiay Daniel 7, ti napaltiingan nga Apocalipsis ket inagananna ti maysa a pannakabalin nga agaagaw turay, nga isu a nainaganan a kas maysa nga animal. Kas iti bassit a sara ti Daniel 7 ken 8, daytoy nga animal ket tuntonenna ti agbalin a nadiosan (Apo. 13:4) ken idadanesna dagiti tattao ti Dios (Apo. 13:5, 7). Daytoy napardas a panangkita iti padto ket nasken agpaay kadatayo tapno maawatan ti naimpadtoan a sao ti ballaag ken tapno mapabileg dagiti tattao ti Dios (2 Tim. 1:7).

### Paset III: Panangipakat iti Biag

1\. Kabayatan a ti bassit a sara ken ti animal ket itakderanna ti maysa a nalawag nga organisasyon a naibatay iti pakasaritaan, ti Iglesia Catolica, kasano koma ti sungbattayo iti daytoy a pannakaammo? Kasano koma iti pannakinaigtayo kadagiti tattao a Catolico? Ipakita ti wagas ti panagpampanunot ti Babel iti pakasaritaan (iti Iglesia ti Catolica, ken kadagiti diktatoria a gobierno, kas iti gobierno ti Nazi ken ti gobierno ti Marxist-Stalinist). Amirisen ti mabalin a panagkurri ti Babel iti iglesiayo ken iti personal a kababalinmo; iti pannakikayametmo kadagiti dadduma a tattao; iti lawag ti pamilyam wenno iti lawag ti trabahom; ken iti wagas a panangtratarmo kadagiti empleyadom, ti asawam, ken dagiti annakmo. Kasano ti yaalistayo manipud iti wagas ti panagpampanunot ti Babel a mapan iti maysa a pampanunot a naibatay iti Biblia?

2\. Pagdiligen ti kampo ti Babel ken ti kampo dagiti tallo a Hebreo. Kitaen ti tunggal paset dayta a panamagdilig ken mangala kadagiti ad-adal tapno maipakat: Kasano a daytoy a panamagdilig ket baliwanna ti biagmo iti iglesia? Ania ti masursurotayo manipud kadagitoy a pagwadan agpaay kadagiti servicio a panagdaydayawtayo? Kasano a ti wagas ti panagaramattayo iti musika wenno ti wagas a panangasabatayo ket mangaramid iti maysa a paset no kasano iti panagdaydayawtayo iti Namarsua? Ania nga adal ti masursursom manipud iti paliiw a ti kampo ti Dios ket kankanayon a basbassit? Kasano iti panangipakatmo iti daytoy a kinapudno iti panangaramat iti argumento a dagiti ad-adu ket isu ti umiso iti panangsuporta iti nateolohiyaan a kinapudno? Pagiinnadalanyo kadagiti kamkameng ti klaseyo ti kinapateg ti panangisentro iti imatang iti masakbayan a saan ketdi nga iti agdama laeng. Kasano a ti panagpampanunot a masakbayan ti turongna ken ti agdama ti turongna ket baliwanna dagiti pilitayo iti namoralan a principio ken pangngeddeng ti panagassawa? Ti panagkita a nakasentro iti masakbayan ket obligarennatayo a mangkita kadagiti bunga dagiti ar-aramidtayo. Ti panagpampanunot a nakasentro iti agdama ket nakasentro iti dagdagus a gungguna ket agpatingga a narabaw, naimbubukodan, namaterialan, ken napeggad kadatayo ken dagiti sabsabali. Pagiinnadalan.

`Notes`