---
title:  Agdaydayaw iti Ladawan
date:   16/06/2025
---

Uray pay no kasano ti kinamatalek nga inted ni Nabucodonosor idi damo ken Daniel ken iti Diosna agsipud ta naallukoy isuna gapu iti inaramid ni Daniel (kitaen ti Daniel 2, nangruna iti bersikulo 46–48), dayta ket saan a nagpaut.

`Basaen ti Daniel 3:1–12. Ania ti masarakan a kaipapanan ti kinapudno a ti ladawan ket balitok amin ken kalikaguman ti ari a madaydayaw dayta?`

Ti ari impaganetgetna ti panangsupiatna iti mensahe ti Dios babaen ti panangaramidna iti maysa a ladawan a naaramid amin iti balitok. Ti mensahe? Ti Babilonia ket saanto pulos a marba, ket ni Nabucodonosor ket kankanayonto latta nga ari. Ket asinoman a makaitured a mangkarit iti dayta a kapanunotan ket mapapatay. Dayta ket agserbi a kas maysa a napigsa a palagip a ti nataoan a tarigagaytayo agpaay iti bukod a pangngeddeng ket mabalin a napardas a mangbulsek kadatayo iti kinapudno no kasano ti sigurado a pagbanagan ti dakkel a panagbinnusor.

Iti sumagmamano a wagas, ni Nabucodonosor ket umasping kadagiti kababalin ni Lucifer: isu ket ambisyoso, ipatpategna ti bukodna a bagi, ken natangsit nga umdas nga umalsa a sipapanayag a maibusor iti turay ti Dios. Pudno unay, iti dadduma a wagas, adda dagiti makita a panagduma: ni Nabucodonosor iti ud-udina ket immay iti pammati iti pudno a Dios, ket nalabit a sumabettayto kenkuana iti pagarian a sigud a linabananna iti kasta unay tapno masupiatna.

`Basaen ti Daniel 3:17, 18, dagiti sasao dagiti tallo a lallaki a Hebreo iti panangsupringda iti ari. Ania ti isuro daytoy kadatayo maipapan iti pammati ken no ania no dadduma iti kiddawen dayta kadatayo?`

Panunoten no kasano ti kalaka koma nga inrasonan dagitoy tallo a lallaki ti dalanda a rummuar iti daytoy napeggad a kasasaad. Ta kalpasan ti amin, saan kadi a panatikoda, ta siaanamongda a mapuoran a sibibiag gapu laeng iti saanda a panagruknoy? Saan kadi a mabalin a nagpamarangda lattan, nga agruknoyda a kas la mangigalut kadagiti kordon dagiti sapatosda kabayatan nga agkarkararagda iti bukodda a Dios? Napateg kadi dayta no maidilig iti sangsangoenda nga ipapatay? Nalawag unay a pinanunotda a napateg daytoy, uray pay no dagiti sasaoda impakitada nga ammoda a nalabit a saanda a malasatan daytoy a sibibiag.

`Kasanotayo a maliklikan dagiti nalaka a panangirason a mangiparang kadatayo kadagiti gundaway a mangikompromiso iti pammatitayo? Ania ti kuna daytoy a teksto a mangtaming iti umasping a sulisog: “ ‘Ti mapagtalcan iti bassit unay, mapagtalcan met iti adu; ket ti nakil-lo iti bassit unay nakil-lo met iti adu’ ” (Lucas 16:10)?`