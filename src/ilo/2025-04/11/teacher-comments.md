---
title:  Komento Dagiti Mannursuro
date:   12/12/2025
---

### Paset I: Pakabuklan

**Kangrunaan a Teksto:** Proverbio 15:1

**Sentro ti Adal:** Josue 22; Efeso 6:7; Juan 7:24; Numeros 25; Prov. 15:1; 1 Pedro 3:8, 9

Awan ti nacion no awan ti linteg ken daga. Kasta iti kasasaad ti Israel ti Biblia, nga isu nga immawat iti linteg ti Dios idiay Exodo ken ginun-odda ti daga idiay Josue. Nupay kasta, kas pagarian dagiti papadi, masapulda met ti napigsa a pakailasinan, nairamut iti ayabda a kas napili a tattao nga agbalin a mangibagi iti Dios ditoy daga. Iti kasta a pakailasinan ket saan nga agbayag no awan dagiti dua a kangrunaan nga el-elemento: namimpinsan a pannakaitalaga ken panagkaykaysa. Daytoy a tema ket isu iti nilaun ti Josue 22. Iti daytoy a kanito, ti daga ket naparmek ken nabingbingay kadagiti amin a tribu—saan pay nga amin (agsipud ta adda pay ti trabaho a maileppas). Ngem kalaksidan daytoy a kinapudno, ti Israel ket kaskasdi a masapul a maawatanna no ania iti kaipapanan iti agbalin nga Israel. Iti pannakasapulda iti pannakaawat iti pakailasinanda ket isu ti panggep ti mangdagdagup a sasao ti libro, masarakan idiay Josue 22:1–8; Josue 23; ken Josue 24:1–28.

Kas kadagiti sasao a masarakan idiay kapitulo 23 ken 24, dagiti sasao ni Josue idiay Josue 22:2–8 kadagiti Rubenitas, dagiti Gaditas, ken ti kagudua ti tribu ni Manases, nga isu a pumanaw a mapan idiay sabali a sikigan ti Jordan, ket naisangrat a maysa a bitla a pammakada. Nupay naaramid a kas maysa a pammakada, agsipud iti istoria ti altar iti maikadua a paset ti kapitulo, ni Josue ket makitongtong manen kadagiti tribu. Iti bitlana, ni Josue ket ibuksilanna ti dalan agturong iti mamimpinsan a pannakaitalaga, nga isu a mangrugi iti ayat ken agleppas iti panagserbi. Ti pasamak a mangiraman kadagiti tribu iti Transjordan, iti maikadua a paset ti kapitulo, ket ipakitana a ti minnaysa, wenno kas kongregasyon a pannakaitalaga iti Apo, nga awan panagkaykaysa ket mangam-ames met iti plano ti Dios. No kayat dagiti Israelita a maibturanda dagiti karit iti masakbayan, saan a mabalin a malipatan no siasinoda iti pannakainaig iti Dios ken iti maysa ken maysa.

### Paset II: Komentaryo

Ti Josue 22 ket launenna ti maudi nga istoria ti libro, nga isu nga inun-unaan ti maysa nga ababa a sasao ti mararaem a pangulo dagiti tribu ti Transjordan, nga isu a, kalpasan iti panangtungpalna iti bilin ni Moises babaen iti panangtulong kadagiti kakabsatda iti panagparmek, ket nakasaganada a bumallasiw nga agsubli idiay Jordan. Ti sasao ni Josue impaganetgetna nga uray pay no naisinada iti daga, dagiti tribu ti Transjordan ket paset pay laeng ida ti Israel ket masapul nga agbiagda a kas iti maiyannatop. Ti mensahena ket naisentro iti kinapateg ti naimpusoan a pannakaitalaga ken Yahweh iti uneg ti lawag ti tulag, nga isu a sapulenna ti panagserbi a naibatay iti ayat. Iti laksid ti pannakaisina ti daga, naayabanda nga agtalinaed nga agkaykaysa iti kinapudnoda iti Torah ken iti nangited kenkuana. Ti pannakabangun ti maysa nga altar ket agserbi a kas pannakasubok iti pannakaitalagada ken ti panagkaykaysada.

**Manipud Ayat Agingga ti Panagserbi**

Idiay Josue 22, ti pangulo ti Israel ket umas-asideg iti panagpatingga ti misyonna. Ti daga ket nabingbingay, ken ti Israel ket adda tengngelna kadagiti nabatbati a teritorio a maparmek pay. Itan ti panawen ti panagpakada ket naisagana a mangrugi. Kabayatan a ni Josue ket nakombinsi a saanna a makita manen dagiti pangpangulo dagiti tribu ti Transjordan (nga isu a napardas a napaneknekan a biddut), intedna kadakuada dagiti maudi a bilbilin. Iti maysa a gagangay a langa ti tulag, ni Josue pinadayawanna ida gapu iti panangtungpalda kadagiti amin nga imbilin ni Moises ken dagiti imbilinna a mismo ken iti panangtulong kadagiti kakabsatda iti panawen ti panagparmek (Josue 22:2, 3). Kalpasanna impaganetgetna ti kinamatalek ti Dios iti panangtungpalna kadagiti karkarina ken kinunana a panawenen nga aginanada (Josue 22:4). Sakbay ti ipapanawda, insalaysayna ti bugas ti Torah (linteg) ken inlawlawagna ti dalan ti namimpinsan a pannakaitalaga kadagiti lima nga infinitive a sasao, nainsiriban nga agdur-as manipud ayat agingga iti panagserbi:

Umuna, “ayaten ni Yahweh a Diosmo.” Ti ayat ket isu ti pamuon ti kababalin ti Dios, ken isuamin a bambanag mangrugi iti dayta. Ti panagserbi nga awan ti ayat ket ligalismo. Iti kasta a panagserbi ket maysa a pannakaballikog iti Torah, ken dayta ket saan nga awaten ti Dios. Kadua ti panpannagna ken panangsalimetmet, ti panagayat ket isu ti pakasalaysayan ti linteg nga addan iti ngiwat ni Moises sakbay ti ipapatayna (Deuteronomio 10:12, 13, 20; Deuteronomio 11:1; Deuteronomio 6:4–15; Deuteronomio 13:4, 5). Awan ti panagsupadi iti pannakaipaltiing ti Dios iti Daan ken Baro a Testamento: Pinarsuana dagiti tattao tapno maaddaan iti maysa a pannakaikayamet Kenkuana, a naibatay iti ayat, saan a buteng. Kas kuna ni Pablo, idiay 1 Corinto 13:2: No awan ti “ayat,” awan “pategtayo.” Ti ayattayo ket isun ti maysa a sungbattayo, ta agayattayo Kenkuana gapu ta inayatnatayo nga immuna (1 Juan 4:19). Ti panggep ti ayattayo ket matimbeng iti nagbaetan ti nadiosan a makarimbaw a kaadda ti Namarsua (elohim) ken ti kaasideg ti kaadda ti Apotayo (Yahweh), nga isu nga agtaeng kadagiti tattaona.

Maikadua, “ti panagnam cadagiti dalanna.” Ti Biblia masansan nga agaramat iti pangngarig ti “panpannagna” a mangitudo iti panagkayamet iti nagbaetan ti Dios ken dagiti tattaona. Iti maysa a bangir, dayta ket iyebkasna ti kinasinged ken, iti sabali a bangir, panagtunos. Iti litiral a panangkita, ti Dios magna (Hebreo hlk) a kaduana dagiti tattaona (Exodo 13:21, idilig iti Genesis 3:8). Iti maysa a naespirituan a panangkita, Isu ket ayabanna ida a makipagna Kenkuana. Iti lawag daytoy a kapanunotan, ti ladawan ket agbalin a nainkayametan, ta “Magnanto aya ti dua nga aggiddan, no dida nagtunos?” (Amos 3:3). Mainayon pay, dayta ket ipakitana ti kababalin a manamnama manipud kadagiti mangpili a makipagna iti Dios, a kas iti makita idiay Levitico 26:23, 24: “Ket no gapu cadagitoy, dicayto la cayat ti mabagbagan caniac no di ket magnacayto laeng iti maibusor caniac; Iti casta magnanto met ngarud ti maibusor cadacayo, ket cabilencayto met iti maminpito gapu cadagiti basbasolyo.”

Maikatlo, “salimetmetan dagiti Bilbilinna.” Iti panangsalimetmet iti linteg a kas maysa a pannakaiyebkas iti pagayatan ti Dios ket isu ti gagangay a bunga ti maysa a managyaman a puso a makaawat iti naaramidan ti Dios. Iti daytoy a panagsasaganad, adda iti maysa a panagdur-as manipud iti ayat, kas pangrugian a ponto, ti umuna a pingki, iti maysa a panagkayamet nga addaan panagtalek, nga isu nga agbanag iti panagtungpal. Dayta iti gapuna no apay a kuna ni Juan a “dagiti bilbilinna saanda a macapadagsen” (1 Juan 5:3). Nalawag a ti pudno a panagtungpal ket aggapu iti ayat, kas makita kadagiti sasao ni Jesus kadagiti adalanna: “ ‘No ayatendac, tungpalenyo dagiti bilbilinco’ ” (Juan 14:15). Ti panangsalimetmet iti linteg ket mangyeg biag agpaay iti Israel (Levitico 18:5), saan a biag iti maysa a makaisalakan a panangkita, no di ket maysa a nawadwad a biag iti daga. Babaen iti ikakapet kadagiti nadiosan a principio, ti Israel ket mabalinna a mangipasdek iti maysa a nalinteg ken narang-ay a sociedad, a ti balligida ket agbalin a maysa a testimonio iti lubong.

Maikapat, “tapno kumpet kenkuana.” Ti verbo iti Hebreo a dbq ket kaipapananna pay ti “tapno kumpet” wenno “tapno tumipon,” iti agpadpada a litiral ken maysa a pangngarig a panangkita. Iti pangngarig a panangkita, dayta ket ipakpakitana ti maysa a kasasaad ti kinasungdo, panagayat, ken kinasinged. Ti immuna a panagparang ti sao ket iladawanna ti maysa a lalaki a tumipon iti babai iti panagasawa: “Gapuna ti lalaki panawannanto ti amana ken ti inana, ket tumiponto [dbk] iti asawana, ket agbalindanto a maymaysa a lasag” (Genesis 2:24). Isu met laeng a pannakaibaga ti kumpet, ngem ken Yahweh, kasta met nga inun-unaan ti awis a mangayat ken agtungpal Kenkuana, ket agparang idiay Deuteronomy 30:20, nga iti dayta ibaga met ni Moises dagiti rason: “ ‘ta isu ti biagmo.’ ” Kas salbabida agpaay iti maysa a malmalmes a tao, ti Israel ket masapul a kumpet iti Dios a kas Isu laeng iti namnamana. Ti ladawan ibagana pay ti pannakasapul iti panagtultuloy ken panagibtor iti panamagtalinaed iti pannakaisilpu iti Dios idiay maysa a daga ken iti maysa a panawen nga isu a nagadu a makasinga dagiti makiinnagaw iti imatangda.

Maudi, “agserbi Kenkuana iti amin a pusom ken iti amin a kararruam.” Ti pagsasao “tapno agserbi ken Yahweh” ket agparang iti 56 a daras idiay Daan a Testamento ken masansan nga ipakpakitana “tapno agdaydayaw” wenno “tapno salimetmetan ti tulag a simamatalek.” Ti panagserbi ken Jehova ti rason a naited ken Faraon agpaay iti ipapanaw ti Israel manipud Egipto: “ ‘Ket saoemto kencuana, Ni Jehova a Dios dagiti Hebreos imbaonnac kenca, a cunana, Bay-am a pumanaw ti ilic, tapno agdaydayawda caniac idiay let-ang” ’ ” (Exodo 7:16; idilig iti Exodo 12:31). Idi pinanawan ti Israel ti Egipto, kaipanananna nga agbaliw dagiti appoda babaen ti panangawatda iti panagserbida ken Jehova imbes a ken Faraon. Babaen iti panagserbida iti Dios, mapadasanda ti bendicion ken tungpalenda ti nakairantaanda a mangbendicion kadagiti amin a pampamilya ditoy daga. Kamaudiananna, ti nasubbot ket naayaban pay nga agserbi iti Dios iti agnanayon (Apocalipsis 22:3). Iti kasta ngarud, dagiti tattao ket masarakanda laeng ti husto a pakailasinanda inton siaanamongda nga agserbi iti Namarsuada a nabuyogan iti ayat. Daytoy a panagtipon ti ayat iti panagserbi ket isu ti kasungani iti kasasaad ti kaaddatayo: no dagiti parsua ket agbiag tapno agserbida kadagiti bagbagida, masabatda laeng ti riribok, uppapay, ken patay. Ngem no isukoda ti kababalinda a panagserbi iti bukodda laeng a bagi ken pasakopda iti pagayatan ti Namarsua, masarakanda ti pudno a panggep, pannakapnek, ken nawadwad a biag. Makitatayo daytoy isu met laeng a kapanunotan iti likudan dagiti sasao ni Jesus idiay Lucas 9:24: “ ‘Ta uray siasino a mayat coma a mangisalacan iti biagna, mapucawnanto; ngem uray siasino a macapucaw iti biagna gapu caniac, maisalacannanto.’ ”

Kalpasan a naitedna ti bitlana a pammakada, ni Josue binendicionanna dagiti tribu ti Transjordan ken imbaunna ida a mapan kadagiti tawidda (Josue 22:6). Dagitoy a sasao ket nairanta nga isu koma dagiti maudi nga ibati ni Josue kadakuada, ngem saan a nagbayag kalpasanna, ti istoria ti altar ket suotenna ti determinasyonda a mangtungpal iti balakad ni Josue. Ti kinakurang ti panagkaykaysa ket agbalin a maysa nga isyu iti amin a pakasaritaan ti Israel. Saan a nagbayag kalpasan ti ipapatay ni Josue, ti saanda a panagballigi nga agayat, magna, agtulnog, tumibker, ken agserbi ket imparangarangna ti maysa a nakurang a nateolohiyaan a panagkaykaysa, kas makita idiay libro ti Oc-ocom, a nangiturong iti panagsisina ti Israel. Iti pagpatinggaan ti libro, maysa a gerra sibil iti nganngani nangyeg iti pannakapunas dagiti Benjamitas (Oc-ocom 20, 21). Nupay ti nagkaykaysa a monarkia ket nangyeg iti napolitikaan ken naespirituan a panagkaykaysa iti apagbiit, daytoy a kasasaad ket saan a nagbayag. Kalpasan ti pannakabingay dagiti tribu iti akin-amianan ken akin abagatan, ti Israel ket saanen a pulos a nagbalin a maysa a nacion. Ti panaglikud ket napaneknekan a maysa a napigsa a pwersa ti panagsisina ken saan a panagkaykaysa. Ti pakasaritaan ti Israel ket iladawanna a ti panagkaykaysa ken namimpinsan a pannakaitalaga ket agtimpuyogda.

### Paset III: Panangipakat iti Biag

**Agpaut a Panagkakayamet**

Idiay Biblia, ti pannakikayamet ti Dios kadagiti tattaona ket masansan a naidilig iti maysa a panagasawa, ti Dios kas maysa a naayat nga asawa a lalaki ken ti Israel kas maysa a saan a matalek nga asawa a babai. Daytoy a pangngarig ket iladawanna ti kapanunotan ti saan nga agkupas nga ayat ti Dios a naisupadi iti kinasukir ti Israel. Idiay Baro a Testamento, ti isasangpet ti naikari a Misias ket naipadis iti maysa a seremonia ti boda.

Panunotem dagiti bukodmo a kapadasan a kas maysa nga asawa, no adda asawam, wenno utobem ti bukodmo a nauneg a pannakigayyem, ken kitaen no kasano a ti rikado ni Josue agpaay iti namimpinsan a pannakaitalaga ket nasken iti maysa a naragsak ken makaibtor a panagkayamet. Utoben iti tunggal maysa kadagiti sumaganad a napateg nga ar-aramid ti maysa a tao ken no kasano a makatulongda iti balligi ti maysa a panagkayamet:

- Ayat
- Pannagna
- Panagraem
- Kumpet
- Agserbi

**Agpaut a Panagkaykaysa**

“Maysa a sangaili iti maysa a mental hospital ti nasdaaw a nakapaliiw nga adda laeng taltallo a gwardia nga agbanbantay kadagiti nasurok a sangagasut a napeggad a balud. Dinamagna ti giyana, ‘Dika mabuteng a dagitoy a tattao ket addaganda dagitoy a gwardia ken agtalawda?’ ‘Saan,’ kinunana a simmungbat. ‘Dagiti bagtit ket saanda pulos nga agkaykaysa.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 65. Iti naespirituan a sakittayo, addaantayo iti kinarigat nga agkaykaysa. Manipud iti panangkita ti Baro a Testament, ti panagkaykaysa idiay iglesia ket maysa a datdatlag, trabaho ti Espiritu Santo, iti pannakitunosna kadatayo (Efeso 5:2–15).

1. Wen wenno saan: Tumultulongka kadi iti panagsisina iti iglesia, wenno agtartrabahoka a mangparang-ay iti panagkaykaysa?
2. Iti lawag ti sungbatmo iti ngato, no masarakam ta bagim a manglaplapped iti panagkaykaysa, kasano iti panangbaliwmo kadagiti ug-ugalim ken iti kababalinmo tapno agbalin ketdi a maysa a mamagkaykaysa a pwersa?