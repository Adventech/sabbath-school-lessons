---
title:  Pannakaitalaga
date:   07/12/2025
---

`Basaen ti Josue 22:1–8. Ania ti ibaga dagitoy a bersikulo kadatayo maipapan iti pannakaitalaga dagiti Rubenitas ken Gaditas, ken ti kagudua ti tribu ni Manases?`

Ni Josue pasingkedanna a dagiti tribu idiay bangir ti Jordan ket naan-nay a pinennekda dagiti obligasyon nga inkabil ni Moises ken isuna a mismo, a kaipapananna ti naan-anay a pannakaitalaga ken panagsakripicio iti biang ti trabaho ti Israel. Nakilabanda a kaduada dagiti kakabsatda iti “adu nga al-aldaw,” nga iti agpayso a kaipapananna ket iti agarup innem agingga pito a tawtawen (idilig iti Josue 11:18; Josue 14:10; Deuteronomio 2:14). Dagiti assawa ken annakda ket nabatida idiay pagtaengan, iti akindaya a sikigan ti Jordan, nupay kasta inkeddengda a makilaban a sipupudno a kaduada dagiti kakabsatda, a sangsangoenda ti panangam-ames ti pannakadangran ken patay idiay gubat.

Dagitoy a bersikulo ket saan a direkta nga ipaganetgetda ti kinapateg ti panagkaykaysa ti nacion ken ti daga. Isaganada pay ti dalan agpaaay iti mapasamak nga istoria, nga isu a mamimpinsan a maipapan iti panagkaykaysa. Dagiti kadi tribu dagiti Israelitas ket agtalinaed nga agkaykaysa, iti laksid ti napigsa a gagangay a beddeng a buklen ti Jordan iti nagbaetanda? Palubosanda kadi ti daga a mangikabil iti markana iti pakailasinanda a sangkailian, wenno palubosanda ti panagdaydayawda iti maymaysa a Dios a mangsalimetmet kadakuada a kas napili a nacion, agkaykaysa ken napigsa iti sidong ti nadiosan a panangibagnos?

Ni Josue ilawlawagna ti kakaisuna a wagas nga iti kasta a kinapudno ket nagbalin a posible: saanda a nagserbi kadagiti padada nga Israelitas no di ket ken Jehova a Mismo, nga isu a nangibaun kadakuada agraman ti misyonda.

Masarakantayo daytoy isu met laeng a prinsipyo idiay Baro a Testamento. Ni apostol Pablo imbalakadna kadagiti Cristiano nga ipaayda ti panagserbida a kas la agtartrabahoda nga agpaay iti Dios saan laeng nga agpaay kadagiti tattao (kitaen ti Efeso 6:7; Colosas 3:23; 1 Tesalonica 2:4). Ania ti adda a nangatngato nga ayab ngem iti mamimpinsan a panagtrabaho agpaay iti Namarsua iti langit?

Iti inaldaw a panagbiag, masansan a sangoentayo dagiti karit ken kinarigat a mabalin a nalaka unay a manguppapay kadatayo ken kayatnatayo a mangibbet iti laban. Dayta ket nalaka, no dadduma, nga aramiden. Nupay kasta mabalintayo iti umawag iti pannakabalin ti Apo, nga isu a nangikari a makiadda kadatayo ken pabilgennatayo a mangaramid iti ibagbagana nga aramidentayo. No salimetmetantayo ti nangatngato a nakaayabantayo, maguyugoytayo nga agtultuloy, iti laksid ti di maliklikan a karit ken pannakauppapay a paset ida ti natnag a kasasaadtayo ditoy.

`Ti Josue 22:5, 6 ket ipadamagna a ni Josue nagpakaasi kadagiti agrubrubuat a tribu nga agtalinaedda a matalek iti Apo, ket kalpasanna ket binendicionanna ida. Kasano koma a ti panagkakayamettayo iti iglesia ket mabalbaliwan no ikararagtayo iti maysa ken maysa nga ad-adda pay ngem ti ar-aramidentayo?`