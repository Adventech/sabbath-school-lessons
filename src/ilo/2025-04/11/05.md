---
title:  Maysa a Nalamuyot a Sungbat
date:   10/12/2025
---

`Basaen ti Josue 22:21–29 iti lawag ti Proverbio 15:1. Ania ti maadaltayo manipud iti sungbat dagiti akindaya a kapkaputotan?`

Ti sungbat ti akusado, direkta ken napigsa a kas iti pammabasol, ket buklenna ti tema ken urnos a puso ti kapitulo. Agingga ita, dagiti tribu ket saanda pay a sinungbatan dagiti pammabasol no di ket siuulimekda a dinengngeg dagiti pammabasol a maibusor kadakuada. Iti kinakaru dagiti darum, ti kinaanusda ket mapagulidanan agsipud ta impakitada ti pudno a kaipapanan ti proverbio: “Ti naalumamay a sungbat pagbawingenna ti pungtot; ngem ti macapaladingit a sao pataudenna ti unget” (Proverbio 15:1).

Ti panglukat a sasao ti depensa ket panagsisilpu dagiti nadiosan a nagnagan ti Dios ti Israel: El, Elohim, Yahweh (Josue 22:22). Dayta ket namindua a naulit a napakuyogan iti dumakdakkel a pwersa, kabayatan nga agbalin a maysa a nasolemne a sapata a mangikkat kadagiti duadua ken saan a pudno a pammabasol a nganngani nangiturong iti maysa a gerra sibil idiay Israel. Napigsa unay ti pannakakombinsida a ti Dios ket naan-anay nga ammo ken maawatanna ti kasasaad, ket namnamaenda a ti adda a delegasyon ket dumtengda met iti isu met laeng a panangdagdagup. Dagiti dua-ket-maysa-a-kagudua a tribu ket mabigbigda met ti pagrebbenganda a sungsungbatanda iti imatang ti Apo babaen ti panangawagda Kenkuana a mangaramid iti pammales (idilig iti Deuteronomio 18:19l; 1 Samuel 20:16) no pudno a nakabasolda.

Maysa a nakaskasdaaw a palgak ti sumaruno, nga iti maysa a bangir ket paneknekanna nga awan ti nakaibatayan ti pammabasol (ti altar ket saan a mabalin nga agserbi laeng kas lugar a pagidatonan) ken, iti sabali a bangir, ipakitana ti pudno a panggepda. Ti buteng a maisina manipud iti Israel, saan ket di a panaglikud, ti pudno a nakaibatayan ti aramidda. Gapuna, ti pannakaibangun ti altar ket saan a pammaneknek iti panaglikud, kas iti pagarupna. Kinapudnona, ti kasungani ti agpayso: nagtignayda gapu iti butengda iti Apo, kas iti inaramid dagiti tribu iti makinlaud a Jordan. Ti pudno a nakaibatayan ti panagkaykaysa ti Israel ket saan a ti daga wenno ti napisikalan a saklaw ti tawid no di ket ti naespirituan a kinapudnoda kadagiti sapsapulen ti Apo.

Ti pudno a pakaseknan dagiti tribu iti laud a sikigan ti karayan ket naiparangarang met iti pudno a ragsakda iti kinainosente dagiti tribu iti daya. Imbes a mariknada a naabakda gapu iti argumento dagiti kakabsatda, ipakitada ti pudno a ragsak ta ti suspetsada ket saan a pudno. Naliklikan ti gerra sibil idiay Iswrael ken nataginayon ti panagkaykaysa ti nacion.

`Kasano ti panangtamingmo kadagiti saan a pudno a pammabasol? Ibingay dagiti sumagmamano a prinsipyo a mangibagbagnos iti kababalinmo. Agpaay inspirasyon, kitaen ti Salmo 37:3–6, 34, 37.`