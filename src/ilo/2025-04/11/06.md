---
title:  Panangrisut iti Riri
date:   11/12/2025
---

`Basaen ti Josue 22:30–34. Kasano a daytoy intero a pasamak ket mangted kadatayo iti sumagmamano a pannakaawat iti pannakarisut ti panagsusupiat ken dagiti wagas a mangipatalged iti panagkaykaysa ti iglesia? (Idilig iti Salmo 133; Juan 17:20–23; 1 Pedro 3:8, 9.)`

Ti istoria ti Josue 22 ket addaan kadagiti adu a prinsipyo ti komonikasyon a mabalin a maipakat iti inaldaw a nataoan a panagkakayamet iti pamilya, iglesia, ken komonidad.

1. No rumsua dagiti parikut, wenno kasla rumsua dagiti parikut, ti kasayaatan nga aramiden ket makisao a saan a lappedan ketdi dagiti paliiwtayo agingga a bumtakda. Nasayaat kadagiti tattao ti Dios a saan nga agtalinaed a di maseknan no dagiti parparikut ket kas la rumsua. Agpayso, no koma impakaammo dagiti tribu iti ballasiw ti Jordan ti panggepda a mangbangun iti maysa nga altar, ti amin a pagsasaritaan [isyu] ket naliklikan koma.
2. Uray pay no ti maysa ket kombinsido iti panangipatona, saan a rumbeng a lumagto iti inaapura a panangdagdagup. Dagiti tribu iti Laud ti Jordan ket napardasda unay a namati kadagiti sayangguseng a dimmanon kadagiti lapayagda ken nangaramid iti saan a pudno a panangdagdagup a dagiti tribu iti Daya ti Jordan ket naglikuddan.
3. Saritaen ti pudno wenno makita a parparikut sakbay nga agtignayka kadagiti panangdagdagupmo.
4. Siaanamungka koma a mangaramid iti maysa a sakripisyo tapno magun-od iti panagkaykaysa. Dagiti tribu iti Laud ti Jordan ket siaanamungda a mangited iti apag ti naited kadakuada tapno adda lugar dagiti dadduma a tribu, no iti kaaddada idiay ballasiw ti Jordan ket isu iti gapu iti naipagarup a panaglikud.
5. No mapabasol, iti saan a pudno wenno iti umiso, mangted iti maysa a nalamuyot a sungbat a mangbaw-ing iti pungtot. Iti panangsungbat iti maysa a pammabasol iti maysa pangsumra-iti-pammabasol ket saan a pulos a mangiturong iti talna. Padasen nga awaten ida sakbay a padasen a maawatandaka.
6. Agrag-o ken idaydayaw ti Dios no ti talna ket maipasdek manen. Nakaskasdaaw a makita a ti kangrunaan a kongregasyon ti Israel ket napadasanna ti pudno a rag-o idi naammoanda ti pudno a panggep ti dua ken kagudua a tribu. Saanda a napasindayag unay iti panangipatoda a dida maamin a nagbiddutda iti dayta a panangipatoda.

No naglikud koma dagiti tribu iti Daya ti Jordan, dagiti tattao ti Israel ket mabalin nga impakatda koma dagiti sapsapulen ti tulag. Ti panagkaykaysa ket saan a pulos nga agbalin a maysa nga argumento tapno ipababa ti pudno wenno ibbatan dagiti prinsipyo ti Biblia. Nupay kasta, ti panagdisiplina ti iglesia ket kankanayon koma nga isu iti maudi (ket saan nga isu iti umun-una) a pamay-an, kalpasan a dagiti pananggandat a panagkapia ken tulong ti pastor a naibatay iti Sao ti Dios ket saan a nagballigi. Anian a naiduma koma ti langa dagiti iglesiatayo no dagitoy simpli a prinsipyo ket agtultuloy a maipakat!