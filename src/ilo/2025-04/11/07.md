---
title:  Adalen Pay
date:   12/12/2025
---

Basaen ti surat ni Ellen G. White, “The Division of Canaan,” pp. 517–520, iti Patriarchs and Prophets.

“Kabayatan a napateg iti maysa a bangir a ti kinalukay iti panangtaming iti basol ket maliklikan koma, agpadpada met laeng a napateg iti sabali a bangir a liklikan ti nagurdo a panagipato ken awan pakaibatayanna a panagsuspetsa. . . .

“Ti sirib nga impakita dagiti Rubenitas ken dagiti kakaduada ket maikari a tuladen. Kabayatan a sipudpudno a sapsapulenda a parang-ayen ti trabaho ti pudno a relihiyon, napagbiddutanda a naipato ken nakaro ti pannakababalawda; nupay kasta impaduyakyakda ti saan a pangunget. Dimngegda a nabuyogan raem ken kinaanus kadagiti pammabasol dagiti kakabsatda sakbay a ginandatda a mangaramid iti panangikalintegan, ken kalpasanna naan-anay nga inlawlawagda dagiti panggepda ken impakitada ti kinainosenteda. Gapuna ti parikut a nangam-ames kadagiti seryoso a supapak ket naurnos a napagnunomoan.

“Uray iti sidong ti ulbod a pammabasol, dagidiay adda iti husto ket kabaelanda ti agbalin a kalmado ken mannakaawat. Ti Dios ket ammona ti kasasaad dagiti di maawatan ken dagiti mapagkamalian dagiti tattao, ket sitatalged a maitedtayo ti kasasaadtayo kadagiti im-imana. Sigurado nga alangunenna ti trabaho dagidiay a mangikabil iti talekda Kenkuana kas iti panangsukimatna iti basol ni Acan. Dagidiay matignay babaen ti espiritu ni Cristo ket tagikuaendanto dayta nga ayat a saan a maibus ken naasi.

“Pagayatan ti Dios a ti panagtitipon ken ayat a nainkakabsatan ket maadda koma kadagiti tattaona. Ti kararag ni Cristo sakbay unay iti pannakailansana idiay kruz ket dagiti adalanna ket agmaymaysada koma a kas Isu ket maymaysa iti Ama, tapno ti lubong ket mamati a ti Dios ti nangibaun Kenkuana. Daytoy makasagid unay ken nakaskasdaaw a kararag ket dumanon kadagiti panpanawen, uray pay agingga iti aldawtayo; ta dagiti sasaona ket, “Ket saan laeng a dagitoy ti idawdawatac, no di ket dagiti pay mamati caniac gapu iti saoda” Juan 17:20. Kabayatan a saantayo nga isakripisyo ti maysa a prinsipyo ti pudno, agtultuloy koma a kalattayo a mangdanon iti daytoy a kasasaad iti panagkaykaysa.”—Ellen G. White, Patriarchs and Prophets, pp. 519, 520.

**Salsaludsod a Pagiinnadalan:**

`Kasano a ti patigmaan ni Pablo a “ti tunggal maysa padayawanna ti sabali a cas natantan-oc ngem isu met laeng” (Fil. 2:3) ket makatulong kadatayo a mangliklik kadagiti maipagpagarup a dakes maipapan kadagiti kakabsattayo a lallaki ken babbai?`

`Apay a masansan nalabes iti panangtamingtayo iti maysa a kasasaad gapu kadagiti napalabas a saantayo a panagballigi wenno biddut? Kasano a maliklikantayo daytoy a pagduyosan?`

`Pagiinnadalan ti kinapateg ti panangdengngeg iti panangkita dagiti sabsabali. Kasano iti panangpasayaattayo iti maysa a kultura ti panagdengngeg iti iglesiatayo? (Idilig iti Santiago 1:19.)`

`Agbibiagtayo iti maysa a sociedad a dagiti sapsapulen ti propesyonal a biagtayo, dagiti pagrebbengantayo iti pamilya, dagiti nainaig-iti-iglesia a pannakaitalaga, ken dadduma pay a pagrebbengan ket mabalin a kas la makalapunos unay. Kasano a ti prinsipyo a panangaramid iti isuamin a bambanag a kas iti Apo ket saannatayo laeng a pagbalinen nga ad-adda a mapagtalkan no di pay ket iyegna kadatayo ti talna ti panunot?`