---
title:  Komento Dagiti Mannursuro
date:   03/10/2025
---

### Paset I: Pakabuklan

**Kangrunaan a Teksto:** Josue 1:7

**Sentro ti Adal:** Deuteronomio 18:15–22; Josue 1; Hebreo 6:17, 18; Efeso 6:10–18; Salmo 1:1–3; Roma 3:31

Uray pay no natayen ni Moises, ti impluwensya ti panangipangulona ket adda pay laeng kabayatan a sumingising iti baro a panawen. Iti pangrugian ti libro a mangaw-awit iti naganna, ni Josue ket pinabileg ti Dios nga agtalek Kenkuana. Ti Dios guyugoyenna ti baro a pangulo a sumurot iti tugot ni Moises. Dagiti panawen ket baroda, ngem dagiti bilbilin ken karkari ket agtalinaed nga isu met laeng: ballasiwem, alaem, bingayem, ken agserbi! Ti kondisyon ket isu met laeng: panagtungpal a kas maysa a sungbat kadagiti naasi nga ar-aramid ti Dios a panangispal iti napalabas, naibatay iti maysa a natalek a pannakikayamet Kenkuana. Ti laeng nagdumaanna ket dagiti tattao: timmaud iti sabali a kaputotan. Iti maysa a masinunuo a panangkita, ti libro ni Josue ket ipaayna ti maysa a sadiwa a gundaway agpaay kadagiti tattao ti Dios ita nga aldaw, kabayatan nga agtakderda iti igid dagiti dandanum ti Naikari a Daga.

Idiay pangrugian ti libro, ti kangrunaan a saludsod ket: Alaen ngata ti Israel daytoy baro a gundaway? Surotenda ngata ti bilin agpaay iti balligi a saan nga inaramid ti napalabas a kaputotan?

Ti pakasaritaan ket ulitenna ti mismo a bagbagina ita nga aldaw. Ti iglesia, iti sidong ti panangipangulo ni Cristo, ti baro a Josue, ket naayaban a mangidur-as iti pannakatungpal dagiti karkari ti Dios. Ti pagwadan ti tulag ket agtalinaed a di nabaliwan: ti Dios itedna kadatayo ti saantayo a magun-od babaen kadagiti bagbagitayo, ket urayenna ti panagtungpaltayo, nga isu a mangipakita iti panagtalektayo iti ayat, sirib, ken pannakabalinna. Ti saludsod ket agtalinaed: Agtalek ngata ti kaputotantayo iti kabaelan ti Dios a mangtungpal iti planona nga “ananayennanto agingga iti aldaw ni Jesu-Cristo” (Filipos 1:6)? Kabayatan a ti agdama a kaputotan ket agtakder iti beddeng ti nailangitan a Canaan, ti nadiosan a pakaasi ket kaskasdi nga aguni manen a sipipigsa unay: “ ‘Isuna laeng a bumilegca ken umingelca unay’ ” (Josue 1:7).

### Paset II: Komentaryo

**Naespirituan a Panangipangulo**

Ti pannakaibaun ni Josue a kas suno ni Moises ket mapasamak a dagus kalpasan ti nasaem unay a lagip iti saan a panagballigi ni Moises idiay let-ang ti Sin, nga isu a nanglapped iti dakkel a pangulo iti iseserrek iti Canaan (Numeros 20:9–12). Iti dakdakkel a lawag, daytoy a pasamak ket nasinged unay a naisilpu iti dawat dagiti annak a babbai ni Salfaad (Numeros 27:1–12). Kas paset ti umuna a kaputotan, ni Salfaad ket naibaga a matay idiay let-ang gapu iti panagduadua ken yaalsa. Agsipud ta ni Aaron ket natayen ken ni Moises ket umas-asidegen iti ipapatayna, ti nataengan a pangulo ket nagkararag agpaay iti maysa a sumukat. Ti kararagna, ken ti sungbat ti Dios, ket ilawlawagna ti masakbayan a panangipangulo ni Josue. Ti pasetna ket ad-adu a namilitaran, kas ipakpakita iti sasao a “ ‘rumuar coma iti sangomi’ ” (1 Samuel 8:20). Pudno unay, ti kinalaingna iti militar ket napaneknekanen idiay Exodo 17:9–14, nga idiay indauloanna dagiti Israelitas a maibusor iti pwersa ti Amalek. Daytoy a kampanya ket iladawanna no kasano a ni Josue ket isagsagana ti Apo, nabayagen sakbay pay iti pudno a pannakaibaunna.

Iti sungbat ti Dios ken Moises, ni Josue ket nailadawan a kas maysa a lalaki a napno iti Espiritu (ruah) (Numeros 27:18). Iti panangibaga dayta iti Maysa a makaammo iti puso ket napateg. Iti Daan a Testamento, ti sao ti Hebreo a ruah ket mabalin a kayatna a saoen ti angin, nataoan nga anges, disposisyon, ken isip, ken dadduma pay a bambanag. Mabalin met a tudtudoenna iti nadiosan nga Ahente nga isu a naalibtak a nairaman kadagiti mapaspasamak iti lubong nanipud iti Panamarsua (Genesis 1:2). Ti kaadda ti Espiritu Santo idiay umuna a lima a libro ti Biblia (Pentateuch) ket naiparangarang babaen iti tallo a pannakaipaduyakyak: sirib, padto, ken panagipangulo. Ni Jose ket isu iti umuna a tao a naibaga nga addaan iti Espiritu ti Dios (Genesis 41:38). Amin dagitoy tallo nga aspeto ket mapaneknekanda iti biagna: kas maysa a mammadto, isu ket nakaawat kadagiti tagtagainep; kas maysa a masirib a lalaki, impatarusna ti tagtagainep ni Faraon; ken kas maysa a pangulo, nangaramat isuna iti plano a mangispal saan laeng a kadagiti tattaona no di pay ket dagiti dadduma a nasnacion a dinidigra iti bisin.

Iti panagministro ni Josue, ti sirib, padto, ken panagipangulo ket agtitiponda met. Isu ket napno “idi iti espiritu ti kinasirib” (ruah hokhmah) (Deuteronomio 34:9). Mainayon pay, isu ket kadua dagiti 70 a lallakay nga isu nga immawat iti Espiritu ti padto (Numeros 11). Kamaudiananna, idiay Numeros 27:18, isu ket dinutokan ti Dios a kas maysa a pangulo nga isu a nagtaengan ti Espiritu.

Iti laksid dagiti dadakkel nga abilidad ni Josue a napasayaat kabayatan dagiti tawtawen a panagserbina ken Moises, ti panangipangulona ket nailawlawag kadagiti naespirituan a balbalikas. Iti naespirituan a panangipangulo ket adda laeng kais-iskanna iti lawag ti naespirituan a dangadang. Kamaudiananna, dagiti gubgubat a nakaayaban ni Josue a pakigubatanna ket kukua ti Dios, saanna a kukua, ken saan a kukua ti Israel.

**Ti Pagwadan ti Tulag: Kari, ken Panagtungpal**

Manipud iti immuna a pannakitungtong ti Dios iti sangkataoan, ti pagwadan ti tulag ket nalatak: ti Dios mangbendicion nga umuna sakbay a mangted kadagiti bilbilin (Genesis 1:28). Kadagiti nadumaduma nga agsasaruno a tultulag, ti nadiosan a bendicion ket naipaduyakyak babaen kadagiti karkari ti Dios iti panangispal, kapkaputotan, ken daga. Kas pangarigan, idi inayaban ti Dios ni Noe a mangaramid iti daong, impakitana ti pannakaitalagana a mangipaay iti maysa a wagas ti pannakaisalakan iti sangkataoan. Ni Noe inawatna dagiti ad-adu a masinunuo a bilbilin kalpasan laeng ti dakkel a pannakaispal dagidiay adda iti uneg ti daong. Umas-asping iti dayta, ni Abraham tinungpalna ti bilin ti Dios a panawanna ti nakayanakanna a lugar kalpasan laeng iti pannakangngegna kadagiti inkari ti Dios a bendicion (Genesis 12:1–3). Ti tulag ni Moises ket surotenna ti maysa nga umas-asping a pagwadan, kabayatan a ti Dios palagipanna dagiti tattao iti adda a naaramidanna agpaay iti Israel sakbay iti panangitedna iti Sangapulo a Bilbilin, idiay Exodo 20. Kamaudiananna, iti tarigagay ni David a mangbangun iti maysa a balay ti Apo idiay Jerusalem, ti Dios inkarina ketdi a mangbangun iti maysa a balay agpaay ken David (2 Samuel 7:27). Iti baro a tulag, ti Dios ikabilna ti lintegna kadagiti puso dagiti tattaona tapno siwayawayada a mangtungpal Kenkuana (Jeremias 31:33).

Gapuna, iti aniaman a ligalismo a panangkita iti linteg ti Dios ket saan a maiyiras iti panangkita ti Biblia iti panagtungpal. Ti panagtungpal ket kankanayon latta a maysa a nataoan a sungbat iti nadiosan a panangilongalong a mangbendicion kadagiti tattao ti Dios. Ti pannakaisalakan ket saan a pulos a maipapan, ken saan nga agdas-al kadagiti nagun-od ti tao. Ken saan a pulos nga agdas-al kadagiti magun-od ti tao. Iti kasta a ligalismo a panangkita iti linteg iti Daan a Testamento ket ballikugenda ti pudno a panggepna. Ni Roy Gane ket maiyataday unay a pasingkedanna: “No pagballigiantayo ti panangliwaytayo iti linteg a naibatay iti Biblia, saan kadi a mangiturong daytoy iti ligalismo? Saan, no maawatantayo ti panggep ti linteg ti Dios. Dayta ket maysa a pagrukodan ti panagaramid ken panagpanunot a maitunos iti naayat a kababalin ti Dios. Saan, saan a mabalin, ken saan a pulos a naisangrat nga agbalin a maysa a wagas dayta iti pannakaisalakan. Iti panagaramid iti nalinteg ket saannatayo pulos a masubbot manipud iti ipapatay wenno manipud kadagiti napalabas a basbasol. Ti laeng parabur ti Dios babaen iti sakripisyo ni Cristo, inawat babaen ti pammati, ti mabalin a makaaramid dayta. Dagiti bilbilin ti Dios ket agpaay kadagiti tattao a naisalakanen.”—Roy Gane, Leviticus, Numbers: The NIV Application Commentary (Grand Rapids, MI: Zondervan, 2004), p. 310.

**Linteg ken Sirib**

Ti litiratura ti sirib idiay Daan a Testamento, nga isu a buklen dagiti liblibro ti Job, Proverbio, Eclesiastes, ken dadduma a salmo, ket sukimatenna dagiti dua a mabigbigbig a tema: Panamarsua ken linteg. Dagitoy a liblibro ket ipaduyakyakda no kaano a ti Panamarsua ken linteg ket balbaliwanda koma ti wagas a pannakinaig dagiti mamati iti Dios ken iti maysa ken maysa. Kinaagpaysoanna, adda ti maysa a nasinged panagkayamet ti linteg ken sirib. Daytoy a panagkayamet ket nalawagen idiay Deuteronomio 4:6: “ ‘Salimetmetanyo ngarud ket sungputenyo ida; ta daytoy isu ti siribyo ken sarirityo iti imatang dagiti il-ili, a macangngeg cadagiti al-alagaden, ket cunada, Pudno unay a daytoy dackel a nacion masirib ken mannacagaw-at nga ili.” ’ ” Ti kinadakkel ti Israel ket saan a masarakan iti kinabaknang ken pannakabalin ti buyot no di ket iti sirib a bunga ti matalek a panangsalimetmet kadagiti bilbilin ti Dios. Kadawyan laeng, ti balligi ken kinarang-ay ket sumurot. Iti kasta a balligi ken kinarang-ay ket makita kadagiti bunga iti dawat ni Solomon agpaay iti sirib (1 Ar-ari 3:13).

Ti sirib, pannakaammo nga inturong-ti-Dios, ket itedna kadatayo ti kabaelan nga agbiag a naimbag iti lawag a panagbuteng ken Yahweh babaen iti panagtulnog iti pagayatanna ken babaen iti panagbiag a maitunos iti pada a tao ken iti natoralesa. Ti maag, iti yaalsa a maibusor iti ornos ti pinarsua ti Dios, ket agsukir Kenkuana, kabayatan a ti masirib ket tukiadenna ti gusoguso ken arakupenna ti pagayatan ti Dios iti maysa a biag a natulnog. Dagiti bunga daytoy a pili ket makita iti amin a litiratura ti sirib iti Biblia, nga isu a mangtratar pay kadagiti naidumduma a kapadasan ken kinarikut a masansan a paset iti kaaddatayo iti baba ti init (kitaen ti Job ken Eclesiastes).

Isu met laeng a principio iti masarakan idiay Josue 1, nga iti daytoy ti pangulo, a mangibagi iti sibubukel a nacion, ket naayaban a mangtungpal a sigagaed iti amin a linteg. Ti Israel ket mabalinna a pilien ti dalan ti sirib ken mapadasanna dagiti pagimbaganna. Nupay kasta, iti panangaramid dayta, ni Josue ken dagiti Israelitas ket masapul “a bumilegca ken umingelca unay” (Josue 1:7). Isu met laeng a paris dagiti bilin ket inaramaten ni Moises a mangpabileg kadagiti Israelitas ken iti sumukat kenkuana (Deuteronomio 31:6, 7). Iti ud-udina, ni Josue ket kasaona dagiti tattao iti isu met laeng a sasao (Josue 10:25). Ngem apay? Ti panagtungpal sapulenna iti panagtalek, ken iti lawag ti nataoan a kababalintayo, ti panagtalek ket masansan a kiddawenna ti pigsa ken bileg. Manen, ti panagtulnog ket saan a maysa a transaksyon a mangabaktayo wenno maabak, a depende iti adda nga ipaaytayo. Ti panagtulnog ket maysa a panangiyebkas iti nataoan a panagtalek iti wagas ti Dios. Dayta ket nairamut iti maysa a pannakikayamet iti sibibiag a Dios. Dayta ket iramanna ti panangtallikod iti bukod a bagi, panangala iti kruz, ken panangsurot kadagiti nainsakripicioan a tugot ni Jesus (Lucas 9:23). Daytoy a pannakaitalaga ket saan nga agpaay iti nakapuy a puso.

### Paset III: Panangipakat iti Biag

**Panagipangulo**

1. Adda dagiti adu a pagwadan iti panagipangulo, kas iti charismatic model, ti transformational model, ti pagwadan a pangulo-a-babaunen (servant-leader model), ken dadduma pay. Amin dagitoy a kababalin ti panagipangulo ket mabalin a masarakan idiay Biblia. Nupay kasta, ti matudtudo a tanda dagiti naballigi a pangpangulo segun iti kuna ti Biblia ket ti naespirituan a kinabertudda. Mangrugi ken Josue, pagiinnadalan dagiti kalidad ti maysa a pangulo iti biag dagiti sumaganad a tattao:
	- A. Josue
	- B. Abraham
	- C. Deborah
	- D. David
	- E. Ester
	- F. Pedro
	- G. Pablo
2. Kasano iti panangiladawanmo iti maysa a naespirituan a pangulo ita nga aldaw?
3. Dagiti pangpangulo a naibaga iti ngato ket winatwatda met ti pagrebbenganda iti ruar ti narelihiyonan a gunglo. Mabalin kadi a ti maysa a naespirituan a pangulo ket maysa a “naidagaan” nga administrador? Apay wenno apay a saan? No wen, kasano?

**Agtaltalek Kadagiti Karkari ti Dios**

Ti Iglesia Adventista Del Septimo Dia ket timmaud a kas maysa a tignay a naibatay iti kari ti maikadua a yaay ni Jesus, kas ipakpakita iti naganna. Ti nadiosan a panaginana a naikari idiay libro ni Josue iti Israel ket nagun-od laeng idiay panawen ni Solomon, ginasgasut a tawtawen kalpasan ti immuna a panangparmek. Nupay kasta, uray pay daytoy a panaginana ket temporaryo. Idiay Hebreo 11, mabasatayo a dagiti pagulidanan a matalek ket dida naawat iti naikari. Iti laksid dagiti salsaludsod maipapan iti nalawag a pannakataktak ni Jesus, ti kapadasan dagiti tattao ti Dios iti amin a pakasaritaan ket maysa nga agtultuloy a panagmarcha nga agturong kadagiti karkari.

Utoben Daytoy: Kasano a dagiti pagulidanan ti pammati, a masarakan idiay Hebreo 11, ket pabilgennakayo kabayatan nga agtultuloykayo nga agtignay nga agturong iti pannakatungpal ti inanama a nagasat?

**Naayaban nga Agbalin a Napigsa ken Nabileg**

Pagiinnadalan idiay klaseyo no kasano, kas Adventista Del Septimo Dia, a kasapulantayo nga agbalin a napigsa ken nabileg kadagiti nadumaduma a luglugar nga isu a nakaayabantayo tapno pagbiagan ti pammatitayo ita nga aldaw:

- A. Pamilya
- B. Karruba
- C. Eskuelaan
- D. Trabaho