---
title:  Dagiti Agtawid Kadagiti Karkari
date:   30/09/2025
---

Idiay Josue 1:2, 3, ti Apo ibagana ken Josue nga it-itedna ti daga kadakuada. Iti sabali a bangir, kinunana a naitednan dayta. Ania ti kayat a saoen dayta?

Ti daga ket maysa a sagut manipud iti Apo, nga isu iti napaypayso a Makinkukua. Idiay Josue 1:2, 3, dua a nagduma a porma ti verbo a “tapno mangted” dagiti naaramat, nga iyanninawna dagiti dua a napateg a paset ti panangtawid iti daga. Ti umuna a porma ket iyebkasna ti proseso a panangited iti daga. Dagiti laeng teritorio ti akindaya a Jordan ti inokopar ti Israel. Kaaduanna kadagiti Naikari a Daga ket maala pay laeng.

Idiay Josue 1:3 ti verbo ket naaramat iti perfect form, mangted iti kapanunotan a ti daga ket naiteden kadakuada. No ti Dios ket Isu ti sarsaritaen dagita nga ar-aramid, ti porma ket maawagan a “prophetic perfect.” Ket dayta ket agsipud ta dagiti kakarina iti Saona ket naipatalged a kinapudno a mabalin a pagtalkan a kas agdama a kinapaypayso.

Dagiti sasao idiay bersikulo 3, a “sacam” ken “cadacayo,” ket innadu (plural), isu a ti kari ket naited saan laeng a ken Josue no di ket kadagiti amin a tattao ti Israel. Ti mangibagbaga iti kari a naited ken Moises ket idanunna ti panagtultuloy ti trabaho ti Dios.

Kasta met, ti sao a kol, “amin,” “isuamin,” ket naulit iti namin-adu a daras idiay umuna a kapitulo. Ti nasaknap a kaadda daytoy a nombre ket iyebkasna ti kinabukel ken kinatarnaw a napateg iti panangragpat iti panggep a naited ken Josue. Masapul nga adda naan-anay a panagtunos ti Dios, ni Josue, ken dagiti tattao ti Israel tapno masigurado ti balligi iti umadani a panangparmek iti Naikari a Daga.

`Basaen ti Josue 1:4–6 ken Hebreo 6:17, 18. Iti dayta a kanito, ti Naikari a Daga ket apagisu a maysa a kari. Nupay kasta, ti Dios naganenna dayta a maysa a tawid. Ania ti kayatna a saoen iti agbalin nga agtawid kadagiti karkari ti Dios?`

Awan a pulos ti sinasalamangka maipapan kadagiti karkari ti Dios. Awananda iti pannakabalin iti uneg ken kadagiti bagbagida a mangpatalged iti bukodda a pannakatungpal. Ti pammatalged a matungpalda ket agdas-al iti kaadda ti Dios, nga isu nga agkuna: “Addacto kadakayo.” Pudno unay, ti kaadda ti Apo ket napateg unay iti panagbiag ti Israel. No awan dayta, agbalinda laeng a maysa kadagiti adu a nasnacion, nga awanan iti naisangsangayan nga ayab, pakailasinan, wenno misyon (Exodo 33:12–16). Ti kaadda ti Apo ket isu ti amin a kasapulan ni Josue tapno agballigi.

Awan a pulos ti nagbaliw ita nga aldaw, nga isu ti gapu no apay nga addaantayo iti kari ni Jesus idiay Mateo 28:20.