---
title:  Bumilegka!
date:   01/10/2025
---

`Basaen ti Josue 1:7–9. Apay a masapul nga impaganetget ti Apo iti namindua ken Josue a masapul a bumileg ken umingel isuna?`

Ti trabaho a naikabil iti sangoanan ni Josue ket kasla ramanenna dagiti aglaplapusanan a karit. Dagiti pader dagiti ciciudad dagiti Cananeo ket nagparang a di maduprak, ken dagiti tattao ti daga ket nasanay agpaay iti gubat. Iti kasungani, dagiti Israelitas, ket agalla-allada laeng, awananda iti uray kadadaanan a makina a pakigubat tapno alaenda dagiti nasarikedkedan a pader. Ti pakasaritaan ket ibagana kadatayo nga uray pay ti Egipto, ti kapipigsaan kadagidiay a panpanawen, ket dida nagun-od iti panangparmek iti Canaan.

Nupay kasta ti pannakaayab nga agbalin a napigsa ken natured ket saan laeng a nainaig ditoy iti bileg dagiti buybuyot wenno dagiti istratehiya ti gubat. Ti bileg ken pigsa ket kasapulan ida tapno agtalinaed a matalek iti Torah ken dagiti masinunuo a sapsapulenna, nga isu a nangilawlawag iti tulag ti Israel ken ni Yahweh.

`Basaen ti Efeso 6:10–18. Nupay saantayo a masapul a makipaset ita nga aldaw iti pannakigubat ti buyot, kasano iti panangipakattayo kadagiti sasao ti pammabileg a naited ken Josue iti inaldaw a naespirituan a balubaltayo?`

Ita nga aldaw, iti panangtungpal dagiti Cristiano iti misyon nga intalek kadakuada ni Cristo, sangoenda dagiti umas-asping a karit a kas kadagiti sinango ni Josue; dayta ket, kasapulanda a makigubat a maibusor kadagiti bukodda a naimbasolan a pagduyosan, maibusor iti lasag ken dara, kadagiti ar-ari, kadagiti mannakabalin, kadagiti agturay iti kinasipnget iti daytoy a panawen, kadagiti buybuyot ti kinadakes. Kas ken Josue, addaanda met iti makapatalged a kari ti kaadda ni Cristo: “ Ket adtoy, addaac cadacayo nga agnanayon agingga iti panungpalan ti lubong” (Matt. 28:20). Kas iti kinapudno a ti tumultulong a kaadda ti Apo ket umdas a mangikkat kadagiti buteng ni Josue, kasta met koma a makaanay dayta a mangpukaw kadagiti duadua ken dandanagtayo ita nga aldaw.

Ti karit kadatayo ket tapno maam-ammo a naimbag ti Apo tapno agtalek Kenkuana ken dagiti Karkarina kadatayo. Ket dayta ti gapu no apay nga ad-adda ngem iti aniaman a sabali a banag, kasapulantayo ti napersonalan a pannakikayamet Kenkuana.

`Ti napateg a saludsod kadatayo ita nga aldaw ket saan a naiduma iti dayta sinango ni Josue. Kasano iti panagtalinaedtayo a napudno iti kinuna ti Sao ti Dios uray pay no saan a papolar wenno saan a nanam-ay nga aramidentayo dayta?`