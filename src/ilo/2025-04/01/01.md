---
title:  Rekado iti Balligi
date:   27/09/2025
---

### Basaen Agpaay iti Adal ita a Lawas

Deuteronomio 18:15–22; Josue 1; Hebreo 6:17, 18; Efeso 6:10–18; Salmo 1:1–3; Roma 3:31.

> <p>Paset a Maiyulo</p>
> “Isuna laeng a bumilegca ken umingelca unay, tapno tungpalem nga aramiden iti cas mayalubog iti isu-amin a linteg, a ni Moises nga adipenco imbilinna kenca: saanmo a pagpanawan uray iti macanawan uray iti macatigid, tapno agbanagcanto a sisasayaat iti sadinoman a papanam” (Josue 1:7).

Ni Benjamin Zander, direktor ti musika ti Boston Philharmonic Orchestra, ket nangisuro iti klase ti panangipatarus iti musika. Napaliiwna ti danag dagiti estudyante bayat ti panangsangoda iti pannakatingiting iti performance-da. Tapno malag-anan dagiti estudyante ken maabotda iti mabalin a naan-anay a kabaelanda, impakaammona iti umuna nga aldaw ti klase a ti tunggal maysa ket makagun-od iti “A.” Daytoy nga “A” ket saan nga inanama a paspasungadan “no di ket maysa a posibilidad a pagbiagan.” Ti laeng kasapulan ket agsurat dagiti estudyante iti surat iti uneg ti umuna a dua a lawas ti semestre ngem napetsaan iti pagpatinggaan ti klase. Ti surat ket ilawlawagna no apay a maikarida iti nangato a grado.

Ti libro ti Josue ket maipapan kadagiti baro a posibilidad. Ni Moises a nangipangulo iti 40 a tawtawen iti pakasaritaan ti Israel ket paset ti napalabas. Ti Exodo manipud Egipto ken ti panagalla-alla idiay let-ang, a nakalkaldaang ta namarkaan ti yaalsa ken kinatangken ti olo, ket nagpatingga. Maysa a baro a kaputotan a siaanamong nga agtungpal iti Dios ti nakasaganan a sumrek iti Naikari a Daga, saan a kas maysa a namnamaen iti masakbayan no di ket maysa a posibilidad a pagbiagan.

Intayo adalen ti wagas a ti Dios linukatanna ti maysa a baro a kapitulo iti biag ti Israel, ken no kasano a mabalinna nga aramiden ti isu met laeng iti biagtayo.

_*Adalen ti adal ita a lawas tapno maisagana agpaay ti Sabado, Oktobre 4._