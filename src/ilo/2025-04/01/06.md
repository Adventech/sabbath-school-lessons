---
title:  Narang-ay ken Naballigi
date:   02/10/2025
---

`Basaen ti Josue 1:7–9 agraman ti Genesis 24:40; Isaias 53:10; ken Salmo 1:1–3. Naibatay kadagitoy a teksto, ania iti kayatna a saoen ti agbalin a narang-ay ken naballigi?`

Ti balikas ti Hebreo a tsalakh, “narang-ay” (Josue 1:8), ket ipakpakitana ti makapnek a pannakatungpal iti adda a naiplano, wenno maysa a kasasaad dagiti nasayaat a paspasamak.

Ti balikas a sakal, “tapno agbalin a manakem” (Josue 1:8), ket mabalin a maipatarus a kas “rumang-ay” wenno “agballigi.” Ngem mabalin met a kaipapananna ti “panagbalin a manakem,” wenno “agtignay a nainsiriban.” Masansan nga agparang dayta iti Job, Proverbio, ken Salmo, a sadiay ti kapanunotan ti balligi ket nasinged a naisilpu iti panagtignay a nainsiriban babaen ti panagbuteng iti Dios ken panangtungpal iti Saona.

Segun iti daytoy a kapanunotan, ti balligi ket saan a nasken a mailawlawag a kas namaterialan a panagrang-ay, nupay saanna nga ilaksid dayta. Ti balligi ket makita koma a kas maysa a kasasaad ti pannakaitunos kadagiti naespirituan a kababalin ken prinsipyo nga adda idiay pamuon ti pinarsua ti Dios a lubong ken dayta ket naiyebkas iti lintegna.

Pudno unay, ti panagtalek kadagiti karkari ti Dios, nangnangruna ti kari ti pannakaisalakan babaen ti pammati laeng ken ti panagtungpal iti lintegna, ket saanda a supiaten ti maysa ken maysa. Itakderanda dagiti dua a sikigan ti isu met laeng a kapanunotan.

`Basaen ti Roma 3:31. Ania ti kunaen daytoy a teksto maipapan iti panagkayamet ti linteg ken pammati?`

Ti panangibaga a ti pammati idiay makaabbong ken nainsakripicioan nga ipapatay ni Jesus iti biangtayo ket maibusor iti panagtungpal iti linteg ti Dios ket panangikabil iti maysa a saan a pudno ken napeggad a panamagdilig. Ti linteg ken parabur ket kankanayon nga agtimpuyogda a dua. Ti laeng saan a husto a pannakaawat iti paset ti linteg ti mabalin a mangiturong iti panangawat iti “linteg” ken “parabur” a kas agsupadi.

Dagiti mannurat iti Daan a Testamento ket addaanda iti nangato a panangkita iti linteg ken ibilangda dayta a maysa a paggapuan ti ragsak (Salmo 1:2; Salmo 119:70, 77, 174). No umiso ti panangkita ken panangaramat, ti linteg ket mangidalan iti maysa a tao iti naun-uneg a pannakaawat iti kinamanagbasolna (Roma 7:7) ken ti pannakasapulna iti kinalinteg ni Cristo (Galacia3:24).

`Uray pay no kasano ti kaadu a sapulem a salimetmetan ti linteg ti Dios babaen ti paraburna, kasano ti panangipakita ti bukodmo a kapadasan iti pannakasapulmo iti makaabbong a kinalinteg ni Cristo?`