---
title:  Baro a Kinasungdo
date:   07/10/2025
---

`Basaen ti Josue 2:12–21 ken Exodo 12:13, 22, 23. Kasano a dagiti teksto idiay Exodo ket matulongannaka a makaawat iti panagtulag dagiti nagsimisim ken ni Rahab?`

Ti tulag ni Rahab ket nalawag unay: biag iti biag ken asi iti asi. Ti sao a chesed (Josue 2:12), “naayat-naasi,” ket addaan iti nabaknang a kaipapanan a narigat nga iyebkas iti maymaysa a sao kadagiti sabsabali a pagsasao. Dayta ket tudtudoenna a kangrunaan unay ti naintulagan a kinapudno, ngem awitenna met ti kapanunotan ti kinamatalek, asi, kinamanagparabur, ken kinamanangngaasi.

Dagiti sasao ni Rahab ket mangipalagip iti Deuteronomio 7:12, a sadiay ni Jehova a mismo ket nagsapata a pagtalinaedenna ti chesed iti Israel. “Ket maaramidto, a gapu iti panangimdengyo cadagitoy a linlinteg, ket tungpalenyonto nga aramiden ida, salimetmetanto ni Jehova a Diosmo ti tulag ken naimbag a panagdongngo [chesed], nga insapatana cadagiti ammam” (Deuteronomio 7:12).

Makapangayangay unay, isu met laeng a kapitulo (Deuteronomio 7) ti mangibaga iti pannakaparit (cherem) kadagiti Cananeo. Adtoy ni Rahab, maysa a Cananeo nga isu nga adda iti sidong ti pannakaparit, ket nupay kasta tuntonenna, babaen iti rumrumsua pammatina, dagiti karkari a naited kadagiti Israelitas. Kas maysa a bungana, isu ket naisalakan.

Ti umuna a ladawan a di maliklikan a dumteng iti panunot a mainaig iti tungtongan dagiti agsimisim ken ni Rahab ket ti Paskua idiay Exodo. Idiay, tapno masalakniban dagiti Israelitas, masapul nga agtalinaedda iti uneg dagiti pagtaenganda ken markaanda dagiti baotek dagiti ruruangan dagiti balbalayda iti dara ti naidaton a kordero.

“Ket ti dara cadagiti balbalay a pagyananyo isunto ti pagilasinan cadacayo: ket no makitacto ti dara, labsancayonto ket awanto cadacayo ti didigra a mangpatay cadacayo, intono dusaec ti daga nga Egipto. Ket ti dara cadagiti balbalay a pagyananyo isunto ti pagilasinan cadacayo: ket no makitacto ti dara, labsancayonto ket awanto cadacayo ti didigra a mangpatay cadacayo, intono dusaec ti daga nga Egipto” (Exodo 12:13; kitaen met ti Exodo 12:22, 23).

“Babaen ti panagtulnog dagiti tattao masapul nga itedda ti pammaneknek ti pammatida. Isu nga amin a mangnamnama a maisalakan babaen kadagiti pakaikarian ti dara ni Cristo ket bigbigenda koma nga isuda a mismo ket adda aramidenda iti panangpatalged iti pannakaisalakanda. Kabayatan a ni Cristo laeng ti makasubbot kadatayo manipud iti dusa ti salungasing, masapul nga agbaw-ingtayo manipud basol nga agturong iti panagtulnog. Ti tao ket masapul a maisalakan babaen ti pammati, saan a babaen kadagiti ar-aramidna; nupay kasta ti pammatina ket masapul a maipakita babaen kadagiti ar-aramidna.”—Ellen G. White, Patriarchs and Prophets, p. 279.

Iti dayta a kasasaad, ti dara ket maysa a tanda a nangisalakan kadakuada manipud iti mangdadael nga angel ti Dios. Kas iti pangispal ti Dios iti biag dagiti Israelitas idi panawen ti maudi a didigra idiay Egipto, dagiti Israelita ket isalakanda ni Rahab ken ti pamilyana idi dimmanon ti pannakadadael ti Jericho.

`Anian a nagpigsa a damag ti evangelio a masarakantayo kadagitoy dua nga istoria? Ania dagiti ad-adal ti evangelio a maalatayo manipud kadakuada?`