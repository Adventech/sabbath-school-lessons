---
title:  Makapaklaat a Parabur
date:   09/10/2025
---

`Basaen ti Josue 9:21–27. Kasano a ti solosyon ni Josue ket pinagtiponna ti hustisya iti parabur?`

Uray no dagiti tattao ti Israel ket kayatda a darupen dagiti Gabaonitas, saanda a mapalubosan a mangaramid iti dayta agsipud iti sinapataan dagiti agtuturay iti kongregasyon. Dagiti pangpangulo dagiti Israelita ket nagtignayda a kas maiyannatop iti prinsipyo a ti maysa a sapata, agingga a dayta ket saanna nga iraman ti dakes nga aramid wenno gandat a kriminal (Oc-ocom 11:29–40), ket maannurot, uray pay no mangiturong iti personal a pannakadangran ti maysa.

Iti Daan a Testamento, iti panagbalin a manakem sakbay iti panangaramid iti maysa a sapata, ken iti panangsalimetmet iti sapata, ket nakita a kas kababalin ti nadiosan (Salmo 15:4; Salmo 24:4; Eclesiastes5:2, 6). Agsipud ta ti sapata ket naaramid iti nagan ti Apo, ti Dios ti Israel, dagiti pangpangulo ket saanda a mabalin a baliwan dayta.

Iti nasolemne a sapata nga inaramid dagiti pangpangulo dagiti Israelitas, ti pagtungpalan ti Israel ket di mapunas ti pannakaisilpuna kadagiti Gabaonitas. Kinapudnona, babaen ti pannakadutokda kas agpukan ti sungrod ken agsakdo ti danum agpaay iti balay ti Dios (Josue 9:23), dagiti Gabaonitas ket nagbalinda a paset ti agdaydayaw a komonidad ti Israel. Ti sungbat ni Josue, a maisupadi iti pangngeddeng dagiti pangpangulo ti Israel, nga isu a nangibilin iti panagserbi ti “amin a kongregasyon” (Josue 9:21), ket binaliwanna ti lunod iti posible a bendicion agpaay kadagiti Gabaonitas (idilig iti 2 Samuel 6:11).

Ti simmaruno a pakasaritaan ti Gabaon ket paneknekanna dagiti nangato a narelihiyosoan a gundaway a ninanam ti ciudad, kasta met ti kinapudnoda kadagiti tattao ti Dios. Ti sapata nga inaramid ti Israel ket nagtalinaed agingga kadagiti kapkaputotan, isu nga idi nagsubli dagiti Israelita manipud iti pannakakayaw idiay Babilonia, dagiti Gabaonitas ket isuda dagiti timmulong a nangbangun manen iti Jerusalem (Neh. 7:25). Dagiti ar-aramidda ket addaanda iti agnanayon a supapak ngem gapu laeng iti parabur ti Dios.

Ania ngata iti napasamak no dagiti Gabaonitas ket impakaammoda ti kinasiasinoda ken kiniddawda ti asi ti Dios a kas iti inaramid ni Rahab? Ditay ammo, ngem ditay maikkat ti posibilidad nga uray pay iti maysa a pannakiuman iti pagayatan ti Dios ket agbanag iti pannakailaksid dagiti Gabaonitas manipud iti pannakadadael. Ti namimpinsan a panggep ti Dios ket saan a tapno dusaen dagiti managbasol no di ket makitana ida nga agbabawi ken ipaayna kadakuada ti asina (idilig iti 18:23 ken Ezekiel 33:11). Ti panangallilaw dagiti Gabaonitas ket makita koma a kas maysa nga awis ti asi ti Dios, iti ayat ken nalinteg a kababalinna. Ti panagtukiad dagiti Cananeo nga agbabawi ken ti panangsukirda kadagiti panggep ti Dios ti nangiturong iti pangngeddeng a pannakapukawda (Genesis 15:16). Ti Dios ket pinadayawanna ti panangbigbig dagiti Gabaonitas iti turayna, kasta met ti tarigagayda iti kapia a saan ket di a yaalsa, ken ti pananganamongda a mangibbet iti panagdayaw iti ladladawan ken ti panagdaydayaw iti maymaysa a pudno a Dios.