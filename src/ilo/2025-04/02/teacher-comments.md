---
title:  Komento Dagiti Mannursuro
date:   10/10/2025
---

### Paset I: Pakabuklan

**Kangrunaan a Teksto:** Hebreo 11:31

**Sentro ti Adal:** Josue 2:1–16; Numeros 14:1–12; Hebreo 11:31; Exodo 12:13; Josue 9; Nehemias 7:25

Kadagiti adu nga agbasbasa, ti libro ti Josue ket masansan a maisilpu iti gubat, pannakadadael, ken patay. Kabayatan a dagitoy nga el-elemento ket addada iti libro, saanda nga iparang ti sibubukel nga istoria. Ti pannakadadael dagiti Cananeo ket napasamak laeng kalpasan iti atiddog a panawen ti parabur (Genesis 15:16). Dagiti paspasamak ti Exodo ket nagserbi a kas maysa a napateg a pammaneknek iti turay ti Dios ken mabalin a makita a kas maudi nga ayab kadagiti agnanaed iti Canaan. Dagiti is-istoria da Rahab ken dagiti Gabaonitas ket ipaduyakyakda a kaaduan kadagiti Cananeo ket ammoda no ania ti inaramid ti Dios, ngem sumagmamano laeng iti simmungbat iti maiyannatop. Imbes a sumukoda, pinilida iti nagtukiad, yallangoganda ti saan a panagballigi ni Faraon 40 a tawtawen ti napalabas.

Pudno unay, ti Josue ket maysa a libro ti parabur ken asi. Daytoy a lawas kitaentayo no kasano a ti parabur ti Dios ket naipaduyakyak kadagiti biag dagiti Israelitas ken Cananeos. Manen, ti Israel ket nakasagana a sumrek iti Naikari a Daga. Ti Dios ket inikkanna isuda iti maikadua a gundaway. Ti panangam-ames ti bileg ti buyot dagiti Cananeo ket saan a nagbaliw. Ti nagbaliw ket ti pammati daytoy maikadua a kaputotan dagiti Israelitas. Kadagiti Cananeos, dagiti is-istoria da Rahab ken dagiti Gabaonitas ket ipaduyakyakda a saan nga amin a bambanag ket napukaw idiay nadadael a daga. Kasta met, ti pammatida ket adayu iti kinaan-anay. Makasursurotayo kadagiti napateg nga ad-adal agpaay iti naespirituan a panagpagpagnatayo kabayatan nga idiligtayo ti pammati ti Israel, ni Rahab, ken dagiti Gabaonitas. Ti kapapatgan nga adal, kas intay’ kitaen, ket amintayo ket kasapulantayo iti parabur ti Dios.

### Paset II: Komentaryo

**Ti Pammati ti Maikadua a Kaputotan**

Idiay Josue 2:1, ti maikadua a kaputotan ti Israel iti let-ang ket sangoenda ti isu met laeng a kasasaad a kas iti immuna a kaputotan. Ti agsasaruno a pannakaibaon dagiti agsimisim ket palagipanna ti Israel a ti daga nga it-ited ti Dios kadakuada ket masapul a maparmek nga umuna. Daytoy a kasunganina ti gapu iti likudan ti pannakauppapay ti immuna a kaputotan ti let-ang idiay Kadesh Barnea (Numeros 13, 14); daytoy ket, ti daga ket maysa a sagut, ngem adda bayadna iti panangala dayta. Kasano a dagitoy kas la agsupadi a kapanunotan ti panangited ken panangparmek ket mapagkapia? Dayta ket, kasano a ti maysa a sagut—a ti kayatna a saoen ket awan baybayadna—ket pagbayadenna met ti umawat kenkuana? Iti sabali a pannao, no ti daga ket sagut, apay ngarud nga alaen ti Israel dayta babaen ti panangparmek?

Ti pammati, nga isu a nasaysayaat a maawatan a kas panagtalek, ket pudno nga adda iti puso ti pagsasaritaan ditoy. Iti pannakikayamet kadagiti parsuana, ti Dios ket kankanayon latta a mangibati iti silid agpaay iti panagtalek. Iti maysa a matudtudo a panangkita, ti panagtalek ket isu iti napateg a pakaseknan manipud Pannakatnag idiay Minuyongan. Saan kadi a kasta met laeng iti nataoan a gunglo? Awan iti napudno a panagkayamet no awan ti panagtalek. No ti Israel ket nagtalek iti Dios, papanawenna koma dagiti Cananeo babaen ti datdatlag a pamay-an (Exodo 23:28). Ti nakurang a panagtalek nga impaduyakyak ti napalabas a kaputotan ket nalawag unay nga impakita ti Dios a kas gapu iti saanda a panagballigi idi kinunana ken Moises: “ ‘Casanonto ti cabayag ti panangumsina caniac daytoy nga ili? Casanonto ti cabayag ti dida pammati caniac, gapu cadagiti amin a pagilasinan nga inaramidco iti tengngada?’ ” (Numeros 14:11).

Napalabas ti uppat a pulo a tawtawen, maysa a baro a kaputotan ti timmaud. Ti kaubingan kadakuada, ti nabiit a balligi ti buyot a maibusor iti Og ken Sihon ken ti datdatlag a pannakasalaknib dagiti biagda idi panawen ti panagwalwalang idiay let-ang ket lagip laengen iti napalabas. Iti daytoy a ponto, ti Israel masarakanna ti bagbagina iti maysa manen a pili, sumangsango iti isu met laeng a pakaseknan: no awan panagtalek, awan ti daga.

Iti istoria, dua nga agsimisim dagiti naibaun imbes koma a 12. Kasla awan ti masinunuo a gapu iti daytoy a panagbaliw, ngem mabalin a mainaig dayta iti napasamak idiay Kadesh Barnea, nga iti dayta dagiti dua a nagsimisim ket komprontarenda dagiti di mamati a sangapulo. Nupay adda dagiti sumagmamano a pagpapadaan kadagiti dua a pakasaritaan dagiti nagsimisim, dagiti pagdudumaanda ket ad-adda a nalatak. Umuna, dagiti dua a nagsimisim ket saanda a nangyeg iti aniaman a pammaneknek a ti daga ket naimbag iti daytoy a tiempo. Maikadua, awan ti panangibagada iti sapasap a panangsukimat iti daga. Maikatlo, ginastarda iti ad-adu a panawen a naglemlemmeng ngem iti panagsimisim. Kamaudiananna, awan panangipadamag maipapan iti daga iti gagangay a kababalinna wenno dagiti karit iti panangparmek dayta. Dagiti nagsimisim ket kunada laeng: “ ‘Pudno a ni Jehova inyawatna amin a daga cadagiti imatayo’ ” (Josue 2:24). Ania ti nangted kadakuada iti kasta a panagtalek? Ti laeng banag nga adda kadakuada ket ti pammatalged ni Rahab. Dagiti nagsimisim ket inulitda ken Josue ti imbaga ni Rahab kadakuada: “ ‘siac ammoc a ni Jehova intedna cadacayo daytoy a daga, ket dacami mabutengcami a gapu cadacayo: ket dagiti amin nga agnaed iti daga agrunawda iti sangoyo’ ” (Josue 2:9). Dagiti sasao ni Rahab, kas banagna, ket yallangoganna dagiti sasao ni Josue ken Caleb idiay Numeros 14:8, “ ‘Ni Jehova . . . itednanto cadatayo.’ ”

Ti immuna a kaputotan ket saan a nagtalek, iti laksid iti adda a nakitada. Nupay kasta, daytoy baro a kaputotan ket nagtalekda iti nangngegda manipud iti maysa a balangkantis. “Ti kangrunaan a nakatulong iti ilulusotda ken ti pannakaammoda iti daga ken dagiti agnanaed iti dayta ket ti balangkantis a ni Rahab . . . Isu ket agpadpada a mangisalakan ken orakulo.”—Phyllis A. Bird, “The Harlot as Heroine: Narrative Art and Social Presupposition in Three Old Testament Texts,” Semeia 46 (1989): p. 127. Daytoy nga aramid ket ipakpakitana a ti 40 a tawtawen idiay let-ang ket insurona iti Israel ti kabebertudan nga abilidad a mabalinda a mapasayaat: panagtalek ken Yahweh. Daytoy nga abilidad ket mamagbalin kadakuada a saan a maabak iti sangoanan iti kapipigsaan a kabusorda.

**Ti Pammati ni Rahab ken Dagiti Gabaonitas**

| El-elemento ti Pammati | Rahab | Gabaonitas |
| --- | --- | --- |
| Nakaibatayan | Nangngeg | Nangngeg |
| Wagas | Ulbod | Ulbod |
| Kalat | Tapno maispal | Tapno maispal |
| Dagus a Banagna | Pannakaispal | Pannakaispal |
| Napaut a Bungana | Pannakipagili | Panagserbi |

Kas ipakita ti chart iti ngato, ti umuna a pagpadaan iti nagbaetan ni Rahab ken dagiti Gabaonitas ket ti pammatida naibatay iti adda a nangngegda. Ti pannakangngeg maipapan kadagiti napalabas nga ar-aramid ti Dios iti biang dagiti tattaona ket umdasen a mangpataud kadakuada iti maysa a nasayaat a sungbat nga isusuko, kabayatan a kaaduan kadagiti kakailianda ket kinaykayatda iti agtukiad. Iti daytoy a tiempo, ti pammatida ket maikari iti pammadayaw, maiyataday iti kinunana ni Jesus idiay Juan 20:29: “ ‘Nagasat dagiti saan a nacakita ket namatida.’ ” Ti kababalin ni Rahab ken dagiti Gabaonitas ket nakaskasdaaw unay a naiduma kadagidiay immuna a kaputotan ti let-ang, nga isu a saan a namati, iti laksid iti nakitada. Kas bunga ti nangngegda, dagiti “pusoda nagrunaw” (Josue 2:11). Daytoy a sasao, nga isu a maysa a kita ti pagsasao agpaay iti “pannakaupay” wenno “panagbuteng,” ket nasakbay a tudtudoenna dagiti Cananeo idiay kanta ni Moises (Exodo 15:15), dagiti Israelitas iti sidong ti impluwensya dagiti sangapulo a nagsimisim (Deuteronomio 1:28), dagiti nagnaed iti daga (Josue 2:9) ken dagiti ar-arina (Josue 5:1), ken kadagiti Israelitas iti kinasukir (Josue 7:5). Mainayon pay, dagiti sasao ni Rahab ket ipakpakitana a maawatanna ti narelihiyosoan a kababalin ti gubat (Josue 2:10). Ti verbo a haram (“tapno dadaelen a mamimpinsan”), nga isu nga agparang idiay sasao ni Rahab, ket dutokanna ti maysa a banag wenno tao a naitalaga iti panangdadael ti Dios. Ti kapanunotan ket pagaammo iti ruar ti Israel, kas iti iparangarang ti pannakaaramatna kadagiti teksto iti ruar ti Biblia.

Ni Rahab ken dagiti Gabaonitas ket impakitada ti pammatida babaen iti saan a kadawyan a wagas. Kabayatan a nagulbod ni Rahab tapno masalakniban dagiti nagsimisim, dagiti Gabaonitas nagulbod tapno isalakanda dagiti bagbagida. Uray no kasta, ti nangtignay kadagiti ar-aramidda ket ti kinasigurado a ti Dios ket tungpalenna dagiti karkarina iti Israel. Nupay saantayo a namnamaen ti adu manipud kadagitoy a Cananeos kadagiti namoralan a banbanag, ti nainggandatan a panangallilaw dagiti Gabaonitas ket nakita a naiduma. Segun iti nagistoria, nagtignayda a sisisikap (armah), umas-asping iti balikas ti Hebreo a naaramat a mangiladawan iti uleg idiay Genesis 3. Saan a kas iti panagulbod ni Rahab, ti planoda ket nairanta ken nasikap a naipakat.

Ti maikatlo a pagpadaan ket maipapan iti panggepda. Iti agpadpada a kasasaad, sapulenda iti pannakaispal manipud iti umay a pannakadadael. Kadagitoy umuna nga ad-addang, ti pammatida ket naisentro iti bukodda a bagi, a kumitkitada iti temporaryo a solusyon agpaay iti parikutda. Iti daytoy a tukad, ti pammatida ket saanna a makita iti labes dayta. Dayta ket naibatay iti buteng saan nga ayat (Josue 9:24). Ditoy, ti pammati ket maysa tawar. Ti napraktikalan a paset daytoy a pammati a kas maysa a tawar ket mapaneknekan babaen ti panagaramatda iti sao a ḥeseḏ. Iti naidagaan a panangkita, masansan a tudtudoenna iti maysa a kita ti transaksyon a “ti umawat iti aramid ti ḥeseḏ ket sumungbat iti umas-asping nga aramid ti ḥeseḏ, wenno ti maysa a mangipaduyakyak iti ḥeseḏ ket nainkalintegan iti panangnamnamana iti maipadpada nga aramid a kas subadna.”—Hans-Jürgen Zobel, “חֶסֶד,” Theological Dictionary of the Old Testament (Grand Rapids, MI; Cambridge, U.K.: Eerdmans, 1986), p. 18.

Dagiti maikapat ken maikalima a pagpapadaan ket iramanda ti banag dagiti pangngeddengda. Ni Rahab umawat iti pammatalged nga isu ken dagiti sangakabbalayanna ket maispalda. Umasping kadagiti Israelitas idiay maudi a didigra, adda iti maysa a pagilasinan a maaramid: maysa a nalabaga a tali ti maibitin iti maysa a tawa, nalabit nga iti tawa a nangibabaan ni Rahab kadagiti nagsimisim babaen iti maysa a tali. Nupay kasta, ti pannakaispalna ket namimpinsan a nadiosan nga aramid. No dagiti pader ti Jerico ket narba a nalusdak, ti Dios ket pinagtalinaedna ti segkay a nakaipatakderan ti balay ni Rahab. Iti sabali a bangir, dagiti Gabaonitas saanda a pulos a masagid manipud itan. Nagballigida iti pananggun-od iti salaknib a sinapulda, kabayatan a ti panagkakadua dagiti ar-ari ti Cananeo ket agdur-asda a maibusor ken Gibeon idiay Josue 10. Ti sarikedked ni Gibeon ket tinignayna ti maysa a kangrunaan a kampanya ti militar nga iti dayta adu dagiti ciciudad a nadadael. Iti kamaudiananna, ti makaallilaw a plano dagiti Gabaonitas ket naaramat a mangidur-as iti panggep ti Dios iti panangparmek iti daga. Nupay kasta, ti napaut a banagna ket masinunuo unay a naimbag. Kabayatan a ni Rahab (ken ti pamilyana) ket naitipon iti Israel, nagbalin pay a kapuonan ti Misias, dagiti Gabaonitas ket naitiponda a kas babaunen. Addaanda iti naibtur a salaknib (idilig iti 2 Samuel 21), ngem ti supapak ti inaramidda ket nagtalinaed. “Innalada ti kawes ti kinapanglaw agpaay iti panggep a panangallilaw, ket naikapet dayta kadakuada kas chapa ti agnanayon a kinaadipen.”—Ellen G. White, Patriarchs and Prophets, p. 507.

### Paset III: Panangipakat iti Biag

**Ti Nakaskasdaaw a Parabur iti Biagtayo**

Ti istoria ni Rahab ken dagiti Gabaonitas ket palagipannatayo a dagiti Israelitas ken Cananeos ket ad-adu pay ngem bunggoy laeng dagiti tribu; itakderanda pay dagiti naespirituan a kasasaad. Ti Israel ti Dios, aniaman pay ti tribu ti maysa, ket kangrunaan unay a maysa a naespirituan a komonidad. Amin a tattao ket naawisda nga agbalin a paset daytoy a komonidad. Awan iti uray maysa a di madanon ti Dios. Iti daytoy a panangkita, ti ayab ni Pablo a mangburak kadagiti amin a lapped ket saan a baro laeng a banag ti evangelio (Galacia 3:28).

Pagpanpanunotan a Saludsod: Kitaen dagiti luglugar a pakasarakam kadagiti tattao a nalawag unay nga addada iti labes ti madanon ti parabur ita nga aldaw. Ania iti mabalinmo nga aramiden kasta met iti lokal nga iglesiayo tapno madanon dagiti di madanon?

**Panangilasin iti Pagayatan ti Dios**

Ti saan a panagballigi ti Israel a mangilasin iti pudno a kinasiasino dagiti Gabaonitas ket palagipannatayo kadagiti peggad ti panangidalan dagiti langa. Dagiti pangpangulo ti Israel ket rinamananda ti daan a tinapay kadagiti ngiwatda imbes a dinamagda ti “ngiwat ni Jehova” (litiral a patarus ti Josue 9:14). Ti biddut ti Israel ket nadagsen agsipud ta ti saanda a panagballigi nga agintuod iti Apo ket dadaelenna ti nakaayabanda a mangibabaet iti pagayatan ti Dios iti lubong.

Awisem dagiti istudyantem nga utobenda dagiti sumaganad a salsaludsod:

1. Kasano a maliklikantayo a matnag iti isu met laeng a palab-og ita nga aldaw a kas iti napadasan dagiti Israelitas kadagiti Gabaonitas?
2. Iti ania a wagas nga inulit ti Israel ti saan a panagballigi ni Eva iti sangoanan ti uleg idiay Minuyongan ti Eden?
3. Kasano a mailasintayo ti pagayatan ti Dios ita nga aldaw? Ania ti paset ti Sursurat ditoy?
4. Padasen a lagipen ti naudi a tiempo nga inkeddengmo a suroten ti maysa a matudtudo a turong nga awan iti panangiyuman iti pagayatan ti Dios. Ania dagiti supapakna?