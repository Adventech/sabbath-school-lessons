---
title:  Dagiti Agsupadi a Kababalin
date:   08/10/2025
---

`Basaen ti Josue 9:1–20. Ania dagiti pagpapadaan ken pagdudumaan ti istoria ni Rahab ken dagiti Gabaonitas? Apay nga adda kaipapananda?`

Daytoy a kapitulo ti Josue ket mangrugi babaen ti panangipakaammona kadatayo a lima nga ar-ari dagiti Cananeo a gagangay a mangiturturay kadagiti babassit a ciudad-estado dagiti nangikeddeng a mangbukel iti panagkakadua (coalition) a maibusor kadagiti Israelita. Iti kasumbangirna, dagiti agnanaed iti Gabaon inkeddengda a mangipasdek iti maysa a tulag iti Israel.

Tapno allilawenda dagiti Israelita a makitulag kadakuada, dagiti Gabaonitas nangaramidda iti maysa nga istilo a nagpammarangda nga ambasador manipud iti ganggannaet a pagilian. Segun iti Deuteronomio 20:10–18, inaramid ti Dios ti maysa a panamaglasin kadagiti Cananeo ken dagiti tattao nga agnanaed iti ruar ti Naikari a Daga.

Ti sao a naipatarus a kas “inaallilaw” wenno “sisikap” ket mabalin nga aramaten nga addaan iti nasayaat a kaipapanan, a mangipakita iti kinamanakem ken sirib (Proverbio 1:4; Proverbio 8:5, 12), wenno saan a nasayaat, a mangipakpakita iti kriminal a panggep (Exodo 21: 14; 1 Samuel 23:22; Salmo 83:3). Iti kasasaad dagiti Gabaonitas, iti likudan ti liniliput nga aramidda, adda saan unay a makadadael a panggep a mangtaginayon iti bagida.

Ti sasao dagiti Gabaonitas ket nakaddidillaw nga umas-asping kadagiti sasao ni Rahab. Agpadpada a bigbigenda ti pannakabalin ti Dios ti Israel, ken agpadpadada a mangkuna a ti balligi ti Israel ket saan laeng a nataoan a pigsa. Maisupadi kadagiti dadduma a Cananeo, saanda nga umalsa a maibusor iti plano ni Jehova a mangipaay iti daga kadagiti Israelitas, ken aminenda a ti Apo a Mismo ket pappapanawenna dagitoy a nasnacion iti sangoanan ti Israel. Ti damag ti pannakawayawaya manipud Egipto, ken ti panang-abak ken Sihon ken Og, ti nangguyogoy nga agpadpada ken Rahab ken dagiti Gabaonitas a mangsapul iti maysa a pannakikadua kadagiti Israelitas. Nupay kasta, imbes a naan-anay nga awatenda a siaanamong ti isusukoda iti Dios ti Israel, a kas iti inaramid ni Rahab, dagiti Gabaonitas ket nagaramatda iti maysa a panangallilaw.

Ti linteg ni Moises ket nangipaay kadagiti wagas agpaay iti panangammo iti pagayatan ti Dios kadagiti kasasaad a kastoy (Numeros 27:16–21). No ni Josue ket inintuodna koma ti pagayatan ti Apo, naliklikanna koma ti panangallilaw dagiti Gabaonitas.

Ti kangrunaan a pagrebbengan ti maysa a nadiosan a pangulo, ken ti aniaman a nacristianoan a pangulo, ket tapno sapulenna ti pagayatan ti Dios (1 Cronicas 28:9; 2 Cronicas 15:2, 2 Cronicas 18:4; 2 Cronicas 20:4). Babaen ti panangliway dayta, dagiti Israelitas ket napilitanda nga agpili no salungasingenda dagiti kangrunaan a kondisyon iti panangparmek iti daga wenno salungasingenda ti sapata a naaramid iti nagan ti Apo, a dagitoy a dua ket agpadpada a napatalgedan.

`Kasano iti kasansan a nasarakam ti mismo a bagbagim a makibalbalubal iti nagbaetan ti agparparang a dua nga agsupadi a kababalin iti Biblia?`