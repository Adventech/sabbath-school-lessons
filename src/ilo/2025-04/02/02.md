---
title:  Maikadua a Gundaway
date:   05/10/2025
---

`Basaen ti Josue 2:1, kadua iti Numeros 13:1, 2, 25–28, 33; ken Numeros 14:1–12. Apay nga irugi ni Josue ti misyon a panangparmek iti Naikari a Daga babaen iti panangibaunna kadagiti agsimisim?`

Ti lugar a nakaibaunan dagiti dua nga agsimisim, Acacia Grove, ket nanaganan iti “Shittim” iti teksto ti Hebreo, ken dayta ket palagipannatayo kadagiti dua a saan a nasayaat a paspasamak iti pakasaritaan ti Israel.

Ti umuna ket sabali pay nga istoria ti panagsimisim (kitaen ti Numeros 13) a mangiparang kadagiti isu met laeng a nasken nga el-elemento: ti pannakaibaun dagiti agsimisim; ti nalimed a panangserrek dagiti agsimisim iti teritorio ti kabusor; ti panagsubli dagiti agsimisim; ti panagpadamag dagiti agsimisim maipapan kadagiti natakuatanda; ken ti pangngeddeng nga agtignay maibatay iti padamag.

Ti sabali pay a pasamak idiay Settim ket itakderanna ti maysa kadagiti nasukir unay, panagdaydayaw iti ladladawan a panaglabsing iti tulag nga inaramid dagiti Israelita, idi, iti panangilongalong ni Balaam, nagaramidda iti kinadakes kadagiti babbai a Moabita ken nagdaydayawda kadagiti didiosda (Numeros 25:1–3; Numeros 31:16). Iti daytoy a lawag, ti nagan a Settim ket mangpataud iti naisalsalumina a tensyon no maipapan iti pagbanagan ti sibubukel nga istoria. Dayta ket sabali kadi manen a di panagballigi iti dayta a beddeng ti Naikari a Daga? Wenno mangiturong ngata dayta iti nabayagen nga ur-urayenda a pannakatungpal ti nagkauna a kari?

`Basaen ti Juan 18:16–18, 25–27 ken Juan 21:15–19. Ania dagiti pagpapadaan a makitam iti nagbaetan ti maikadua a gundaway a naited iti Israel a kas maysa a nacion ken ni Pedro a kas maysa a tao?`

Ti Dios ket Dios ti maikadua a gundaway (ken ad-adu pay!). Ti Biblia naganenna ti maikadua a gundaway (ken ad-adu pay!) a “parabur.” Ti parabur ket panangawat iti saantayo a pakaikarian. Ti sursuro ti Biblia ket napno iti kapanunotan ti parabur (idilig iti Roma 5:2; Efeso 2:8; Roma 11:6). Ti Dios sipaparabur a mangitanggaya iti tunggal maysa iti posibilidad ti sadiwa a pangruggian (Tito 2:11–14). Ni Pedro a mismo ket napadasanna daytoy a parabur ket ginuyugoyna ti iglesia a dumakkel iti parabur (2 Pedro 3:18). Ket ti damag ket sumaysayaat pay: maalatayo iti ad-adu nga amang ngem ti maikadua a gundaway, saan kadi? (Sadino ngata ti ayantayo no ditay’ naawat?)

`Panunotem ti kapadasan dagiti Israelitas, idi naikkanda iti maikadua a gundaway a sumrek iti Canaan, ken maipapan iti parabur a naipaay ken Pedro kalpasan nga inlibakna ti Apona. Ania ti isuro kadatayo dagitoy a paspasamak maipapan no kasano nga idanuntayo ti parabur kadagiti agkasapulan dayta?`