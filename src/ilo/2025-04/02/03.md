---
title:  Pateg Kadagiti Di-ninamnama a Luglugar
date:   06/10/2025
---

`Basaen ti Josue 2:2–11; Hebreo 11:31; ken Santiago 2:25. Ania ti ibaga dagitoy a teksto kadatayo maipapan ken Rahab?`

Ti kangrunaan iti istoria ni Rahab ket ti ulbod a naibaga tapno masalakniban dagiti agsimisim. Iti panangtingiting iti panagulbodna, masapul a mabigbigtayo nga isu ket naisaad iti kagimongan a nakaro a managbasol, nga iti kamaudiananna ket nangiturong iti pangngeddeng ti Dios a mangukom iti dayta a kagimongan (Genesis 15:16; Deuteronomio 9:5; Levitico 18:25– 28). Nupay pudno a ti Baro a Testamento ket padayawanna ti pammatina, ti naannad a panangamiris kadagiti panangibaga ti Baro a Testamento iti aramid ni Rahab ket iparangarangna nga awan ti mangitandudo iti amin a maipapan kenkuana, ken awan ti mangibaga a naimbag iti panagulbodna.

Ti Hebreo 11:31 pasingkeddanna ti pammatina a nangikabil iti bagina kadagiti agsimisim imbes a pilienna nga itantudo ti maysa a rinuker a kultura. Ti Santiago 2:25 padayawanna ti intanggaya ti babai a panagdagus dagiti dua a nagsimisim nga Israelitas ken gapu iti panangiturongna kadakuada no kasano ti agsubli babaen iti natalged a pagnaan. Iti tengnga ti rinuker, narugit a kultura ken ti bukod a managbasol nga istilo ti panagbiag ni Rahab, ti Dios, iti paraburna, ket nakitana ti maysa a pingki ti pammati a babaen iti dayta mabalinna isuna nga isalakan. Ti Dios inaramatna ti adda a naimbag ken Rahab—ti pannakaipaduyakyak iti pammati Kenkuana ken iti panangpilina nga agbalin a paset dagiti tattaona—ngem saanna a pinadayawan amin nga inaramidna. Ti Dios impategna ni Rahab gapu iti naisalsalumina a bilegna, gapu iti natured a pammatina, gapu iti panagbalinna nga ahente ti pannakaisalakan, ken gapu iti panangpilina iti Dios ti Israel.

Kalpasan ti pannakakitana iti mapaspasamak, impakdaarna “ta ni Jehova a Diosyo, isu ti Dios idiay ngato sadi langit, ken iti baba ditoy daga” (Josue 2:11). Napateg a mangngeg iti maysa a babai a Cananeo a mangbibig a ni Jehova ket Isu laeng ti Dios, nangnangruna iti maysa nga atep nga idiay, iti pagano a relihiyonna, dagiti karkararag ket naipaay iti patienda a nailangitan a didios.

Ti inyebkas ni Rahab ket sigud a masarakan laeng iti lawag ti naisalsalumina a kalintegan ti Dios nga umawat iti panagdayaw (Exodo 20:4; Deuteronomio 4:39; Deuteronomio 5:8). Dagiti sasaona ket paneknekanda ti nasakbay, sipapanakem a panagpili a mangbigbig a ti Dios dagiti Israelita ti maymaysa laeng a pudno a Dios. Ti panagpudnona ket ipaduyakyakna ti pannakaawatna iti nasinged a panagkayamet ti panagturay ti Dios ken ti panangukom a babaen dayta a nadadael ti Jerico.

Ti namoralan a pilina ket bigbigenna nga, iti lawag ti panangukom ni Jehova, adda laeng dua a mabalin a mapasamak: ti panagtuloy a panagsukir a maibusor Kenkuana ken mapukaw, wenno pilien a sumuko iti pammati. Babaen ti panangpilina iti Dios dagiti Israelita, ni Rahab nagbalin a maysa a pagulidanan no ania koma ti mabalin a pagtungpalan amin nga agnanaed iti Jerico no napanda laeng iti Dios ti Israel agpaay iti asi.

`Ania ti isuro daytoy nga istoria kadatayo no kasano nga adda koma iti Dios ti namimpinsan a kinapudnotayo?`