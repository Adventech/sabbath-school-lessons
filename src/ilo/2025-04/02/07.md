---
title:  Adalen Pay
date:   10/10/2025
---

Basaen ti surat ni Ellen G. White, “Crossing the Jordan,” pp. 482, 483, iti Patriarchs and Prophets.

Kalpasan daytoy istoria ni Rahab ken dagiti nagsimisim, ti dadduma a paset ti Daan a Testamento ket naulimek maipapan kenkuana agingga a rimmuar manen iti kapuonan ni Jesus. Naibaga a nagbalin isuna nga asawa ni Salmon, manipud iti tribu ti Juda, ti apong ni Boaz, ken ti katugangan-a-babai ti sabali pay a mabigbigbig a babai a naibaga iti isu met laeng a kapuonan, ni Ruth (Mateo 1:5; idilig iti Ruth 4:13, 21). Babaen iti pammatina iti Dios, ti balangkantis ti Jerico, naukom iti namimpinsan a pannakadadael, ket agbalin a maysa a napateg a silpu iti naarian a linya ni David ken maysa a kapuonan ti Misias. Daytoy iti kabaelan ti Dios nga aramiden babaen ti pammati, uray pay no nalabit a ti kadakkelna ket kas la laeng iti maysa a bukel ti mustasa (Mateo 17:20; Lucas 17:6).

“Ken ti pannakakombertirna [ni Rahab] ket saan a maysa a nailaslasin a kasasaad ti asi ti Dios kadagiti agdaydayaw iti ladladawan nga isu a nangbigbig iti nadiosan a pannakabalinna. Iti tengnga ti daga, adu a tattao—dagiti Gabaonitas—dagiti nangtallikud iti kinapaganoda ken nakitiponda iti Israel, nakibingay kadagiti bendicion ti tulag.

“Awan ti panamaglasin no maipapan iti pagilian, puli, wenno raza, a bigbigen ti Dios. Isu ti Namarsua iti amin a sangkataoan. Amin a tattao ket maymaysa a pamilya babaen ti panamarsua, ken amin ket maymaysa babaen ti pannakasubbot. Ni Cristo immay tapno burakenna amin a nagbabaetan, tapno lukatanna amin a silid ti templo, tapno isuamin a kararua ket addaan iti nawaya a yaasidegna iti Dios. Ti ayatna ket nalawa unay, nauneg unay, sipupunno unay, a sumarut iti sadinoman. Ikkatenna ti impluensya ni Satanas kadagiti naallilaw kadagiti panangallilawna, ken ikabilna ida iti pannakadanon iti trono ti Dios, ti trono a napalikmutan ti bullalayaw ti kari. Ken Cristo awan ti Judio wenno Griego, adipen wenno wayawaya.”—Ellen G. White, Prophets and Kings, pp. 369, 370.

**Salsaludsod a Pagiinnadalan:**

`Pagsasaritaan ti sibubukel a saludsod maipapan iti “maikadua a gundaway” (ken ad-adu pay) ken no kasano nga idanuntayo ida kadagiti sabsabali. Kasta met, kasanotayo met nga annadan iti di panangabuso iti daytoy a kapanunotan? Panunoten, kas pagarigan, iti maysa a babai nga adda iti panagkayamet a maab-abuso isuna, ken isu ket mabalakadan nga agtultuloy nga agsubli (“parabur”), nga iti sumagmamano a kasasaad, ti abuso ket agtultuloy laeng a mapaspasamak? Kasano a masarakantayo ti umiso a timbeng ditoy?`

`Pagsasaritaan ni Rahab a kas maysa a pagulidanan ti pammati. Kasano ti panangapresyartayo iti kinasagana dagiti tattao iti Dios uray pay no ti istilo ti panagbiagda ket adayu iti pagwadan ti Biblia? Kasano a mabalin nga apresyaren ti pammatida kabayatan a saan nga anamungan dagiti ar-aramidda?`

`Ni Josue ket nabalinanna a pinagtipon ti hustisya ken parabur iti maysa a napraktikalan a wagas tapno marisot ti parikut a napataud babaen ti panangallilaw dagiti Gabaonitas, ken babaen iti bukodna a panagliway iti saanna a yuuman iti Apo. Panunoten iti maysa a kasasaad iti biagmo a masapulmo nga agpadpada ti hustisya ken parabur. Ania dagiti sumagmamano a napraktikalan a wagas a panamagtipon kadagiti dua?`