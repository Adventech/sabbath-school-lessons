---
title:  Adalen Pay
date:   05/12/2025
---

“Ti misyon ni Cristo ket saan a naawatan dagiti tattao idi panawenna. . . . Dagiti ug-ugali, dagiti pagannurotan, ken tuytuyang dagiti tattao ket ilemmengda kadagiti tattao dagiti ad-adal nga isu a ginandat ti Dios nga idanun. Dagitoy a pagannurotan ken ug-ugali ket nagbalin a maysa a lapped iti pannakaawatda ken panagaramid iti pudno a relihiyon. Ket idi dimteng ti Kinapaypayso, iti persona ni Cristo, saanda a nabigbig Kenkuana ti pannakatungpal amin nga anniniwanda, ti kababagas ti amin dagiti anniniwanda. Tinukiadda ti Mangyanniniwan, ket kimpetda kadagiti anniniwanda ken awan serserbina a serseremonya. Ti Anak ti Dios ket immayen, ngem intultuloyda a dumawat iti maysa a pagilasinan. Ti mensahe, ‘Agbabawicayo; ta ti pagarian ti langit asidegen,’ simmungbatda babaen ti panangkiddaw iti maysa a datdatlag. . . . Ti evangelio ni Cristo ket maysa a pakaitibkolan a banag kadakuada agsipud ta nagkiddawda kadagiti pagilasinan imbes koma a maysa a Mangisalakan. Ninamnamada ti Misias a mangpaneknek kadagiti ibagbagana babaen kadagiti nabileg nga ar-aramid ti panangparmek, tapno ipasdekna ti pagarianna kadagiti nadadael a naidagaan a pagpagarian. Daytoy a padpadaanan dagiti tattao ket sinungbatan ni Cristo idiay pangngarig ti agmulmula. Saan a babaen ti pwersa dagiti igam, saan a babaen ti naranggas a pamay-an, nga agraira ti pagarian ti Dios, no di ket babaen iti panangimula iti maysa a baro a prinsipyo kadagiti puso dagiti tattao.”—Ellen G. White, Christ’s Object Lessons, pp. 34, 35.

“Ti iglesia ket kasapulanna dagiti matalek a Caleb ken Josue, a nakasagana a mangawat iti agnanayon a biag iti simpli a kondisyon ti Dios a panagtulnog. Dagiti ig-iglesiatayo ket agrigrigatda agpaay kadagiti trabahador. Ti lubong ket isu iti talontayo. Dagiti misioneros ket kasapulan kadagiti ciciudad ken barbarangay nga ad-adu a sigurado a nareppetda iti panagdayaw kadagiti ladladawan ngem kadagiti pagano iti Daya, nga isu a saan a pulos a nakakita iti lawag ti kinapudno. Ti pudno nga espiritu ti kinamisionero ket pinanawanna dagiti iglesia a namagbalin iti trabaho a maitan-ok; dagiti pusoda ket saanen a rumaniag iti ayat agpaay kadagiti karkararua ken ti maysa a tarigagay a mangiturong kadakuada iti pangen ni Cristo. Kayattayo dagiti naregget a trabahador. Awan kadi ti sumungbat iti ikkis nga agpangato manipud iti amin a lugar: ‘Umaykayo . . . ket tulongandakami’?”—Ellen G. White, Testimonies for the Church, vol. 4, p. 156.

**Salsaludsod a Pagiinnadalan:**

`Kasano a ti adal maipapan kadagiti pannakaipatarus dagiti anniniwan ken simbolo (typology) iti Biblia ket tumulong kenka iti nasaysayaat a pannakaawat iti panagministro ni Jesu-Cristo iti biangmo?`

`Iti ania a paset a ti naespirituan a gubattayo ket umasping iti panangparmek iti Canaan, ken kasano iti pannakaiduma dayta?`

`Utoben ti mamimpinsan a pannakatungpal ti tipologo ni Josue. Kasano a ti ladawan ti maysa a lubong nga awan ti ladingit, rigrigat, ken patay ket mangted kadatayo iti napaypayso nga inanama kadagiti inaldaw a balubal ti biag?`

`Ni Josue ket inyanninawna ti kababalin ti Dios iti wagas nga inyanninawna pay ti panagministro ni Cristo. Ania dagiti napraktikalan a wagas a mabalinmo a palubosan ni Jesus a mangyanninaw iti kababalinna kenka nga ad-adda pay a naan-anay?`