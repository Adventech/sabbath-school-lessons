---
title:  Komento Dagiti Mannursuro
date:   05/12/2025
---

### Paset I: Pakabuklan

**Kangrunaan a Teksto:** 1 Corinto 10:11

**Sentro ti Adal:** 1 Corinto 10:1–13; Mateo 2:15; Josue 1:1–3; Aramid 3:22–26; Hebreo 3:7—4:11; 2 Corinto 10:3–5

Ti typology [panangadal kadagiti anniniwan ken mangyanniniwan] ket maysa kadagiti kangrunaan a wagas dagiti nagsurat iti Baro a Testamento a mangaramat iti Daan a Testamento. Dayta ket nairamut iti pakasaritaan ken teolohiya. Iti Daan a Testamento, dagiti anniniwan (types) ket kasla naibatay iti pakasaritaan a pabuya a mangsaksakbay kadagiti kinapaypayso nga inyeg Jesus. Iti daytoy a panangkita, ti typology ket maysa a langa ti padto, babaen kadagiti paspasamak, imbes a babaen kadagiti sasao. Ti typology ket naibatay pay iti teolohiya agsipud ta ti Dios ket ibagnosna dagiti paspasamak, pilienna dagiti masinunuo a tattao, ken ipasdekna dagiti institosyon a naimpadtoan a mangyanninaw kadagiti makasubbot a kinapaypayso, nga inrugi ni Jesus. Kas iti padto, ti typology ket itudona ti panagturay ti Dios iti ngatoen ti pakasaritaan.

Iti laksid ti kinapateg ti nainsimboloan a panagipatarus iti Sursurat, adu dagiti Cristiano a saanda a pamiliar iti daytoy. Ti adal ni Josue ket ipaayna ti maysa a mangnibinibi a gundaway a maadal ti typology a naibatay iti Biblia ken tapno kitaen dagiti kriteria agpaay iti panangilasin kadagiti anniniwan (types) idiay Daan a Testamento, dagiti pannakatungpalda idiay Baro a Testamento, ken ti napraktikalan a pannakayataday ti typology iti agdama a panpannagna dagiti Adventista.

Babaen ti typology, nga isu a mangipaganetget kadagiti pagwadan ti Dios iti amin a Sursurat, dagiti tattao ket mabalinda a maawatan ti turay ti Dios iti ngatoen ti pakasaritaan ken ti naibtor nga asina iti sangkataoan, iti laksid ti agtultuloy a kinamanagbasol dagiti annakna. Ti pakasaritaan [historya] ket isu iti plataporma nga isu a pangipakitaan ti Dios iti ayatna agpaay iti tao. Daytoy a paltiing ket malukatan kadagiti nadumaduma a tukad, narikut unay iti pannakaisilpuna iti naisalsalumina a pannakaiyebkas ti agnanayon a tulag iti nagbaetan ti Dios ken ti parsuana. Dagitoy a pannakaiyebkas ket buklenda ti duri ti typology. Dagiti pagwadan a masarakan iti typology ni Josue ket ipaganetgetda ti tarigagay ti Dios a mangisalakan kadagiti tattaona tapno iti kasta ket mabalin a mananamda ti kaaddana ken aginana nga awan buteng iti nakaskasdaaw nga ayatna.

### Paset II: Komentaryo

**Panglawlawag**

Saan a nalablabes a panangibaga ti panangpasingked a “naibatay iti pakasaritaan [historya], ti kina Adventista Del Septimo Dia ket saan laeng a maysa a naimpadtoan a tignay; dayta ket maysa met a nainsimboloan a tignay.” Nanipud punganay ti kina Adventista, ti “typology ket maysa a wagas a naaramat a mangamiris, mapadasan, ken maawatan ti pakailasinan, akem, ken mensahe ti kina Adventista iti pakasaritaan ti pannakaisalakan.”—Erick Mendieta, “Typology and Adventist Eschatological Identity: Friend or Foe?” Andrews University Seminary Student Journal, no. 1 (Spring 2015): pp. 45, 46. Adda dagiti dua a kita ti typology: pangato (vertical) ken pabaribar (horizontal). Ti pangato (vertical) a typology ket maseknan iti panagkayamet ti nailangitan ken naidagaan a santuario. Dayta iti sapasap a pagaammo ken maad-adal iti uneg ti kina Adventista. Ti pabaribar (horizontal) a typology ket iramanna ti panagkayamet ti Daan ken Baro a Testamento, ken isu iti maysa kadagiti kangrunaan a wagas tapno mailasin ni Jesus iti uneg dagiti sursurat da “Moises ken dagiti isu-amin a mammadto” (Lucas 24:27). Daytoy a typology ket isu ti sentro ti adaltayo iti daytoy a lawas.

Ti naipaugali a pannakaawat iti typology ket mabalin a maisalaysay iti sumaganad a panglawlawag: “ti panangadal kadagiti tattao, paspasamak, wenno institosyon (dagiti anniniwan [types]) a nadiosan nga inaramid ti Dios a mangyanninaw kadagiti pannakatungpalda iti panawen-ti-panungpalan (dagiti mangyanniniwan [antitypes]) ken Cristo ken dagiti kinapaypayso ti evangelio maipapan Kenkuana.”—Richard M. Davidson, In the Footsteps of Joshua (Hagerstown, MD: Review and Herald, 1995), p. 26. Iti kasta a panglawlawag ket saan a nainkapilitan a naipaulog iti Sursurat, no di ket, timmaud manipud iti panangkita kadagiti teksto nga idiay a ti balikas ti Griego a typos (anniniwan) ket nagparang idiay Baro a Testamento (1 Corinto 10:1–13; Roma 5:12–21; 1 Pedro 3:18–22; Hebreo 8, 9), kas naipakita iti trabaho ni Richard M. Davidson, Typology in Scripture: A Study of Hermeneutical Typos Structures (Berrien Springs, MI: Andrews University Press, 1981).

**Panangilasin iti Typology ni Josue**

Segun iti panglawlawag ni Davidson, adda dagiti uppat a kriteria iti panangilasin kadagiti anniniwan (types) ken mangyanniniwan (antitypes): historicity, correspondence, prefiguration, ken escalation. Umuna, dagiti anniniwan (types) ket napaypaysoda a naibatay iti pakasaritaan [historya] a naidokomento ti Daan a Testamento. Idi ti nagsurat iti Baro a Testamento ket sinublianna ti Daan a Testamento tapno mangsapul kadagiti anniniwan (types), sinapulna dagiti paspasamak, tattao, wenno institosyon a nairamut iti pakasaritaan [historya]. Kas pangarigan, awan ti nainsimboloan a pateg dagiti pangngarig (idilig iti Josue 9:7–15; 2 Samuel 12:1–4). Iti typology, ti Dios ket agtigtignay iti pakasaritaan [historya], mangar-aramid kadagiti pagwadan nga addaan naimpadtoan a kinapateg tapno mabigbigto dagiti tattao ken mammadtona iti ud-udina. Manipud iti panangkita ti Baro a Testamento, awan duadua a ni Josue ket maysa a tao a naibatay iti pakasaritaan [historya]. Kadagiti maudi a sasao ni Esteban, linagipna ti akem ni Josue a kas pangulo ti Israel idi panawen ti panagparmek, nga iti dayta a panawen ti tabernakulo ti pammaneknek ket naipan idiay Canaan (kitaen ti Aramid 7:44, 45). Ni Josue ket naibaga pay idiay Hebreo 4:7, 8 a kas maysa a nangyeg iti temporaryo a panaginana ti Israel.

Sabali pay a kangrunaan nga addang iti panangilasin kadagiti nainsimboloan a panagkayamet iti nagbaetan ti Daan ken Baro a Testamento ket ti kaadda ti maiyannatop a panagkakaarngi. Dagitoy a panagkakaarngi ket masapul a naibatay nga apag-isu ken pudno iti pakasaritaan, ken saan laeng a naiparparna wenno pampanunot. Mainayon pay kadagiti panagkakaarngi a naibaga iti adal idi Mierkoles, da Josue ken Jesus ket addaanda iti isu met laeng a nagan, a napaggidiat iti Hebreo ken Griego, a kas iti Inglis. Daytoy ket saan nga agparang a nairanrana gapu kadagiti dua a rason. Kangrunaan unay, daytoy a pannakanagan ket isu iti immuna iti Biblia nga addaan iti elemento ti theoporic [mangaw-awit iti nagan ti Dios], masinunuo unay, maysa a particle a mangitudtudo iti nagan ti Dios. Ti nagan ni Josue ket pinagtipon a verbo ti Hebreo a ysh’ (tapno mangisalakan) ken ti particle a yo (jo), nga isu a naapababa a Yahweh (gagangay a naipatarus a kas “ti Apo”). Maikadua, ti Josue ket saan nga isu iti sigud a naganna. Ni Moises, nalabit a babaen iti nadiosan nga impluwensya, ket binaliwanna ti naganna manipud Oseas (pannakaisalakan) iti Josue (Yahweh ket isu ti pannakaisalakan) (Numeros 13:16).

Ti maikatlo nga elemento nga ibilangtayo ket ti panangyanninaw (prefiguration). Ti Dios ket naimpadtoan a nangaramid kadagiti umiso nga anniniwan (types) a mabalin a mailasin uray pay sakbay iti pannakatungpalna, kadagiti kangrunaan a kababalinna. Daytoy nga elemento ket papigsaenna ti kapanunotan a dagiti mannurat iti Baro a Testamento ket saanda nga agparpartuat kadagiti panagsisilpu dagiti Testamento. Ti naimpadtoan nga elemento ti anniniwan (type) ti Daan a Testamento ket nisuratdan iti teksto ti Biblia. Gapu daytoy, ti sigud nga agdengdengngeg ket mabalin koma a naawatanda daytoy makaipadto a kinapateg babaen kadagiti pamalatpatan nga imbati dagiti napaltiingan a mannurat. Iti kanito a dagiti pamalatpatan ket masarakan, kabayatan a dagiti bumasa ket idiligda ti maysa a napalabas a paltiing iti ad-adda a naud-udi, kadawyan laeng a dagiti anniniwan (types) ket agbalin nga ad-adda a makita kabayatan a ti principio dimmakkel.

Dagiti dua a napateg a bambanag ti masapul a maipaganetget manen ditoy. Umuna, ti laeng yaay ni Cristo ti mabalin a makaiparang iti sibubukel a kinapateg ti Daan a Testamento maipapan iti Misias. Maikadua, iti pakasaritaan [historya] ti panangipatarus, dagiti sumagmamano nga anniniwan (types) ket nabigbig laeng iti panangrepaso iti napalabas. Nupay kasta, dagitoy a kinapudno ket saanda a lappedan ti kaadda ti naimpadtoan a pateg ti sigud a lawag ken ti posibilidad a mabigbig ti sigud nga agdengdengngeg daytoy a naimpadtoan a pateg. Iti panangilasin kadagitoy a pammatalged ti teksto ket agserbi a kas kontrol iti panangipatarus, a manglapped iti bumasa iti panangikabil iti teksto kadagiti banag nga awan idiay. No awan iti kasta a kontrol, ti typology ket nalaka laeng nga agpababa a kas pangngarig. Ti pangngarig ket isu ti kangrunaan a wagas ti panangipatarus iti Biblia idi panawen ti Tengnga ti Panawen (Middle Ages). Saan a kas iti typology, ti pangngarig ket masarakanna dagiti naespirituan a kaipapananna idiay Daan a Testamento a ganggannaetda iti gandat ti nagsurat ken ti sigud a lawagna.

Maysa a mainayon a mangpatalged iti teksto, a mangpaneknek iti typology ti Josue idiay Daan a Testament ket mabalin a maibaga ditoy: ti naisalsalumina a kababalin ti pannakaisilpu ni Josue iti misyon ti Angel ti Apo, ti nasakbay a kaadda ni Cristo idiay umuna a lima a libro (Pentateuch). Ni Davidson isingasingna a “ti pannakailadawan ti misyon ni Josue ken dayta Angel ti Apo ket launenna dagiti adu nga agpapada a sasao, a panangaramat iti apagisu met laeng a sasao ti Hebreo. Agpadpada a ni Josue ken ti Angel ti Apo ket ‘bumallasiw’ ken ‘mapan iti sangoanan’ ti Israel ken ‘mangiserrek kadakuada idiay daga’ ken ‘mangpatawidto cadacuada ti daga’ (cf. Ex. 23:23; Numeros 27:17, 21; Deuteronomio 3:28; 31:3, 23).” Ni Davidson ket ipaganetgetna pay ti direkta a pannakaisilpu ni Josue (ti padi kalpasan ti pannakakayaw) ken ti Misias idiay Zacarias 6:12, nga isu a “ti mammadto ket ipadana ti nagan ni Josue iti Misias”: “Ket agsaoca kencuana [Josue], a cunam, Castoy ti sinao ni Jehova dagiti buybuyot, a cunana, Adtoy, ti tao, a ti naganna SARINGIT!” ’ ”—Davidson, In the Footsteps of Joshua, pp. 29, 30.

Ti maudi a pagalagadan iti panangilasin iti typology a maibaga ditoy ket ti escalation. Ti kapanunotan ti escalation ket naimbag unay ti pannakailadawanna babaen ti pangngarig ti “anniniwan,” nga inaramat ti nagsurat iti Hebreo a mangilawlawag iti panagkayamet ti sistema ti datdaton ken sakripicio a naibatay kadagiti Levita, pakairamanan dagiti pipiesta ken al-alagaden, nga isu a nangitudo iti yaay ni Jesus. Ti escalation ket iramanna ti pannakaingato wenno pannakapapigsa manipud anniniwan (types) agingga iti mangyanniniwan (antitypes): maysa nga idadakkel manipud lokal agingga iti sapasap, manipud iti kondisyonal agingga iti makaikeddeng, manipud naidagaan agingga iti agnanayon, ken ti tao agingga iti nadiosan a gunglo.

Daytoy a panagdur-as ket mapaneknekan idiay typology ni Josue. Kas iti panangidalan ni Josue iti panangparmek iti Canaan ken panangipaayna iti temporaryo a panaginana iti Israel, ti baro nga Josue ket bilinenna ti nailangitan a buyot iti nailangitan a dangadang a maibusor kadagiti “ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato” (Efeso 6:12). Ti balligina ket makaikeddeng ken mangted iti agnanayon a panaginana kadagiti tattao ti Dios.

Ti typology a naibatay iti Sursurat ket maysa a makapangayangay a paset ti panangadal iti Biblia ken saan koma a makedngan kadagiti iskolar. Iti pannakitungtong ni Jesus idiay dalan nga agturong Emmaus, silalamuyot a tinubngarna dagiti dua a lallaki gapu iti saanda a panangbasa kadagiti Sursurat kas typology: “ ‘Ket kinunana cadacuada: O nacuneng a tattao ken naladaw ti panagpuspusoyo a mamati cadagiti isu-amin a sinao dagiti mammadto! Saan aya a masapul idi a ni Cristo lac-amenna dagitoy a banag ken sumrec iti gloriana? Ket idinto a rinugianna manipud ken Moises ken dagiti isu-amin a mammadto, impalawagna cadacuada dagiti amin a sursurat a mangsarita iti maipapan kencuana” (Lucas 24:25–27). Sapay koma ta dagiti Adventista Del Septimo Dia ket liklikanda ti panangaramid iti isu met laeng a biddut ita nga aldaw.

### Paset III: Panangipakat iti Biag

**Panagtultuloy ti Dios Ita nga Aldaw**

Dagiti nadumaduma nga anniniwan (types) ket naibatayda kadagiti pagwadan a naibatay iti pakasaritaan [historya] nga inimpluwensyaan ti nadiosan nga ibaballaet, a kas bunga dagiti karkari ti Dios. Ipaduyakyakda ti kinamatalek ti Dios kadagiti pannakilangenna iti sangkataoan ken ti kangatoan a panangiturayna iti pakasaritaan [historya]. Ti typology ket saan laeng a maysa a wagas agpaay iti panangipatarus iti Daan a Testamento kas mainaig ken Jesus; dayta ket maysa pay a wagas a mangipatarus iti pakasaritaan [historya].

Kasano ngata a ti panagtultuloy ti Dios ken panangtengngelna iti pakasaritaan ket makatulong kenka iti panangtamingmo kadagiti di mapakpakadaan iti biag ti tao?

**Anniniwan Ita nga Aldaw**

Iti maysa a bangir, ti adal ti typology ket makatulong kadatayo a makaawat iti kinasiasino ni Jesus ken no ania iti ar-aramiden ti Dios babaen Kenkuana. Ipakpakitana no kasano a dagiti tattao kas kada Moises, Aaron, ken David ket inyanninawda dagiti akem ti Misias kas padi, mammadto, ken ari. Iti umas-asping met laeng, dagiti anniniwan nga institosyon, kas kadagiti datdaton ken narelihiyosoan a pipiesta kas iti Paskua, ket iparangarangda ti mangisuno a kababalin ti misyon ni Jesus. Dagiti nainsimboloan a paspasamak ket itudoda met dagiti bambanag nga ileppas ni Jesus agpaay kadagiti tattaona. Iti sabali a bangir, ti typology ket iparangarangna dagiti inanamaen ti Dios kadagiti annakna.

Iti panangkita kadagitoy dua a paset ti typology, ania ti iparangarang dagiti sumaganad nga anniniwan (types) maipapan ken Jesus, ken kasano a maaramatmo dagiti ulidanda tapno ituladmo ti biagmo kas maiyannatop iti pagayatan ti Dios?

1. Ni Isaac a nakaidda iti altar iti isusuko (Genesis 22, idilig iti Hebreo 11:17–19)
2. Ni Jose kas mangispal iti pamiliana iti pannakilangenna kadagiti kakabsatna a lallaki (Genesis 44, 45)
3. Ni Moises kas mangwayawaya ken mangibabaet iti Israel (Exodo 32:30–34)
4. Ni David kas napili (misias) nga ari iti pannakilangenna ken Saul (1 Samuel 24, 26)