---
title:  Ni Josue ken Datayo
date:   04/12/2025
---

`Ni Josue, kas maysa nga anniniwan, ket itudona iti labes pay ti panagministro ni Jesu-Cristo iti maysa a pannakatungpal iti biag ti iglesia, ti bagi ni Cristo. Iti ania a panangkita a dagiti gubat a nakidangadangan ti Israel iti panangidaulo ni Josue ket iyanninawna dagiti naespirituan a dangadang ti iglesia? Kasano iti panagdumada? Kitaen ti 1 Timoteo 1:18; 2 Timoteo 4:7; Efeso 6:10–12; 2 Corinto10:3–5; ken Aramid 20:32.`

Dagiti mannurat iti Baro a Testamento ket bigbigenda ti pannakatungpal ti tipologo ni Josue iti iglesia. Dagiti kamkameng ti bagi ni Cristo, ti iglesia, ket mairamanda iti maysa a naespirituan a gubat a maibusor kadagiti pwersa ti dakes; nupay kasta, ragsakenda ti dadduma iti parabur ti Dios (Hebreo 4:9–11) ken dagiti bendicion ti naespirituan a tawidda.

`Ania ti ibaga dagitoy a teksto maipapan iti mamimpinsan a pannakatungpal ti adal maipapan iti tipologo ni Josue? 1 Pedro 1:4; Colosas 3:24; Apocalipsis 20:9; Apocalipsis 21:3.`

Ti maudi ken naan-anay a pannakatungpal ti tipologo ni Josue ket magun-odto idiay maikadua a yaay ni Jesu-Cristo (apocalyptic/eschatological nga aspeto).

Ti biag ni Josue ket inyanninawna ti adu kadagiti kababalin ti Dios ta dagiti matudtudo a paset ti biagna ket naaramid iti maysa a naimpadtoan a kababalin a mangiyanninaw iti aramid ken persona ti Misias.

Kadatayo, ita nga aldaw, ti Misias ket nakaumayen. Ti panagministrona ket saan a masapul a maiyanninaw, ngem addaantayo pay laeng iti gundaway a mangiyanninaw iti kababalinna—ti dayag a tinartarigagayan ni Cristo nga ibingay kadagiti adalanna (Juan 17:22) ken dayta ket mabalin a kukuatayo babaen iti panangut-utob iti kababalin ni Cristo (2 Corinto3:18). No ad-adu iti panangut-utobtayo ken Jesus, ad-adu met ti panangyanninawtayo iti kinapintas ti Kababalinna. Daytoy ket pamuon unay iti inaldaw a panakipagpagnatayo ken Cristo. Daytoy ti gapu no apay a ti tiempo iti Sao, iti inaldaw, ket napateg unay. Daytoy pay iti gapu a mangipaaytayo koma iti tiempo a mangut-utob iti biag ken kababalin ken sursuro ni Jesus. Babaen ti panangkitkita, wen, mabalbaliwantayo.

`Ni Josue, ti anniniwan, ket dinamagna dagiti Israelitas: “Casano ti cabayagyo a di mangicascaso iti ipapanyo a mangtagicua iti daga a ni Jehova a Dios dagiti ammayo intedna cadacayo?” (Josue 18:3). Kasano koma iti panangisao ni Jesus, ti akin-anniniwan ken Josue, iti dayta a saludsod ita nga aldaw?`