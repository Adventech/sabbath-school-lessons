---
title:  Ti Pudno a Josue, ti Mangyanniniwan
date:   03/12/2025
---

Ti istoria ni Josue ket masapul a kitaen babaen ti lente ti adal maipapan kadagiti pannakaipatarus dagiti anniniwan ken simbolo (typology). Dagiti gubgubat nga inaramid ni Josue ket paspasamakda a naibatay iti pakasaritaan, a buklenda ti maysa a napateg a segkay iti pakasaritaan ti Israel. Ti kalat dagitoy a gubgubat ket tapno isimpada dagiti Israelitas idiay Naikari a Daga, nga idiay a nanamenda ti naited a tawidda iti talna ken ipasdekda iti maysa a baro a sociedad a naibatay kadagiti prinsipyo ti linteg ti Dios.

Iti ud-udina, dagiti nagsurat iti Daan a Testamento, kas ken Isaias, ket iparangda ti trabaho ti Misias a kas met iti panangited iti “maipaay a tulag cadagiti tattao, a mamangon iti daga, ken mamagtawid cadagiti nalangalang a tawid” (Isaias 49:8), babaen iti panangaramat kadagiti isu met laeng a balbalikas a masansan unay iti libro ni Josue. Agsipud ta ti trabaho ni Josue ket ti panangibingay iti daga kadagiti Israelitas, kasta met a ti Misias, naipakita a kas baro a Josue, ket iyatadayna ti naespirituan a tawid iti baro nga Israel.

`Basaen ti Hebreo 3:7—4:11. Kasano ti panangpasingked ti Baro a Testamento a ni Josue, ti baro a Moises, ket mismo nga anniniwan ni Jesu-Cristo?`

Dagiti nagsurat iti Baro a Testamento ket imparangda dagiti adu a paset ti panagministro ni Jesu-Cristo kadagiti balbalikas ti trabaho ni Josue. Kabayatan a pimmayat ni Josue iti Canaan kalpasan ti 40 a tawtawen idiay let-ang, kasta met ti “mangyanniniwan a Josue,” ni Jesus, simrek met iti naidagaan a panagministrona kalpasan ti 40 nga al-aldaw idiay let-ang (Mateo 4:1–11; Lucas 4:1–13) ken iti nailangitan a panagministrona kalpasan ti 40 nga al-aldaw idiay let-ang daytoy a daga (Aramid 1:3, 9–11; Hebreo 1:2).

Kalpasan ti pannakabautisar ni Jesus idiay Karayan Jordan (ti “panangballasiwna iti Jordan” [Mateo 3:13–17; Marcos 1:9–11]), dagiti nagsurat iti evangelio nagadawda manipud Salmo 2:7 ken Isaias 42:1, manipud iti maysa a naibatay iti Misias a Salmo ken maysa a kanta maipapan iti Agsagsagaba nga Adipen ni Jehova (Mateo 3:17; Marcos 1:11; Lucas 3:22). Kas supapakna, babaen ti pannakabautisarna, ni Jesus ket naiparang a kas nadiosan a mannakigubat nga isu a—babaen ti maysa a biag ti matalek a panagtulnog, uray pay agingga ken patay—aramidenna ti gubat ni Jehova a maibusor kadagiti pwersa ti dakes. Ti biagna ken ipapatayna idiay kruz ket inyegna ti pannakaibelleng ni Satanas, indalanna ti pannakaparmek dagiti naespirituan a kabusortayo, impaayna ti naespirituan a panaginana kadagiti tattaona, ken nangted iti maysa a tawid agpaay iti nasubbot (Efeso 4:8; Hebreo 1:4; Hebreo 9:15).

`Ania ti kayat a saoen ti makabalin nga “aginana” iti adda a naaramidan ni Cristo agpaay kadatayo? Dayta ket, kasano iti pannakaada ti talgedtayo a ni Jesus ket inabakna ni Satanas iti biangtayo?`