---
title:  Josue, ti Anniniwan
date:   02/12/2025
---

`Iti lawag ti adal maipapan kadagiti pannakaipatarus dagiti anniniwan ken simbolo (typology) ti Biblia, ania ti kaipapanan dagiti adu a pagpadaan ti biag da Moises ken Josue? Kitaen ti Exodo 3:1, 2; Josue 1:1–3; Numeros 13:1, 2; Josue 2:1; Exodo 3:5; Josue 5:15.`

Kas iti natakuatantayo idiay umuna a lawas, ni Josue ket naiparang a kas maysa a baro a Moises nga isu, nga iti biag ti maikadua a kaputotan, ket ulitenna dagiti kapapatgan nga addang ti Exodo manipud Egipto. Kas ken Moises idi, isu ket naibaun babaen iti personal a pannakisinnarakna iti Apo. Iti sidong ti panangipangulo dagiti dua, ti pannakaam-ammo ti Israel kadagiti nasnacion ket nangguyogoy iti buteng. Ni Moises indalanna ti Israel iti panangballasiw iti Nalabaga a Baybay, kabayatan a ni Josue indalanna ti Israel iti namilagroan nga ibaballasiw iti Jordan. Agpadpada dagitoy a pangulo a napalagipan iti kinanasken ti pannakakugit ken ti kinapateg ti Paskua. Ti mana nangrugi nga agtinnag idi panawen ni Moises, ken nagpatingga ken Josue. Agpadpadada a nabilin nga ikkatenda dagiti sandaliada. Ti nakadippa nga im-ima dagiti dua ket ipakpakitana ti balligi agpaay iti Israel. Ni Moises mangted kadagiti bilbilin agpaay iti pannakabingbingay ti daga ken ti institotosyon dagiti ciudad a pagkamangan. Ni Josue tinungpalna dagiti bilbilin. Agpadpadada a nangted iti sasao a pammakada iti nacion ken pinabaroda ti tulag agpaay kadagiti tattao idiay pagpatinggaan ti panagministroda.

`Adalen ti Deuteronomio 18:15–19; Deuteronomio 34:10–12; Juan 1:21; Aramid 3:22–26; ken Aramid 7:37. Asino ti mangtungpal iti padto ni Moises maipapan iti maysa a mammadto a kas kenkuana? Kasano iti pannakaiyataday ni Josue iti ladawan?`

Ti biag ni Josue ket maysa laeng a pingir iti pannakatungpal ti padto nga inaramid ni Moises (Deuteronomio 18:15, 18). Nupay kasta, ti padto nga inaramid ni Moises ket saan a natungpal iti mamimpinsan a kaipapananna. Iti mamimpinsan a kaipapananna, ti padto ket mabalin laeng a malpas (wenno matungpal) babaen ti Misias. Nasinged unay ti pannakaammona iti Ama (Juan 1:14, 18); Isu ket napudno ken imparangarangna ti Dios a sipupudno (Lucas 10:22; Juan 14:6; Mateo 22:16). Ti Dios ket pudno unay nga inkabilna dagiti Sasaona iti ngiwatna (Juan 14:24). Isu nga agpadpada a ti biag ni Moises ken ti biag ni Josue ket agbalin nga anniniwan ti umay a Misias, ni Jesus.

`Kasano ti pannakaipangpangruna ni Jesus iti bukodmo a pan­nakipagpagna iti Apo? Apay koma a ni Jesus, ken iti naaramidanna agpaay kenka, ket agbalin koma a pamuon ti sibubukel a Nacristianoan a kapadasam?`