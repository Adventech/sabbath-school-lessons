---
title:  Ti Principe ti Kapia
date:   30/10/2025
---

`Kasano iti panangiladawan dagiti sumaganad a teksto iti masakbayan a sirmata ti Dios agpaay kadagiti tattaona? Isaias 9:6; Isaias 11:1–5; Isaias 60:17; Oseas 2:18; Mikias 4:3.`

Nupay ti kangrunaan a sentro ti adal ita a lawas ket binukel ti imbilin ken tinulongan ti Dios a gubgubat iti Daan a Testamento, masapul nga ibagatayo ti kaadda ti sabali pay a pumadpada a napateg a tema dagiti naimpadtoan a sursurat ti Daan a Testamento: ti masakbayan a sirmata ti natalna a panawen ti Misias. Ti Misias ket naipakita a kas “Principe ti Cappia” (Isaias 9:6). Isu ket ipasdekna ti maysa a pagarian nga agari ti kapia, a sadiay a ti leon ken ti kordero ket agarabda a dua (Isaias 11:1–8), nga idiay ket awanto ti pakadadaelan wenno pannakadangran (Isaias 11:9), ken idiay a ti kapia ket agari (Isaias 60:17) ken agayus a kas la maysa a karayan (Isaias 66:12).

`Basaen ti 2 Ar-ari 6:16–23. Ania dagiti buya nga ipaay daytoy nga istoria iti naun-uneg a panggep ti Dios agpaay kadagiti tattaona ken iti sangkataoan?`

Utoben ti istoria ti pannakapakan ti buyot ti Siria iti panangilongalong ni Eliseo. Imbes a papatayen ida (2 Ar-ari 6:22), impakitana ti kangatoan a pagwadan, kapia, nga isu iti kankanayon a tarigagay ti Dios agpaay kadagiti tattaona. Makapangayangay a paliiwen a ni Eliseo ket naan-anay nga ammona a nangatngato ti saan a makita a buyot a nanglikmut iti kabusor (2 Ar-ari 6:17). Kas iti pannakairaman ti Dios iti maysa a nailangitan a dangadang a nangapektar met iti planetatayo, ti maudi a kalat ti pannakasubbot ket saan a maysa nga agnanayon a dangadang wenno uray pay ti agnanayon a panangsakup iti kabusor iti maysa a kasasaad ti pannakaadipen, no di ket, agnanayon a talna. Kabayatan a ti kinaranggas paadduenna ti kinaranggas (Mateo 26:52), ti talna pataudenna ti talna. Ti istoria madagdagup babaen iti panangibaga a “dagiti buybuyot ti Siria saanda a simmublin iti daga ti Israel” (2 Ar-ari 6:23).

`Panunoten amin a wagas a mabalintayo nga agbalin nga ahente ti kapia babaen ti panangsapultayo a panangtulad ken Jesus. Ti ngay bukodmo a biag ita? Iti aniaman a dangadang a mabalin a sangsangoem, ania dagiti wagas a mabalinmo iti agbalin a maysa nga ahente ti kapia a saan ketdi a dangadang?`