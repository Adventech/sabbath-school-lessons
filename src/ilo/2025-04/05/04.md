---
title:  Pannakapapanaw iti Daga Wenno Pannakaikisap?
date:   28/10/2025
---

`Idilig ti Exodo 23:28–30; Exodo 33:2; Exodo 34:11; Numeros 33:52; ken Deuteronomio 7:20 iti Exodo 34:13; Deuteronomio 7:5; Deuteronomio 9:3; Deuteronomio 12:2, 3; ken Deuteronomio 31:3, 4. Ania ti iparangarang dagitoy a teksto maipapan iti panggep ti panangparmek ken ti kalawa ti pannakadadael?`

Ti sigud a panggep ti Dios kadagiti Cananeo ket saan a pannakaikisap no di ket pannakapapanaw iti daga. Ti panangsukimat kadagiti teksto a mangiladawan iti wagas a ti Israel ket nairaman kadagiti gubat a panangparmek ket nagaramat kadagiti balbalikas a mangsarita maipapan iti pannakaikkat, pannakapapanaw, ken pannakaiwaras a naaramid maibusor kadagiti agnanaed iti Naikari a Daga. Ti maikadua a bunggoy dagiti balbalikas a mangiyebkas iti pannakadadael ket ti Israel ti sarsaritaenda a mangaramid kadagitoy kadagiti awan biagna a bambanag, kas kadagiti al-alikamen a panagdayaw ken dagiti bambanag a naitalaga iti pannakadadael. Nabatad a dagiti lugar a pagdaydayawan dagiti pagano ken dagiti altar ti nangbukel kadagiti kangrunaan a sentro ti relihiyon dagiti Cananeo.

Ti nasantoan a gubat ket kangrunaan a naiturong iti rinuker a kultura ken sociedad ti Canaan. Tapno maliklikan ti pannakaakar, ti Israel ket masapul a dadaelenna dagiti amin nga el-elemento a mangar-aramid iti kinaruker. Nupay kasta, amin dagiti agnanaed iti Canaan, ken dagiti tattao a binigbigda ti turay ti Dios sakbay iti panangparmek, wenno uray pay iti panawen ti panangparmek, ket nabalinanda ti nakalasat babaen ti yaalis (Josue 2:9–14; idilig iti Oc-ocom 1:24–26). Ti laeng paset dagiti Cananeo a madadael ket dagiti napan kadagiti nasarikedkedan a ciciudad, a sisusukir a nagtuloy nga umalsa a maibusor iti plano ti Dios nga agpaay kadagiti Israelitas, ken pinatangkenda dagiti puspusoda (Josue 11:19, 20).

Nupay kasta, daytoy ket mangiruar iti maysa a saludsod: no ti immuna a panggep a panangparmek iti Canaan ket tapno papanawen dagiti agnanaed iti daga ket saan a tapno ikisap ida, apay a dagiti Israelitas ket masapul a papatayenda dagiti nakaad-adu unay a tattao?

Iti panangamiris kadagiti teksto ti Biblia a nainaig iti pannakaparmek iti Canaan ket iparangarangna a ti sigud a gandat ti panangparmek ket ipakitana ti pannakapapanaw dagiti tattao a Cananeo. Nupay kasta, ad-adu kadagiti Cananeo, kas ken Faraon ti Egipto, ket pinatangkenda dagiti puspusoda ket, iti kasta, nakimaymaysada iti kultura iti wagas a ti pannakadadael ti kulturada ket kaipapananna a madadaelda met.

`Ania dagiti el-elemento iti bukodmo a kababalin ken ug-ugali a masapul a maparut ken maikisap?`