---
title:  Ti Kangatoan nga Okom
date:   27/10/2025
---

`Basaen ti Genesis 18:25; Salmo 7:11; Salmo 50:6; Salmo 82:1; Salmo 96:10; ken 2 Timoteo 4:1, 8. Ania ti ibagbaga dagitoy a bersikulo maipapan iti nalinteg a kababalin ti Dios? Kasano a ti paset ti Dios a kas okom ti uniberso ket tumulong kadatayo a makaawat iti saludsod ti nadiosan a gubat?`

Ti kinasanto ti kababalin ti Dios ket kaipapananna nga Isu ket dina mapalabas ti basol. Isu ket naanus. Nupay kasta, ti basol ket masapul nga apitenna ti maudi a supapakna, nga isu ti patay (Roma 6:23). Ni Jehova impakdaarna ti gubat a maibusor iti basol, uray pay no sadino iti pakasarakanna, uray pay no idiay Israel wenno kadagiti Cananeo. Ti Israel ket saan nga ad-adda a nasantifikar babaen iti pannakipasetna kadagiti nasantoan a gubgubat kasta met dagiti dadduma a nasnacion (Deuteronomio 9:4, 5; Deuteronomio 12:29, 30) uray pay idi nagbalinda a wagas a panangukom ni Jehova a maibusor iti pinilina a nacion. Naiduma kadagiti dadduma a nagkauna a tattao ti Asideg a Daya (Near Eastern), dagiti Israelitas ket napadasanda ti pannakabaliktad ti nasantoan a gubat, idi a ti Dios ket saan a nakibakal agpaay kadakuada no di ket maibusor kadakuada, a pinalubosanna dagiti kabusorda a mangparparigat kadakuada (idilig iti Josue 7).

Ti sibubukel a kapanunotan ti nasantoan a gubat ket maawatan laeng no dayta ket kitaen iti lawag ti aramid ti Dios a kas okom. No makita iti kastoy a wagas, ti gubat a panangparmek ti Israel ket naan-anay a naiduma iti kababalinna. Maisupadi kadagiti imperyalista a gubat a panangitan-ok iti bukod a bagi, a gagangay unay iti nagkauna a lubong (ken iti lubongtayo ita), dagiti gubgubat ti Israel ket saan a naisangrat a manggun-od iti dayag nga agpaay iti bagbagida no di ket tapno maipasdek ti hustisya ken talna ti Dios iti daga. Gapuna, iti puso ti pannakaawat iti kapanunotan ti nasantoan a gubat ket agtakder ti kapanunotan a panagturay ken panagari iti Dios, nga isu a nakataya iti ladawan ti Dios a kas mannakigubat, kas met laeng iti ladawan ti Dios a kas ari wenno kas okom.

Ni Jehova kas mannakigubat ket Isu ti Maysa, maysa nga okom, a naitalaga a mangipatungpal, mangpatalged, ken mangtarawidwid iti turay ti linteg, nga isu iti mangyanniniwan iti kababalinna. Ti ladawan ti Dios a kas mannakigubat, a kapada ti okom ken ari, ket ibagana a ni Jehova ket saanna a palabasen ti yaalsa a maibusor iti naipasdek nga urnosna iti agnanayon. Mabalin ngarud a mapasingkedan a ti kalat ti aramid ni Jehova ket saan a pulos a ti gubat a mismo, wenno balligi a mismo, no di ket ti pannakaipasdek manen ti hustisya ken talna. Kamaudiananna, ti panangukom ken pannakigubat, wenno panangipaay iti hustisya, ket isu met laeng a banag no ti Dios ti sarsaritaen ti aramid.

`Utoben ti Dios a kas maysa a nalinteg nga okom a saan a mabalin a pasuksukan wenno impluwensyaan ti panangidumduma. Kasano a ti maysa a Dios nga isu a dina mapalabas ti basol, panamarparigat, ti panagsagsagaba ti inosente, ken ti pananggundaway iti naidadanes ket napateg a paset ti evangelio?`