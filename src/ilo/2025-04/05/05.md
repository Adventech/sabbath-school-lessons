---
title:  Wayawaya a Pili
date:   29/10/2025
---

`Basaen ti Deuteronomio 20:10, 15–18; Deuteronomio 13:12–18; ken Josue 10:40. Kasano a ti linteg ti gubat ken ti wagas a maibusor iti maysa nga ili idiay Israel a managdayaw iti ladladawan, a kas naiyebkas idiay Deuteronomio, ket tumulong kadatayo a makaawat kadagiti limitasyon ti namimpinsan a pannakadadael idiay gubat a nakairamanan dagiti Israelitas?`

Ti teksto ti Hebreo ket agaramat iti maysa a naisalsalumina a balikas a mangiladawan iti pannakadadael dagiti tattao iti gubat: cherem. Daytoy a balikas ket tudtudoenna ti “nailunod,” “nakondenar,” wenno “naitalaga a maikisap.” Kaaduan a tiempo, tudtudoenna ti naan-anay ken di mabalusingsing a pannakaikabil dagiti tattao, an-animal, wenno dagiti saan a nabiag a bambanag iti nailaslasin a sakup ti Dios, nga iti panawen ti gubat iramanna ti pannakadadaelda iti kaaduan a kasasaad. Ti kapanunotan ken aramid ti cherem a kas namimpinsan a pannakaikisap dagiti tattao iti gubat ket masapul a maawatan koma iti lawag ti dangadang ni Jehova kadagiti nailangitan a pwersa ti dakes, nga idiay a ti kababalin ken dayawna ket nakatayada.

Manen, manipud idi timmaud ti basol iti lubong, awan iti neutral: ti maysa ket mabalin nga adda iti dasig ti Dios wenno maibusor Kenkuana. Ti maysa a sikigan ket mangiturong iti biag, agnanayon a biag, ken ti sabali a sikigan iti patay, agnanayon nga ipapatay.

Ti aramid ti namimpinsan a pannakadadael ket iladawanna ti nalinteg a panangukom ti Dios a maibusor iti basol ken dakes. Ti Dios ket naisalsalumina unay nga impaimana ti panangiyulog iti paset ti panangukomna iti pinilina a nacion, ti nagkauna nga Israel. Ti kinaregta a panangdadael ket adda idi iti sidong ti nainget a nadiosan a panangituray ti Dios, nakedngan iti maysa a masinunuo a panawen ti pakasaritaan, ti panangparmek, ken iti maysa a naimbag unay ti pannakailawlawagna a lugar, ti nagkauna a Canaan. Kas iti nakitatayo iti adal idi kalman, dagidiay naipan iti babaen ti lunod ti pannakadadael ket nagtultuloyda nga immalsa a maibusor kadagiti panggep ti Dios ken kinaritda ida, dida pulos a nagbabawi. Gapuna, ti pangngeddeng ti Dios a mangdadael kadakuada ket saan a di-nainkalintegan wenno nationalistik.

Mainayon pay, dagiti Israelita ket namnamaenda ti isu met laeng a pannakatratar no ikeddengda nga anamongan ti isu met laeng nga istilo ti panagbiag a kas kadagiti Cananeo (idiligyo iti Deuteronomio 13). Uray no kasla dagiti bunggoy nga adda iti agsumbangir iti nadiosan a gubat ket naipakpakaunan (dagiti Israelitas ket tawidenda ti daga ken dagiti Cananeo ket madadaelda), adda posibilidad ti panagakar manipud iti maysa a sikigan a mapan iti sabali a sikigan, kas iti intay makita iti kasasaad ni Rahab, Acan, ken dagiti Gabaonitas.

Dagiti tattao ket saan nga inkapilitan a naikkan iti pannakasalaknib wenno naikabil iti babaen ti maysa a lunod. Dagidiay nakaawat iti pagimbagan manipud iti maysa a pannakikayamet ken Jehova ket mabalin a mapukawda ti pribilehio ti kasasaadda babaen iti panagsukir [yaalsa], ken dagidiay adda iti babaen ti lunod ket mabalinda iti pasakup iti panangituray ni Jehova ket agbiagda.

`Ania dagiti naespirituan nga ipasimudaag ti panangsukir dagiti Cananeo iti Dios agpaay iti lawagtayo ita? Dayta ket, ania dagiti supapak dagiti wayawaya a pilitayo nga agpaay kadatayo?`