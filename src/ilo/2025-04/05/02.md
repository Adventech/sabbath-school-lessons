---
title:  Ti Kinadangkes Dagiti Cananeo
date:   26/10/2025
---

`Basaen ti Genesis 15:16; Levitico 18:24–30; Deuteronomio 18:9–14; ken Esdras 9:11. Ania ti ibagbaga dagitoy a teksto kadatayo maipapan iti dakdakkel a plano ti Dios iti panangipaayna iti daga a Canaan kadagiti Israelitas?`

Masapul a kumitatayo iti labes ti libro ti Josue tapno naan-anay a maawatan no ania ti kayat a saoen iti kinadangkes dagiti nasnacion nga agnanaed iti Canaan. Dagitoy makarimon nga ar-aramid dagitoy a nasnacion a panangidaton iti ubing, panagpadpadles, salamangka, panangkukulam, pannakisao iti natay, ken espiritismo ket mangted kadatayo iti maysa a pamalatpatan (Deuteronomio 18:9–12).

Ti pannakatakuat iti nagkauna a teksto ti Ugarit (manipud iti Ras Shamra) ket mangipaay iti ad-adu pay a panangkita iti relihiyon ken sociedad ti Cananeo, ken ipaduyakyakda a ti panangkondenar iti daytoy a kultura ket saan laeng a nakaaawat no di ket—segun iti namoralan a pagrukodan ti Daan a Testamento—nainkalintegan pay.

Ti relihiyon dagiti Cananeo ket naibatay iti pammati a dagiti paspasamak iti natoralesa ket iturayan ti sekswal a panagkakayamet iti nagbaetan dagiti didios ken didiosa, nga isu a mangipatalged iti kinataba. Gapuna, pampanunotenda ti sekswal nga ar-aramid dagiti didios a kas maitunos iti bukodda a kababalin iti sekswal ken makipasetda kadagiti ar-aramid nga al-alagaden a sekswal tapno riingenda dagiti didios ken didiosas a mangaramid met laeng iti kasta. Daytoy a kapanunotan ket nagbanag iti institosyon ti “nasagradoan” a panagbalangkantis, pakairamanan dagiti lalaki ken babai a balangkantis nga agkakadua a mangar-aramid iti sekswal nga alagaden, amin kas paset ti bukodda a narelihiyosoan nga ar-aramid!

Ti maysa a nacion ket saan a makangato iti namoralan a saad a nangatngato ngem kadagiti didios a pagdaydayawan dagiti tattaona. Kas banag iti kasta a pannakaawat kadagiti didiosda, saan a pagsiddaawan a dagiti narelihiyosoan nga ar-aramid dagiti Cananeo ket iramanna ti panagdaton kadagiti ubing, a masinunuo a busbusoren ti Biblia.

Ti pammaneknek ti arkeolohiya ket pasingkedanna a dagiti agnanaed iti Canaan ket kankanayon nga idatonda ti inauna nga annakda kadagiti didios, nga iti kinapudnona sairo, nga isu a daydayawenda. Dagiti babassit a tultulang ket nasarakan a narumekda iti uneg dagiti dadakkel a karamba nga addaan kadagiti naikonsagrar a suratna a mangpaneknek iti makadadael a relihiyonda ken no ania iti kaipapananna kadagiti adu nga an-annakda.

Ti pannakaikisap dagiti Cananeo, ngarud, ket saan a bunga laeng ti panpanunot, maysa a banag a rimmuar iti pangngeddeng ti Dios nga itedna ti daga ti Canaan kadagiti Israelitas. Dagiti agnanaed iti Canaan ket naikkanda iti panawen ti kaasi, maysa a panawen ti nainayon a kaasi, nga addaanda iti gundaway a mangtakuat iti Dios ken ti kababalinna babaen ti panagsaksi dagiti patriarka nga agbibiag kadakuada. Naaddaanda iti gundaway, ngem nalawag unay, sinayangda dayta, ket nagtultuloyda kadagiti nakabutbuteng nga ar-aramidda agingga nga iti kamaudianan, ti Apo ket pinasardengna ida.