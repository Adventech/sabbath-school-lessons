---
title:  Adalen Pay
date:   31/10/2025
---

Basaen ti surat ni Ellen G. White, “The Fall of Jericho,” pp. 491–493, iti Patriarchs and Prophets.

Kas kadagiti isuamin a bambanag iti Biblia, iti pannakaammo iti lawag ken pakasaritaan ket napateg. Kas iti nakitatayon, ti nailangitan a dangadang ken tema ti Dios a kas Okom ket napategda iti pannakaawat kadagitoy a gubgubat a maibusor kadagiti Cananeo.

“Ti Dios ket namayamay nga agpungtot. Intedna kadagiti nadangkes a nasnacion ti maysa a panawen ti kaasi tapno nalabit a maiyam-ammoda Kenkuana ken ti kababalinna. Segun iti lawag a naited kadakuada ket isu iti dusada gapu iti panangtukiadda a mangawat iti lawag ken panangpilida iti bukodda a wagas imbes koma a dagiti wagas ti Dios. Ti Dios intedna ti rason no apay a saanna a dinagdagus nga inikkat dagiti Cananeo. Ti kinadangkes dagiti Amoreo ket saan pay a napno. Babaen iti kinadangkesda in-inut nga inyegda dagiti bagbagida iti ponto a ti panagibtor ti Dios ket saanen a mabalin a watwaten ket maikisapda. Agingga a ti ponto ket nadanon ken ti kinadangkesda ket napno, ti pammales ti Dios ket maitantan. Amin a nasnacion ket addaan iti maysa a panawen ti kaasi. Dagidiay nangpunas iti linteg ti Dios ket agdur-asda iti maysa a tukad ti kinadangkes a mapan iti sabali a tukad. Dagiti annak ket tawidenda ti nasukir nga espiritu dagiti nagannakda ken aramidenda ti dakdakes ngem dagiti ammada agingga a ti pungtot ti Dios ket agtinnag kadakuada. Ti dusa ket saan a basbassit agsipud ta naitantan.”—Ellen G. White Comments, The SDA Bible Commentary, vol. 2, p. 1005.

**Salsaludsod a Pagiinnadalan:**

`Pagsasaritaan dagiti ipakpakita ti panagbalin ti Dios nga okomtayo kasta met ti Kangatoan nga Okom iti uniberso. Apay ngata a ti kinapudno a ti Dios ti Okom ket isu ti pamuon ti evangelio ken iti pannakaisalakantayo?`

`Kasano a ti kasasaad dagiti Cananeo ket mangipaay kadatayo iti maysa a tawa iti anus ken hustisya ti Dios? Kasano a maiyanninawtayo ti kababalin ti Dios iti wagas a panangtratartayo kadagiti padatayo a tao?`

`Utoben ti kangrunaan a kababalin ti wayawaya a pagayatan. Apay ngata a ti Dios ket raemenna ti wayawaya a pilitayo? Kasano a ti ayat ken wayawaya a pili ket agnaigda iti maysa ken maysa?`

`Ti Daan a Testamento ket launenna dagiti adu nga is-istoria ti gubat ken dangadang, ngem mamimpinsan nga ipakdaarna ti maysa a sirmata ti kapia. Ania a paset ti aramiden dagiti Cristiano iti panangipasdekda iti kapia iti aglikmutda?`