---
title:  Paskua
date:   10/11/2025
---

`Apay a napateg a ni Josue ket pinilina a rambaken ti Paskua iti laksid ti nadagsen ken nakaro a trabaho a panangala iti Naikari a Daga? Basaen ti Josue 5:10; Exodo 12:6; Levitico 23:5; Numeros 28:16; Deuteronomio 16:4, 6.`

Ti maikadua a napateg nga aramid sakbay ti panangparmek ket ti panangrambak iti Paskua. Daytoy ket mapasamak iti rabii ti maikasangapulo ket uppat nga aldaw iti bulan, iti naannad a panangsurot kadagiti bilbilin nga inted ti Dios. Ti nainsimboloan a kinapateg ti panangsalimetmet iti Paskua ket umawat iti naisangsangayan a paganetget: dagiti paspasamak idiay Josue ket iyanninawda dagidiay paspasamak iti Exodo. Ti Paskua ket ipalagipna ti rabii ti maikasangapulo a didigra (Exodo 12), idi a ti angel ti Apo pinapatayna amin nga inauna nga anak idiay Egipto ken inlaksidna dagiti Israelitas. Daytoy ket sinaruno ti Exodo manipud Egipto, ti panangballasiw iti Nalabaga a Baybay, ken ti panagpagpagna iti let-ang.

Iti kasunganina, ti istoria ti maikadua a kaputotan ket mangrugi idiay let-ang, agtultuloy iti panangballasiw iti Jordan, iramanna ti pannakakugit ken ti panangrambak iti Paskua, ken agturong iti napateg a kanito a manamnama ti sabali pay a namilagroan nga ibaballaet ti Apo a maibusor kadagiti kabusor ti Israel, dagiti agnanaed iti Canaan. Kadua dagiti amin nga immun-una nga ar-aramid, ti panangrambak iti Paskua ket tanda iti panangrugi ti baro a panawen iti pakasaritaan ti Israel.

Kasta met, babaen ti simbolo ti maidaton a kordero, ti Fiesta ti Paskua ket mangipalagip iti pannakasubbot dagiti Israelitas manipud iti panangadipen ti Egipto. Ngem itudona pay iti mangyanniniwan a pannakatungpalna iti Kordero ti Dios (Juan 1:29, 36; 1 Corinto5:7; 1 Pedro 1:18, 19), nga isu a nangsubbot kadatayo manipud iti panangadipen ti basol. Idiay Pangrabii ti Apo, sakbay iti panangidatonna iti Bagbagina a kas mamimpinsan a daton, ni Jesus binalbaliwanna ti Paskua iti maysa a pakalaglagipan ti ipapatayna (Mateo26:26–29; 1 Corinto11:23–26).

Nupay kasta, ti Paskua ken ti Pangrabii ti Apo ket tanda iti ad-adu pay a nadaydayag a kinapaypayso: ti nasubbot nga umariwekwek a lumabas a mapan iti nailangitan a Canaan. Ni Juan a mammaltiing ipakitana daytoy mangyanniniwan a pasamak ti “ibaballasiw” iti pannagna dagiti 144,000 iti baybay a kristal, ti naiyanniniwan a Nalabaga a Baybay ken karayan Jordan, sakbay ti trono ti Dios (Apocalipsis 4:6; Apocalipsis 7:9, 10) ken ramrambakenda ti naiyanniniwan a Paskua ken Pangrabii ti Apo idiay pangrabii a pagbodaan ti Kordero (Mateo 26:29; Apocalipsis 19:9).

`Ania dagiti wagas a mabalintayo a salimetmetan ti kinapaypayso ti kruz a kankanayon iti sangoanantayo, uray pay no saantayo a ramrambaken ti Pangrabii ti Apo?`