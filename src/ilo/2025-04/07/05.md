---
title:  Naisurat Kadagiti Batbato
date:   12/11/2025
---

`Basaen ti Josue 8:32â€“35. Ania ti kayat a saoen ti aramid a nailadawan kadagitoy a bersikulo, ken ania koma iti ibagana kadatayo ita nga aldaw?`

Ti bantay Ebal ket nadakamat laeng idiay Deuteronomio (Deuteronomio 11:29; Deuteronomio 27:4, 13) ken idiay libro ti Josue (Josue 8:30, 33). Kadua iti Gerizim, dayta ti lugar a dagiti bendicion ken lunod ti tulag ket maisarita koma. Ad-adda pay a masinunuo, segun iti Deuteronomio 11:29 ken Deuteronomio 27:4, 13, dayta ket agbalin koma a lugar dagiti lunlunod. Ditoy dagiti Israelitas ket agtakderda iti agsumbangir a sikigan ti lakasa iti imatang dagiti papadi (Josue 8:33). Maysa a bunggoy ti nagtakder iti sango ti Bantay Ebal, ti sabali iti sango ti Bantay Gerizim. Ditoy nainsimboloan nga impakitada dagiti dua a mabalin a wagas a pananginaig iti tulag. Dagiti datdaton a naiyeg idiay ket itudoda ni Jesus, Isu a nangala kadagiti amin a lunod ti tulag iti Mismo a Bagbagina, tapno amin a mamati Kenkuana ket mabalin a mananamda dagiti bendicionna (Galacia 3:13; 2 Corinto 5:21).

`Apay a nasken a mangisurat iti maysa a kopya ti tulag iti maysa a monomento a makita iti amin? (Kitaen ti Deuteronomio 4:31; Deuteronomio 6:12; Deuteronomio 8:11, 14; 2 Ar-ari 17:38; Salmo 78:7.)`

Datayo a tattao ket agduyostayo a makalipat. Pagdadarisonentayo dagiti umad-adu a makariro a kiddaw ti inaldaw a panagbiag iti ab-ababa ken ab-ababa a segkay ti tiempo. Ditayo maliklikan a malipatan dagiti bambanag a saan a masansan a mapaspasamak ken saan unay a nadagsen. Iti tunggal serbisyo ti santa sena, addaantayo iti maysa a naisangsangayan nga okasyon a mangitalaga manen kadagiti bagbagitayo iti Apo ken tapno pabaroentayo ti naintulagan a pannakaitalagatayo. Naimbag koma a kitaen dagitoy a gundaway saan laeng a kas gundaway nga agpaay iti minnaysa a pannakaikonsagrar manen no di pay ket kas maysa nga okasyon ti pannakapabaro ti kinapudnotayo iti Dios kas maysa a kongregasyon. Iti dumakdakkel a sociedad a mangipaganetget iti minnaysa, masapul a matakuatantayo manen ti pannakabalin iti maikamkameng iti maysa a komonidad nga addaan iti isu met laeng a panangkita iti lubong, isu met laeng a kababalin ken patpatien, ken isu met laeng a misyon.

`Kasano iti kinalaka a malipatam ti Apo, iti nadarasudos ken gusoguso a biag, ken sapulem nga aramiden dagiti bambanag iti bukodmo a pigsa ken pannakabalin? Apay a daytoy ket nalaka unay nga aramiden, nangnangruna no dagiti bambanag ket nasayaatda agpaay kenka?`