---
title:  Tulag nga Umuna
date:   09/11/2025
---

`Basaen ti Josue 5:1–7. Apay a binilin ti Apo ni Josue a mangkugit iti maikadua a kaputotan dagiti Israelitas iti daytoy matudtudo a tiempo ti panangparmek?`

Kalpasan iti panangsawar iti pagilian, ti makapabileg a padamag dagiti nagsimisim, ken ti namilagroan a panagballasiw iti Jordan, mabalin a namnamaentayo ti maysa a dagus a pannakidangadang iti kabusor. Nupay kasta, adda iti maysa a banag nga ad-adda a napateg ngem iti panangparmek ti buyot: ti tulag ti Israel iti Dios.

Sakbay a ti baro a kaputotan ket aramidenna ti panangala iti daga, masapul a naan-anay nga ammoda ti naisangsangayan a pannakaikayametda iti Makinkukua iti daga. Ti pannakapabaro ti tanda ti tulag ket maaramid a kas sungbat iti naparabur ken namilagroan nga aramid ti Dios a panangiyeg iti Israel a sitatalged iti ballasiw ti Jordan.

Ti tulagtayo iti Dios ket kankanayon koma nga agbalin a maysa a sungbat a panagyaman iti addan a naaramidanna agpaay kadatayo, saan a pulos a maysa nga aramid a panangpadpadas a manggun-od iti sumagmamano a pagimbagan babaen iti ligalista a pannakitunos kadagiti sapsapulenna. (Daytoy isu met laeng a kapanunotan, awan duadua, ket napateg kadagiti balubal ni Pablo kadagidiay a mangipappapilit a dagiti nakombertir a lallaki a Gentil ket masapul a makugit, kas makita a nalawag unay iti suratna kadagiti taga Galacia.)

Ti Israel ket adda iti ngarab ti kadakkelan a kampanya ti buyot iti pakasaritaanna, ket namnamaentayo ti sibubukel a pakarso nga agbalin a kumaribuso kadagiti panagsagana iti gubat. Ngem dayta ket, saan a kas iti gagangay a mapaspasamak. Imbes koma nga isagana dagiti kabayo ken asaen dagiti kampilan, nagaramidda iti maysa nga alagaden a nangibati iti kaaduan kadagiti lumablaban a pwersa a nakapuy iti uneg dagiti tallo nga al-aldaw.

Inaramidda daytoy tapno rambakenda ti pannakaikayametda iti Diosda, nga isu a nangwayawaya kadakuada manipud Egipto. Apay? Agsipud ta binigbigda a ti gubat ket kukua ti Apo. Isu iti nangted kadakuada iti panangabak ken balligi. Ni Jesus ket nangaramid iti isu met laeng a prinsipyo iti naiduma bassit a sasao: “Ngem birukenyo nga umuna ti pagarian ti Dios ken ti kinalintegna, ket isu-amin dagitoy a banbanag mainayondanto cadacayo” (Mateo 6:33). Kaaduanna a tiempo, ti inaldaw a biag ket kas la italtalmegnatayo iti kinaganat unay dagiti nakaad-adu a napateg a bambanag a malipatantayo nga ikkan iti panangipangpangruna iti kapapatgan a banag iti biagtayo: ti inaldaw a panangpabaro iti pannakaitalagatayo ken Cristo.

`Panunoten dagiti tiempo a nabaybay-am ti tiempom iti Dios gapu kadagiti ad-adda a “napateg” a bambanag. Apay a daytoy ket nalaka unay nga aramiden, ken kasano a labanantayo dayta?`