---
title:  Komento Dagiti Mannursuro
date:   14/11/2025
---

### Paset I: Pakabuklan

**Kangrunaan a Teksto:** Mateo 6:33

**Sentro ti Adal:** Josue 5:1–7; Exodo 12:6; 1 Corinto 5:7; Josue 8:30–35; Deuteronomio 8:11, 14; Hebreo 9:11, 12

Kalpasan ti 40 a tawtawen a panagwalangwalang idiay let-ang, iti kamaudianan ti Israel ket impayatna ti dapanna iti Naikari a Daga. Sigurado, daytoy ket maysa a naragsak a panawen kabayatan a bimmallasiwda iti Karayan Jordan ken nakitada ti kari a mapaspasamak iti napaypayso a biag. Nupay kasta, manipud iti dayta ket addada iti uneg ti teritorio ti kabusor, ket agur-uray dagiti dadakkel a karit iti daytoy a lugar a paggugubatan—dadakkel unay a labes pay iti kabaelanda a mangabak kadagiti mismo a bagbagida. Iti kasta ngarud, panawen dayta iti panagsagsagana. Imbes nga isentroda ti imatangda kadagiti ig-igam, istratehiya, ken pwersa ti tao, kasapulanda iti mangisagana kadagiti puspusoda babaen kadagiti serseremonia a mangpatibker iti naespirituan a pannakaawat ken isimpada ti kinapudnoda iti Apo. Kabayatan ti panagdur-as ti panagparmek, dagitoy nga al-alagaden ti panangpabaro iti tulag ket naaramidda manen a kas maysa nga agtultuloy a palagip iti pannakasapulda iti naespirituan a pannakaisagana.

Daytoy a lawas, intayo uliten dagiti napateg a paspasamak idi panawen ti panagparmek idi nga indalan ni Josue dagiti Israelitas a mangitalaga manen kadagiti mismo a bagbagida iti Apo. Dagitoy a paspasamak ket naisentroda kadagiti al-alagaden, nga isu a napigsada unay a wagas a mangidanon iti ug-ugali ken dagiti kababalin, mangpataud iti kaipapanan, ken mangiyebkas kadagiti rikrikna. Iti alagaden a naibatay iti Biblia, ti napateg nga elemento ket ti maysa a naimpadtoan, nga isu a mangitudo ken Cristo ken dagiti kinapaypayso a naiyeg babaen Kenkuana. Iti baba, intayo iyun-uneg iti panagadaltayo kadagiti al-alagaden ti pannakakugit ken Paskua, nga inaramid ti Israel kalpasan unay ti panangballassiw iti Karayan Jordan, ken dagiti panangbangun kadagiti altar iti lawag ti pannakapabaro ti tulag idiay libro ti Josue. Kabayatan iti panangrepasotayo kadagitoy nga al-alagaden, mabalintayo nga iyanninaw ti kaipapananda iti napalabas ken iti pannakayatadayda kadagidiay agbibiag iti ngarab ti nailangitan a Canaan.

### Paset II: Komentaryo

**Ti Pannakabalin Dagiti Al-alagaden**

Dagiti al-alagaden ket mangaramid iti maysa a napateg nga akem iti panangmarka kadagiti napateg a paspasamak ti biag, uray pay kadagiti kabaroanan [moderno] a panpanawen. Addada iti amin a biag ti maysa a tao, makita iti pamilya, eskuelaan, trabaho, ken dagiti narelihiyosoan a lawag. Saan a nairanrana a ti Dios inaramatna ti pannakabalin ti alagaden a mangidanon kadagiti nasken a paspaset ti planona iti sangkataoan. Dagiti al-alagaden iti Daan a Testamento, nga isu a masansan nga iramanda ti dara, ling-et, ken lulua, ket inyukritda dagiti agnanayon a kinapudno iti panpanunot dagiti tattao maipapan iti kababalin ti Dios, panagrupsa ti tao, ken nadiosan a plano a mangrangtay iti gutbaw a pinataud ti basol.

**Pannakakugit**

Iti lawag ti Josue, ti alagaden ti pannakakugit ket agserbi a kas maysa a palagip iti Israel iti pudno a pakailasinanna iti uneg ti komonidad ti tulag. Ti pannakaikkat ti kudil ket intudona iti maysa a napintas a wagas a pannakaikkat ti daan a kasasaad ti Israel a kas adipen ni Faraon (“ti pannakaibabain iti Egipto”). Itan, adda kadakuada ti pili nga agserbi ken Yahweh, Isu a mangayab kadakuada iti maysa a mamimpinsan a pannakaitalaga. Ti pannakakugit ti lalaki, nga iramanna ti pannakaikkat ti kudil, ket naar-aramid nanipud pay iti maikatlo a sangaribu a tawtawen kadagiti nadumaduma a sociedad. Kadagitoy a sociedad, ti alagaden ket markaanna ti maysa a napateg a panagbaliw, kas iti panangrugi iti panagbaro wenno panagasawa, nga uray awan iti narelihiyosoan a kaipapananna. Nupay kasta, iti tulag ti Dios ken Abraham, ti pannakakugit ket nadutokan a kas maysa a tanda ti pannakaitalaga ken pakailasinan. Uray pay dagiti saan nga Israelitas ket mabalinda iti makugit a mangipakita iti baro a kasasaadda a kas paset ti kaputotan ni Abraham (Genesis 34:15–24; Exodo 12:48).

Manipud ti panangkita ti Baro a Testamento, ti pannakakugit ket maysa a tanda ti pannakaisina a naisilpu iti pakailasinan ti kinaJudio a saanen a maipaay kadagiti Cristiano iti baro a parsua nga insibbu ni Jesus (Galacia 6:15; Colosas 2:11–13; Aramid 15). Nupay kasta, ti panangayab ni Pablo a pannakakugit ti puso ket saan nga inlongalong dagiti Cristiano. Addan idiay sigud a lawag, ti napisikalan a tanda ti pannakakugit ket maysa laeng koma a nakinruar a pakakitaan iti maysa nga akin-uneg a disposisyon (Deuteronomio 30:6). Daytoy a panangkita ket impaganetget dagiti mammadto, kas ken Jeremias, nga isu a nagpakaasi kadagiti agnanaed iti Jerusalem: “Agcugitcayo ken Jehova, ket iccatenyo ti makinrabaw a cudil ti pusoyo” (Jeremias 4:4; idilig iti Jeremias 9:25, 26). Gapuna, ti Daan a Testamento ket nakitanan ti nainsimboloan, ken namoralan a principio, a buya ti alagaden. No maisina manipud iti umiso a kababalin, ti kapanunotan a ti “pannacacugit awan papaayna” (1 Corinto 7:19) ket pudno idiay Daan a Testamento.

Ita nga aldaw, dagiti Adventista Del Septimo Dia, kas met kadagiti dadduma a Cristiano, “maawatanda ti bautismo a kas maysa a simbolo ti (nainsimboloan) pannakairaman iti ipapatay, pannakaitanem, ken panagungar ni Cristo ken maysa met a simbolo ti pannakairaman iti Baro a Tulag a tattao ti Dios imbes a pannakakugit (Colosas 2:11–12).”—John C. Peckham, God With Us: An Introduction to Adventist Theology (Berrien Springs, MI: Andrews University Press; Biblical Research Institute, 2023), pp. 595, 596. Nupay kasta, ti maysa ket mabalinna a saludsoden ti rason iti panagbaliw. Ti aramid a pannakakugit ket nasinged a nainaig iti yuumay ti naikari a Misias, nga isu nga agparang manipud iti Kaputotan ni Abraham. Ti pagilasinan a naikabil iti mabagbagi ni Abraham ket palagip koma kenkuana ken dagiti kapkaputotanna a ti trabaho ti Dios ket independiente iti kinalalakida. Iti kanito nga immay ni Jesus—ti Kapuonan ti babai ken ti kaputotan ni Abraham, ti napisikalan a pagilasinan ket nagbalin nga awan serbina ken nasukatan iti bautismo. Nupay adda dagiti nagdudumaan a kaipapanan dagiti dua nga al-alagaden, dagiti nainsimboloan nga el-elemento ti pannakakugit ket kaskasdi a maiyataday kadagiti tattao ti Dios ita nga aldaw.

**Paskua**

Ti alagaden ti Paskua ket nairugi idi rabii a ti Israel ket pinanawanna ti Egipto. Ti dara ti kordero, napapatay sakbay ti ilelennek ti init, ket naaramat a mangmarka kadagiti baotek ti ruangan dagiti Israelitas tapno manglapped iti ipapatay ti inauna nga anak (Exodo 12:12, 13). Gapuna, ti Paskua ket naisilpu iti pakasaritaan a pannakawayawaya ti Israel manipud iti pannakaadipen. Dayta ket naisilpu pay iti panangrambak kadagiti mulmula a mangipakpakita iti panangrugi ti panawen ti panagapit inton dagiti tattao ket iyegda dagiti umuna a bungbunga idiay santuario (Exodo 34:18–27). Ti Paskua ket saan laeng a maysa a rambak ti kadawyan a biag, no di ket maysa a panangrambak iti baro a biag a pagbiagan a siwawadwad unay ken wayawaya a kadua ti Apo. Idiay puso ti alagaden ket ti pannakaisakripicio ti kordero.

Daytoy a daton ket maysa a nainsimboloan nga aramid iti dua a panangkita. Umuna, dayta ket insimboloanna ti pannakaispal ti inauna nga anak. Ti kordero ket naparti imbes a ti inauna nga anak dagiti Israelita, agserserbi a kas maysa a mangisuno a daton. Maikadua, ti intero nga alagaden ket naisangrat a manglagip iti kapadasan ti Exodo, ti panawen idi a nawayawayaanda manipud iti pannakaadipen. Iti tunggal pannakaibinsabinsa idiay seremonia ket nangitudo iti panagapura nga agsagana a pumanaw: ti lasag ket maituno saan ket di a mailingta, dagiti natnateng a napait ti kanen (Exodo 12:8–10), dagiti kawes ket nakasuot a nakasagana a mapan iti aniaman a kanito, ken ti makan ket kanen nga inaapura (Exodo 12:11). Iti kasta ngarud, kadagiti sigud a makipaset, ti immuna a Paskua ket maysa a pakdaar ti pammati iti naindatlagan a pannakaispal a ngannganin nga aramiden ti Dios iti dayta mismo a rabii.

Ni Jesus inaramidna ti Pangrabii ti Apo idi maudi a Paskuana ditoy daga. Ti Pangrabii ti Apo ket sinukatanna ti Paskua kalpasan ti ipapatayna. Iti kasta, ti alagaden ti Pangrabii ti Apo ket addaan met iti dua a kakupin a naidagaan a rukod. Kabayatan nga ayabanna ti imatangtayo iti naaramidan ti Dios kadatayo iti napalabas, dayta ket itudona iti ileppas ti Dios iti masakbayan. Idiay Josue 5, dagiti tattao ti Dios ket addada iti isu met laeng a naidagaan a kasasaad, iti nagbaetan ti napalabas ken masakbayan, iti nagbaetan ti pannakawayawaya ken panaginana.

**Dagiti Altar**

Ti altar ket maysa a napateg a paset ti naalagadan a sistema idiay Daan a Testamento ken addaan iti napateg nga akem iti biag ti panagdaydayaw idi panawen dagiti patriarka. Nupay ti immuna a pannakaibaga ti maysa nga altar ket agparang laeng idiay Genesis 8:20, ti immuna a daton ket maipakita iti pannakaipaay ti lalat nga agpaay kada Adan ken Eva (Genesis 3:21). Kas iti pannakakugit, ti daton ket maysa nga aramid a saan a nakedngan iti Israel. Pudno unay, ti daton ket isu iti kadawyan idiay nagkauna a relihiyon ti lubong. Nupay kasta, idiay Israel, ti daton ket saan a naisangrat a mangpakan, mangparagsak, wenno mangay-ayo iti maysa a makaung-unget a didios; no di ket, dayta ket makita a kas napnoan asi a bendicion ti Dios iti sangkataoan a mangabbong iti basol ken iyegna ti parsuana a maisubli Kenkuana.

Kadua ti ipapatay a paset dagiti datdaton, dagiti altar ket addaanda iti napateg nga akem iti narelihiyosoan a kapadasan dagiti tattao ti Dios idiay napalabas. Kas maysa nga aramid ti panagdaydayaw, dagiti altar ket nabangunda a tanda ti baro a panangrugi (Genesis 8:20) ken lugar a papanan (Genesis 12:7, Genesis 13:18). Naaramatda pay agpaaay iti mangibabaet a kararag (Job 1:5) ken panagyaman (Salmo 26:6, 7). Mainayon iti dayta, dagiti altar ket mabalin a pakalaglagipan kadagiti naparabur nga ar-aramid ti Dios. Idiay Josue, uray pay iti maysa nga altar nga awan daton ket agbalin a maysa a pakalaglagipan ti narelihiyosoan a pakailasinan dagiti tribu iti labes ti Karayan Jordan (Josue 22:26–28). Idiay Josue 8, ti altar a nabangun idiay Bantay Ebal ket pasingkedanna ti tulag, pinabarona ti pannakaitalaga dagiti tattao iti Apo. Amin dagitoy a paspaset a nasarakan idiay panagdaydayaw dagiti patriarka iti likmut dagiti altar ket naitiponda iti serbicio ti templo, nga idiay a mapan dagiti Israelita nga agdaydayaw, agkararag, mangaramid kadagiti sapata, lagipen dagiti naparabur nga ar-aramid ti Dios, panangipudno dagiti basbasolda, ken sapulen ti pannakapakawan babaen kadagiti datdatonda, nga isu a kangrunaan idiay santuario.

Ti kalbaryo ket isu ti namimpinsan nga altar, nga idiay a naidaton ti Kordero ti Dios iti naminsan ken agpaay iti amin (Hebreo 10:10). Kas iti sistema dagiti alagaden, ti datonna ket isu ti kapatgan a ponto, mangiyeg iti pannakalpas iti plano ti pannakaisalakan. Itan iparangna ti dara a kas baro a tulag iti sangoanan ti Dios, mangibabaet iti biang iti sibababawi a managbasol (Hebreo 7:25). Iti panangsurot iti ulidan ni Cristo, naayabantayo a mangipaay kadagiti bagbagitayo a kas sibibiag a datdaton, makaay-ayo iti Apo (Roma 12:1). Ken Cristo, ti altar ti patay ket agbalin a ruangan ti biag.

### Paset III: Panangipakat iti Biag

**Dagiti Alagaden ti Iglesia Ita nga Aldaw**

Dagiti al-alagaden ket agtuloy a nasken a paset ti komonidad ti Iglesia Adventista Del Septimo Dia. Adtoy ti ababa a listaan dagiti sumagmamano a kapapatgan a serseremonia a masalsalimetmetan iti lokal nga iglesiayo. Utoben no kasano nga iti tunggal maysa kadagitoy nga ar-aramid ket addaan iti napersonalan a panangimpluwensyana iti naespirituan a panagpagpagnayo.

1. Pannakaidedikar ti Ubing
2. Bautismo
3. Santa Sena
4. Boda/Kasar
5. Ponpon

**Iti Nagbaetan ti Addan ken Awan Pay**

Dagiti narelihiyosoan a kapkapadasan iti likudan dagiti al-alagaden a naadal ita a lawas ket itudoda ti maysa a tensyon a gagangay a naawagan nga “addan ken awan pay,” nga idiay Josue ket naipaduyakyak idiay gutbaw iti nagbaetan ti pannakawayawaya ken panaginana. Ti pannakaisalakan ti Israel ket maysa nga agdama, ken di mailibak, a kinapaypayso, ngem kitkitaen pay laeng ida iti masakbayan a maudi a pannakapasamakna inton iti kamaudiananna ket mananamda ti panaginana ti Dios. Idiay Baro a Testamento, daytoy a tensyon iti nagbaetan ti pagarian ti Dios a kas agdama, ken masakbayan, a kinapaypayso ket mapaneknekan. Iti panangkita ni Ellen G. White, “ti pagarian ti Dios (dayta ket ti pagarian ti parabur) ket addan a naipasdek. Ngem adda latta masakbayan a pannakaipaduyakyak dayta a pagarian (dayta ti pagarian ti gloria), nga isu a ‘saan a maipasdek agingga iti maikadua a yaay ni Cristo’ (GC 347).”—Kwabena Donkor, “Kingdom of God,” The Ellen G. White Encyclopedia (Hagerstown, MD: Review and Herald Publishing Association, 2013), p. 919.

1. Kasano iti pannakapadasmo iti tensyon ti nagbaetan ti addan ken iti awan pay iti naespirituan a pannakipagpagnam iti Dios?
2. Kasano a ti kinapudno a dagiti mamati ti Daan a Testamento ket nagbiagdan iti daytoy a tensyon ket matulongannaka a makaawat iti Nacristianoan a kapadasam a kas maysa nga agtultuloy a panagpagpagna?