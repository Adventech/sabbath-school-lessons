---
title:  Dagiti Altar ti Pannakapabaro
date:   11/11/2025
---

`Ania iti nangguyogoy ken Josue a mangbangun iti maysa nga altar ti Apo? Basaen ti Josue 8:30, 31; idilig iti Deuteronomio 11:26–30; Deuteronomio 27:2–10.`

Iti panawen dagiti patriarka, dagiti altar ket tanda ti dalan ti panagpagpagnada ken nagbalin a makita a mangibagi iti tuntontonenda a daga, nga isu nga inkari ti Dios. Itan, babaen iti panangpatakder iti maysa nga altar, dagiti Israelitas ket nagsaksida iti pannakatungpal dagiti karkari a naited kadagiti amma. Iti daytoy a kasasaad, ti panangpatakder iti altar ket isu iti direkta a pannakatungpal dagiti bilbilin nga inted ni Moises (Deuteronomio 11:26–30; Deuteronomio 27:2–10).

Ti Josue 8:30–35 ket addaan iti maysa a napateg nga akem iti panangsukog iti sibubukel a nateolohiyaan a mensahe ti libro. Babaen iti panangisilpu iti maysa kadagiti nakabutbuteng unay, naranggas nga is-istoria (gubat) iti maysa a banag a namimpinsan a naiduma—maysa a buya ti panangpasingked manen iti tulag (panagdayaw)—ni Josue isublinatayo iti maysa kadagiti kapapatgan a nateolohiyaan a tema a naiparang idiay pangrugian ti libro: ni Josue ket addaan iti bilin a mangipangulo iti Israel iti maysa a biag ti naintulagan a panagtungpal (Josue 1:7). Daytoy ket isu met laeng ti ladawan ni Josue idiay pagpatinggaan ti libro (Josue 24).

Iti laksid ti kinapateg ti gubgubat ken ti panangparmek, adda iti maysa a banag nga ad-adda pay a napatpateg: ti kinapudno kadagiti sapsapulen ti linteg ti Dios. Ti panagparmek ket maysa laeng nga addang iti pannakatungpal iti plano ti Dios agpaay iti Israel ken ti pannakaisubli ti amin a sangkataoan. Ti kinamatalek kadagiti bilbilin ti Tora ket buklenna ti namimpinsan a saludsod iti pagtungpalan ti sangkataoan. Ni Josue isuratna ti kopya ti linteg iti dakkel, napapuraw a bato, naiduma kadagiti batbato ti altar (idilig iti Deuteronomio 27:2–8). Gapuna, dagiti batbato, nga isu a nalabit a naglaun iti Sangapulo a Bilbilin, ket buklenda ti maysa a naisina a monomento iti sibay ti altar, kankanayon a mangpalpalagip kadagiti Israelitas kadagiti gundaway ken pagrebbengan nga adda iti tulag.

Ni Josue ket nasakbay nga iyanninawna ti Jehoshua (Jesus) ti Baro a Testamento, a ti misyonna, kairamanan dagiti dadduma pay a bambanag, ket mangisubli iti sangkataoan iti panagtungpal iti Dios. Tapno magun-od daytoy a kalat, masapul a makidangadang Isuna a maibusor kadagiti pannakabalin ti dakes. Ti namimpinsan a kalatna ket ti panangtungpal kadagiti sapsapulen ti tulag iti biangtayo: “Ta uray no casano caadu dagiti cari ti Dios, adda Kencuana ti Wen, gapuna a kencuana adda met ti Amen, a maipaay iti dayaw ti Dios gapu iti pannacaaramatmi” (2 Corinto1:20).

`Ania dagiti sumagmamano a naespirituan nga ar-aramid a mabalintayo nga aramiden ita nga addaan iti isu met laeng a panagkurri a kas iti panagpatakder iti maysa nga altar idi nagkauna a panpanawen?`