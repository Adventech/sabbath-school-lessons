---
title:  Dagiti Peggad ti Panagdaydayaw Kadagiti Ladladawan
date:   24/12/2025
---

`Basaen ti Josue 24:22–24. Apay a masapul nga uliten ni Josue ti awisna kadagiti Israelitas nga ikkatenda dagiti didiosda?`

Ti panangam-ames ti panagdaydayaw iti ladladawan ket saan a maysa a nateoryaan. Iti un-unana, idiay tanap ti Moab, iti maysa nga umas-asping a lawag, ni Moises dinawatna ti isu me laeng a pangngeddeng (Deuteronomio 30:19, 20). Dagiti didios a makitkita itan ket saan a dagiti adda idiay Egipto wenno dagidiay adda iti labes ti karayan, no di ket masarakan ida “kadakuada.” Iti kasta ngarud, ni Josue agpakaasi kadagiti tattaona nga iyirigda dagiti puspusoda iti Apo. Ti balikas ti Hebreo a naaramat ditoy ket, natah, kayatna a saoen a “tapno unnaten,” “tapno balyogen.” Dayta ket iladawanna ti maysa a Dios a manamnama nga agdumog ken dumngeg kadagiti karkararag (2 Ar-ari 19:16; Salmo 31:2, 3; Dan. 9:18), ken dayta met ti sinapul dagiti mammadto a kababalin ti Israel iti ud-udina (Isaias 55:3; Jeremias 7:24). Dayta ket naaramat a mangipakita iti panaglikud ni Solomon idi a ti pusona ket nagduyos kadagiti ganggannaet a didios (1 Ar-ari 11:2, 4, 9). Ti managbasol a puso ti tao ket awanan iti gagangay a panagduyos nga agdumog ken dumngeg iti timek ti Dios. Kasapulan ti sipapanakem a pangngeddeng iti biangtayo tapno agduyos iti panangtungpal iti pagayatan ti Dios.

Ti sungbat dagiti Israelitas ket litiral a mabasa: “Denggenmi ti timekna.” Daytoy a sasao ket ipaganetgetna ti nainkayametan a paset ti panagtulnog. Ti Israel ket saan a nadawat ti kanayon a panangsurotda kadagiti awan biagna a paglintegan. Ti tulag ket maipapan iti maysa a nabiag a pannakikayamet iti Apo, nga isu a saan a naan-anay a maipakita babaen laeng kadagiti pagannurotan. Ti relihiyon ti Israel ket saan a pulos a naisangrat nga agbalin a ligalista; no di ket dayta ket kankanayon koma a pannakisarsarita iti pammati ken ayat iti santo ken naasi unay a Mangisalakan.

Uray pay kalpasan dagiti mamitlo a kari dagiti tattao tapno agserbida iti Apo, nga isu a mangipasimudaag, kas imbilin ni Josue, iti pannakaikkat dagiti ganggannaet a didios kadakuada, awan ti damag a napasamak dayta. Iti intero a libro, nagbalin a naipaugali ti panangipadamag iti pannakatungpal dagiti bilbilin ni Josue (wenno dagidiay nga imbilin ni Moises) a kas pagulidanan ti panagtulnog. Ti kinakurang dayta idiay pagpatinggaan ti libro ket ibatina ti pakaasi ni Josue a silulukat. Ti kangrunaan a pakaasi ti libro a pagserbian ti Apo ket saan laeng nga agpaay iti kaputotan ni Josue no di pay ket agpaay iti tunggal baro a kaputotan dagiti tattao ti Dios nga isu a makabasa wenno makangngeg daytoy a mensahe.

`Kasano ti kasansan nga inkarim iti Apo nga agaramidka iti maysa a banag ngem dimo inaramid? Apay a dimo inaramid? Ania ti ibaga ti sungbatmo maipapan iti parabur?`