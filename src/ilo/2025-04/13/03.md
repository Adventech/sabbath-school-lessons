---
title:  Iti Kinadalus ken Kinapudno
date:   22/12/2025
---

`Ania ti impakaasi ni Josue kadagiti Israelitas nga aramidenda? (Josue 24:14, 15). Ania ti kaipapanan ti panagserbi iti Apo iti kinadalus ken kinapudno?`

Ti pakaasi ni Josue ket nalawag unay nga ipakitana a ti Israel ket masapul nga agkeddeng a, babaen ti kinapudnoda iti Namarsuada, pagtaginayunenda ti kinaisalsaluminada ken agbiagda iti daga, wenno agkupasda nga agsubli a kas maysa kadagiti adu a tattao nga agdaydayaw kadagiti ladladawan, nga awan pakailasinan, panggep, wenno misyonda. Ti pili ket kukuada.

Ti pakaasi ni Josue ket dua: ti Israel ket masapul nga agbuteng iti Apo ken agserbi Kenkuana “iti kinadalus ken kinapudno.” Ti panagbuteng iti Apo ket saanna a kayat a saoen ti panagbiag iti agnanayon a pigerger ken saan a natalged a rikna. No di ket dayta ket tudtudoenna ti panagraem ken panagaripapa nga aggapu manipud iti pannakabigbig iti di matukod a kinadakkel, kinasanto, ken kinaawan patingga ti Dios iti sabali a bangir, ken ti kinabassit, kinamanagbasol, ken panagpatinggatayo iti sabali a bangir. Iti agbuteng iti Dios ket maysa nga agtultuloy a pannakaammo iti kinadagsen dagiti kidkiddawenna, maysa a panangbigbig nga Isu ket saan laeng a ti nailangitan nga Amatayo no di pay ket ti Nadiosan nga Aritayo. Iti kasta a pannakaammo ket mangiturong iti maysa a biag a panagtulnog iti Dios (Levitico 19:14; Levitico 25:17; Deuteronomio 17:19; 2 Ar-ari 17:34). Kabayatan a ti “buteng” ket iladawanna ti akin-uneg a kababalin a masapul a makita iti Israel, ti napraktikalan a bunga ti panagraem iti Dios ket panagserbi.

Ti panagserbi a makalikaguman iti Israel ket maipakita kadagiti dua a balbalikas ti Hebreo: “iti kinadalus” ken “iti kinapudno.” Ti umuna a balikas (tamim) ket kaaduanna a naaramat a kas maysa a sao a mangiladawan iti kinaan-anay ti maisakripisyo nga animal. Ti maikadua a balikas a mangiladawan iti panagserbi ti Israel ket “kinapudno,” wenno “kinamatalek” (Hebreo’emet). Ti balikas ket kaaduanna a kaipapananna ti panagtultuloy ken kinatalged. Dayta ket kaaduanna a tudtudoenna ti Dios, a ti kababalinna ket nasken unay a maipakita babaen ti kinamatalek, nga isu a naipaduyakyak iti Israel.

Ti matalek a tao ket maysa a mapagtalkan ken mapagpiaran. Ni Josue ket dawdawatenna dagiti Israelita nga ipaduyakyakda ti isu met laeng a kinapudno iti Dios nga impakita ti Dios kadagiti tattaona iti dalan ti pakasaritaanda. Dayta ket saan laeng nga akinruar a panagtungpal kadagiti sapsapulenna no di ket ti agubbog manipud iti di nagudua nga akin-uneg a panagtultuloy ti puso. Ti biagda ket masapul nga ipaduyakyakna ti kinamanagyamanda iti Dios gapu iti naaramidanna kadakuada. Kasta met koma ti pannakilangentayo ken Jesus ita nga aldaw.

`Ania ti kaipapananna kenka iti agserbi iti Apo “iti kinadalus” ken “iti kinapudno”? Ania dagiti sumagmamano a makasinga a bambanag iti biagmo a manglaplapped iti naan-anay a kinapudnom iti Dios?`