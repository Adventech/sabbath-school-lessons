---
title:  Komento Dagiti Mannursuro
date:   26/12/2025
---

### Paset I: Pakabuklan

**Kangrunaan a Teksto:** Josue 24:15

**Sentro ti Adal:** Josue 24; Genesis 12:7; Deuteronomio 17:19; Deuteronomio 5:6; 1 Ar-ari 11:2, 4; 2 Timoteo 4:7, 8

Iti gagangay a wagas ni Moises, ti libro ni Josue agpatingga kadagiti sasao a ni Josue ket guyugoyenna dagiti tattao nga agtakder. Kalpasan iti napaut ken nakaro a biag, ni Josue ket nakasagana a mangileppas iti misyonna. Iti umuna a paset ti bitla, dagiti sasao ni Josue ket sasao ni Jehova, pananglagip iti naaramidan ti Dios iti Israel nanipud iti pannakaayab ni Abraham (Josue 24:1–13). Babaen iti panangaramat kadagiti 19 a verbs iti first person [siyak], ti Dios pasingkedanna manen ti managpalabas nga akem ti Israel iti daytoy nga aramid, a maisupadi iti naulit-ulit a pannakaaramat ti second person “sika/sikayo” a mangiladawan iti Israel.

Ti maikadua a paset ti sasao ket mangrugi iti sasao nga “ita” (atta), mangiyammo iti maudi nga ayab ni Josue iti maysa nga agdama a sungbat, maysa nga awis kadagiti tattao a watwatenda ti wayawayada nga agpili. Simmaruno ti maysa a seremonia ti pannakapabaro ti tulag, nga iti dayta dua a saksi dagiti naikabil: dagiti tattao a mismo ken maysa a pakalaglagipan a bato. Kaskasdi a yallangoganna ti panagpatingga ti Deuteronomio, ti panagtungtong iti nagbaetan ni Josue ken dagiti tattao ket nangikabil iti tensyon iti nagbaetan dagiti dua a turong: maysa nga agturong iti pannakitunos, kinatalged, ken panagkaykaysa, ken ti sabali ket agturong iti saan a kinapudno, saan a kinatalged, ken panagsisina. Iti daytoy a pagsasangaan ti dalan, agdas-al ti pangngeddeng iti tunggal maysa. Ni Josue aramidenna ti pilina a nalawag idiay sentro ti kapitulo: “ ‘ngem siac ken ti balayco agservicamto ken Jehova’ ” (Josue 24:15).

Ti libro agpatingga kadagiti tallo a tanem (Josue 24:29–33). Ti paliiw maipapan iti maudi a lugar a paginanaan ti bangkay ni Jose ket mangyeg iti panagserra iti maysa a rikos a nangrugi idiay Genesis. Kas iti ipapatay da Aaron ken Moises idiay Deuteronomio, dagiti ipapatay da Josue ken Eleazar ket tanda ti panagpatingga ti maysa a panawen. Iti kabarbaro a masangoanan iti daytoy a panawen, ti Israel ket mabalinna iti agtalek iti di maburak a pannakaitalaga ti Dios kadagiti karkarina.

### Paset II: Komentaryo

**Idiay Siquem Manen**

Idiay Biblia, ti geograpiya ket teolohiya met. Ti panangiwanwan ti Dios a nangiyeg iti Israel idiay Siquem agpaay iti daytoy pannakapabaro ti tulag ket saan a naiparparna. Ginasgasut a tawtawen sakbay daytoy, ni Jacob ket adda idiay Siquem idi a nagparang ti Dios kenkuana, a nangbilin kenkuana a mapan idiay Bethel (Genesis 35:1). Iti panagsagsagana agpaay iti panagpagpagna, ni Jacob ginuyugoyna ti sangakabbalayanna nga “ Iwagsacyo dagiti didiosen a sabsabali cadacayo, ket agdaluscayo, ket sucatanyo dagiti pagananayyo’ ” (Genesis 35:2). Dagiti tattao nagtungpalda, intedda dagiti ganggannaet a didiosda ken dagiti arkos a singsing, nga isu a naikali idiay sirok ti maysa a lugo. Kas banagna, ti buteng iti Dios ket naadda kadagiti agnaed iti Canaan agingga a nakasangpet ni Jacob idiay Betel tapno mangbangun iti altar a pammadayaw ken Jehova (Genesis 35:3–7). Idiay Bethel, ti Dios pinasingkedanna manen ti karina ken Jacob kadagiti pagaammo a balbalikas: “ ‘Siac ti Dios a Mannacabalin amin: agbungaca ket umaduca; ti maysa a nacion ken maysa bunggoy dagiti nasnacion agtauddanto kenca, ket ar-ari agtauddanto iti lasagmo; Ket ti daga nga intedco ken Abraham ken Isaac, itdecto kenca, ken cadagiti putotmo iti calpasam itdecto ti daga’ ” (Genesis 35:11, 12).

Kasta met, ni Josue parang-ayenna ti maysa a naespirituan a rebaybal, pasingkedanna manen ti pannakaitalaga ti Dios kadagiti karkarina. Agtaktakder iti nakaikalian dagiti ladladawan, palagipanna ti Israel maipapan iti peggad ti panagdaydayaw kadagiti ladladawan ken ti kinapateg ti kinamatalek. Iti daytoy a kanito, dagiti annak ti Israel ket addada iti isu met laeng a panagpili. Ti Siquem ket maysa a lugar ti panagkeddeng, maysa a lugar tapno kumita iti masakbayan, a saan a pananglipat iti napalabas. Iti kasta a pili ket ikeddengna saan laeng a ti individual, no di pay ket ti sangsangkamaysa a pagtungpalan ti Israel. Ti panangikkat kadagiti ganggannaet a didios idiay Siquem ket patibkerenna ti maymaysa a pakailasinan ti sangakabbalayan ni Jacob. Ti isyu iti panawen ni Josue ket no ti Israel ket agtalinaed nga Israel wenno saan.

**Siak Wenno Datayo?**

Maysa a panangkita a pagdumaan iti nagbaetan ti kabaroanan [moderno] a sociedad ti akin Laud ken ti sociedad iti lubong a naibatay idiay Biblia ket ti panagkayamet ti personalidad ti maysa a tao ken ti kagimongan. Iti naidagaan a balbalikas, ti minnaysa a pili ket kankanayon latta a makita iti pannakaisilpu iti sibubukel a komonidad. Daytoy a kapanunotan ket makita idiay Josue 24:6, nga iti dayta kuna ti Dios, “ ‘ “Ket inaonco dagiti ammayo sadi Egipto: ket immaycayo iti baybay,” ’ ” nainayon ti paganetget), uray pay no adu kadagiti agdengdengngeg ket saanda pay a naiyanak idi a napasamak ti Exodo.

Ni Wheeler Robinson ket isu ti immuna nga iskolar a nangipakat iti kapanunotan ti “personalidad ti kagimongan” iti teksto ti Biblia. Ti kapanunotan, nga isu a naggapu iti linteg dagiti Inglish, ket tudtudoenna ti “kinapudno a ti maysa a bunggoy wenno bagi ket mabalin a maibilang a ligal a kas maymaysa a tao, a tagikuaenna dagiti kalintegan ken pagrebbengan ti maysa a tao”—J. W. Rogerson, “Corporate Personality,” The Anchor Bible Dictionary (New York: Doubleday, 1992), p. 1156. Ni Robinson aramatenna ti balikas iti dua a panangkita: innadu a pagrebbengan ken innadu a pannakaibagi. Nupay nadillaw gapu iti nakurang a kinaapagisu ken panangaramat iti (itan) ket saan a maiaplikar a principio ti adal maipapan ti tao, ti kapanunotan ni Robinson ket saan koma a mamimpinsan a di ikankano. Kadagiti ad-adal iti Biblia, ti kapanunotan ket maiyannatop unay a napabaro a kas “innadu a panagkakaysa,” nga isu a mangitudtudo iti “ ‘panagtillayon wenno panagsinnubalit a panagnaig ti maysa a tao ken ti komonidad nga adda iti panunot dagiti Semitas. Ti aramid ti maysa a tao ket saan laeng a minnaysa nga aramid, ta apektaranna ti komonidad ken ti kasumbangirna. Masansan a ti maysa a tao ket pannakabagi ti komonidad ken ti kasumbangirna.”—G. K. Beale, The Right Doctrine From the Wrong Texts? Essays on the Use of the Old Testament in the New (Grand Rapids, MI: Baker Academic, 1994), p. 37.

Ti innadu a panagkaykaysa ket saan laeng a di mailibak a kinapaypayso iti likudan ti teksto ti Biblia—ken sibibiag pay laeng iti uneg dagiti adu a sociedad a mangipaganetget iti panagpannuray iti maysa ken maysa, panagtunos, ken napigsa a pakailasinan ti pamilya ita—no di ket maysa pay daytoy a kangrunaan a mangitudo iti kinapudno ti typology a naibatay iti Biblia. Kinaagpaysoanna, adda dayta iti sentro ti evangelio. Iti saan a nasayaat a dasig, nupay saantayo a responsable iti basol ni Adan, ti saanna a panagballigi ti nanglukat iti ruangan ti kinadakes, a ti impluwensyana ket awan ti makabael a mangtengngel malaksid laeng ni Cristo a nangtengngel iti dayta iti matukod a wagas. Kas kuna ni Pablo, “Gapuna, no casano ti iseserrec ti basol ditoy lubong gapu iti maymaysa a tao, ken ti ipapatay gapu iti basol, ket iti casta ti ipapatay immay cadagiti isu-amin a tattao, agsipud ta isuda nagbasolda amin” (Roma 5:12). Iti nasayaat a dasig, ti panagballigi ni Cristo kas baro nga Adan, ti mangibagi iti baro a sangkataoan, ket iyegna ti impluwensya ti kinaimbag ken ti posibilidad a panagballigi ti amin: “Nga no ti maysa natay gapu cadagiti isu-amin; no casta dagiti isu-amin addada idi a natay” (2 Corinto 5:14, 15). Anamungan ni Pablo daytoy a kapanunotan babaen ti panangibagana: “Iti casta ngarud gapu iti maysa a salungasing nagpaay cadagiti amin a tattao ti pannacadusa, casta met gapu iti maysa nga aramid ti kinalinteg, nagpaay cadagiti amin a tattao a pacapalintegan ti biag” (Roma 5 :18).

**Minnaysa a Wayawaya**

Iti lawag dagiti naidagaan a bendicion ken dagiti lunod ti tulag, ti Dios saanna a pulos a trinatar dagiti tattaona a minnaysa. Ti ladawan ti iglesia idiay Baro a Testamento a kas bagi ni Cristo ket nairamut iti daytoy nasosyalan a pannakaawat. Idiay Daan a Testamento, ti dagup dagiti keddeng dagiti tattao ket kankanayon latta nga apektaranna dagiti tattao a kas sibubukel. Daytoy a kapanunotan ket makita idiay kararag ni Daniel, nga isu a sapulenna ti pannakapakawan dagiti basbasol a personal a naaramidna (Daniel 9).

Nupay kasta, ti Sursurat ket nalawag unay a pasingkedanna ti pateg ti minnaysa a wayawaya. Segun ken Ezequiel, “ ‘ti cararua nga agbasol, matayto: ti anac a lalaki dinanto awiten ti kinadangkes ti ama, ket ti ama dinanto met awiten ti kinadangkes ti anac a lalaki; ti kinalinteg ti nalinteg addanto kencuana, ket ti kinadakes ti managdacdakes addanto kencuana’ ” (Ezekiel 18:20; idilig iti Deuteronomio 24:16). Manipud iti maysa nga agnanayon a panangkita, ti Dios ket tratarenna ti tunggal maysa kadatayo. Mabalintayo a sangoen dagiti supapak dagiti basbasol dagiti sabsabali, ngem saan a ti kinadangkesda.

Ti maudi a sasao ni Josue ket iparangna daytoy a tensyon iti innadu ken minnaysa a pakailasinan. Kabayatan nga iti innadu a panangkita, ibagana dagiti ar-aramid ti Dios a panangsubbot iti napalabas ken tukoyenna dagiti ar-aramid ti Dios a panangukom iti masakbayan, ti awisna ket minnaysa. Daytoy a minnaysa a wayawaya ket maawatan koma iti uneg ti saklaw ti tulag. Iti kinaagpaysoanna, ti wayawaya nga awan ti beddengna ket maysa a kawaw. Dagiti tattao ket mabalinda nga ikeddeng no mangasawada, ngem iti kanito nga umanamongda a makiasawa, maisinggalotda iti uneg ti beddeng ti tulag ti panagasawa. Iti napraktikalan a balbalikas, ti saan a mamirmira a wayawaya ket agtinnag iti pannakaadipen.

Iti pagsasao a naibatay iti Biblia, napateg a paliiwen nga iti mawayawayaan manipud iti pannakaadipen ket nadakamat a kas pannakasubbot, saan a wayawaya. Idi pinanawan ti Israel ti Egipto, dayta ket saan laeng a maipapan iti kabaelan nga agpili no agserbi wenno saan, no di ket maipapan iti pannakaadda iti wayawaya nga agpili no asino iti pagserbianda. Kinaagpaysoanna, ti “karit ni Josue ket patibkerenna ti kasasaad a dagiti agbalin nga Israel ket dagiti napili ken inarayat ni Jehova. Dagidiay agtalinaed nga Israel ket dagidiay mangpili ken agserbi ken Jehova.”—Mark Ziese, Joshua (Joplin, MO: College Press Publishing Company, 2008), p. 383. Iti daytoy a panangkita, ti wayawaya ket ti kasasaad a rumsua kalpasan a nagtignay ti Dios a mangikkat kadagiti amin a lapped—nasosyalan, naespirituan (basol ken patay), naekonomyaan, ken institosyon—a manglapped iti naparsuaan a panggeptayo. Daytoy a panggep ket ti panangammo, panangayat, panangdaydayaw, ken panangnanam iti Dios iti agnanayon.”—Esau McCaulley, “Freedom,” in Douglas Mangum, ed., The Lexham Theological Wordbook, Logos Edition (Bellingham, WA: Lexham, 2014).

Ti wayawaya ti kabibilgan a sagut nga ited ti Dios kadagiti parsuana. Nupay kasta, kas ipakita ti pakasaritaan ti tao, isu met ti kapeggadan gapu ta mabalin a di umiso ti pannakaaramatna, agraman ti nakaam-amak a supapakna. Ti Dios ket nasken unay nga Isu ti ayat, ket awan ti ayat no awan ti wayawaya. Iti kasta ngarud, ti punto ket saan a no addaantayo iti wayawaya, no di ket no kasanotayo nga aramatentayo daytoy nakaskasdaaw a sagut. Daytoy a saludsod ket natratar iti pagpatinggaan ti libro ni Josue.

### Paset III: Panangipakat iti Biag

**Ti Karit ti Wayawaya**

Saan a nalaka ti agbalin a nawaya. Daytoy a kapanunotan ket naipakita iti pakasaritaan ti Israel, nga inturong ti Dios idiay let-ang tapno maammoanda ti kababagas ti wayawaya. Nupay daytoy a panawen ket napaatiddog, ti eskuelaan idiay let-ang ket saan a nairanta nga agpaut iti nasursurok a makatawen ket kagudua—agarup panawen iti nagbaetan ti Exodo [Ipapanaw] ken ti isasangpet idiay Kades Barnea (Exodo 19:1; Numeros 10:11; Deuteronomio 1:2).

1. Apay a masapul a sursuroentayo no kasano ti panangaramat iti wayawaya?
2. No maysaka a nagannak, kitaen no kasano a mabalin nga isurom dagiti ubbingmo iti panangaramat iti wayawaya a pagayatanda. Pagiinnadalan dagiti kapanunotanyo.
3. Kasano a dagiti narigat a paspasamak ket papigsaenda ti pannakasursurotayo?

**Panagdaydayaw Kadagiti Ladladawan Ita nga Aldaw**

Utoben ti sumaganad a pannakailawlawag ti didios nga insingasing ni Martin Luther iti komentona maipapan iti umuna a bilin iti Dakkel a Katetismo (Large Catechism): “Ti panagtalek ken ti pammati ti puso ket mamagbalin iti Dios ken iti didios. . . . Aniaman ti kumpetan ken pagpudnoan ti pusom, dayta iti napaypayso a Diosmo.”—Martin Luther, Luther’s Large Catechism; trans. by Juan Nicholas Lenker (Minneapolis, MN: Luther Press, 1908), p. 44. Ti panagdaydayaw kadagiti ladladawan ket maysa a kangrunaan a makita iti kultura iti panawen ti Biblia. Pudno unay, dayta ket agtultuloy a mangam-ames kadagiti tattao ti Dios nga iti ud-udina nangidalan iti Israel ken Juda iti pannakakayaw.

Nupay, kas maysa nga Adventista Del Septimo Dia, saanka nga agdaydayaw kadagiti istatua dagiti didios, kasano a ti panagdayaw iti ladladawan ket kaskasdi a mangam-ames iti pammatim?

**Ti Patinggana**

Kas iti Deuteronomio, ti libro ni Josue ket agpatingga iti maysa a panangdakamat kadagiti lugar a pagiponponan. Kasla karkarna ti panangdagdagup iti maysa a libro a kaaduanna ket maipapan kadagiti balligi iti kastoy a kita ti pannakaibinsabinsa.

1. Apay ngata a ti libro ket madagdagup iti kastoy a wagas?
2. Ania a mensahe ti idandanon ti Dios maipapan iti kababalin ti panagipangulo ken ti agtultuloy a panangtengngelna iti pakasaritaan?
3. Kasano a daytoy a mensahe ket apektaranna ti panangkitam iti panagipangulo ken ti nadiosan a panangidalan iti iglesia?