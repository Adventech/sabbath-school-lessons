---
title:  Adalen Pay
date:   26/12/2025
---

Basaen ti surat ni Ellen G. White, “The Last Words of Joshua,” pp. 522–524, iti Patriarchs and Prophets.

“Kadagiti umariwekwek a rimmuar manipud Egipto ket adu dagiti sigud nga agdaydayaw kadagiti didiosen; ket kasta unay ti pannakabalin ti ugali isu a ti aramid ket sililimed a naitultuloy, kadagiti sumagmamano a tukad, uray kalpasan a nakasimpadan idiay Canaan. Ni Josue ket nakitana daytoy a kinadakes kadagiti Israelita, ket nalawag unay a naawatanna dagiti peggad nga ibungana. Sipapasnek a tinarigagayanna a makita ti naan-anay a repormasyon kadagiti Hebreo. Ammona a malaksid no dagiti tattao ket alaenda iti naikeddeng a takder nga agserbi iti Apo iti amin a pusoda, agtultuloyda a mangisina kadagiti bagbagida nga umadayo nga umadayo Kenkuana. . . . Kabayatan a ti maysa a paset dagiti Hebreo ket naespirituan nga agdaydayaw, adu dagiti pammarang laeng; awan ti regta wenno kinapasnek a pakakitaan iti panagserbida. Dadduma ket agdaydayaw kadagiti ladladawan iti pusoda, nga isu a mabain a mangbigbig kadagiti bagbagida a kasta.”—Ellen G. White, Signs of the Times, May 19, 1881.

“Daytoy a nasolemne a tulag ket nailanad idiay libro ti linteg, tapno nasagradoan a mapagtalinaed. Ni Josue ngarud ket nangikabil iti maysa a dakkel a bato iti sirok ti maysa a lugo nga adda iti sibay ti santuario ti Apo. ‘Ket ni Josue kinunana iti amin nga ili, Adtoy, daytoy a bato isunto macasacsi a maibusor cadatayo; ta nangngegna amin dagiti sasao ni Jehova nga insaona idi cadatayo: gapuna a isunto ti macasacsi a maibusor cadacayo, di la ket ta ilibacyo ti Diosyo.’ Ditoy ni Josue nalawag nga impakdaarna a dagiti bilbilin ken patigmaanna kadagiti tattao ket saanna a bukbukod a sasao, no di ket sasao ti Dios. Daytoy dakkel a bato ket agtakder a mangsaksi kadagiti sumarsaruno a kapkaputotan iti pasamak a masapul a malagip isu a naipasdek daytoy, ken agbalinto a maysa a saksi a maibusor kadagiti tattao, no agsublida manen nga agpababa iti panagdaydayaw kadagiti ladladawan.”—Ellen G. White, Signs of the Times, May 26, 1881.

**Salsaludsod a Pagiinnadalan:**

`Pagiinnadalan ti kayat a saoen ti sasao: “ta Isu ti Dios a nasantoan, isu ti Dios a naimun” (Josue 24:19). Iti ania a panangkita a ti Dios ket maysa a naimun a Dios?`

`Kasano a ti ayattayo iti Dios ket naisilpu iti wayawaya a panagpili nga intedna kadatayo? Dayta ket, mabalintayo kadi ti agayat a sipupudno no awanantayo iti wayawaya? Ti kadi pudno nga ayat ket mabalin a piliten? No saan, apay a saan?`

`Ania dagiti sumagmamano a napraktikalan a wagas a dagiti pangpangulo ti iglesia ita nga aldaw ket mabalinda nga iyallatiw ti aluten (torch) iti sumaruno a kaputotan?`

`Panunoten ti biag ni Josue ken ti pakadagdagupan nga iti amin a biagna, dagiti Israelitas ket nagserbi iti Apo. Ania a pakadagdagupan ti kayatmo a maadaw dagiti tattao maipapan iti biagmo?`