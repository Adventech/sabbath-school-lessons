---
title:  Komento Dagiti Mannursuro
date:   17/10/2025
---

### Paset I: Pakabuklan

**Kangrunaan a Teksto:** Josue 4:23

**Sentro ti Adal:** Josue 3; Numeros 14:44; Lucas 18:18–27; Josue 4; Juan 14:26; Hebreo 4:9–11

Iti panagsubli dagiti nagsimisim, ti Israel ket nakasagana a sumrek iti Naikari Daga. Adda pay laeng dagiti dadakkel a lapped, no iti nataoan a panangkita: ti Karayan Jordan iti panawen ti layus. Nupay kasta, awan a pulos iti makapasardeng iti sibibiag a Dios ti Israel. Manen, Isu ket ngannganina ipakita ti turayna kas Apo iti amin a daga (ken dandanum). Nanipud pinanawan ti Israel ti Egipto, ti isyu ket saan a pulos a ti pannakabalin ti Dios nga agaramid kadagiti datdatlag, no di ket ti kinasagana dagiti tattao, nga iti maminsan pay ket masuot kabayatan a naayabanda a mangsantipikar kadagiti bagbagida. Kas kadagiti appoda a magmagna nga agturong iti igid ti Nalabaga a Baybay, dagiti Israelitas nagrubuatda ken pinanawanda ti pakarso iti maudi a tiempo, sakbay nga iti kamaudianan ket sumrekda iti Canaan.

Nasurok nga uppat a gasut a tawtawen kalpasan ti immuna a kari ken Abraham, magnada manen nga agturong iti pingir ti imposible. Manipud iti panagballasiwda iti Baybay a Nalabaga agingga iti panagballasiwda iti Karayan Jordan, ti Dios ket inayabanna dagiti tattaona a mangsango iti imposible tapno mapaneknekan a Kenkuana awan a pulos ti imposible. Ti lakasa ti tulag ket mapan iti sangoananda tapno mangipakita a ti pagnaan iti namaga a daga ket saan a nairanrana wenno maysa a nataoan a plano, no di ket aramid ti Dios. Ti panangballasiw iti Karayan Jordan ket markaanna ti pakasaritaan a kas maymaysa nga aldaw. Ti pagnaan ket namarkaan met iti lugar kadagiti dua a benneg dagiti 12 a batbato. Ti saludsod ket no daytoy a pasamak ket markaanna wenno saan ti lagip dagiti masakbayan a kaputotan. Daksanggasat laeng, kabayatan ti panaglabas ti panawen, ti naespirituan a kaipapanan dagitoy a batbato ket saanen a makita. Daytoy a nakalkaldaang a kinamanaglipat ti nangiturong iti Israel saan laeng nga iti panagdaydayaw iti ladladawan no di ket panagsubli idiay Egipto.

### Paset II: Komentaryo

**Teolohiya iti Nadanum a Jordan**

Adu dagiti adda a pagpapadaan iti nagbaetan ti panagballasiw iti Nalabaga a Baybay ken ti Karayan Jordan. Mainayon kadagitoy ket ti pannakaaramat dagiti tallo a napateg a balbalikas ti Hebreo: (a) ti verbo ti Hebreo a plʾ (“nakaskasdaaw”), tapno mangipakita iti datdatlag a panagballasiw kadagiti dua (Exodo 15:11; Josue 3:5); (b) ti sao a ned, a mangitudo iti ingangato ti danum a kas maysa a “pader” (Exodo 15:8; Josue 3:16); ken (c) ti manmano a maaramat sao a harabah, a kayatna a saoen “namaga a daga” (Exodo 14:12; Josue 3:17). Mainayon pay, ti Dios a Mismo ket ibagana ti pagpadaan iti nagbaetan da Moises ken Josue idiay Josue 3:7, a nalawag unay a mangisilpu kadagiti dua a paspasamak. Ti sumasalmo ket kitaenna dagiti dua a paspasamak a kas maysa laeng (kas pangarigan, Salmo 114:3, 5).

Ngem ania iti nateolohiyaan a kaipapanan iti panangballasiw iti Jordan? Daytoy a lawas, ti nagsurat ket imbagnosnatayon iti nainsimboloan (typological) a kaipapanan ti pasamak iti lawag ni Jesus ken ti iglesia. Gapuna, mabalintayo a sukisoken ditoy ti nateolohiyaan a kaipapanan ti panagballasiw iti sigud a makabasa iti daytoy.

Ita nga aldaw, no sarungkaram ti Karayan Jordan, narigat a panunoten ti karit ti panangballasiw iti dayta a sinango ti Israel rinibu a tawtawen iti napalabas. Umuna, dagiti padanum agpaay iti agrikultura ken iti kasapulan ti tao, iti igid ti karayan a 223 a milya (360 kilometro), ket dakkel unay a pinabassitna ti kadakkel ken kapaspas iti ayusna. Maikadua, ti panangrambak iti Paskua, kalpasan unay iti panangballassiw, ket mangipakita a ti panangballasiw iti Karayan Jordan ket napasamak iti panawen ti panagrurusing, iti panawen a ti karayan ket ngumato iti maysa a milya a kalawa kadagiti sumagmamano a luglugar, maysa a bunga ti pannakatunaw ti nieve kadagiti nangato a dagdaga. Daytoy a datus ket kayatna a saoen a ti panangballassiw daytoy dakkel a bagi ti danum agraman iti napigsa nga ayus wenno uray pay dagiti gabat ket saan a basbassit a datdatlag ngem iti panangballasiw iti Nalabaga a Baybay.

Iti panpanunot dagiti nagkauna a tattao iti Asideg a Daya, kas kadagiti Cananeos, ti baybay ket addaan kadagiti mythological [sarsarita maipapan kadagiti didiosen] a kaipapanan. Dayta iti lugar a naggapuan dagiti didiosda, no dagiti pwersa ti gusoguso ket pinarmek dagiti napigpigsa a dios.

Segun iti sarsarita dagiti taga Canaan, ni Baal, nga isu a dios ti daga, ket nagbalin a kangatoan a dios ti bagyo idi nga inabakna ni Yam (ti sao ti Hebreo agpaay iti “baybay”), ti dios ti baybay. Gapuna, “iti kadaanan a polytheistic [pammati kadagiti adu a didiosen] a panagpanpanunot, dagiti nasnacion a nangabak iti gubat ditoy daga ket agsipud ta ti diosda ket nangabak iti gubat idiay langit. No ni Yahweh, ti Dios ti Israel, ket mabalinna nga abaken ken nalakana unay a balyugen kadagiti panggepna ti dios-ti-karayan iti panawen ti naan-anay a layus, ania ngata iti aramidenna ken ni Baal? Ania ngaruden ti aramiden dagiti tattao ti Dios iti Canaan?”—Joseph Coleson, “Joshua,” in Cornerstone Biblical Commentary: Joshua, Judges, Ruth (Carol Stream, IL: Tyndale House Publishers, 2012), p. 56. Iti daytoy a pakasaritaan a naibatay iti historya iti panunot, ti panangballasiw iti Jordan ket ipakitana dagiti tallo a nateolohiyaan a buya a saan a nalawag kadagiti kabaroanan [moderno] a bumasa.

Umuna, ti kasasaad ti Dios a kas “Apo iti isu-amin a lubong” (Josue 3:11, 13) ket ipaganetgetna ti maysa a nasken a nagdumaan dagiti dios dagiti Cananeos ken ni Yahweh. Ti turayna ket saan a nakedngan iti aniaman a teritorio. Amin ti daga ket Kukuana ken adda iti babaen ti turayna. Isu ti pudno a Makinkukua ken Apo ti lubong, ket iti daytoy a panangkita, ni Baal, nga isu a kayatna met a saoen ket “makinkukua” wenno “apo,” ket maysa nga aginkukuna. Ti pannakabalin ti Dios iti ngatoen ti danum ket agserbi a kas pammaneknek iti turayna.

Maikadua, ti Dios ket naballigi. Iti agpadpada a sarsarita dagiti taga Babilonia ken Cananeos, da Marduk ken Baal ket nagbalinda a pangulo dagiti dios kabayatan a rumekenda ti mannakabalin a pwersa ti danum. Iti agpadpada a naindaniwan ken naimpadtoan a teksto, ni Yahweh ket maidaydayaw gapu iti panangparmekna kadagiti nailangitan a kabusorna, nailadawan a kas dragon ti baybay wenno uleg, a naawagan met kas Rahab wenno Leviathan (idilig iti Job 41:4; Salmo 74:13; Isaias 30:7). Kabayatan nga abaken ni Yahweh dagiti nadanum a pwersa ti gusoguso, ti balligina ket kangatoan. Nupay kasta, ti napateg a nagdumaan ni Yahweh ken dagitoy a didiosen ket Isu ket sibibiag a Dios (Josue 3:10), agtigtignay iti mismo a tiempo. Ni Yahweh ket saan a maysa a dios ti sarsarita; Isu ket Dios ti pakasaritaan.

Kamaudiananna, ni Yahweh ket maysa a santo a Dios. Ti lakasa ti tulag ket agparang iti dua a pulo a daras idiay Josue 3 ken 4, nga ipagpaganetgetna ti kinapategna idiay istoria a kas maysa a napisikalan a mangibagi iti Maysa nga isu a litiral nga umun-una kadakuada (Josue 3:11). Ti dayag ni Yahweh, nga adda idiay lakasa iti uneg ti Kasasantoan a Disso ti santuario, ket maysa a makita a pannakaipaduyakyak ti Nadiosan a kaadda. Nupay kasta, iti kasta a pakakitaan ti Kaaddana ket makita laeng iti nangato a padi maminsan ti makatawen, ken babaen laeng iti nakedngan a kondisyon dagiti al-alagaden. Iti panawen ti panangballasiw iti Jordan, ti lakasa ket umun-una iti apagkanem ti maysa a milya (1 kilometro) ngem dagiti tattao, nga agtalinaed laeng iti panagkitada iti panawen ti panangballasiw idiay tengnga ti karayan. Saan a kas kadagiti didios ti Canaan, nga isu a naparsua a kaladawan dagiti tattao a nangaramid kadakuada, ti Dios ket mangbukbukel iti maysa a baro a nacion a kaladawanna, kas naipakita idiay bilin: “ ‘Agsantocayo ta siac santoac’ ” (1 Pedro 1:16; kitaen pay ti Levitico 19:2).

Dagitoy tallo a nateolohiyaan nga aspeto—pagturayan, balligi, ken kinasanto ti Dios—ti mabalin nga adda kadagiti isip dagiti Israelitas kabayatan a sumrekda iti managdaydayaw iti ladladawan a daga ti Canaan. Ti pakalaglagipan daytoy naindaklan nga aldaw ket nagserbi koma a kas maysa a sumra a maibusor iti panagdaydayaw kadagiti ladladawan, maysa a mangsumra a daksanggasat, saan nga inala ti Israel.

**Ti Parikut ti Lagip**

Ti kapanunotan ti lagip idiay Biblia ket adu ti kaipapananna agsipud ta saklawenna iti ad-adu pay ngem iti proseso laeng ti panunot a manglagip iti impormasyon. Daytoy a kapanunotan ket maipakita inton, kadagiti adu a paspasamak, ti Dios “malagipna” dagiti tattaona (kas pangarigan, Exodo 2:24). No makalagip ti Dios, Isu ket agtignay iti pagimbagan dagiti tattaona. Iti kasta ngarud, ti ayab ti Dios kadagiti tattaona tapno makalagip ket maysa met nga ayab kadakuada tapno agtignay.

Ti lagip ket masapul a maaramid iti tiempo ken lugar babaen kadagiti nadumaduma a wagas, kas iti panangyallatiw kadagiti ug-ugali [tradisyon] manipud kadagiti nagannak a maited kadagiti annak, panangbangun kadagiti monomento a kas iti adda iti Josue 4, ken, ti kapapatgan, babaen ti alagaden ken panangrambak kadagiti dadakkel a pipiesta iti narelihiyosoan a kalendario. Dakkel ti kaipapananna a dagitoy a pipiesta ket addaan kadagiti tallo a kababalin. Umuna, lagipenda dagiti ar-aramid ti Dios iti agdama a biag ti Israel, kabayatan a lumabas dagiti panpanawen ti panagmula ken panagapit. Maikadua, dagitoy a pipiesta ket lagipenda dagiti ar-aramid ti Dios kadagiti napalpalabas, nangnangruna dagidiay nainaig iti Iruruar [Exodo] ken ti panangparmek. Ken kamaudiananna, nainsimboloan nga itudoda dagiti ar-aramid ti Dios iti masakbayan idiay panawen ti panungpalan, nga insibbu ni Jesus. Gapuna, ti naalibtak a pannakalagip a naibatay iti Biblia ket saanna laeng nga arakupen ti napalabas no di pay ket pabilgennatayo nga agbiag iti agdama a nabuyogan ti panagyaman ken kumita iti masakbayan a napnoan iti namnama.

Daksanggasat, ti Israel ket dina inkankano ti nadiosan a balakad a laglagipen. Ti libro ti Oc-ocom ket mangrugi iti nalidem a paliiw maipapan iti naespirituan a pannakalipat ti kaputotan kalpasan ti ipapatay ni Josue: “dida inammo ni Jehova, uray iti aramid nga isu inaramidna idi a gapu iti Israel” (Oc-oc. 2:10). Iti ud-udina, ti agis-istoria ket nalawag unay nga ibagana: “Ket dagiti annac ti Israel dida linagip ni Jehova a Diosda, a nangisalacan cadacuada iti ima dagiti amin a cabusorda iti aglicmut” (Oc-oc. 8:34).

Ti banagna ket maysa a panaglikud iti langa ti panagdayaw iti ladladawan, nga isu a nagtultuloy iti amin a pakasaritaan ti Israel manipud ken Solomon agingga ken Zedekiah, ti maudi nga ari ti Juda sakbay ti pannakakayaw. Ti panagdaydayaw iti ladladawan ket isu ti kadawyan a pagbanagan ti naespirituan a kinamanaglilipat. Daytoy a pagbanagan ket nalawag a naitudo idiay istoria ni Gomer, nga isu, kas maysa a mangibagi iti Israel, ket nalipatanna a ti Dios, a saan ket a ni Baal, ti nangited “ ‘cadagiti bucbukel, ken iti baro nga arac, ken lana, ken pinaaduc kencuana ti pirac ken balitoc, isu nga inaramatda a maipaay ken Baal’ ” (Ose. 2:8). Iti daytoy a panangkita, ti panagdaydayaw kadagiti ladladawan ket kinaawan panagyaman, a naibatay iti makadadael a naespirituan a pannakalipat. Ti nakaro a kinamanaglilipat ti Israel ket nangiturong iti nganngani namimpinsan a pannakapukaw iti kinasiasinona sakbay ti panangkayaw ti Babilonia, malaksid iti maysa a natda. Adu kadagiti nagtalinaed idiay daga iti panawen ti pannakakayaw ket pinilida iti agsubli idiay Egipto. Ti pakasaritaan dagiti ar-ari ti Israel ken Juda ket agpatingga iti Iruruar [Exodo] a paatras—dagiti tattao ti Dios nagsubli idiay Egipto (Jeremias 43:7). Daytoy a pannakakayaw ket nakaam-amak a bunga ti kinamanaglilipat.

### Paset III: Panangipakat iti Biag

**Dagiti Naibangelioan a Gundaway**

Iti sigud a lawag iti Daan a Testamento, dagiti datdatlag ti Nalabaga a Baybay ken ti Karayan Jordan ket ipaganetgetda ti nadiosan a pannakabalin ti Dios a mang-abak kadagiti pwersa ti dakes ken ti kinaturayna iti ngatoen dagiti amin a didios. Dagitoy a pannakaipakita iti publiko ket naisangrat a saan laeng a panangipaduyakyak iti mismo a nadiosan a pigsa, no di pay ket naibangelioan a gundaway, tapno dagiti dadduma a nasnacion ket mabalinda a maammoan ti kinapudno maipapan iti Dios ti Israel.

Kasano a maaramatmo amin a kapadasam iti Dios iti biagmo kas gundaway a mangipakita kadagiti sabsabali iti pudno a kababalin ti Dios a daydayawem?

**Pananglaglagip iti Napalabas**

Maysa kadagiti kaimbagan a kankanito nga adda kadatayo kas maysa a pamilya ket ti kanito nga agtugawtayo tapno kitaen dagiti daan a litlitrato. Dagitoy a litrato ket nagsardeng a kankanito ti tiempo, napno kadagiti rikrikna. Iti maysa a wagas, ti pananglaglagip ket kas la panangpabiag manen kadagidiay a pakalaglagipan.

Panunotem ti biagmo a kas maysa a dakkel nga album dagiti litrato ket padasem a bigbigen dagiti kankanito a makitam ti mannakabalin unay a kaadda ti Dios iti bukodmo a biag.

Iti maysa a kaskasaba a napauloan iti “No ti Dios ket makalagip,” ni Hans K. LaRondelle kunana a ti pannakalagip “iti napalabas ket kaipapananna iti panangpabaro iti namnamatayo agpaay iti masakbayan.” Iti isu met laeng a kapanunotan, idi sarsaritaen ni Ellen G. White no kasano iti panangtaming ti Dios iti tignay ti Adventista Del Septimo Dia, nakallalagip a kinunana: “Awan a pulos iti pagbutngantayo iti masakbayan, malaksid no malipatantayo ti wagas a panangidalan ti Apo kadatayo.”—Ellen G. White, Life Sketches, p. 196.

Ibingaymo iti klaseyo no kasano a ti pananglagip kadagiti ar-aramid ti Dios iti napalabas a biagmo ket pinabilegnaka kadagiti narigat a panpanawen.