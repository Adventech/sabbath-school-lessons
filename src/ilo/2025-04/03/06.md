---
title:  Labes ti Jordan
date:   16/10/2025
---

“Pinagbalinna ti taaw a namaga a daga;\
Linasatda a pinagna ti carayan,\
Sadiay nagragrag-ocami Kencuana” (Salmo 66:6).

Agpada a ti panangballasiw iti Nalabaga a Baybay ken ti Jordan ket tanda ida ti maysa a baro a panawen iti pakasaritaan ti Biblia, ken agpadpada nga awitda ti nainsimboloan a kinapateg (kitaen Salmo 66:6; Salmo 114:1–7; ken 2 Ar-ari 2:6–15). Addan idiay Daan a Testamento dagiti teksto a mangisilpu kadagiti dua a paspasamak ti panagballasiw ken mangbigbig iti maysa a kaipapanan, nga isu a mangitudo iti labes ti sigud a plastarna. Idiay Salmo 66:6, ti sumasalmo rambakenna ti makasubbot nga aramid ti Dios iti biagna (Salmo 66:16–19) babaen ti panangitudona kadagiti pagulidanan a naibaytay iti pakasaritaan ti panangballasiw iti Nalabaga a Baybay ken ti Jordan.

Ti Salmo 114 ket pagsilpoenna met dagiti dua a paspasamak, saan a gapu ta ti nagsurat ket dina nakita ti chronological a nagdumaan dagiti dua, no di ket gapu iti nateolohiyaan a kinapateg a pagpadaan dagiti dua a panagballasiw. Gapuna, agpadpada a dagitoy a paspasamak ket makita a kas nakatulong iti maysa a panagbaliw iti kasasaad ti Israel, manipud iti naminsan a pannakaadipen a napan iti wayawaya, kalpasanna manipud iti panagwalwalang nga awan iti dagana agingga iti maysa a nacion. Kadagitoy a Salmo, ti ulidan dagiti dua a panagballasiw ket iladawanna ti panagbaliw ti kasasaad ti nagsurat manipud, pannakaparparigat, kinapanglaw, kinaawan mabalbalinna, ken pannakaibabain iti talged, pagimbagan, pannakaisalakan, ken kinatan-ok.

Babaen met ti Jordan a napasamak ti pannakaiyallatiw ni Elias iti lawag ti umas-asping a datdatlag a kas iti nailanad idiay Josue. Ken Elias, ti panagballasiw ket inyegna ti kapapatgan a kasasaad ti panagbaliw iti biagna: isu ket naipan idiay langit. Ken Eliseo, ti panagbaliw ket napateg met: ti katulongan ti mammadto (1 Ar-ari 19:21) agbalin a mammadto ti nacion (2 Ar-ari 2:22).

`Basaen ti Mateo 3:16, 17 ken Marcos 1:9. Kasano ti panangipakita dagiti mannurat iti Baro a Testamento iti maysa a nainsimboloan, naespirituan a kaipapanan ti Karayan Jordan?`

Ti naidagaan a panagministro ni Jesus, kas Mangibagi iti Israel, ket surotenna ti pagwadan ti pakasaritaan ti nagkauna nga Israel. Ni Jesus lumasat kadagiti kapadasan ti “Nalabaga a Baybay” ken “Jordan.” Isu ket naayaban manipud Egipto kalpasan ti bilin a panagpapatay (Mateo 2:14–16), gastarenna ti 40 nga al-aldaw idiay let-ang (Mateo 4:2) pumada iti 40 a tawtawen iti nagkauna nga Israel, ken, kas maysa a panagbaliw manipud iti pribado a biagna a napan iti panagministro iti publiko, Isu ket nabautisaran idiay Jordan (Mateo 3:16, 17; Marcos 1:9).

Iti ud-udina, ti Hebreo 3–4 bigbigenna ti nainsimboloan a pateg ti panangballasiw iti Jordan ken iparangna ti iseserrek iti Canaan a kas mangyanniniwan iti “panaginana iti parabur” a serken dagiti Cristiano babaen ti pammati.