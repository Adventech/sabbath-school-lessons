---
title:  Panangballasiw iti Jordan
date:   12/10/2025
---

`Basaen ti Josue 3:1–5 ken Numeros 14:41–44. Apay nga imbaga ti Dios kadagiti Israelitas a naisangsangayan a saganaanda ti ngannganin a mapasamak?`

Daytoy iti umuna a daras a ti lakasa ti tulag ket naibaga idiay libro ti Josue. Agingga daytoy a ponto iti istoria ti Daan a Testamento, ti lakasa ket nagparang iti lawag ti santuario (Exodo 40:21); iti panagpagpagna ti Israel manipud Sinai (Numeros 10:33–36); ken iti saan a naballigi a gandat a mangirugi iti panangparmek iti Canaan (Numeros 14:44). Dayta iti kasasagradoan a banag iti santuario dagiti Israelita ken itandudona dagiti tallo a bambanag, tunggal maysa kadakuada ket iyebkasna ti naisangsangayan a pannakikayamet ti Israel iti Dios: (1) ti taptapi a naglaun iti Sangapulo a Bilbilin; (2) ti sarukod ni Aaron, ti nangato a padi; ken (3) maysa a banga ti mana (Exodo 16:33; Hebreo 9:4).

Ti lakasa ken ti panagsagsagana a mangballasiw iti Jordan ket pinalagipanna ti Israel a saanda sumrek iti Canaan iti bukodda a pamay-an ken tiempo. Ti panangparmek ket agballigi laeng no surotenda ti wagas ken paniempo ti Dios. Ti Dios—Isu a nailadawan a naipatugaw iti trono iti ngatoen dagiti kerubin a mangkalkalub iti lakasa ti tulag (Exodo 25:22; Numeros 7:89), ken dagiti gunayna ket nainaig iti gunay ti lakasa—ket sumrek iti Canaan iti sango dagiti Israelitas a kas Maysa a mangidaldalan iti panangparmek.

Ti balikas a naipatarus a “santificar” (Josue 3:5) wenno “ikonsagrar” ket mangitudtudo iti maysa a proseso ti pannakagugor nga umas-asping iti sursuroten dagiti papadi sakbay nga irugida ti panagserbida idiay santuario (Exodo 28:41; Exodo 29:1) ken ti inaramid dagiti tattao ti Israel sakbay ti pannakaipalgak ti Dios idiay Sinai (Exodo 19:10, 14). Daytoy a pannakaikonsagrar ket iramanna ti panangikkat iti basol ken ti panangikkat kadagiti amin a kinarugit sigun kadagiti al-alagaden. Isu met laeng a bilin ti agparang idiay Numeros 11:18, mainaig iti maysa a ngannganin a mapasamak a datdatlag ti Dios. Iti kasta a panagsagana ket kasapulan met sakbay a mapan makigubat (Deuteronomio 23:14). Sakbay a makilaban ti Dios agpaay iti Israel, masapul nga ipakitada ti kinapudnoda Kenkuana ken agtalek Kenkuana a kas Panguloda.

Ti datdatlag a panangballasiw iti Jordan ket inna paneknekan kadagiti Israelitas a ti kari ti Dios a mangpapanaw kadagitoy a tattao idiay daga ket mabalin a mapagtalkan. Isu a makabalin a mangpatalged iti maysa a namaga a pagnaan iti Jordan ket mabalinna met nga ited kadakuada ti sagut ti daga.

`Ti Dios ket saan a kankanayon a pagbisngayenna ti Jordan. Dagiti ibaballaetna ket saanda kankanayon a nalawag unay. Kasano ngata a mabalintayo a pasayaaten ti naespirituan a pannakaisagana tapno mapadasan ken mailasintayo dagiti ibaballaet ti Dios iti biangtayo?`