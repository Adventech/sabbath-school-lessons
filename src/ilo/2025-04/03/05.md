---
title:  Panaglilipat
date:   15/10/2025
---

`Basaen ti Josue 4:20–24 iti lawag dagiti sumaganad a bersikulo: Oc-ocom 3:7; Oc-ocom 8:34; Salmo 78:11; Deuteronomio 8:2, 18; Salmo 45:17. Apay a napateg unay a laglagipen dagiti nabileg nga ar-aramid ti Apo?`

Paliiwen ti panagbaliw iti langa ti balikas idiay Josue 4:23. Dagiti dandanum ti Jordan ket naibaga a namagaanda iti sango “yo,” dayta ket, iti sango dagiti amin nga Israelitas nga isu a kabalballasiwda iti Jordan. Iti kasumbangirna, ti Nalabaga a Baybay ket naibaga a namagaan iti sango “tayo,” dagidiay adda pay laeng manipud iti immuna a kaputotan ken nakapadas iti Exodo. Dagiti dua a paspasamak a napadasan dagiti dua nga agduma a kaputotan ket agpadpadada iti kinapateg, nga isu a namagbalin iti maikadua a kaputotan, babaen ti testimonio dagiti nagannakda, tapno takuatenda manen iti isu met laeng a kaipapanan ti panangballasiw iti Jordan agpaay kadagiti bagbagida a mismo.

Kaaduanna, kitaentayo ti pananglilipat a kas maysa a kadawyan a kababalin ti tattao. Nupay kasta, ti pananglilipat iti naespirituan a panangkita ket mabalin a mangiturong kadagiti nakaro a supapak.

Uray ita nga aldaw, no kayattayo a pagtalinaeden ti pakailasinantayo kas tattao nga addaan iti maysa a naisalsalumina a pannakaayab ken misyon, masapul a mangipaaytayo kadagiti panawen a mangsadiwa, agpadpada a minnaysa ken innadu, kadagiti naespirituan a lagiptayo tapno mapagtalinaed a maisentro iti imatangtayo no sadino ti naggapuantayo, no siasinotayo, ken no ania iti gapu nga addatayo ditoy.

`Basaen ti 1 Corinto 11:24, 25 ken Juan 14:26. Apay a masapul a kankanayon a laglagipentayo no ania ti inaramid ni Cristo agpaay kadatayo? Ania ngay pay iti napaypayso a napateg a bambanag no awan dayta?`

Ni Ellen G. White ket nalawag unay a naawatanna a no awan iti agtultuloy a pannakaibagnos dagiti bagbagitayo iti lawag dagiti napalabas nga ar-aramid ken paltiing ti Dios, sigurado a mapukawtayo ti pannakaguyogoy a mangituloy iti misyontayo iti masakbayan: “Awan a pulos ti pagbutngantayo iti masakbayan, malaksid no malipatantayo ti wagas ti Apo a nangidalan kadatayo, ken dagiti sursurona iti napalabas a pakasaritaantayo.”—Ellen G. White, Life Sketches, p. 196.

`Nupay napateg a laglagipen ti napalabas ken no kasano iti panagtrabaho ti Apo iti biagmo, apay a masapul nga iti inaldaw-aldaw ket maaddaanka iti kapadasan Kenkuana ken ti kinapaypayso ti ayatna ken kaaddana ita?`