---
title:  Laglagipen
date:   14/10/2025
---

`Basaen ti Josue 4. Apay nga imbaga ti Dios kadagiti Israelitas a mangbangun iti maysa a pakalaglagipan?`

Ti panggep dagitoy a batbato ket tapno agbalinda a “tanda.” Ti balikas ti Hebreo nga ’ot ket masansan a naikadua iti sao a “nakaskasdaaw” ken mabalin a mangitudo kadagiti datdatlag nga ar-aramid ti Dios (kitaen ti adal idi kalman), kas kadagiti didigra ti Egipto (Exodo 7:3; Deuteronomio 4:34). Dayta ket mabalin met nga awitenna ti kaipapanan a “simbolo” wenno “pakalaglagipan,” a kas akinruar a tanda ti maysa a naun-uneg wenno nailangitan a kinapaypayso. Kas pangarigan, ti bullalayaw ket maysa a “tanda” ti tulag (Genesis 9:12, 13); ti dara kadagiti baotek dagiti ruruangan ti balbalay dagiti Israelitas ket nanaganan met a maysa a “tanda” (Exodo 12:13); ken ti kapapatgan, ti Sabado ket maysa a “tanda” ti Panamarsua ken ti mangsantificar a kaadda ti Dios (Exodo 31:13, 17; Ezekiel 20:12).

Ditoy, ti tanda ket agkurri a kas maysa a pakalaglagipan, mangipalpalagip iti tunggal sumaruno a kaputotan iti datdatlag ti panagballasiw. Ti balikas a pakalaglagipan (zikkaron) ket aggapu iti sao a zakar, “tapno laglagipen,” nga isu a mangipakita iti ad-adu pay ngem iti passive nga aramid a pananglagip iti maysa a banag. Dayta ket ipakpakitana ti maysa a pananglagip a sarunoen iti maysa nga umiso nga aramid (Deuteronomio 5:15; Deuteronomio 8:2). Ti panangikabil iti bato a pakalaglagipan (Genesis 28:18–22) ken al-alagaden a mangiturong kadagiti salsaludsod (Exodo 12:26, 27; Deuteronomio 6:20–25) ket gagangay idiay Daan a Testamento. Imbes nga ulit-uliten dagiti datdatlag, ti Dios ipasdekna dagiti monomento a mangiriing iti lagip kadagiti naindaklan nga ar-aramidna ken mangtignay kadagiti adda kaipapananna a sungbat. Iti kasta ngarud, ti tanda ket adda koma idiay nga “agnanayon,” nga ipakpakitana a masapul a mataginayon daytoy a datdatlag ti Apo iti lagip ti kongregasyon dagiti tattaona iti agnanayon.

Ti mabalin a saludsod dagiti masakbayan a kapkaputotan ket napateg agsipud ta dayta ket naaramid iti maysa a napersonalan a wagas: “Ania dagitoy a batbato kadakayo?” Tunggal kaputotan ket masapul a napersonalan a maipauneg ken maawatanda ti kaipapanan dagitoy a batbato agpaay iti bagbagida. Ti panamati iti agar-aramid-iti-datdatlag a Dios ket mabalin laeng a mapagtalinaed a sibibiag no iti tunggal kaputotan ket matakuatanda manen ti kinapateg dagiti nabileg nga ar-aramid ni Jehova agpaay kadagiti bagbagida. Iti kasta a pammati ket mangaramid iti maysa a kangrunaan a pakaidumaan iti nagbaetan iti panagbiag a simamatalek kadagiti naibatay-iti-Biblia nga ug-ugali (tradisyon), ken ti panamagtalinaed iti ug-ugali (traditionalism), ti natay a relihiyon ti sibibiag a kaputotan a saan a makaammo iti orihinal a kinapateg ken kinaregta dagitoy nga ug-ugali. Iti panungpalanna, masapul a pagbalinentayo ti pammatitayo a naibatay iti Biblia a kas kukuatayo. Awan pulos sabali, nangnangruna dagiti appotayo, a mamati agpaay kadatayo.

`Ania dagiti sumagmamano a pakalaglagipan, napersonalan a pakalaglagipan, manipud iti bukodmo a pannakipagpagna iti Apo a makatulong kenka a manglaglagip iti naaramidanna kenka?`