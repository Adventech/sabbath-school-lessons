---
title:  Ti Sibibiag a Dios Dagiti Datdatlag
date:   13/10/2025
---

`Basaen ti Josue 3:6–17. Ania ti ibaga kadatayo ti datdatlag a panangballasiw iti Jordan maipapan iti kababalin ti Dios nga isu a pagserserbiantayo?`

Ti panangballasiw iti Karayan Jordan ket nailadawan idiay Josue 3:5 babaen ti sao ti Hebreo a niphla’ot, “datdatlag, nakaskasdaaw” a gagangay a mangitudtudo iti nabileg, nadiosan nga ar-aramid ti Dios ket iladawanna ti pannakaisalsalumina ti Dios (Salmo 72:18; Salmo 86:10). Iti ud-udina, dagiti Israelitas ket inut-utobda dagitoy nga ar-aramid ket, kas bungana, dinaydayawda ti Apo (Salmo 9:1) ken inwaragawagda Isuna kadagiti nasnacion (Salmo 96:3). Dagiti didigra idiay Egipto (Exodo 3:20; Mikias7:15), ti panangballasiw iti Nalabaga a Baybay, kasta met iti panangibagnos ti Dios idiay let-ang (Salmo 78:12–16) ket nalagipda a kas pagsidsiddaawan.

Dagiti mannurat iti Biblia ket ammo ken pinaneknekanda iti kinapudno a ti Dios a namarsua iti lubong ket saan a pulos a nakedngan wenno magawidan babaen ti parsuana. Awan a pulos ti imposible (Heb. “nakaskasdaaw unay”) Kenkuana nga aramiden (Jeremias 32:17). Ti naganna ken ti kababalinna ket nakaskasdaaw (Oc-ocom 13:18), ken Isu ket labes iti pannakaawattayo.

Maisupadi kadagiti didios dagiti dadduma a nasnacion, nga isu a saan a makaisalakan (Salmo 96:5; Isaias 44:8), ti Dios iti Biblia ket maysa a “sibibiag a Dios,” naalibtak ken nabiag, a dagiti pasurotna ket makapagtalekda Kenkuana iti panangpadpadaan kadagiti ibaballaetna iti biangda.

Ni mammadto a Zacarias ket inaramatna iti isu met laeng a balikas (manipud iti isu met laeng a ramut a kas iti niphla’ot) kabayatan a nasirmatana ti masakbayan ti Israel kalpasan ti panangkayaw ti Babilonia. Nakitana a ti Jerusalem ket naan-anay a mabangonto, a dagiti nataengan a tattao ket agtugtugaw kadagiti lanlansangan ti ciudad, ken dagiti ubbing a lallaki ken babbai ket agaayam idiay. Kadagiti kas la di mamati nga agnanaed iti kabisera a kaskasdi nga ipakpakitada dagiti tanda iti pannakadadaelna, ni Zacarias impakdaarna: “Castoy ti cuna ni Jehova dagiti buybuyot: No daytoy nacascasdaaw iti imatang ti matda itoy nga ili cadagidiay nga al-aldaw, isu nacascasdaaw met coma aya iti imatangco? cuna ni Jehova dagiti buybuyot. Castoy ti cuna ni Jehova dagiti buybuyot: Adtoy, siac ispalecto ti ilic iti daga ti daya ken iti daga ti laud; Ket yegconto ida, ket agnaeddanto iti nagtengngaan ti Jerusalem” (Zac. 8:6–8).

`Basaen ti Lucas 18:18–27. Kasano a ti sungbat ni Jesus kadagiti adalanna ket pabilgennaka nga agtalek iti Dios kadagiti kas la imposible?`