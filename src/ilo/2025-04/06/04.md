---
title:  Dagiti Daksanggasat a Pili
date:   04/11/2025
---

`Basaen Josue 7:19–21. Ania iti dawdawaten ni Josue nga aramiden ni Acan? Ania ti kinapateg iti kasta a kiddaw? Kasano iti panangawattayo iti panagpudnona?`

Ni Josue dawatenna ken Acan a mangaramid kadagiti dua a bambanag: umuna, mangted iti dayag iti Dios ken dayaw Kenkuana. Maikadua, ipudnona ti adda a naaramidna nga awan iti panangilemmeng iti dayta. Ni Acan ket itedna koma ti dayag iti Dios babaen iti panangaminna iti naaramidanna. Ti balikas a naaramat ditoy ket (todah) a mabalin a mangitudo iti panagyaman (Salmo 26:7; Isaias 51:3; Jeremias 17:26), ken kasta met iti panangipudno iti basol (Esdras 10:11).

Daksanggasat, ti teksto ti Biblia ket awan iti ipakitana a ni Acan ket nangipakita iti aniaman a tanda iti napaypayso a panagbabawi. Ninamnamana nga agingga iti ud-udina ket agtalinaed a nakalemmeng. Ti nasukir a kababalinna ti nangikari kenkuana tapno maibilang a kas maysa a nakabasol iti napalanguad nga ima, a kenkuana ket awan ti pannakaabbongna segun iti linteg ni Moises (idilig iti Numeros 15:27–31).

Dagiti sasao ni Acan idiay Josue 7:21 ket mangipalagip iti pannakatnag da Adan ken Eva. Ni Eva nakitana (ra’ah) a ti kayo ket makaay-ayo (khamad) ken kamaudiananna innalana (laqakh) iti bunga (Genesis 3:6). Iti panagpudno ni Acan, inaminna a nakitana (ra’ah) idiay samsam ti maysa a napintas a dalongdong ti Shinar, 200 siklo ti pirak, ken maysa a bengal ti balitok. Inagumanna (khamad) dagita ken innalana (laqakh) ida. Kas iti kasasaad da Adan ken Eva, ti pili ni Acan ket iparangarangna a ti basol a kinaagum ket isu ti basol ti panagduadua. Pagduduaanna a ti Dios ket dina kayat ti kasayaatan agpaay kadagiti parsuana ken ilemlemmengna kadakuada dagiti sumagmamano a napipintas a pagragsakan, nga isu a kukua laeng ti nadiosan a gunglo.

Malaksid iti panangipakita iti immuna a pannakatnag ti tao, ti teksto ipaganetgetna ti maysa a nalawag a paggiddiatan iti kababalin ni Rahab (idilig iti Josue 2:1–13) ken ni Acan. Ti maysa innalana dagiti nagsimisim iti atep ken inlemmengna ida manipud kadagiti soldado; ti sabali innalana dagiti maiparparit a bambanag ken inlemmengna ida manipud ken Josue. Ti maysa impakitana ti kinaimbag kadagiti nagsimisim nga Israelitas ken tinulonganna ida a mangpatalged iti balligi; ti sabali nangyeg iti riribok iti Israel babaen iti kinaagumna ken nangpatalged iti pannakaabak. Ti maysa nangaramid iti tulag kadagiti Israelitas; ti sabali sinalungasingna ti tulag ken Jehova. Ni Rahab insalakanna ti bagbagina ken ti pamilyana ken nagbalinda a mararaem nga umili iti Israel; ni Acan dinadaelna ti bagbagina ken ti pamilyana ken nagbalin a maysa a pagulidanan iti pannakaibabain.

`Panunoten ti basol a kinaagum. Kasano a makalikliktayo iti dayta, uray pay no kasano iti kaadu iti adda kadatayo wenno awan kadatayo? (Idilig iti Lucas 12:15.)`