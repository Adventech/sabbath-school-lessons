---
title:  Adalen Pay
date:   07/11/2025
---

Basaen ti surat ni Ellen G. White, “The Fall of Jericho,” pp. 493–498, iti Patriarchs and Prophets.

“Ti makapatay a basol a nangiturong iti pannakadadael ni Acan ket adda ti ramutna iti kinaagum, kadagiti amin a basbasol daytoy ti maysa kadagiti kaaduan a maar-aramid ken di unay a maikankano. . . .

“Ni Acan binigbigna ti basolna, ngem idi laeng naladaw unayen a ti panagpudnona ket addaan iti pagimbagan kenkuana. Nakitana idi dagiti buyot ti Israel a nagsubli manipud Ai a naabak ken nauppapay; nupay kasta saan isuna a rimmuar tapno ipudnona ti basolna. Nakitana ni Josue ken dagiti papanglakayen ti Israel a nakadumog iti daga gapu iti ladingit a nakaro unay a di maiyebkas kadagiti sasao. No koma nangaramiden idi iti panagpudno, naitedna koma iti sumagmamano a pammaneknek ti pudno a panagbabawi; ngem nagulimek latta isuna. Nangngegna iti pakdaar a naaramid ti dakkel a krimen, ken nangngegna pay ketdi a nalawag a naibaga ti kababalinna. Ngem naselloan dagiti bibigna. Kalpasanna dimteng ti nasolemne a panagusig. Anian a panagbuteng ti kararuana kabayatan a nakitana a naitudo ti tribuna, kalpasanna ti pamilyana ken ti sangakabbalayanna! Ngem kaskasdi nga awan ti panangitanamitimna a panagpudno, agingga a ti ramay ti Dios ket naikabil kenkuana. Kalpasanna, idi a ti basolna ket saanen a mailemmeng, inaminna ti pudno. Kasano iti kasansan a maaramid dagiti kasta nga umas-asping a panagpudno. Adda iti maysa a dakkel a pagdumaan iti panangamin kadagiti kinapudno kalpasan a napaneknekanda ken panangipudno kadagiti basbasol a pagaammotayo laeng ken ti Dios. Ni Acan ket saan koma a nagpudno no dina koma ninamnama a mabaliktad dagiti supapak ti inaramidna a krimen. Ngem ti panagpudnona ket agserbi laeng a mangipakita a ti dusana ket nalinteg. Awan ti napudno a panagbabawi iti basol, awan panagladingit, awan panagbaliw ti panggep, awan pananggura iti dakes.”—Ellen G. White, Patriarchs and Prophets, pp. 496–498.

**Salsaludsod a Pagiinnadalan:**

`Pagiinnadalan dagiti ipasimudaag ti maikasangapulo a bilin (Exodo 20:17) iti lubong nga inaddagan dagiti advertisements [wagas a panangisingasing kadagiti produkto] ken consumerism [ti salaknib wenno panangparang-ay iti pagngayangayan dagiti aggatang]. Kasano iti napraktikalan a panamaggidiattayo iti nagdumaan ti maysa a kayat laeng ken iti maysa a kasapulan, ken no apay a dayta a panamagduma ket napateg?`

`Basaen ti kararag ni Daniel idiay Daniel 9:4–19. Apay a napateg a ni Daniel, iti panangipudnona kadagiti basbasol ti Israel, ket kankanayon nga ibagbagana a dagitoy amin a dakes a bambanag nga inaramid “mi,” uray pay no awan ti nailanad a mismo a ni Daniel ket nagaramid iti dakes?`

`Panunoten ti saludsod idiay pagpatinggaan ti adal idi Jueves. Apay a ti panagtungpal dagiti Israelitas kadagiti “al-alagaden ken bilbilin” ket napateg unay iti panagsaksida? Kasano a daytoy isu met laeng a prinsipyo ket maipakat iti iglesiatayo ita nga aldaw? Dayta ket, kasano nga ad-adda koma a naberbertud ti panagsaksitayo no tungpalentayo amin nga inted ti Dios kadatayo?`