---
title:  Maysa a Saksi iti Pannakabalin ti Dios
date:   06/11/2025
---

Kas naadaltayo (kitaen iti adal a maikalima), ti Dios ket inikkanna dagiti nasnacion a pagano iti gundaway a mangammo Kenkuana ken tapno agbaw-ingda manipud kadagiti dakes a wagasda. Nupay kasta, tinukiadda ket iti kamaudiananna sangoenda ti panangukom ti Dios.

`Basaen ti Josue 7:6–9, nga isu a mangtaming iti damo nga inaramid ni Josue iti didigra a napasamak kadakuada. Isentrom a nangnangruna iti Josue 7:9. Ania a napateg a nateolohiyaan a prinsipyo ti masarakan kadagiti sasaona?`

Iti damo, ni Josue ket agsao a kas la iti inaramid idi ti Israel iti tengnga ti kinarigatda kalpasan ti ipapanawda iti Egipto, a kunada: “ ‘Ket dagiti annac ti Israel kinunada cadacuada, Sapay coma ta natay cami gapu iti ima ni Jehova iti daga nga Egipto, idi nagtutugawcami iti abay ti paglutoan ti lasag, idi nangancami nga agrennec iti tinapay; ta innaladacami man ditoy a let-ang, a patayen iti bisin amin daytoy a sancagimongan’ ” (Exodo 16:3).

Ket adtoy ti kuna ni Josue: “Ay, O Apo Jehova, ania ti gapuna a inyegmo dagiti isu-amin a tattao iti ballasiw ti Jordan, tapno yawatnacami iti ima dagiti Amorreo, tapno papatayendacami? napneccami ken nagbaticami la coman iti ballasiw ti Jordan!” (Josue 7:7).

Nupay kasta, di nagbayag kalpasanna, ipakitana ti dakkel a pakaseknanna iti pannakadadael nga alaen ti nagan ken dayaw ti Dios manipud iti daytoy a pannakaabak. “Ta dagiti Cananeo ken isu-amin nga agnaed iti daga isu ti madamagdanto, ket alicubcubendacamto, ket iccatendanto ti naganmi iti daga: ket ania ti aramidemto a maipaay iti naindaclan a naganmo?” (Josue 7:9).

Daytoy ket iparangarangna ti maysa a tema ken prinsipyo nga isu a kangrunaan kadagiti panggep ti Dios iti Israel. Nupay kayatna a dagiti nasnacion a pagano iti aglawlawda ket makitada no ania dagiti naindaklan a bambanag nga aramiden ti Dios agpaay kadagiti tattaona nga isu a nagtulnog Kenkuana, mabalinda met, kas iti inaramid ni Rahab, a maammoan ti maipapan iti Dios ti Israel babaen ti pannakabalin dagiti panangparmek dagiti tattaona. Iti sabali a bangir, no dakes ti mapasamak, kas iti napasamak ditoy, dagiti nasnacion ket ibilangda a nakapuy ken saan a nabertud ti Dios ti Israel (kitaen iti Numeros 14:16; Deuteronomio 9:28), nga isu a mabalin a mangpabileg iti panagkedked dagiti Cananeo.

Iti sabali a pannao, uray iti lawag ti panangala dagiti Hebreo iti daga, dagiti dadakkel nga isyu ken prinsipyo ket nairaman, nga isu a nangiraman iti panangiyeg iti dayaw ken dayag iti Dios, nga isu met laeng ti kakaisuna a namnama dagiti pagano, kasta met iti Israel.

`Basaen ti Deuteronomio 4:5–9. Ania dagiti wagas a makitatayo ditoy ti pagpadaan iti Israel ken ti panagsaksida iti lubong ken iti panagsaksitayo kas Adventista ita nga aldaw?`