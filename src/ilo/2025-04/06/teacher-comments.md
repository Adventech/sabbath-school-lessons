---
title:  Komento Dagiti Mannursuro
date:   07/11/2025
---

### Paset I: Pakabuklan

**Kangrunaan a Teksto:** Jeremias 17:10

**Sentro ti Adal:** 1 Pedro 1:4; Josue 7; Salmo 139:1–16; Esdras 10:11; Lucas 12:15; Josue 8:1–29

Kalpasan ti maysa a makaikeddeng a balligi a maibusor iti Jericho, ti Israel ket nagsagrap iti nakababain a pannakaabak manipud iti kasla nakapuy a buyot ti Ai. Kabayatan a sapulen ni Josue ti maysa a panglawlawag manipud iti Dios, nabigbigna a ti kellaat ken nakababain a pannakaabakda ket bunga ti ad-adu pay ngem iti saanda a panangiyuman iti Dios sakbayda a nagmartsada a maibusor iti Ai. Ken ti di panagballigi ket saan laeng a maipabasol a mamimpinsan iti nakurang a pannakaisagana ti buyot wenno iti kinakurang ti istratehiya. No di ket, adda maysa a kabusor iti uneg.

Saan, ti kabusor ket saan a maysa nga agsimisim a mangit-ited iti kabusor kadagiti napateg nga impormasyon. Ti kriminal ket maysa nga Israelita. Babaen iti panagala ni Acan iti samsam manipud Jerico, sinalungasingna dagiti paglintegan ti nadiosan a gubat. Ti pannakaabak ti Israel ket agserbi a kas maysa a napateg a palagip iti Israel, nangnangruna ken Josue, maipapan iti naespirituan a paset dagitoy a gubgubat. Mainayon pay, ballaaganna ti Israel a ti Dios ket saanna a palabasen dagiti basbasol dagiti tattaona, a kas met iti saanna a panangpalabas kadagiti basbasol dagiti Cananeo, nangnangruna no kitaentayo ti kaadu ti lawag nga adda iti Israel.

Ti salungasing ni Acan, iti uneg ken iti mismo a bagbagina, ket minamaag unay; ngem ti ad-adda a makaklaat pay ket ti di agbabawi ken agtultuloy a kababalin ti basolna. Ti kinaawan panagraem ken kinasungit ni Acan ti nangtignay iti Dios a mangtratar a sipapardas, ken nakaro unay, iti kinasukirna. Daytoy nakalkaldaang a pasamak, idiay mismo a panangrugi ti panangparmek, ket ipaduyakyakna ti nakaam-amak a kababalin ti basol. Daytoy a lawas, ti istoria ni Acan ket awisennatayo a mangsarungkar manen iti nakadakdakes a kababalin ti basol.

### Paset II: Komentaryo

Adda dagiti agduduma a sasao ken ladawan ti basol idiay Biblia. Dagiti gagangay unay a sasao agpaay iti basol idiay Daan a Testamento ket hattaah, gagangay a naipatarus a kas “basol,” ʿawon (naipaugali a naipatarus a kas “kinadangkes”), ken pesha (gagangay a naipatarus a kas “salungasing”). Ti panangaramat kadagitoy a balbalikas iti amin a Daan a Testamento ket ipakitana a ti kaipapanan ti basol ket manipud iti maysa nga inggagara ken di inggagara nga ikakarsia iti maysa a pagrukodan, kas iti kasasaad ti panagsalungasing iti linteg ti Dios, panagkurang wenno di panagballigi a mangdanon iti maysa a pontiria, ken ti sipapanakem ken silalatak a yaalsa a maibusor iti Dios. Iti daytoy maudi a kategoria, dagiti basbasol ket saan a maabbongan. Idiay Numeros 15:30, dagitoy a basbasol ket nailadawanda kadagiti sumaganad a balbalikas: “Ngem ti tao nga adda aramidna iti napalangguad nga ima, tubo man wenno gangannaet, isu met laeng agbassawang ken Jehova; ket dayta a cararua maipusayto iti ilina.” Ti ladawan ti maysa a tao nga agar-aramid iti “napalangguad nga ima” (iti litiral a Hebreo “beyad ramah”) ket iladawanna ti disnudo ken sipapanakem nga agaramid iti panangsukir iti Apo.

Awan iti nainsakripicioan a rimedyo agpaay daytoy a basol agsipud ta awan ti panagbabawi a nairaman. Awan ti pannakaisuno agpaay iti managbasol nga isu a dina bigbigen iti aniaman a pannakasapul iti dayta. Idiay Josue 7, ni Acan agtignay nga addaan “iti napalangguad nga ima,” ket agsipud ta tukiadenna ti rikna iti aniaman a panagbabawi agpaay iti basolna, awan a pulos ti mabalin a maaramid agpaay kenkuana. Isuamin a gundaway ti parabur idi madama ti sibubukel a proseso ket pinatangkenna ti pusona.

Ti kinamaag ti nasungit a kababalin ni Acan, iti laksid ti makita a panangipaduyakyak ti Dios iti pananggudua iti Karayan Jordan, ken ti naindatlagan a panangrebba iti di mastrek a pader ti Jerico, ket awisenna ti bumasa a mangutob iti kababalin ti basol. Iti naun-uneg a panangawat, ni George Knight ibagana ti nagdumaan iti nagbaetan ti “BASOL” kadagiti dadakkel a letra ken ti “basol” iti babbabassit a letra. Kabayatan a ti immuna ket isu ti naggapuan, ti naud-udi ket isu ti agayus; ti immuna ket isu ti sakit, ti naud-udi ket isu ti simtoma. Masansan unay a dagiti tattao tratarenda laeng ti naud-udi, nga isu a maipaduyakyak kadagiti kababalinda, a dida mabigbig a ti galad ket maysa laeng a pannakaipaduyakyak no ania ti mapaspasamak iti uneg ti puso. (See George Knight, Sin and Salvation: God’s Work for and in Us [Hagerstown, MD: Review and Herald, 2009], pp. 28–51). Daytoy a kapanunotan ti basol a kas sakit ket ilawlawagna ti panangipaganetget ni Jesus iti “puso,” a kas maisupadi kadagiti akinruar nga ar-aramid ti kinapudno ken panagtungpal, kadagiti pannakitungtongna kadagiti narelihiyosoan a pangpangulo ti Juda. Awan duadua, iti panangtratar iti aniaman a sakit, ti maysa ket masapul a tamingenna dagiti simtoma, ngem ti panangtratar ket saan nga agsardeng idiay no ti pannakaagas ket isu ti mismo a kalat.

Iti daytoy a lawag, ti BASOL iti dadakkel a letra, ket isu iti agraraira a kasasaad dagiti managbasol, ket kas bungana, ti kababalin ti mangilawlawag kadakuada a kasta. Iti kasta a pampanunot ket mapaneknekan iti gandat ni Lucifer a mangala iti lugar ti Dios, ken makita met iti aramid ti tao nga agbalin a kas Dios idiay Minuyongan ti Eden. Ti ramut ti kababalin dagiti managbasol ket ti barengbareng a gandat a panangala iti lugar ti Namarsua. Kas iti naimbag unay a panangibaga ni Herbert Douglass: “Ti basol ket ti sigegemgem nga ima ti naparsua iti sangoanan ti Namarsuana; ti basol ket isu ti saan a panagtalek ti naparsua iti namarsua a Dios, panangikkat Kenkuana a kas Apo iti biagna.”—Herbert Douglass, Why Jesus Waits (Nampa, ID: Pacific Press, 2002), p. 18.

Makapangayangay unay, ti sao a “basol” ket saan nga agparang idiay Genesis 2 ken 3, ngem ti istoria ipakitana ti gandat ni Eva a mangala iti lugar ti Dios. Idiay Genesis 1, tunggal aldaw ti Panamarsua ket agpatingga iti panangamiris ti Dios iti adda a kaparparsuana. Ti agsasaruno a “nakita ti Dios” (rʾh) nga inaramidna ket “nasayaat” (towv) ket nagparang iti innem a daras. Ti apagisu a panagsasaruno ket agparang idi ni Eva ket makitana (rʾh) ti bunga ti kayo ken ipakdaarna a nasayaat (towv). Daytoy naannad a panangaramat kadagiti sasao ipakitana a ti sigud a basol ket ti gandat ti tao a mangala iti lugar ti Dios iti panagkunana ken panangamirisna no ania iti nasayaat. Isu met laeng a panagsasaganad ti agparang manen idiay Genesis 6 idi a dagiti an-annak ti Dios makitada (rʾh) dagiti annak a babbai dagiti tattao ken imbilangda ida a “napintas,” a daytoy ket agpadpada a sao ti Hebreo iti “nasayaat” (towv) idiay Genesis 1 ken 3 (idilig iti Genesis 6:1, 2). Maminsan pay ti sangkataoan ket padpadasenda iti agbalin a Dios, agraman kadagiti makadadael a supapak.

Ti nalatak a yaalsa ni Acan a maibusor iti maysa a nalawag a bilin ti Dios ket mangipalagip iti sigud a gandat ni Lucifer a mangala iti lugar ti Dios. Iti kinabulsekda, saanda a mabigbig ti minamaag iti kasta a maysa nga aramid. Iti kamaudiananna, nadusada, saan nga iti di pannakabael ti Dios wenno iti dina yaanamong a mangpakawan kadakuada, no di ket iti minamaag a panagtultuloyda a panangpanpanunot a mabalinda nga agbalin a Dios wenno agbalin a makinkukua iti pagtungpalanda, independiente iti paggapuan ti biag.

Nupay dagiti dadduma ket mabalinda a mangitudo iti kinakaru ti dusa ni Acan a kas mangpaneknek iti pagdumaan ti Dios iti Daan a Testamento ken ti Dios, a kas imparangarang ni Jesus, idiay Baro a Testamento, ti istoria ni Acan ket masarakanna ti maysa a kapadpadana idiay Aramid 5, nga iti dayta ibaga ni Lucas no kasano a sinarungkaran ti Dios ti basol da Ananias ken Safira a dagus.

Adda adu a pagpadaan dagitoy dua a paspasamak. Umuna, agpadpada a dagitoy nga ar-aramid ket nailadawanda iti isu met laeng a verbal root. Idiay Septuagint, ti kadaanan a patarus ti Griego iti Daan a Testamento, ni Acan ket nailadawan a mangi-al-alokar (nosphizomai) agpaay iti mismo a bagina manipud kadagiti bambanag a naitalaga iti Apo. Isu met laeng a verbo ti mangiladawan kada Ananias ken Safira iti panangigawidda agpaay kadagiti bagbagida (nosphizo) kadagiti imbagada iti publiko a naitalaga agpaay iti Apo. Maikadua, iti agpadpada a kasasaad, mangalada manipud kadagiti bambanag a naitalaga iti Apo. Iti kanito nga intalaga da Ananias ken Safira amin a naglakoanda iti daga iti Dios, amin dagiti naglakoanda ket kukua ti Dios. Iti daytoy a gapu, dagiti basbasolda, a kas iti basol ni Acan, ket inramanna ti panagulbod ken panagtakaw. Maikatlo, agpadpada a dagitoy a paspasamak ket napasamak iti maysa a napateg a tiempo agpaay kadagiti tattao ti Dios: ti panangrugi iti panagparmek ken panangrugi ti iglesia.

Nalabit, nga iti daytoy a gapu a, ti basolda ket napardas a sinabatna ti pannakaukom. Iti komento iti pannakaukom a maibusor kada Ananias ken Safira, ni Ellen G. White kunana: “Ti Agnanayon a Sirib nakitana a daytoy tanda a pannakaipaduyakyak ti pungtot ti Dios ket nasken tapno masalakniban ti naubing nga iglesia manipud iti pannakauppapay. Ti bilangda ket napardas nga umad-adu. Ti iglesia ket mabalin a nagpeggad koma no, iti napardas a panagadu dagiti makonbertir, dagiti lallaki ken babbai ket nainayonda nga isu a, kabayatan nga ibagbagada nga agserserbida iti Dios, ket agdaydayawda iti kinabaknang.”—The Acts of the Apostles, p. 73. Isu met laeng ti mabalin a maibaga maipapan iti pannakadusa ni Acan.

Ti kapanunotan nga adda iti nagdumaan ti pagrukodan maipapan iti panangtratar ti Dios iti basol idiay Daan ken Baro a Testamento ket biddut. Kinaagpaysoanna, ni “Satanas ket allilawenna dagiti adu iti kas la mabalin a teoria a ti ayat ti Dios agpaay kadagiti tattaona ket kasta unay ti kinadakkelna ta palabsenna ti basol kadakuada; itakderanna a kabayatan a dagiti makaam-ames a sao ti Dios ket agserbida iti maysa a matudtudo a panggep iti namoralan a gobiernona, saanda a pulos a litiral a matungpal. Ngem kadagiti amin a panangtratarna kadagiti parsuana, ti Dios ket pinagtalinaedna dagiti prinsipyo ti kinalinteg babaen iti panangiparangarangna iti basol iti pudno a kababalinna—babaen ti panangipaduyakyakna a ti sigurado a banagna ket kinaay-ay-ay ken patay.”—Ellen G. White, Patriarchs and Prophets, p. 522.

Ti istoria ni Acan ket agserbi a kas maysa a patigmaan maipapan iti nalidem a kababalin ti basol, ngem ipaduyakyakna met ti parabur ti Dios. Kalpasan ti ginasgasut a tawtawen, ti Dios inkarina babaen ken mammadto nga Oseas a balbaliwanna ti tanap ti Acor (riribok), ti lugar a nakaitaneman ni Acan ken ti pamiliana a sibibiag, iti maysa a ruangan ti inanama (Oseas 2:15). Pudno unay, Isu ti Dios ti panangpasubli.

### Paset III: Panangipakat iti Biag

**Basol ken Pannakaisalakan**

Iti isu met laeng a libro a naibaga iti un-unana daytoy nga adal, ni George Knight irikiarna a ti basol ken pannakaisalakan ket nailawlawagda babaen iti isu met laeng a sao: ayat. Iti panangkitana, ti basol ket iturturongna ti ayat nga agturong iti biddut a banag, masinunuo unay, ti bagi. Iti kabaliktadna, ti pannakaisalakan ket ayat met laeng, ngem ti ayat ket naiturong iti umiso a banag, nga isu ti Dios.

1. Umanamongka kadi iti daytoy nga argumento? Ilawlawagmo.
2. No wen, mangipaay iti maysa a napraktikalan a pagwadan no kasano a daytoy a kapanunotan ket maipakat iti napaypayso a biag.

**Ti Kinakaro ti Basol**

“Maysa nga awan raraemna nga agtutubo dinamagna ti maysa a mangaskasaba, ‘kunam a dagiti saan a maisalakan a tattao ket aw-awitenda ti maysa a dagsen ti basol. Awan a pulos iti mariknak. Kasano iti kadagsen ti basol? Sangapulo kadi a libra? Walopulo a libra?’ Ti mangaskasaba simmungbat babaen ti panangdamag iti agtutubo, ‘no iparabawmo ti maysa a banag nga 400 a libra ti dagsenna iti maysa a bangkay, mariknana kadi ti naiparabaw?’ Ti agtutubo simmungbat, ‘saanna a pulos a marikna iti aniaman a banag, agsipud ta dayta ket natay.’ Ti mangaskasaba dinagdagupna, ‘Dayta nga espiritu met, ket pudno unay a natay, no saanna a marikna iti aniaman a dagsen ti basol wenno dina ikankano ti dagsenna ken dina raemen ti maipapan iti kaaddana.’ Ti agtutubo ket napaulimek.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 334, 335.

1. Kasano a ti ugali a panangbusbos iti maysa nga “oras a panagpanpanunot iti kada aldaw a panangut-utob iti biag ni Cristo . . . nangnangruna dagiti pangserra a paset ti biagna,” a kas insingasing ni Ellen G. White, ket matulongannatayo a mangtarus iti napaypayso a kababalin ti basol? (Kitaen ti The Desire of Ages, p. 83.)
2. Ania ti ar-aramiden ni Satanas ita nga aldaw a mangiturong kadagiti tattao tapno laglag-anenda ti basol? Kasano iti pannakalikliktayo daytoy a palab-og?