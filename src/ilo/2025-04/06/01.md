---
title:  Ti Kabusor iti Uneg
date:   01/11/2025
---

### Basaen Agpaay iti Adal ita a Lawas

1 Pedro 1:4; Josue 7; Salmo 139:1–16; Esdras 10:11; Lucas 12:15; Josue 8:1–29.

> <p>Paset a Maiyulo</p>
> “Siac, ni Jehova, sukisukec ti isip, suutec ti puso, tapno itedco met laeng iti tunggal tao ti cas mainugot cadagiti dalanna, ti cas maiyalubog iti bunga dagiti gapuananna” (Jeremias 17:10).

Ti Josue 7 ket isu ti umuna a pasamak a, babaen ti maysa a nakalkaldaang a kapadasan, dagiti Israelita nasursuroda dagiti adayu-ti-madanonna a supapak ti tulag ken iti nauneg a kaipapananna. Kabayatan a ti panagtungpal kadagiti nailagum iti tulag ket pinatalgedanna ti balligi, ti di panangikaskaso kadagiti annuroten ti tulag ket nangyeg iti pannakaabak. Ti balligi ti buyot ti Israel ket saan a nagdas-al iti bilangda, istratehiya ti gubat, wenno nalaing a taktika no di ket ti kaadda ti Nadiosan a Mannakigubat kadakuada.

Kabayatan ti panangalada iti Naikari a Daga, ti Israel ket masapul a sursuroenna ti narigat a liksion a ti kapeggadan a kabusorda ket saan nga adda iti ruar ti pakarsoda no di ket adda iti uneg ti bukodda a ranko. Ti kadakkelan a karit a nagtakder iti sangoananda ket saan a dagiti nasarikedkedan a pader dagiti ciciudad ti Cananeo wenno ti nadur-as a teknolohiya ti buyotda, no di ket ti natangken a pagayatan dagiti indibidwal iti uneg ti bukodda a pakarso a sipapakinakem a di mangikankano kadagiti bilbilin ti Apo.

Iti panangur-uray iti nailangitan a tawidtayo (1 Pedro 1:4; Colosas 3:24), sangoentayo dagiti umas-asping a karit. Kabayatan nga addatayo iti beddeng ti Naikari a Daga, ti kinamatalektayo ket masuot, ken mabalintayo laeng iti agballigi babaen ti isusukotayo ken Jesu-Cristo.

_*Adalen ti adal ita a lawas tapno maisagana agpaay ti Sabado, Noviembre 8._