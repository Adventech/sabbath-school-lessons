---
title:  Ti Basol ni Acan
date:   03/11/2025
---

`Basaen ti Josue 7:16–19. Ania ti ibaga dagiti proseso kadatayo maipapan iti Dios ken ni Acan?`

Imbes nga ipalgakna ti kinasiasino ti nagsalungasing, ti Dios ket nangikabil iti maysa a pamay-an nga agpadpada a mangiparangarang iti hustisya ken paraburna. Kalpasan ti panangilawlawagna iti gapu a pannakaabak ti Israel ken panangayabna iti pannakasantifikar dagiti tattao (Josue 7:13), ipalubosna ti maysa a panawen iti nagbaetan ti pannakaipakaammo ti pamay-an ken ti pannakaipakatna, nga isu a mangted ken Acan iti panawen nga agpanunot, agbabawi, ken mangipudno iti basolna. Umasping iti dayta, ti pamilyana (no ammoda iti napasamak) ket addaanda iti gundaway a mangikeddeng no kayatda ti makiraman iti panangilemmeng wenno agkedkedda nga agbalin a kakumplot, kas kadagiti annak ni Kore, a nangliklik iti pannakadadael babaen ti panagkedkedda a dumasig iti amada (idilig iti Numeros 16:23–33; Numeros 26:11).

Ti solusyon dayta narigat a kasasaad ket surotenna ti kasungani a turongen no kasano dayta a simrek ken dinidigrana ti Israel: ti basol ti kongregasyon ket naikkat ken naiturong manipud Israel a napan iti maymaysa a tribu; manipud iti maysa a tribu a napan iti maymaysa a pamilya; manipud iti pamilya a napan iti sangakabbalayan; ken manipud iti sangakabbalayan kadagiti indibidwal. Iti laksid iti panangiparangarang iti nakabasol, ti aramid a pannakausig ket linawaganna ti inosente. Daytoy ket agpadpada a napateg a paset ti naannad ken apag-isu a pamay-an ti panagusig, nga idiay a ti Dios a Mismo ket agtignay a kas saksi kadagiti saan a nakita nga ar-aramid ni Acan.

Ti bumasa ket mariknana ti tensyon kabayatan nga iturong ti Dios ti imatang ken Acan. Asino ngay ti saan a masdaaw iti kinasukir ti lalaki iti panangnamnama a mabalinna iti agtuloy a saan a madmadlaw? Awan a pulos iti mailemmeng manipud kadagiti sumarut a matmata ti Apo (Salmo 139:1–16; 2 Cronicas 16:9), nga isu a makaammo iti nakalemmeng iti puso ti maysa a tao (1 Samuel 16:7; Jeremias 17:10; Proverbio 5:21).

Napateg a paliiwen ti wagas a panangtratar ni Josue ken Acan: “Anakko.” Daytoy a sasao ket saanna laeng nga ipakita ti edad ken panagipangulo ni Josue, no di ket iparangarangna pay ti espirituna, kas naindaklan a mannakigubat, iti panangasikasona iti hustisya. Ti pusona ket napno iti asi agpaay ken Acan, uray no isu ket naayaban a mangyulog iti panangukom iti nakabasol. Babaen ti kababalinna, ni Josue ket iyanninawna manen ti kinasensitibo, kinaimbag, ken ayat ti Maysa nga Isu a “saan a pulos a naulpit, saan a pulos a nagsao iti maysa a nakaro a sao, saan a pulos a nangted iti saem iti maysa a sensitibo a kararua. . . . Isu [ni Jesus] binabalawna ti panaginsisingpet, panagduadua, ken kinadangkes, ngem adda dagiti lua iti timekna kabayatan nga insasaona dagiti makasair a panangtubngarna.”—Ellen G. White, The Desire of Ages, p. 353.

`Kasano nga iti pannakabigbig a ti Dios ket ammona amin nga aramidem, uray pay dagiti bambanag a nailemmeng ket baliwanna no kasano ti panagbiagmo? Ania ti wagas a dayta ket baliwanna no kasano iti panagbiagmo?`