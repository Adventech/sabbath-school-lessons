---
title:  Eden ken Canaan
date:   23/11/2025
---

`Basaen ti Genesis 2:15 ken Genesis 3:17–24. Ania dagiti supapak ti Pannakatnag, no maipapan iti lugar nga ayan dagiti immuna nga agassawa?`

Idiay Panamarsua, ti Dios inkabilna da Adan ken Eva idiay maysa a naan-anay a lugar a naglaun iti kinawadwad ken kinapintas. Dagiti immuna a tao nga agassawa ket sinabatda ti Namarsuada idiay maysa a naaayat a lugar a makaipaay iti amin a napisikalan a kasapulanda. Mainayon pay iti naisao a sao ti Dios, ti Minuyongan ti Eden ket nagserbi a kas sentro a pagadalan nga idiay a nagun-od da Adan ken Eva ti napateg a panangkitada iti kababalin ti Dios ken ti biag nga insangratna nga agpaay kadakuada. Gapuna, idi dinadaelda ti natalek a pannakaikayametda iti Namarsuada, ti pannakaikayametda iti Minuyongan ti Eden ket nagbaliw met, ken, kas maysa a tanda ti nadadael a panagkakayamet, masapul a pumanawda manipud iti Minuyongan. Napukawda ti teritorio nga inted ti Dios kadakuada. Gapuna, ti Minuyongan ti Eden ket nagbalin a simbolo ti nawadwad a biag, ket intayo takuaten manen dagiti temana, iti tema ti Naikari a Daga.

`Kasano ti panangkita dagiti patriarka iti kari ti daga? (Kitaen Genesis 13:14, 15; Genesis 26:3, 24; Genesis 28:13.) Ania ngata ti kayat a saoen kadatayo, a kas Adventista, ti panagbiag a kas agtawid kadagiti karkari (Hebreo 6:11–15)?`

Kabayatan a ni Abraham simrek iti daga nga impakita ti Dios kenkuana, babaen ti pammati dayta a daga ket nagbalin a Daga a Kari kenkuana ken kadagiti kaputotanna. Dayta ket nagtalinaed a Daga a Kari iti 400 a tawtawen. Dagiti patriarka ket saanda a natagikua ti daga; saanda a kukua iti wagas a mabalin nga itedda dayta kadagiti annakda a kas maysa a tawid. No di ket, dayta ket kukua ti Dios, a kas iti Minuyongan ti Eden ket kukuana. Kabayatan a da Adan ken Eva ket dida pulos nangaramid iti aniaman a banag a mangikari kadakuada iti Minuyongan ti Eden, ti Israel ken awan met a pulos ti naitulongda tapno maikarida iti daga. Ti Nakari a Daga ket maysa a sagut ti Dios a naibatay iti panangilongalongna. Ti Israel ket awanan iti naikasigudan a kalintegan wenno panangtunton a mangtagikua iti daga (Deuteronomio 9:4–6); babaen laeng iti parabur ti Dios a mabalinda a matagikua dayta.

Dagiti patriarka ket agtawidda kadagiti karkari agingga a matungpalda. Datayo, kas pasurot ni Cristo, ket tawidentayo dagiti nasaysayaat pay a karkari (Hebreo 8:6) a matungpalto no agbalintayo a “tumutulad cadagidiay a gapu iti pammati ken ti kinaanus, tawidenda dagiti carcari” (Hebreo 6:12).