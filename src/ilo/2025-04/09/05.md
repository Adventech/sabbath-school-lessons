---
title:  Ti Jubileo
date:   26/11/2025
---

Ti daga ket napateg unay iti kaadda ti Israel kas tattao ti Dios ta saan a mabalin a maipaay dayta kas maysa a sibubukel. Dayta ket masapul a mabingbingay kadagiti tribu, puli, ken pampamilya (Numeros 34:13–18) tapno mailiklik iti panagbalin a kukua dagiti sumagmamano laeng a mabigbigbig.

`Basaen ti Levitico 25:1–5, 8–13. Ania ti panggep ti tawen a Panaginana ti daga ken ti Tawen ti Jubileo?`

Maisupadi iti Egipto, nga idiay a dagiti umili ket kankanayon a mapukawda ti dagada ken agbalinda nga adipen ni Faraon, ti panggep ti Dios agpaay kadagiti Israelita ket saanda a pulos nga agbalin nga agnanayon a maawanan iti tagikua. Awan ti siasinoman, iti ruar ti puli ken pamilya nga isu a sigud a naikkan, ti mabalin nga agtagikua iti daga. Kinaagpaysoanna, segun iti plano ti Dios, ti daga ket litiral a saan a pulos a mailako; dayta ket mabalin laeng nga isalda a kas maiyataday iti gatadna a naipasdek segun kadagiti nabati a bilang ti tawtawen agingga iti sumaruno a Jubileo. Iti kasta ngarud, dagiti kakabagian ti maysa a tao nga isu a naobliga a “mangilako” iti daga ti pamilya ti addaan iti pagrebbengan a mangsubbot dayta uray pay sakbay ti Jubileo (Levitico 25:25).

Ti pannakaited ti daga ket agbalin a maysa a tawa iti puso ti Dios. Kas nailangitan nga Amatayo, kayatna a dagiti annakna ket agbalin a managparabur kadagidiay daksanggasat ken ipalubosda a dagiti dagada ket taraonanna isuda iti tunggal maikapito a tawen. Ti tawen a Panaginana ti daga ket ipakatna ti prinsipyo ti bilin ti Sabado iti maysa a dakdakkel a rukod. Iti laksid ti panangipateg ken panangpabileg iti napinget a panagtrabaho, ti panagtagikua iti daga ket iyawisna pay ti panagraem ken kinamanagayat kadagidiay sumangsango kadagiti karit ti pamirak.

Ti linteg maipapan iti panagtagikua iti daga ket impaayanna ti tunggal Israelita iti gundaway a mawayawayaan manipud kadagiti makairurumen a paspasamak a natawid wenno bunga iti bukod nga ar-aramid ken tapno maaddaan iti baro a sadiwa a pangrugian iti biag.

Iti kababagasna, daytoy iti kangrunaan a panggep ti evangelio: tapno punasenna ti panagduduma dagiti nabaknang ken napanglaw, agpatpatrabaho ken trabahador, nagasat ken daksanggasat, nga ikabilnatayo amin iti agpapada a pagtakderan babaen iti panangbigbig iti naan-anay a pannakasapultayo iti parabur ti Dios.

Daksanggasat laeng, ti Israel ket naliwayanna a salimetmetan ti pagrukodan nga inkabil ti Dios ket, kalpasan dagiti adu a siglo, dagiti patigmaan ti pannakaikkat ti sanikua ket natungpalda (2 Cronicas 36:20, 21).

`Kasano a dagiti prinsipyo ti pannakaited ti daga kadagiti Israelita ken ti Sabado ket palagipannatayo a kadagiti matmata ti Dios, datayo amin ket agpapada? Kasano a ti Sabado ket tulongannatayo nga agkuna iti “saan” iti makagundaway, inggagara a kinadawel a rikos ti konsomerismo a mangdiddidigra kadagiti adu a sociedad?`