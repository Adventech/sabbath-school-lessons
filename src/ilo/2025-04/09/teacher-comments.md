---
title:  Komento Dagiti Mannursuro
date:   28/11/2025
---

### Paset I: Pakabuklan

**Kangrunaan a Teksto:** Zacarias 9:12

**Sentro ti Adal:** Genesis 3:17–24; Deuteronomio 6:3; Josue 13:1–7; Hebreo 12:28; Levitico 25:1–5, 8–13; Ezekiel 37:14, 25

Ti Sursurat ipaganetgetna ti panagsilpu iti nagbaetan dagiti tattao ti Dios ken ti daga, manipud panangrugi agingga iti pagpatinggaan. Ti daga ket maysa a napateg a topiko iti adal kadagiti immuna a bambanag (protology) ken iti adal dagiti maudi a bambanag (eschatology) idiay Biblia. Iti daytoy adal ita a lawas, ti nateolohiyaan a kaipapanan ti daga ket nasukimat manipud iti panangkita ti panagparmek. Idiay katengngaan a paset ti Josue, kalpasan ti pannakailadawanna ti damo a panangala iti daga, ti nagsurat tratarenna ti pannakabingbingay ti daga kadagiti 12 a tribu. Kabayatan a dagiti sumagmamano a bumasa ket mabalin a masarakanda a dagiti detalye ti lokasyon ket makautoy, napateg dagitoy iti pannakaidanon ti mensahe ti libro, mangipaduyakyak no kasano iti panangsalimetmet ti Dios iti kari nga inaramidna kadagiti amma ti Israel.

Iti daytoy a lawag, ti daga ket litiral ken napisikalan a banag, maysa a lugar a ti Israel ket mabalinna nga isurat ti maysa a baro a kapitulo. Nupay kasta, kabayatan a ti istoria ti pannakasubbot ket maibuksilan, ti nainsimboloan a kababalin ti daga ket agbalin nga ad-adda a nalawag. Kalpasan ti ginasgasut a tawtawen, ti Israel a mismo sangoenna ti pannakakayaw, ken ti namnama iti maysa a panagsubli ket nasindian iti panawen ti panangkayaw ti Babilonia. Ti Juda ket agsubli idiay daga ngem saanna a masarakan ti panaginana. Iti kasta a panaginana ket masarakan laeng kadagiti maaramidan ti Misias. Ken Jesus, ti agdama a kinapaypayso ti naespirituan a panaginana ket saanna a pukawen ti masakbayan a litiral a panagawid, inton dagiti tattao ti Dios ket tagikuaenda manen ti daga. Ken Jesus, ti agdama a napaypayso a naespirituan a panaginana ket saanna a pukawen ti masakbayan a litiral a panagsubli idiay daga. Kabayatanna, agbibiagtayo a kas agkamkamang a nakayawan manipud iti pudno a pagtaengantayo, agpagpagna nga agturong iti mismo a daga nga ikeddeng, saan a babaen kadagiti beddeng ti daga, no di ket babaen ti panagtaeng ti Dios kadagiti tattaona.

### Paset II: Komentaryo

**Ti Teolohiya ti Daga: Nagbaetan ti Panamarsua ken ti Baro a Parsua**

Ti sumaganad a chart ket salaysayenna ti teolohiya ti daga a naibatay iti Biblia manipud Genesis aginggat’ Apocalipsis:

| Tukad ti Pakasaritaan ti Pannakasubbot | Kasasaad ti Tignay | Pannakainaig iti Daga | Pakasarakan Idiay Biblia |
| --- | --- | --- | --- |
| Sigud a plano—Eden | Nakaintek | Panangtagikua | Genesis 1, 2 |
| Panangukom | Panagwalwalang (ruar) | Kayaw | Genesis 3–11 |
| Kari | Panagwalwalang (uneg) | Panagpagpagna | Genesis 12– Deuteronomio 34 |
| Pannakaisubli | Nakaintek | Panangtagikua (napeggad) | Josue 1, 2; 2 Ar-ari 24 |
| Panangukom | Panagwalwalang (ruar) | Kayaw | 2 Ar-ari 25; Jeremias; Ezequiel |
| Kari | Panagwalwalang (uneg) | Panagpagpagna | Isaias 40–65; Haggeo; Zacarias |
| Pannakaisubli | Nakaintek | Panangtagikua (napeggad) | Esdras; Nehemias |
| Pannakaisubli a naibatay iti Misias | Nakaintek Panagwalwalang (uneg) | Panangtagikua (naalan); Panagpagpagna (saan pay) | Baro a Testamento |
| Sigud a plano—Baro nga Eden | Nakaintek | Panangtagikua | Apocalipsis 21, 22 |

Iti sigud a plano ti Dios, ti tao ket naaramid a mangituray iti daga (Genesis 1:28) ken agtaeng iti maysa a lugar ti agnanayon a ragsak a nanaganan iti Minuyongan ti Eden (Genesis 2:8), nga idiay a da Adan ken Eva ket mabalinda a nanamen iti direkta a pannakisao Kenkuana (Genesis 3:8). Iti daytoy nakaintek a kasasaad, mananamda ti agnanayon a biag, a ti kondisyonna ket ti kinapudnoda iti Namarsua. Nupay kasta, ti basol siningana daytoy sigud a plano, a nangiturong iti immuna a pannakapapanaw [pannakaikkat] iti pakasaritaan ti tao. Iti babaen ti pannakaukom, da Adan ken Eva ket napadasanda ti pannakakayaw, a rimuarda manipud iti Minuyongan (Genesis 3:23, 24). Manipud iti maysa a nateolohiyaan a panangkita, ti iruruar manipud iti lugar nga inaramid ti Dios ket tanda ti supapak ti kinasukir. Iti daytoy a panangkita, ti immuna a pamilya ket nagbalin met nga immuna a naespirituan nga agkamkamang, agbibiag a kas agwalwalang, agur-uray nga agsubli.

Ti immuna a pagilasinan iti posibilidad ti panagsubli ket nagparang iti ayab ken Abraham, a ti Dios binilinna isuna: “ ‘Pumanawca iti dagam . . . ket mapanca iti daga nga ipakitacto kenca’ ” (Genesis 12:1). Iti pakasaritaan ti pannakaisalakan, ti kinapateg ti pannakaayab ni Abraham ket mabalin laeng a maapresyar no ti maysa ket mabigbigna a dayta ket markaanna ti maysa a panagbalbaliw manipud panangukom agingga iti kari. Nupay ti pamilya ni Abraham ket nagtalinaed nga agwalwalang iti adu a siglos, ti kinatulnogna ti nangisimpa iti gunay a panagpagpagna agturong iti Naikari a Daga. Iti dalan, ni Abraham napadasanna dagiti panpanawen a pannakakayaw, temporaryo a pinanawanna ti daga ken nagsubli iti ud-udina (Genesis 12:10–20; Genesis 20:1–17). Pumadpada met laeng, dagiti kaputotanna ket naglasatda met kadagiti rikos nga ipapanaw ken panagsubli, kas idi nagbalinda nga agkamkamang idiay Egipto, ken iti ud-udina ad-adipen, agingga a ti Dios bimmallaet iti biangda (Exodo 6:5). Ni Jacques Doukhan umiso unay iti panangdagdagupna iti nateolohiyaan a kaipapanan dagitoy panagwalwalang a panagpagpagna: “Babaen kadagitoy panagwalwalang a panagpagpagna ti kapuonan-a-pamilya, saan a pulos a nakasangpet, saan a pulos a napnek, kankanayon latta a mail-iliw iti pagtaengan, ti libro ti Genesis idanunna ti napigsa a panagpitik iti namnama. Nupay naramananda dagiti nadiosan a bendicion, pagilasinan ti matalek a panangtungpal ti Dios iti karina, da Adan, Noe, ken dagiti patriarka nagtultuloyda nga aguray iti mamimpinsan a nadiosan a balligi iti ngatoen ti dakes ken patay. Ta daytoy laeng ti mangiyeg kadakuada, ken kadatayo, iti amin a sangaparsuaan, a maisubli idiay Minuyongan ti Eden.”—Doukhan, Genesis, The SDA International Bible Commentary (Nampa, ID: Pacific Press; Silver Spring, MD: Review and Herald, 2016), p. 37.

Ti 400-a tawtawen a panagpagpagna ti pamilya ni Abraham ket nalpas iti 40 a tawtawen a panagpagpagna idiay let-ang, a kadagiti maudi a sasao ni Moises idiay Deuteronomio, ket insaganana ti Israel iti panagbaliw manipud iti kari agingga iti pannakaisubli, manipud iti maysa nga agwalwalang agingga iti maysa a naintek a kasasaad. No maipapan iti teolohiya, ni Josue indalanna ti Israel iti panagsubli idiay daga ti Dios. Daytoy a panagsubli ket saanna nga ipakita a ti Canaan ket isu ti mismo a pakasarakan ti Minuyongan ti Eden. Dagiti nagbebeddengan dagiti dagdaga ket saan nga isu iti mangibaga iti daga ti Dios, no di ket ti kaaddana iti tengngana (Exodo 25:8; Exodo 33:14).

Gapuna, ti libro ti Josue ket markaanna ti maysa a napateg a panagbaliw iti pakasaritaan ti pannakaisalakan inton dagiti tattao ti Dios ket iturayanda ti daga ken nanamenda ti panaginana. Daksanggasat, iti uneg laeng ti maysa a kaputotan, ti Israel rinugianna ti agbiag iti kinasukir, ken ti panangtagikuada iti daga ket nagbalin a saan a natalged (Josue 2:10–13). Manipud iti panawen ni Josue agingga iti 2 Ar-ari, ti Israel nakibalubal iti ad-adu a panawen a mamagtalinaed a mangtengngel iti daga. Iti panagpatingga daytoy a panawen, ti Dios nangibaun kadagiti mammadto a mangballaag kadagiti tattaona maipapan iti umas-asideg a panangukom gapu iti panangsalungasingda iti tulag, ngem saanda a dimngeg (Jeremias 7:23–27). Iti babaen ti panangukom, ti Israel ken Juda ket nakayawanda manipud iti lugar nga impaay ti Dios kadakuada (2 Ar-ari 17:7–40; 2 Ar-ari 25:1–26). Iti panawen ti pannakakayaw, nagbalinda nga agwalwalang manen, pinanawanda ti daga ken napan iti kasungani a turong ni Abraham (Salmo 137).

Nupay kasta, ti pannakakayaw ket saan a nairanta nga agbayag iti nasursurok ngem 70 a tawtawen (Jeremias 25:11, 12). Kadagiti naimpadtoan a libro, ti kari ti maysa a panagsubli ket nasinged a naisilpu iti di mabalbaliwan a mensahe ti panangukom. Daytoy a panagsubli ket kabatog ti maysa a baro a parsua (Isaias 65:17), agraman iti ayug a naibatay iti Eden (Isaias 51:3; Ezekiel 36:35). Dagiti dua a naibatay ken Moises a ladawan da Esdras ken Nehemias ket indalanda dagiti tattao ti Dios nga agsubli manen idiay Canaan, agraman iti kari a ti Dios ket bendicionanna dagiti panagbannogda a mangisubli iti Jerusalem. Manipud Babilonia, itan maysa a probinsya ti Persia, dagiti tattao ti Dios ket nangaramidda iti maysa a panagpagpagna nga agturong iti daga (Esdras 1; Nehemias 2). Iti laksid ti panangsangoda iti napigsa a supiat (Ezra 4), dagiti tattao namimpinsan a nagballigida iti panangbangun manen iti Jerusalem (Nehemias 11, 12). Nupay kasta, iti amin a sibubukel a pannakabangun ti Jerusalem, da Esdras ken Nehemias ket masapul a lumabanda a maibusor iti panaglikud a nangdidigra kadagiti agliklikud a tattao ti Israel (Esdras 10; Nehemias 13). Iti laksid ti immuna a rebaybal ken naespirituan a repormasyon, ti panangtagikua iti daga ket nagbalin a saan manen a natalged, ken dagiti agsubsubli a Judio ket sinangoda dagiti narigat a panpanawen iti sidong ti panamarparigat dagiti ganggannaet iti panawen ti nagbaetan ti daan ken baro a tulag.

Iti yuumay ti Misias, ti silaw naglawag manen. Ti umuna a bersikulo ti Baro a Testamento ket impakitanan a ni Jesus intakderanna ti maysa a baro a pangrugian agpaay iti sangkataoan (Mateo 1:1). Ni Jesus immay tapno mangabak no sadino iti nakaabakan ni Adan. Ti panangtukiad ni Cristo iti itangtanggaya ti diablo a panangited Kenkuana iti amin a pagpagarian ti daga ket saanna a kayat a saoen a ni Jesus ket saanna a maparmek dagitoy a pagpagarian, no di ket ipakpakitana laeng a parmekenna ida iti wagas ti Dios (Mateo 4:8–10). Kas maysa a baro nga Adan, Isu ket nagbalin nga agturay kadagiti amin a nasnacion a ti pagarianna ket saan nga aglabas (1 Corinto 15:22–26). Daytoy a pannakaisapasap ti daga ket nalatak iti kapanunotan iti pagarian ti Dios, nga isu nga insibbu ni Jesus. Daytoy a kapanunotan ket saan a maysa a naespirituan wenno maysa a panangipatarus manen iti kapanunotan ti Daan a Testamento iti daga. Kinaagpaysoanna, dayta ket naitunos iti pannakaisapasap ti tulag a naibatay ken Abraham nga isu a mapaneknekanen idiay sigud a lawagna (Genesis 12:3; Genesis 17:6, 16). Ti aramiden ti Baro a Testamento ket ibagana no inton ano, ken kasano a dagiti karkari ket matungpalto.

Ti pannakaisibbu ti pagarian ti Dios ken Jesus ket iyammona ti maysa a tensyon a saan a kankanayon a makita idiay Daan a Testamento. Nupay ni Cristo ket inyegna ti maudi a pannakaisubli, dagiti tattaona ket kaskasdi nga agpagpagnada. Iti maysa a panangkita, dagiti tattaona ket paseten ida ti pagarianna agsipud ta ti Dios “pinagungarnatayo a nairaman kencuana, ket pinagtugawnatayo a naicuyog kencuana cadagiti yan a nailangitan, ken Cristo Jesus” (Efeso 2:6). Nupay kasta, dagiti adalanna ket agwalwalangda pay laeng iti maysa a lubong nga isu a saanda a kukua (Juan 17:11–19), agur-uray iti pannakatungpal ti kari iti naan-anay a pannakatungpalna.

Ti panagwalwalang a kapadasan dagiti tattao ti Dios nga agturong idiay matudtudo a lugar a paginanaanda ket umayen iti panagpatinggana idiay Baro a Jerusalem, nga isu a nalawag unay a nailadawan, saan laeng a kas maysa a nagsubli idiay Naikari a Daga, naitulad segun iti istoria ti Exodo, no di pay ket kas maysa a panagsubli idiay Eden. Ti karayan ti biag agayus iti tengnga ti ciudad, mangsibug iti kayo ti biag, nga isu a sidadaan kadagiti amin a nasnacion. Kas idiay Eden, awan ti silid agpaay iti lunod ti basol ken patay, ken ti Dios iti maminsan pay ket agtaeng kadagiti tattaona (Apocalipsis 22:1–5). Ditoy, ti makasubbot nga istoria agrikos nga agsubli idiay nangrugianna. Iti sentro ti amin agtakder ti kruz, nga idiay a pinatalgedan ti Misias ti tiket ti panagsubli babaen iti darana. Ti baro nga Adan ket Isu ti mangiyeg kadagiti agkamkamang nga annakna nga agawid. O, anian a nagdayag daytanto nga aldaw!

### Paset III: Panangipakat iti Biag

**Daga ken Namnama**

Iti lawag a naibatay iti Biblia, ti daga ken namnama ket nainkasigudan unay ti panagsilpuda. Daytoy a pannakaisilpu ket makita idiay Zacarias 9:12, nga iti dayta ti Dios awisenna dagiti “balud ti inanama” nga agsubli. Dagitoy a tattao ket nagur-urayda iti daytoy nga ayab idi panawen ti naunday a tawtawen ti pannakakayaw, ket iti kamaudiananna dimteng ti panawen a panagsublida idiay Jerusalem.

1. Ania ti idanun ti ladawan a “balud ti inanama” kenka?
2. Ania dagiti pagpadaan a masarakam iti nagbaetan ti kapadasan dagiti kayaw idiay Babilonia ken ti naespirituan a kapadasam, nangnangruna iti lawag ti asidegen a maikadua a yaay ni Jesus?

Namnama, Ayat, ken Pammati

Ni Augustine ti Hippo kinunana: “Awan ti ayat no awan iti namnama, awan ti namnama no awan ti ayat, ket awan ti ayat wenno namnama no awan ti pammati.”—Augustine of Hippo, The Enchiridion: On Faith, Hope, and Love (Washington, D.C.: Gateway, 1996), p. 9. Dagitoy tallo nga el-elemento ket agtitimpuyogda met nga agparang iti kanta nga insurat ni Benjamin Gaither, Jeff Silvey, ken Kim Williams.

“Maysaak a balud ti namnama, nareppet gapu iti pammatik\
Naikawar iti ayatmo, nabalunetan iti parabur\
Wayawayaak a pumanaw ngem diak pulos nga aramiden dayta\
Siyak ket naragsak, siaanamung,\
Siwayawaya a balud ti namnama.”\
—The Gaither Vocal Band, “Prisoner of Hope,” 2008.

Ania dagiti wagas a makitam ti panagkakayamet ti namnama, ayat, ken pammati iti naespirituan a panagpagpagnam?

**Agbibiag kas Maysa nga Agkamkamang**

Segun iti United Nations Refugee Agency, adda agarup uppat a pulo a riwriw nga agkamkamang (refugee) iti sangalubongan. Kaaduanna kadakuada ket napilit a pumanaw manipud iti pagilianda gapu iti kinaranggas, napolitikaan a gulo, ken gubat. Iti linteg ti Daan a Testamento, ti kapadasan ti Israel a kas maysa a ganggannaet idiay Egipto ket balbaliwanna koma no kasano ti panangtratar dagiti Israelitas kadagiti makipagnanaed kadakuada (Exodo 23:9).

Kasano koma a ti bukodmo a kapadasan kas maysa a naespirituan nga agkamkamang ket balbaliwanna ti wagas a panangtratarmo kadagiti agkamkamang (refugees) ita nga aldaw?