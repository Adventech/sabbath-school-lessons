---
title:  Ti Daga Naisubli
date:   27/11/2025
---

`Basaen ti Jeremias 24:6; Jeremias 31:16; Ezequiel 11:17; Ezequiel 28:25; ken Ezequiel 37:14, 25. Ania ti kari ti Dios maipapan iti panagsubli ti Israel idiay Naikari a Daga ken kasano iti pannakatungpal dayta?`

Idi panawen ti pannakakayawda idiay Babilonia, dagiti Israelita ket napadasanda saan laeng a ti naliday a kinapaypayso ti kinaawan ti ramut no di pay ket ti kari a ti pannakaikayametda iti Dios, nupay naaramid a natibker babaen ti kari ti daga, ket saan a naikondisyon ken nakedngan iti panangtagikua iti daga. Idi a dagiti Israelitas ket impudnoda dagiti basbasolda, nagbabawida, ken kimmitada iti Apo iti amin a pusoda, ti Dios ket tinungpalna manen ti karina, ken insublina ida idiay dagada a kas tanda ti pannakaisublida. Dayta ket, Isu pay laeng ti Diosda, uray pay kabayatan nga awanda idiay dagada.

Uray pay no kasta, kas iti kari a ti Israel ket tagikuaenna ti daga nga agnanayon ket adda kondisyonna (Deuteronomio 28:63, 64; Josue 23:13, 15; 1 Ar-ari 9:7; 2 Ar-ari 17:23; Jeremias 12:10–12), kasta met nga adda kondisyonna ti kari a makapagsimpa manen ken rumang-ay ti Israel idiay daga kalpasan ti pannakakayaw. Kasta met, dagiti mammadto iti Daan a Testamento ket intudoda ti maysa a pannakaisubli nga iyeg ti maysa nga ari a naibatay ken David (Isaias 9:6, 7; Zech. 9:9, 16). Daytoy a kari ket natungpal iti biag, ipapatay, ken panagungar ni Jesu-Cristo, nga amin dagiti karkari iti nagkauna nga Israel ket maaramid ti pannakatungpalda.

Idiay Baro a Testamento, ti Naikari a Daga ket saan a direkta a naibaga, ngem naibaga kadatayo a dagiti karkari ti Dios ket natungpal ken Jesu-Cristo ken babaen Kenkuana (2 Corinto1:20; Roma 15:8). Gapuna, iti lawag ni Cristo, ti daga ket naipatarus manen, ken dayta ket agbalin a simbolo dagiti naespirituan a bendicion a plano ti Dios nga ited kadagiti matalek a tattaona ditoy ken ita (Efeso 2:6) ken iti masakbayan.

Ti mamimpinsan a pannakatungpal ti nadiosan a kari ti panaginana, kinawadwad, ken pagimbagan ti daga ket mapasamak iti baro a daga, nawayawayaan manipud iti basol ken dagiti supapakna. Iti dayta a panangkita, kas Cristiano, ti namnamatayo ket naibatay iti kari ni Cristo nga Isu ket agsubli, ket, kalpasan ti panawen ti 1,000 a tawtawen idiay langit, ipasdekna ti agnanayon a pagarianna ditoy daga a naaramid a baro. Daytoyto ti mamimpinsan a pannakatungpal dagiti amin a karkari maipapan ti daga.

`Basaen ti Juan 14:1–3; Tito 2:13; ken Apocalipsis 21:1–3. Ania ti mamimpinsan a namnama a masarakan kadagitoy a bersikulo agpaay kadatayo, ken apay a ti ipapatay ni Jesus ket ipatalgedna kadatayo ti pannakatungpal daytoy a namnama?`