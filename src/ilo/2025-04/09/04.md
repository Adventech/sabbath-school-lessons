---
title:  Ti Karit ti Daga
date:   25/11/2025
---

`Basaen ti Josue 13:1â€“7. Uray pay no ti daga a Canaan ket maysa a sagut ti Dios, ania dagiti sumagmamano a karit a dimteng iti panangtagikua dayta?`

Agsipud iti kinapudno nga iti adu a siglo dagiti Israelitas ket agbibiagda kas ad-adipen, ti kinalaing dagiti buyotda ket saan a makaanay a mangparmek iti daga. Uray pay dagiti appoda a nangadipen kadakuada, dagiti Egipcios, agraman iti laingda ken naarwatan-a-naimbag a buybuyotda ket dida kinabaelan a permanente a sakupen dayta. Dagiti Egipcios ket dida pulos naparmek ti Canaan a naan-anay gapu ta di maduprak dagiti nasarikedkedan a ciciudadna. Itan maysa a nacion a sigud nga ad-adipen ket naibaga a parmekenna ti daga a dagiti sigud nga appoda ket dida kinabaelan a parmeken. No tagikuaendaman ti daga, dayta ket babaen laeng iti parabur ti Dios, saan a babaen iti bukod a panagrabahoda.

Ti Josue 13 agingga iti 21 ket tratarenna ti pannakabingbingay ti daga kadagiti nadumaduma a tribu ti Israel. Daytoy a pannakabingbingay ket ibagana iti Israel saan laeng a no ania ti nabingbingay kadakuada no di ket no ania pay ti masapul a sakupen iti uneg dayta a teritorio. Dagiti Israelitas ket makapagbiagda a sitatalged iti daga nga inted ti Dios kadakuada a kas maysa a tawid. Isuda dagiti nainkalintegan ken ligal nga agian iti daga iti babaen ti panagtagikua ti Dios. Nupay kasta ti panangilongalong ti Dios ket masapul a batogan ti nataoan a sungbat. Ti umuna a kagudua ti libro ket ipakitana no kasano ti panangted ti Dios iti daga babaen ti panangikkatna kadagiti Cananeo; ti maikadua a kagudua ket ipadamagna no kasano ti panangala ti Israel iti daga babaen iti panagianda iti dayta.

Daytoy a kinarikut ti panangparmek ket iladawanna ti panaggunay ti pannakaisalakantayo. Umas-asping iti Israel, awan a pulos ti maaramidantayo a mangtengged iti pannakaisalakantayo (Efeso 2:8, 9). Dayta ket maysa a sagut, kas iti kinapudno a ti daga ket sagut ti Dios iti Israel a naibatay iti naintulagan a pannakikayametda Kenkuana. Dayta ket sigurado a saan a naibatay kadagiti pakaikarianda (kitaen ti Deuteronomio 9:5).

Nupay kasta, tapno mananam dagiti Israelitas ti sagut ti Dios, masapul nga akuenda dagiti amin a pagrebbengan a dimteng iti panagian iti daga, kas iti panagtultuloytayo iti proseso ti pannakapasanto iti naayat a panagtulnog kadagiti pagannurotan iti agbalin a makipagili iti pagarian ti Dios. Nupay saanda nga agpadpada a banag, ti panagpada iti pannakaited kadakuada ti daga babaen ti parabur ken iti pannakaited kadatayo iti pannakaisalakan babaen ti parabur ket nasinged unay. Naikkantayo iti maysa a nakaskasdaaw a sagut, ngem dayta ket maysa a banag a mapukawtayo no saantayo a naannad.

`Kasano a mapadpadasan dagiti Cristiano ita nga aldaw dagiti umas-asping a karit a nainaig iti panangsakup iti Naikari a Daga ? Kitaen ti Fil. 2:12, Hebreo 12:28.`