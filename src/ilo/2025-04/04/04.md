---
title:  Ti Apo ket Maysa a Mannakigubat
date:   21/10/2025
---

`Basaen ti Exodo 2:23–25; Exodo 12:12, 13; ken Exodo 15:3–11. Ania ti kayatna a saoen a ti Dios ket maysa a mannakigubat?`

Iti panawen ti nabayag a panagyanda idiay Egipto, dagiti Israelitas ket nalipatanda ti pudno a Dios dagiti ammada. Kas iti iparangarang dagiti adu a paspasamak ti panagbibiaheda iti let-ang, ti pannakaammoda iti Dios ni Abraham, Isaac, ken Jacob ket nagkupas, ket inlaokda dagiti el-elemento ti pagano kadagiti narelihiyosoan nga ar-aramidda (idilig iti Exodo 32:1–4). Iti sidong ti panamarparigat dagiti Egipcios, imkisda iti Apo (Exodo 2:23–25), ket iti umiso a panawen, ti Apo bimmallaet iti biangda.

Nupay kasta, ti dangadang a nailadawan idiay umuna a 12 a kapitulo ti Exodo ket dakdakkel ngem iti maysa laeng a panagbalubal ti pannakabalin iti nagbaetan ni Moises ken ni Faraon. Segun iti nagkauna a kapanunotan ti Asideg a Daya (Near Eastern) iti gubat, dagiti dangadang dagiti tattao ket namimpinsan a naibilang a kas dangadang iti nagbaetan dagiti masinunuo a dios wenno dagiti didios. Ti Exodo 12:12 ipakdaarna a ti Apo ket inokomna, saan laeng a ni Faraon, no di pay ket dagiti didios ti Egipto, dagidiay mannakabalin a sairo (Levitico 17:7; Deuteronomio 32:17) a nagtakder iti likudan ti makaparigat a pannakabalin ken nakillo a sistema ti sociedad ti Egipto.

Kamaudiananna, ti Dios ket adda a makigubat iti basol ken saanna a palabasen daytoy a dangadang nga agnanayon (Salmo 24:8; Apocalipsis 19:11; Apocalipsis 20:1–4, 14). Amin dagiti natnag nga angeles, kasta met kadagiti tattao a sigurado ken di mabaw-ing a nangikadua kadagiti bagbagida iti basol, ket madadaelto. Iti lawag daytoy, dagiti gubat a maibusor kadagiti agnanaed iti daga ket masapul a maawatan a kas maysa nga immun-una a tukad daytoy a dangadang, nga isu a danunenna ti toktokna idiay kruz, ken ti pannakaileppasna idiay maudi a panangukom, inton ti hustisya ti Dios ken ti kababalin ti ayatna ket maalangonda.

Ti kapanunotan ti mamimpinsan a pannakadadael dagiti Cananeo ket masapul a maawatan segun iti naibatay iti Biblia a panangkita iti lubong, a ti Dios ket nairaman iti maysa a nailangitan a dangadang agraman kadagiti mangparparang-ay iti dakes iti uniberso. Ti namimpinsan a nakataya ket ti dayaw ken ti kababalin ti Dios (Roma 3:4; Apocalipsis 15:3).

Idinto ta ti basol simrek iti biag ti tao, awan pulos iti makapagtakder iti nagbaetan. Ti maysa ket masapul nga agtakder iti dasig ti Dios wenno iti dasig ti dakes. Gapuna, iti daytoy a pakasaritaan iti panunot, ti pannakapukaw dagiti Cananeo ket masapul a makita a kas maysa a nasakbay a pannakaipakita iti maudi a panangukom.

`Ti kinapaypayso ti dakkel a panagbinnusor ket ipalubosna iti maysa laeng kadagiti dua a sikigan. Kasano iti pannakaammom no ania a sikigan ti napaypayso nga ayanmo?`