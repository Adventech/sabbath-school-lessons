---
title:  Ti Maikadua-a-Kaimbagan a Pili
date:   23/10/2025
---

`Basaen ti Exodo 17:7–13 ken Josue 6:15–20. Ania dagiti pagpapadaan a masarakam iti nagbaetan dagitoy dua nga istoria ti gubat? Kasano iti nagdumaanda?`

Ti umuna a gundaway a nakibakal ti Israel kalpasan ti Exodo ket nailanad idiay Exodo 17, a sadiay dagiti Israelita ket sinalaknibanda ti bagbagida a maibusor kadagiti Amalekita. Dagiti Israelita ket nasaksianda ti mannakabalin-amin a pannakabalin ti Dios iti agpadpada a panangparigatna kadagiti Egipcios ken panangidalanna kadagiti Israelitas iti wayawaya. Nakitatayo a ti immuna a plano ti Dios agpaay iti Israel ket dina inraman iti pannakibakal a maibusor kadagiti sabsabali a tattao (Exodo 23:28; Exodo 33:2). Ngem di nagbayag kalpasan ti pannakawayawayada manipud Egipto, dagiti Israelitas nangrugidan nga agtanabutob iti dalan (Exodo 17:3), a nagduduaanda pay ti kaadda ti Dios iti tengngada. Iti daytoy a kanito nga immay dagiti Amalek a makibakal a maibusor iti Israel. Daytoy ket saan a karkarna. Ti Dios pinalubosanna dagiti Amalekita a mangraut iti Israel tapno masursuroda manen ti agtalek Kenkuana.

Iti saan a panangikompromiso kadagiti prinsipyona, ti Dios bumaba iti tukad nga ayan dagiti tattaona, nga agtultuloy nga ayabanna ida nga agsublida iti pagwadan a plano: naan-anay ken kompleto a panagtalek iti nadiosan nga ibaballaet. Kinapudnona, ti linteg ti gubat ket naited (Deuteronomio 20) laeng kalpasan ti 40 a tawen a kapadasan idiay let-ang, a gapuanan met ti di panamati ti Israel. Dagiti baro a paspasamak ket kiniddawna dagiti baro nga istratehiya, ket idi laeng a ti Dios kinalikagumanna ti Israel nga ikisapda a naan-anay dagiti Cananeo (Deuteronomio 20:16–18).

Iti laksid ti kinapaypayso a ti gubat ket nagbalin a nasken agpaay iti Israel, dayta ket nagbalin pay a maysa a mangsuot iti kinapudnoda ken Jehova. Ti Dios ket saan nga immibbet kadakuada no di ket pinalubosanna ida a mangsaksi iti pannakabalinna babaen ti pannakapadas iti namimpinsan a panagtalek Kenkuana.

Ti pannakipaset dagiti Israelitas iti panangparmek ket mapaneknekan manipud iti naadaw a panangdagup ni Josue idiay paggibusan ti libro. Ditoy dagiti Cananeo ket naibaga a makibakbakalda a maibusor kadagiti Israelita (Josue 24:11). Kabayatan a ti pannakarba ti pader ti Jerico ket bunga ti maysa a nadiosan a datdatlag, dagiti tattao ti Israel ket masapul nga agbalinda a naalibtak idiay gubat ken sangoenda ti natangken a panagtukiad dagiti agnanaed iti ciudad.

Ti pannakipaset ti Israel iti armado a pannakidangadang ket nagbalin a wagas tapno mapasayaat ti awan konkondisyonna a panagtalek iti tulong ni Jehova. Nupay kasta ti Israel ket kankanayon a napalagipan (Josue 7:12, 13; Josue 10:8) a ti pagbanagan ti tunggal gubat ket namimpinsan a naikabil kadagiti im-ima ti Apo, ket ti laeng mabalinda a mangimpluwensya iti pagbanagan ti maysa dangadang ket babaen iti kababalin ti pammatida, wenno panagduadua, kadagiti karkari ti Apo. Ti pili ket kukuada.