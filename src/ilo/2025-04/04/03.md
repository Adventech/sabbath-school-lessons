---
title:  Gubat Idiay Langit
date:   20/10/2025
---

`Naawatan ni Josue a ti gubat ket paset iti maysa a dakdakkel a dangadang. Ania ti ammotayo maipapan iti dangadang nga isu a nairaman ti Dios a Mismo? Basaen ti Apocalipsis 12:7–9; Isaias 14:12–14; Ezekiel 28:11–19; ken Dan. 10:12–14.`

Ti Dios kinargaanna ti uniberso kadagiti mapagtalkan a parsua nga inikkanna iti wayawaya a pagayatan, maysa a kasapulan tapno makabaelda nga agayat. Mabalinda a pilien nga agtignay a kas mayannatop, wenno maibusor, iti pagayatan ti Dios. Maysa kadagiti kapipigsaan kadagiti angeles, ni Lucifer, ket immalsa a maibusor iti Dios, ken inkuyogna dagiti adu nga angeles kenkuana.

Da Isaias ken Ezequiel ket tudtudoenda ti dangadang, nupay dadduma a komentarista ket padpadasenda a kedngan ti kaipapanan ti Isaias 14 ken Ezequiel 28 iti ari ti Babilonia ken ti maysa nga agturay iti Tiro. Nupay kasta, adda dagiti nalawag a mangipakpakita a ti teksto ti Biblia ket itudtudona iti nailangitan a kinapaypayso. Ti ari ti Babilonia ket naiparang nga adda idi idiay langit idiay trono ti Dios (Isaias 14:12, 13), ken ti ari ti Tiro ket naibaga nga adda a nagtaeng idi idiay Eden a kas maysa a manalaknib a kerubin idiay nasantoan a bantay ti Dios (Ezekiel 28:12–15). Awan kadagitoy iti pudno nga agpaay kadagiti ar-ari ti Babilonia ken Tiro.

Wenno saan met a mabalin a kunaen a dagiti naidagaan nga ar-ari ket awan ti pakapilawanda ken adda kadakuada ti “singsing ti kinaan-anay.” Gapuna, dagitoy a kababalin ket tudtudoenna iti labes dagiti litiral a pagpagarian ti Babilonia ken Tiro.

Ni Isaias iparangna ti maysa a “pangngarig” (Heb. mashal), nga isu a mangidanon iti maysa a kaipapanan iti labes ti kaasitgan a naibatay iti pakasaritaan a lawag. Iti daytoy a kasasaad, ti ari ti Babilonia ket agbalin a maysa a pagwadan ti kinasukir, panagtalek iti bukod a bagi, ken kinatangsit. Umas-asping iti dayta, ni Ezequiel ket mangaramid iti maysa a paggidiatan iti nagbaetan ti principe ti Tiro (Ezekiel 28:2) ken ti ari ti Tiro (Ezekiel 28:11, 12), a ti principe, a naalibtak iti naidagaan a gunglo, ket agbalin a simbolo ti maysa nga ari nga agtignay iti nailangitan.

Segun iti Daniel 10:12–14, dagitoy a managribelde a nailangitan a nabiag ket lappedanda ti pannakatungpal dagiti panggep ti Dios ditoy daga. Iti daytoy a lawag ti panagsilpu iti nagbaetan ti langit ken daga a masapul a maawatantayo ti nadiosan a pannakaipalubos dagiti gubgubat ti Israel. Masapul a bigbigentayo ida kas naidagaan a pannakaipaduyakyak ti dakkel a dangadang iti nagbaetan ti Dios ken ni Satanas, ken iti nagbaetan ti naimbag ken dakes—amin iti namimpinsan a panggep a panangisubli iti hustisya ken ayat ti Dios iti maysa a natnag a lubong.

`Ania dagiti wagas a makitatayo, iti lubong iti aglikmuttayo ken kadagiti bukodtayo a biag, ti kinapaypayso daytoy nailangitan a gubat iti nagbaetan ti naimbag ken dakes?`