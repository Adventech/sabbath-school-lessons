---
title:  Ti Dangadang iti Likudan Dagiti Amin a Dangdangadang
date:   18/10/2025
---

### Basaen Agpaay iti Adal ita a Lawas

Josue 5:13–15; Isaias 37:16; Apocalipsis 12:7–9; Deuteronomio 32:17; Exodo 14:13, 14; Josue 6:15–20.

> <p>Paset a Maiyulo</p>
> “Ket awan idi ti aldaw a cas la iti daydi iti casacbayanna wenno iti calpasanna, a ni Jehova impangagna ti timec ti maysa a tao: ta ni Jehova nakigubat a gapu iti Israel” (Josue 10:14).

Iti panangbasa kadagiti pinanid ti Josue, maipasangotayo kadagiti agresibo nga ar-aramid dagiti buyot iti panangibilin ti Dios, iti nagan ti Dios, ken babaen ti tulong ti Dios. Ti kapanunotan a ti Dios ti adda iti likudan ti pannakaparmek ti Canaan ket agraira iti libro ti Josue, ken naiyebkas dayta kadagiti paganetget ti nangisalaysay (Josue 10:10, 11) iti bukod a sasao ti Dios (Josue 6:2; Josue 8: 1), kadagiti palawag ni Josue (Josue 4:23, 24; Josue 8:7), ni Rahab (Josue 2:10), babaen kadagiti nagsimisim (Josue 2:24), ken babaen kadagiti tattao (Josue 24:18). Ibagbaga ti Dios nga Isu ti nangilongalong kadagitoy a naranggas a panagdadangadang.

Daytoy a kinapaypayso ket pataudenna dagiti di maliklikan a salsaludsod. Kasano a maawatantayo a dagiti pinili ti Dios a tattao ket inaramidda dagiti kakasta nga ar-aramid iti panawen ti Daan a Testamento? Kasano a mabalin a pagkapiaen ti ladawan ti maysa a “kas la mannakigubat” a Dios iti kababalinna a naayat (kas pangarigan, Exodo 34:6; Salmo 86:15; Salmo 103:8; Salmo 108:4) a saan a mapakapuy ti kalidad, pannakabalin, ken pakasaritaan ti Daan a Testamento?

Ita a lawas ken iti sumaruno ket intayo sukisoken ti narigat a saludsod ti nadiosan a naibilin a gubgubat idiay libro ti Josue ken kadagiti dadduma a pakasarakan.

_*Adalen ti adal ita a lawas tapno maisagana agpaay ti Sabado, Oktobre 25._