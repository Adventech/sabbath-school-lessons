---
title:  Amin Dimteng ti Pannakatungpalda
date:   14/12/2025
---

`Iti Josue 21:43–45, ania a ladawan ti ipinta ti libro ken Apo Dios? Kasano a dagitoy a sasao ket maipakat saan laeng nga iti Naikari a Daga a naibatay iti pakasaritaan no di pay ket iti kinapaypayso ti pannakaisalakantayo (2 Timoteo 2:11–13)?`

Dagitoy a bersikulo ket launenda ti ngudo ti libro ken iti nateolohiyaan a pannakasalaysayna. Paganetgetanda ti maysa kadagiti kangrunaan a tema ti sibubukel a libro: ti kinamatalek ni Jehova iti tulag, nga Isu a mangsalimetmet kadagiti Karkarina ken tungpalenna dagiti sapatana. Daytoy ababa a segkay ket isalaysayna pay amin a linaun ti libro. Ti Josue 21:43 ket saritaenna ti pannakabingay ti daga ken ti panagsimpada iti dayta (Josue 13–21), kabayatan a ti Josue 21:44 ket tudtudoenna dagiti balligi a panang-abakda kadagiti kabusor ken panangtengngelda iti daga (kapitulo 1–12 ti Josue). Amin dagitoy a panangkita iti napalabas ket nakita babaen iti lente ti kinamatalek ti Dios. Dagiti Israelitas ket masapul a kankanayon a laglagipenda a saanda pulos a matunton ti balligi kadagiti kabusorda wenno ti daga a kas tawidda—malaksid a babaen iti kinapudno ti Dios iti saona.

Intedna “amin ti daga” (Josue 21:43, paganetget nainayon), intedna “amin dagiti kabusorda kadagiti imada” (Josue 21:44, paganetget nainayon), ken maiyalubog iti “amin nga insapatana” (Josue 21:44, paganetget nainayon) “amin dimteng ti pannakatungpalda” (Josue 21:45, paganetget nainayon). Ti naulit a pannakaaramat ti sao a kol, “amin,” innem a daras kadagiti tallo a bersikulo (Josue 21:43–45), ket maminsan pay nga ipaganetgetna manen ti kinapudno a ti daga ket sagut ni Jehova, ket ti Israel ket awan pammadayaw a maawatda iti dayta. Ti Apo iti nangisapata a “mangited” iti daga ken isu iti “nangited” kadagiti kabusorda kadagiti im-imada.

Amin a balligi ti Israel ket agsipud laeng iti nadiosan a ganuat ken kinamapagtalkan ti Dios. Daytoy ket agpadpada a pudno maipapan iti pannakaisalakantayo: “Ta gapu iti parabur naisalacancayo gapu iti pammati; ket daytoy saan a nagtaud cadacayo ta sagut ti Dios; Saan nga aggapu cadagiti ar-aramid, tapno awan ti siasinoman nga agpasindayaw” (Efeso 2:8, 9).

Pudno unay, iti panangipaganetget iti kinamatalek ti Dios, ni Pablo insuratna pay: “Pudno daytoy a sao: Ta no nataytayo a naicanunong kencuana, agbiagtayo met a mairanud kencuana: No macaituredtayo, agaritayto met a mairanud kencuana; no isu paglicudantayo, paglicudannatayto met: No saantay a mapagtalcan agtalinaedto a matalec; ta dina mabalin nga ilibac ti bagina” (2 Timoteo 2:11–13).

`Kasano a ti kinamatalek ti Dios iti panangtungpalna kadagiti karkarina ket mangted kadatayo iti talged nga awan kadagiti karkarina agpaay iti masakbayan ti di agballigi? (Kitaen ti 1 Corinto10:13; 2 Corinto1:18–20.)`