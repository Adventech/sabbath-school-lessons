---
title:  Kumpetka iti Dios
date:   18/12/2025
---

Ti laeng wagas a ti Israel ket mabalinna a maliklikan ti sulisog ti panagdayaw iti ladladawan ken ti pungtot ti Dios ket saan a babaen iti kankanayon a pananglaglagip kadagiti “dika” ti tulag, no di ket babaen ti panangparang-ay iti maysa a sipapanakem ken agtultuloy a kinapudno iti Apo. Isu met laeng a verbo, “tapno kumpet, dumket” iti Apo (kitaen ti Deuteronomio 4:4), ket naaramat pay a mangiladawan iti tulag ti panagasawa a naisangrat iti agasawa a babai ken lalaki (Genesis 2:24) wenno iti kinapudno ni Ruth ken Naomi (Ruth 1:14). Napateg a paliiwen a, segun iti panangamiris ni Josue, iti kasta a kinamatalek ket impakita ti Israel a kas maysa a nacion “agingga ita nga aldaw.” Daksanggasat, dayta a kinamatalek ket saan a pudno kadagiti naud-udi a panpanawen iti pakasaritaan ti Israel, a kas iti nakalkaldaang nga ipaduyakyak ti libro dagiti Oc-ocom (Oc-ocom 2:2, 7, 11; Oc-ocom 3:7, 12; Oc-ocom 4:1, ken dadduma pay)

`Ni Josue agpakaasi iti Israel nga ayatenda ti Apo a Diosda (Josue 23:11; idilig iti Deuteronomio 6:5). Ti ayat ket saan a mapilit; ta no kasta, sumardeng nga agbalin dayta nga ayat. Nupay kasta, iti ania a panangkita a ti ayat ket mabalin a bilinen?`

Tapno ti Israel ket agtultuloy a mananamda dagiti bendicion ti tulag, masapul nga agtalinaedda a napudno iti Dios. Ti Hebreo ket nalablabes ti panangipaganetgetna: “Naannadka koma gapu iti bukodmo a kararrua.” Ti sao nga ’ahaba, “ayat,” ket mabalin a tudtudoenna dagiti adu a nataoan a rikrikna, agraman ti nainggayyeman a pannakaisinggalot, sekswal a kinasinged, kinadungngo ti ina, naromantiko nga ayat, ken kinapudno iti Dios. No maawatantayo a ti ayat nga agpaay iti Dios ket sipapanakem a pannakaitalaga ken kinapudno Kenkuana, dayta ket mabalin nga ibilin nga awan ti panangsalungasing iti pudno a kababalinna (idilig iti Juan 13:34). Ti Dios ket kankanayon a ginandatna a ti panagtungpal kadagiti bilbilinna ket agubbog koma manipud iti maysa a personal a pannakikayamet Kenkuana (Exodo 19:4 [“Inyegcayo Caniac met laeng,”], Deuteronomio 6:5, idilig iti Mateo 22:37) a naibatay iti adda a naaramidanna nga agpaay kadakuada iti dakkel nga asi ken ayatna.

Ti bilin a panangayat iti Dios ket iyebkasna met ti nagnumoan, ngem saan nga agpadpada, a kababalin ti nadiosan nga ayat. Ti Dios tarigagayna ti sumrek iti maysa a nasinged, personal a pannakikayamet kadagiti amin a tattao a mangsubad iti ayatna. Gapuna, ti sapasap nga ayatna iti amin ket launenna ti balabala agpaay iti pannakaipaduyakyak ti disnudo, nagnumoan nga ayattayo.

`Ni Jesus nangted iti maysa a baro a bilin kadagiti adalanna. Iti ania a panangkita a daytoy a bilin ket baro ken kasta met a daan? Basaen ti Juan 13:34; Juan 15:17; ken 1 Juan 3:11; idilig iti Levitico 19:18.`