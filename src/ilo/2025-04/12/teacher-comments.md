---
title:  Komento Dagiti Mannursuro
date:   19/12/2025
---

### Paset I: Pakabuklan

**Kangrunaan a Teksto:** Josue 21:45

**Sentro ti Adal:** Josue 21:43–45; 2 Timoteo 2:11–13; Josue 23; Apocalipsis 14:10, 19; Deuteronomio 6:5

Ti Biblia ibagana ti pakasaritaan [historya] nga addaan masinunuo a panggep. Dagiti nagsurat ket saanda a neutral nga agpalpaliiw; kankanayon latta a kalatda iti mangidanon iti maysa a nateolohiyaan a mensahe. Ipakitada ti napaltiingan a bersion ti adda a napasamak ngem interesadoda met iti kaipapanan ti pakasaritaan. Ti nadiosan a paltiing ket nangted kadagiti historyador ti Biblia iti umiso nga anteojos tapno makitada ti pakasaritaan. Ti naimpadtoan a kaipapanan ti libro ti Josue ket ad-adda a nalawag idiay ug-ugali [tradisyon] dagiti Hebreo, nga isu a mangiraman iti libro idiay segkay a nanaganan “Nevi’im” (Dagiti Mammadto). Ti pakasaritaan iti nagbaetan ti Josue ken 2 Ar-ari ket pagaammo a kas “Immun-una a Mammadto,” ken dayta ket paset ti pakasaritaan a naibatay iti historya a nangiplastar iti tukad agpaay iti pannakaawat kadagiti dakkel ken bassit a mammadto, nga isu a pagaammo a kas “Naud-udi a Mammadto” idiay sursurat a Hebreo.

Dagiti maudi a sasao ni Josue idiay libro ket iparangna ti nateolohiyaan a bugasna. Ti kangrunaan a mensahe ket mabalin a maisalaysay kadagiti tallo a sasao: ti “Dios ket matalek.” Agsipud ta Isu ket mannakabalin met, awan iti uray maysa kadagiti karkarina ti saan nga agballigi. Ti libro iparangna ti panangkita a naibatay iti Biblia a ti pakasaritaan [historya] ket agdur-as a maitunos iti panggep ti turay ti Dios, uray pay no ania ti sungbat ti Israel. Nupay kasta, itudona a tapno ti Israel ket makaawat ken mapagtalinaedenna dagiti bendicion ti Dios, masapul met nga agbalinda a matalek. Daksanggasat laeng, dagiti simmarsaruno a kapkaputotan ket dida inkankano daytoy a patigmaan, a kas naipakita iti pakasaritaan iti Sursurat. Iti daytoy a lawag, ti Josue ken Oc-ocom ket itakderanda dagiti dua a dasig ti isu met laeng a sinsilio: ti umuna ket ti di agkupas a kinamatalek ti Dios, ken ti maikadua ket ti agtultuloy a saan a kinamatalek ti Israel.

### Paset II: Komentaryo

Ti kinamatalek ti Dios ket nagbalin a nalawag iti pannakikayametna kadagiti annakna iti uneg ti lawag ti tulag. Ti istoria ti Biblia ket impakitana ti di agkupas a kinapudno ti Dios iti tulagna, iti laksid ti managlikud a kababalin dagiti tattao. Ti kinadalus ti Dios ket maysa a pakakitaan ti kababalinna (Deuteronomio32:4; Isaias 49:7), nga isu a nairamut iti “napudno nga ayatna” (hesed) (Deuteronomio 7:9). Kinaagpaysoanna, ti napudno nga ayat ti Dios ken kinamatalekna ket masansanda a naibagada nga agkadua (Mik. 7:20). Ti nadiosan a pannakaitalaga a mangitandudo kadagiti karkarina iti laksid ti nakababain a saan a panagballigi ti tao, ket natibker a mangipaduyakyak iti napudno nga ayat ti Dios (hesed), makita iti amin a tulag iti amin a Biblia, manipud iti tulag ken Adan agingga iti tulag ken David.

**Ti Tulag ken Adan**

Ti kangrunaan a kari iti tulag ken Adan ket inramanna dagiti adu a kaputotan ken turay iti daga (Genesis 1:28). Dagiti tattao, kas mangaw-awit iti ladawan ti Dios, ket naisangratda nga agdur-as kas kadua ti Dios nga agturay babaen iti panangpaadu iti biag ken panangituray iti sangaparsuaan. Nupay kasta, daytoy a nadiosan a bendicion ket nasinga gapu iti kinasukir ti tao. Iti laksid daytoy a pannakasinga, dagiti plano ti Dios ket saan a naballikog. Iti baro a kinapaypayso, ti panaganak ket nagbalin a naut-ot (Genesis 3:16), ken ti pannakilangen ti tao iti daga ket direkta a nabaliwan (Genesis 3:17–19). Nupay kasta, iti laksid iti saan a panagballigi ti tao, ti Dios ket nagtalinaed a naitalaga iti planona ken inkarina a ti kapuonan ti babai ket dadaelennanto ti uleg ken isublina ti napukaw a turay (Genesis 3:15). Ti nakalkaldaang a kapitulo ti Genesis 3 ket nagserra iti panangnagan ni Adan ken Eva (iti Hebreo, “biag”), nga isu nga agbalin nga ina ti isuamin a nabiag (Genesis 3:20), nalawag unay a mangipakpakita a ti patay ket awan kenkuana ti maudi a sao.

**Ti Tulag ken Noe**

Iti Genesis 6, ti basol inturongna ti sangkataoan iti ponto a nganngani saan a makasubli. Iti namoralan a gunglo, adda idi ti proseso a panangdadael iti panamarsua, panangbaliktad iti naimbag a parsua iti maysa a kasasaad a dakes laeng iti amin a tiempo (Genesis 6:5). Isu a, saan a pagsiddaawan a ti pannakadadael iti naparsua ket napasamak met iti lubong ti natoralesa, inyegna ti daga iti damo a kasasaadna iti naulimek a kinadanum. Ti kinulimek ket naburak laeng babaen ken Noe ken ti pamilyana idiay daong. Kalpasan ti Layus, ti Dios pinabarona ti tulag ken Adan iti tulag ken Noe babaen iti panangaramat iti isu met laeng a pagsasao a masarakan idiay Genesis 1:28 (idilig iti Genesis 9:1). Kas maysa a baro nga Adan, ni Noe ket nabendicionan iti kari ti adu a kapkaputotan ken pagturayan. Nupay kasta, ni Noe ket saan met a nagballigi. Iti panangyallangogan iti Pannakatnag, ni Noe innalana ti bunga ti arak, imminum, ken impalgakna ti mismo a bagbagina, nagbalin a lamolamo, kas iti napasamak kada Adan ken Eva sakbayna. Kas banag ti aramidna, naibalikas ti maysa a lunod, nga isu a mangsukog iti masakbayan ti kaputotanna. Ngem kaskasdi, ti Dios nagtalinaed a naitalaga iti planona.

**Tulag ken Abraham**

Ti kauunaan a pakasaritaan [historya] ket nadagdagup iti Genesis 11, nga idiay ti tao ket maminsan pay nga immalsa a maibusor iti Dios. Iti maysa a gandat a mangdadael iti sigud a plano ti Dios a mangiwara iti sangkataoan ken tapno mangipasdek iti maysa a pagturayan nga independiente manipud Kenkuana (babaen ti panangaramid iti (“pacaidayawantayo” [Genesis 11:4]), dagiti tattao binangunda ti Torre ti Babel, nga isu a nagbalin a maysa a monomento ti pannakaulaw. Iti panangibato iti panagduadua iti kinamatalek ti Dios kadagiti karkarina, impaduyakyakda ti ligalismo babaen ti panangsapulda a mangisalakan kadagiti bagbagida nga awan Isuna. Manipud iti mabigbig a panangkita, ti panagparang ni Abraham iti daytoy a ponto ket saan a naiparparna. Ti pannakaayab ni Abraham ket impakitana a saan nga amin a bambanag ket napukaw. Adda pay laeng iti kinamatalek iti daytoy a daga. Isu met laeng nga el-elemento ti sigud a bendicion ti masarakan idiay tulag ken Abraham: adu a kapkaputotan ken pagturayan (Genesis 12:1–3). Daytoy a tulag ket tanda iti maysa a sadiwa a panangrugi iti panamarsua. Pudno unay, dagiti pagpapadaan iti nagbaetan ti tulag ken Abraham ken tulag ken Noe ket nakaskasdaaw ken ipakitada a dagitoy ket agduduma a tukad iti isu met laeng a tulag. Nupay kasta, kas ken Adan, ni Abraham ket saan a nagballigi gapu iti panangikasona iti balakad ni Sara nga alaenna ni Hagar a kas maysa nga asawa. Ti pagpadaan ti pannakatnag ni Adan ken dagiti ar-aramid ni Abraham ket nalawa, kas naipakita iti baba.

| Genesis 16 | Genesis 3 |
| --- | --- |
| Iti kasta kinuna ni Sara ken Abram (v. 2) | Ti babai kinunana (v. 2) |
| Ket ni Abram inkasona ti timek ni Sara (v. 3) | Dimngegka iti timek ti asawam (v. 17) |
| Ni [Sara] innalana ni Agar nga adipenna (v. 3) | Ni [Eva] innalana ti bunga |
| Ket ni [Sara] intedna ken Abram (v. 3) | Ket ni [Eva] intedna met iti asawana (v. 6) |

Awan duadua, ni Abraham ket natulnog, ngem ti panagtulnogna ket saan a natalged. Ti kaputotanna sinurotna ti matalek nga ulidanna ngem kasdi a saan a nakapasa. Kinaagpaysoanna, ti napudno a kaputotan ket nagbalin a riribok iti nagbaetan da Isaac ken Jacob. Kaskasdi, ti Dios ket mabalinna nga aramaten ida nga agbalin a maysa a bendicion kadagiti nasnacion (kitaen ti istoria ni Jose a ti biag ket napagtalinaed ken ti kapuonan ni Abraham ket pinagtaginayonna ti turay), ngem naiturongda idiay Egipto nga iti ud-udina nagbalin nga adipen. Nupay kasta, ti Dios nagtalinaed a naitalaga iti planona.

**Tulag ni Moises**

Uray pay idi dagiti tattao ti Dios ket nagbalinda nga ad-adipen idiay Egipto, ti planona kadakuada ket agdurdur-as. Ti allangogan ti Genesis 1:28 ket mapaneknekan idiay Exodo 1:7: “Ket dagiti annac ni Israel immaduda, ket wimmadwadda iti casta unay, ket nabungada ket nagbalinda a naglablabes iti pannacabalin; ket ti daga napusec cadacuada.” Adda laeng maysa nga elemento nga awan: pagturayan. Ket idiay a nangrugi iti pakaseknan ni Faraon. Nangaramid isuna iti maysa a plano tapno bumassit ti bilang ti Israel tapno manglapped kadakuada iti panagbalin a napigpigsa ngem kadagiti Egipcios, nga, iti banagna, ket iturayanda isuda. Iti daytoy a lawag, ni Faraon ket bumalballaet iti sigud a plano ti Dios, ket gapu itoy isu ken ti pagarianna ket naukom.

Ti Dios inruarna dagiti tattaona manipud Egipto tapno pabaroenna ti tulag kadakuada idiay Bantay Sinai. Ket manen, ti sangkataoan nagkurang iti inanamaen ti Dios. Ni Moises ket adda pay laeng idiay toktok ti bantay idi dagiti tattao nangrugida nga agdaydayaw iti balitok a sinan orbon ti baka, nga imbagada a daytoy ti gapu ti pannakawayawayada manipud iti pannakaadipen (Exodo 32:4). Kalpasan laeng iti sumagmamano a lawas, ti Israel iti maminsan pay ket immalsa manen, nagtukiad a sumrek idiay Canaan gapu iti panagduaduada (Numeros 14:11). Ngem ti Dios ket kaskasdi a naitalaga iti planona. Pudno nga iti tunggal tulag, agparang dagiti dadduma a tattao, ket ti Dios inawatna dagiti baro a paspasamak. Ngem ti kinamatalekna nagtalinaed a saan nga agbaliw.

**Tulag ken David**

Ti damo a panagparmek iti sidong ti panangipangulo ni Josue ket naballigi, ngem kaskasdi a masapul a maileppas. Mainayon iti panagkasapulan iti panangokopar iti teritoryo, dagiti tattao ti Dios ket masapul a masalimetmetanda dagiti addan a naparmek. Ti panawen dagiti Oc-ocom ipakitana ti saan a panagballigi ti maikadua a kaputotan iti panangaramid dayta. Iti asina, ti Dios pinataudna dagiti mangwayawaya (nanaganan nga oc-ocom idiay libro) a mangsalaknib iti Israel, ngem kabayatan nga agdur-as ti istoria, uray pay dagitoy nga oc-ocom ket nagbalinda a saan a matalek, ket rimsua ti gusoguso. Ti Dios inayabanna ni Samuel nga agbalin a maysa a padi, okom, ken mammadto. Ngem kabayatan a lumakay isuna, dagiti tattao nabigbigda a dagiti annakna ket saanda a sumurot kadagiti addangna, ken, iti pannakaguyugoyda babaen kadagiti ulidan dagiti dadduma a nasnacion, dimmawatda iti maysa nga ari.

Manen ti Dios intuloyna ti planona—maysa a tignay a nakitan idiay Deuteronomio—ket pinalubosanna ti Israel a mangpili iti maysa nga ari. Ni Saul ket kas la naan-anay a maiyataday, ngem ti kababalinna imparangarangna nga isu ket maysa nga ari a maiyannatop iti puso dagiti tattao. Kalpasan iti pannakatukiadna, ni David ket napulotan nga ari babaen ken Samuel. Ti Dios pinasingkedanna manen dagiti karkarina ken Abraham iti tulagna ken David: maysa a dakkel a nagan, maysa a lugar nga agpaay iti Israel, ken maysa a kaputotan (2 Samuel 7:9–14). Nupay kasta, ni David ken dagiti kaputotanna ket nakalkaldaang unay a saanda met a nagballigi, nangiturong iti pannakagudua ti Israel kadagiti dua a pagpagarian, iti ud-udina nadadael (ti akin amianan a pagarian) wenno nakayawan (ti akin abagatan a pagarian). Uray pay no kasta, ti Dios ket kaskasdi a nagtultuloy iti planona ken saan nga immibbet kadagiti tattaona.

Daytoy a panagsasaganad dagiti tulag ket ipakitada ti maysa a pagwadan ti bendicion, basol, ken parabur. Ipaduyakyakna a ti kinamatalek ti Dios ken napudno nga ayatna (hesed) ket nagtalinaed nga agtultuloy kadagiti panpanawen. Ni Jesus insibbuna ti Baro a Tulag, nga agsipud ta naibatay kadagiti pakaikarianna ket saan a di agballigi a kas kadagiti napalabas. Iti panagsasaganad ti iras manipud Daniel agingga iti Apocalipsis, nalawag a ken Jesus, ti sigud a bendicion ti Genesis 1 ken 2 ket naisublida iti sangkataoan: dagiti adu a kapuonan ti babai ket awatenda ti pagarian. Ti turay ket naisubli manen kadagiti umiso nga im-ima (Daniel 7:13, 14).

### Paset III: Panangipakat iti Biag

**Ti Kinamatalek ti Dios Ita nga Aldaw**

Ni Josue pinabilegna ti Israel nga utobenda dagiti karkari ti Dios ken dagiti napalabas nga ar-aramidna tapno mabigbigda ti kinamatalekna iti agdama (Josue 23:2–5).

Panunotem ti panagpagpagnam iti biag ket itudo dagiti panpanawen a nasaksiam ti kinamatalek ti Dios nga ad-adda a nalawlawag ngem kadagiti dadduma a panpanawen. Ibingaymo dagiti kapanunotam iti klase.

Maysa kadagiti pagaammo unay a bersikulo maipapan iti kinamatalek ti Dios ket ti Un-unnoy 3:23, nga iti dayta ipakdaar ni Jeremias, “Dackel ti kinamatalecmo.” Iti tiempo a daytoy ket impakdaar ni Jeremias, dagiti tattao ti Dios, gapu iti kinasukirda, ket addada iti nasipnget a lugar. Dagiti kangrunaan nga adigi ti sociedad ti Judea ket nadadael: ti daga, ti monarkia, ken ti templo. Ngem uray iti sango ti narigat a kinapaypayso ti pannakakayaw ken pannakadadael, ti mammadto situtured a nangipakdaar kadagiti sasao nga isu ti inspirasyon iti ay-ayaten nga himno a “Great is Thy Faithfulness (Dakkel ti kinamatalekmo)!”

1. Kasano a makitam ti kinamatalek ti Dios iti tengnga dagiti narigat a panawen ti panagbiag?
2. Kasano a ti kinapudno a ti Dios ket mapagtalkan ken mapagpiaran ket tumulong kenka a mangdaliasat iti nariribok a danum ti biag no saanmo a makita a silalawag unay dagiti ar-aramidna?
3. Kitaen ti kaasitgan a lawag ti Un-unnoy 3:23, nangnangruna dagiti bersikulo 22 ken 24. Paliiwen no kasano a dagitoy a bersikulo ket tumulong a mangsungbat iti saludsod iti ngato. Utoben ti “asi” (hesed) ti Dios, kinamanagayatna, ken ti inanama nga imalditna kadatayo iti lawag dagitoy a bersikulo ken iti lawag iti kasasaad ni Jeremias. Ania a pammabileg ti ited kenka dagitoy a bersikulo?

**Ti Kinamatalektayo Ita nga Aldaw**

Ti kinamatalek ket naibaga a kas maysa a bunga ti Espiritu Santo, idiay Galacia 5:22.

1. Kasano a maiyanninawmo ti kinamatalek ti Dios, iti pangato (vertical), iti pannakikayametmo Kenkuana?
2. Kasano a maiyanninawmo ti kinamatalek ti Dios, iti pabaribar (horizontal), iti pannakikaduam kadagiti padam a tattao?