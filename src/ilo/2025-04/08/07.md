---
title:  Adalen Pay
date:   21/11/2025
---

“Ti pammati ni Caleb ita ket kas la met laeng idi a ti testimoniona ket sinumrana ti dakes a padamag dagiti nagsimisim. Pinatina ti kari ti Dios nga ikabilna dagiti tattaona a mangtagikua iti Canaan, ket iti daytoy sinurotna ti Apo a naan-any. Nakipagibtor isuna kadagiti tattaona iti napaut a panagwalwalang idiay let-ang, gapuna nakiraman kadagiti uppapay ken dadagsen dagiti nakabasol; nupay kasta awan ti tanabutobna iti daytoy, no di ket intan-okna ti asi ti Dios a nangtaginayon kenkuana idiay let-ang idi a dagiti kakabsatna ket naisina. Iti tengnga dagiti amin a rigrigat, peggad, ken didigra iti panagwalwalang idiay let-ang, ken kadagiti tawtawen ti gubat manipud idi simrek iti Canaan, ti Apo ti namagtalinaed kenkuana; ket ita kalpasan iti nasurok nga uppat a pulo a tawen, saan a nagbaliw iti pigsana. Saanna a kiniddaw ti maysa a daga a naparmeken tapno agpaay kenkuana, no di ket ti lugar nga impagarup dagiti dadduma a nagsimisim ket saan a mabalin a parmeken. Babaen ti tulong ti Dios isu ket ipatakderna iti sarikedkedna manipud kadagiti mismo a higante a ti pannakabalinda ket ginungunna ti pammati ti Israel. Awan ti tarigagay agpaay iti dayaw wenno pannakaitan-ok a nangtignay iti dawat ni Caleb. Ti natured a lakay a mannakigubat ket sitatarigagay a mangited kadagiti tattao iti maysa a pagulidanan a mangpadayaw iti Dios, ken mangpabileg kadagiti tribu a naan-anay a mangparukma iti daga nga imbilang dagiti ammada a di mabalin a parmeken.”—Ellen G. White, Patriarchs and Prophets, pp. 512, 513.

“Ti pammati ni Caleb iti Dios ti nangted kenkuana iti bileg, a namagtalinaed kenkuana iti saan a panagbuteng iti tao, ken namagbalin kenkuana nga agtakder a situtured ken di agbalbaliw iti panangsarikedked iti nalinteg. Babaen iti panagdas-al iti isu met laeng a pannakabalin, ti mannakabalin a Heneral dagiti buybuyot ti langit, tunggal pudno a soldado ti kruz ket mabalin nga umawat iti pigsa ken bileg a mangparmek kadagiti lapped a kasla dakkel unay a di maparmek.”—Ellen G. White, The Advent Review and Sabbath Herald, May 30, 1912.

**Salsaludsod a Pagiinnadalan:**

`Pagiinnadalan ti pannakabalin ti awis dagiti kapatadan ken ti tured a kasapulan tapno agsao inton dagiti dadduma ket saan nga agsao. Ania ti akem ti tured iti panangalagad iti pammatitayo? Kasano a maliklikantayo iti agbalin a naulpit kabayatan nga agtaktakdertayo iti adda a patpatientayo a nalinteg?`

`Ibingay idiay klaseyo dagiti sumagmamano nga ulidan ti pammati manipud iti iglesia wenno komonidadyo a nangsukog iti biag ken kababalinyo. Ania dagiti kababalin dagitoy a tattao a maikari a suroten?`

`Panunoten ken pagiinnadalan ti impluwensya ti media iti biagtayo. Kasano a maliklikantayo iti saan a nasayaat nga epektona kabayatan nga ar-aramaten dagiti agpaay iti naimbag a panggep?`

`Utoben nga ad-adda pay iti kinapakumbaba ni Josue a kas maysa a pangulo ken ti tarigagayna nga agian iti asideg ti santuario. Ania dagiti wagas a ti ulidanna ket agsao kenka?`