---
title:  Nabaliwan Babaen ti Panangut-utob
date:   20/11/2025
---

`Ti panangut-utob iti ulidan a biag dagiti dadakkel a banwar ti pammati ket nasken agpaay iti naespirituan nga idadakkeltayo. Kasta met, ti namimpinsan nga ulidantayo ket ni Jesu-Cristo—ti Biag ken Sursurona. Kasano nga iti panangisentrotayo iti imatangtayo iti biag ni Jesus ket balbaliwannatayo? Kitaen ti Hebreo 12:1, 2; 2 Corinto3:18.`

Ni Marco Iacoboni, maysa a neuroscientist idiay University of California, Los Angeles, ket sinukimatna ti trabaho dagiti mirror neurons. Dagitoy a babassit a cell circuits ket agtignayda kadagiti matudtudo nga aramidtayo—kas iti panagkatawa wenno panangarakop iti maysa a tao—ken no makakitatayo kadagiti dadduma a tattao a mangar-aramid kadagita. Ti aramid dagitoy a neurons ket pabassitenna ti nagdumaan iti panagkita ken panagaramid.

Ni Ellen G. White saritaenna ti kinapateg ti panangkitkita iti kababalin ni Jesus: “Iti panangkitkita ken Jesus ket magun-odtayo ti naranraniag ken ad-adu a matudtudo a panangkita iti Dios, ken babaen iti panangkitkita mabalbaliwantayo. Ti kinaimbag, panangayat kadagiti padatayo a tattao, ket agbalin a kadawyan a pagduyosantayo. Mapasayaattayo ti kababalin a kapadpada ti nadiosan a kababalin. Iti idadakkel a kas iti kaas-aspingna, padakkelentayo ti kabaelantayo a mangammo iti Dios. Umadu nga umadu a sumrektayo iti pannakikadua iti nailangitan a lubong, ken addaantayo iti agtultuloy nga idadakkel ti pannakabalin a makaawat iti nabaknang a pannakaammo ken sirib ti kinaagnanayon.”—Ellen G. White, Christ’s Object Lessons, p. 355.

`Basaen ti Roma 12:1, 2. Ania dagiti dua a proseso nga agtartrabaho nga addaan agsupadi a panggep iti biagtayo? Kasano a masiguradotayo nga ikkantayo ti lugar iti umiso?`

Iti mangsalaysay a kapitulo ti suratna iti Roma, ni apostol Pablo saritaenna ti maipapan kadagiti dua nga agsupadi a pwersa a mangpadpadas a mangsukog kadagiti biagtayo. Iti sabali a bangir, ti aglikmut a lubong, agraman dagiti nadumaduma nga impluwensyana, ket inaldaw a padpadasenna a piliten datayo iti bukodna a muli, nga agtrabaho isuna iti yaanamongtayo manipud iti ruar a pauneg.

Tapno masumra daytoy a trabaho, ti Espiritu Santo ket kabaelanna a balbaliwan datayo manipud iti uneg agingga iti ruar iti maysa a wagas nga umas-asping iti panagbaliw iti maysa nga abaleng nga agbalin a maysa a napintas a kulibangbang. Ngem tapno dayta a proseso ket mapasamak, masapul nga ikonsagrartayo dagiti bagbagitayo iti Dios ket dawatentayo Kenkuana nga itultuloyna ti naimbag nga aramid nga inrugina iti unegtayo (Fil. 1:6). Iti kamaudiananna, masapul a mangaramidtayo iti sipapanakem a pili, iti tunggal kanito, a magna iti Espiritu.