---
title:  "Dagiti Higante ti Pammati: Josue ken Caleb"
date:   15/11/2025
---

### Basaen Agpaay iti Adal ita a Lawas

Numeros 13:6, 30–32; Josue 14:6–14; Lucas 18:1–5; Josue 19:49–51; 2 Corinto3:18; Rom: 12:1, 2.

> <p>Paset a Maiyulo</p>
> “Lagipenyo dagiti mangipangulo cadacayo, isuda a nangipacaammo cadacayo ti sao ti Dios; ket tuladenyo ti pammatida, a panpanunutenyo no ania ti nagtungpalan ti panagbiagda” (Hebreo 13:7).

Tunggal nagannak ammona a dagiti annakna ket makasursuro babaen iti pagulidanan, saan kadi? Mano dagiti nagannak a nagdanag iti pannakakitada kadagiti annakda a mangsursurot kadagiti dakes a kababalinda imbes koma a dagiti naimbag? Aniaman pay ti idadtayo, masarakantayo a nalaklaka ti agaramid iti dakes ngem iti agaramid iti nalinteg. Dayta ket paset laeng ti kaipapanan ti natnag a tattao. “Ta ti ar-aramidec diac maawatan; ta ti saanco a pagayatan isu ti ar-aramidec; ket ti cagurac ar-aramidec pay” (Roma 7:15). Asino iti saan a makainaig dayta?

Manipud pannakayanak, dagiti tattao ket nasukogda babaen ti pannakabalin ti pagulidanan. Masursurotayo dagiti kapapatgan a bambanag iti biag, kas iti pannagna, panagsao, ken panangiyebkas kadagiti rikriknatayo, babaen iti panangtulad kadagidiay kaasitgan kadatayo. Kas nataengan, kasapulantayo pay laeng dagiti pagtuladan, ken, uray pay no saanda a naan-anaay, mabalintayo nga apresyaren ken tuladen dagidiay naespirituan a kababalin a nangaramid kadakuada nga higante iti pammati.

Ita a lawas, intayo kitaen iti naun-uneg a panangkita dagiti ulidan dagiti dua a higante ti pammati idiay libro ti Josue: da Caleb ken Josue. Ania iti namagbalin kadakuada a mabigbigbig idi panawenda ken namagbalin kadakuada a nangaramid iti maysa a kangrunaan a paset iti biag dagiti tattao ti Dios idi kapapatgan a panpanawen iti pakasaritaan ti Israel?

_*Adalen ti adal ita a lawas tapno maisagana agpaay ti Sabado, Noviembre 22._