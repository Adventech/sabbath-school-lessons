---
title:  Itedmo Kaniak Daytoy a Katurodan
date:   17/11/2025
---

`Basaen ti Josue 14:6–14; Numeros 14:24; Numeros 32:12; Deuteronomio 1:36; ken Lucas 6:45. Kasano iti panangiladawam iti kababalin da Caleb ken Josue? Ania iti kaipapanan iti naan-anay a panangsurot iti Apo?`

Ni Caleb ket saanna pulos a nalipatan ti kari nga inted ti Apo kenkuana babaen ken Moises: nga isu sumrek iti daga a nagnagnaan dagiti saksakana (Numeros 14:24). Kalpasan iti uppat a pulo a tawtawen, tudtudoenna ti bukodna a padamag maipapan iti daga a “sao cas adda idi iti pusoc” (Josue 14:7). Ti padamagna ket naibatay iti kombiksionna nga, iti panangibagnos ken tulong ti Dios, ti Israel ket mabalinna a parmeken ti daga.

Maisupadi iti padamag dagiti dadduma a sangapulo a nagsimisim, nga isu a nangguyogoy iti buteng kadagiti Israelitas, ni Caleb ket impaduyakyakna ti maysa a naimpusoan a talek ken pannakaitalaga iti kari ti Apo. Ti pagsasao ti Hebreo, a ti litiral a kayatna a saoen “ngem siac sinurotco a naimbag ni Jehova a Diosco” (Josue 14:8), ket nalabit a maysa nga ababa a langa ti maysa nga at-atiddog a pagsasao: “Ti pusok ket naan-anay a sumursurot iti Apo,” wenno “Pinunnok ti pusok tapno magna iti likudan/kalpasan ti Apo.” Maisupadi kadagiti dadduma a nagna a sumurot kadagiti ganggannaet a didios ken dida sinurot a naan-anay ti Apo, ti puso ni Caleb ket naan-anay a naitalaga iti Apo.

Isu met laeng a pannakaiyebkas ti naulit a namindua iti ud-udina, mangipagpaganetget iti kinamatalek ni Caleb (Josue 14:9, 14). Ti bukodna a pannakaipakita ket maiyannatop iti nagnaganen ti Apo a Mismo a “naiduma nga espiritu” (Numeros 14:24) a nangilasin ken Caleb manipud kadagiti dadduma a sangapulo a nagsimisim. Uray pay iti idad a 85, intuloyna iti nagbalin a maysa a pagulidanan iti mabalin a magun-od ti Apo babaen kadagiti tattao a ti pusoda ket naan-anay a naitalaga Kenkuana ken iti trabahona.

Ni Caleb ket naawatanna a ti teritorio a tagikuaen ti tunggal tribu iti ud-udina ket direkta a maiyataday iti kadakkel ti panangtuntonda kadagiti karkari ti Apo ken no kasanot’ kaadu ti daga a kayatda a pagnaen babaen ti pammati. Dagiti karkari ti Dios ket saan nga agbukbukod a matungpal, iti kaipapanan a matungpalda aniaman iti pagayatantayo. No di ketdi, sapulenda ti pammati a napakuyogan iti napinget a panagtignay. Ti balikas ti Hebreo nga ’ulay, “nalabit” (Josue 14:12), ket mabalinna nga iyebkas ti buteng ken panagduadua, ngem kadawyan nga ipakpakitana ti namnama ken ti panangpadpadaan a ti maysa a banag a nasayaat ket mapasamak (Genesis 16:2; Numeros 22:6, 11; Numeros 23:3).

`Ania dagiti kompromiso, “bassit” a kompromiso, a dagita dagiti bambanag a makalapped kadatayo iti naan-anay a panangsurot iti Apo?`