---
title:  Komento Dagiti Mannursuro
date:   21/11/2025
---

### Paset I: Pakabuklan

**Kangrunaan a Teksto:** Hebreo 13:7

**Sentro ti Adal:** Numeros 13:30–32; Josue 14:6–14; Lucas 18:1–5; Josue 19:49–51; 2 Corinto 3:18; Roma 12:1, 2

Da Josue ken Caleb ket addaanda iti nakaro a biag. Ginastarda dagiti immuna a tawtawen ti biagda a kas ad-adipen idiay Egipto. Iti panangrugi ti panagbaroda, nasaksianda dagiti nabileg nga ar-aramid ti Dios idiay Exodo. Idi katengngaan ti idadda, nagdakiwasda idiay let-ang agraman ti daksanggasat a kaputotan, nga isu a nangpadas a mangpapatay kadakuada idi nagtakderda a nangbusor iti panagduaduada. Kamaudiananna, iti tawtawen ti kinataengda, binallassiwda ti Karayan Jordan tapno tagikuaenda ti daga. Ti biagda ket sinaklawda dagiti paspasamak a naistoria kadagiti umuna a lima a libro (Pentateuch), malaksid ti Genesis. Dagitoy a kapkapadasan ken paspasamak ket sinukogda ti kababalin dagitoy naisalsalumina a lallaki ti Dios. Limmasatda iti pannakaad-adipen ken wayawaya, uppapay ken namnama, ken pannakataktak ken pannakatungpal.

Daytoy a lawas, addaantayo iti gundaway a mangutob iti naespirituan a balligi da Josue ken Caleb. Dua a mangikeddeng a kankanito ti mangiladawan iti pammati ken pannakaitalagada. Ti umuna ket masarakan iti panagsubli dagiti 12 a nagsimisim idi a da Josue ken Caleb ket pinadasda a pabilgen ti immuna a kaputotan tapno agtuloyda ken tagikuaenda ti daga, iti laksid dagiti pangam-ames nga impakita dagiti Cananeos (Numeros 13:30–33; Numeros 14:5–10). Kalpasan iti uppat a pulo a tawtawen, iti maikadua a pakasaritaan, da Josue ken Caleb ket pinilida ti daga nga agpaay a tawidda. Ti saan a gagangay a paset ti pilida (Josue 14:6–15) ket ipakitana no apay a namarkaanda idiay istoria ti Biblia a kas pagulidanan ti pammati, bileg, pannakaitalaga, ken panagibtor. Ti ipatawidda ket agtalinaed ita nga aldaw, ken maguyugoyna ti agdama a kaputotan tapno agtalek iti Dios kadagiti karirigatan a kasasaad.

### Paset II: Komentaryo

**Ti Panangkita ti Pammati (Numeros 13:25–14:10)**

Idiay Numeros 13:25–14:10, amin dagiti 12 a nagsimisim ket nagnunumoanda iti nadalus a kinapudno ti padamagna. Ti daga ket nataba unay. Ti bunga nga inyawidda ket pammaneknek a ti daga ket “maysa a daga a pagayusan ti gatas ken diro,” maysa a pagsasao idiay nagkauna nga Asideg a Daya (Near East) nga iladladawanna ti nawadwad a taraon (kitaen ti Numeros 13:27). Daytoy a pannakaisao ket saan a nairanrana, agsipud ta isu met laeng a pagsasao ti agparang idiay sasao ti Dios maipapan iti Canaan ken Moises ken kadagiti tattao (Exodo 3:8; Levitico 20:24). Pudno unay, ti daga ket naisalsalumina unay. Ti Dios ket husto. Isuda amin nagnunumoanda ti kabaelan ti buyot dagiti Cananeos, inladawanda ida a kas napigsa ken agbibiagda iti dakkel, nasarikedkedan a ciciudad (Numeros 13:28). Agingga iti daytoy a ponto, da Josue ken Caleb ket naulimekda, ta saanda a mailibak iti nakitada.

Ti saan a panagtutonos ket nangrugi iti panangipatarus kadagitoy a kinapudno. Ti kaaduan dinagdagupda: “ ‘Ditayto mabalin ti sumang-at a bumusor cadagiti tattao: ta isuda napigpigsada ngem datayo. . . . Ti daga a napanmi sinimisiman, isu ti daga a manglamut cadagiti agnaed kencuana. . . . ket cayariganmi idi ti cas la dudon ti panangipagarupmi, ket casta idi ti caarigmi iti imatangda’ ” (Numeros 13:31–33). Iti nalidem a panangtingitingda, dagiti sangapulo a nagsimisim ket binallikogda pay dagiti kinapudno babaen iti panangpasingkedda a ti daga “ ‘manglamut cadagiti agnaed kencuana.’ ” Gapuna, sinupiatda dagiti mismo a bagbagida ken ti kinapaypayso a ti daga ket pudno unay nga isaruana dagiti nasnacionna (Levitico 18:26–29), saan a manglamut kadakuada. Ti panangipatarus ti basbassit (Caleb ken Josue) ket namimpinsan a naiduma.

Ni Ellen G. White nalawag unay nga iladawanna ti bunga ti padamag dagiti sangapulo a nagsimisim iti kongregasyon: “Ti panagduaduada ket nangted iti maysa a nalidem nga anniniwan iti ngatoen ti kongregasyon, ket iti nabileg a pannakabalin ti Dios a masansan unay a naipaduyakyak iti biang ti napili a nacion ket nalipatan. Dagiti tattao ket dida naguray a mangutob; dida inrason nga Isu a nangiyeg kadakuada iti dayta a lugar ket sigurado nga itedna kadakuada ti daga; dida pinanunot no kasano a nakakaskasdaaw unay ti panangwayawaya ti Dios kadakuada manipud kadagiti mamarparigat kadakuada, nangaramid iti dalan idiay baybay ken dinadaelna dagiti kumamkamat a buybuyot ni Faraon. Saanda nga inraman ti Dios, ket nagtignayda a kas man la masapul nga agdas-alda laeng iti pannakabalin dagiti ig-igam.”— Patriarchs and Prophets, p. 388.

Iti kasungani iti kinatakrot ken kinaawan pammati dagiti sangapulo a nagsimisim, ni Caleb impapilitna: “ ‘Ala sumang-attayo ita ket isu tagicuaentayo coma, ta isu mabalintayo unay a parmeken’ ” (Numeros 13:30). Iti pannakitunos iti daytoy nasayaat a balakad, ni Josue, pinigisna ti pagan-anayna iti pannakauppapay, pinasingkedanna manen nga awan iti gapu nga agbutengda no ti Apo iti adda iti dasigda (Numeros 14:8–10). Iti direkta a panangsupring iti awanan pammati a padamag maipapan ti daga, ni Josue pinasingkedanna a dagiti agnanaed iti daga ket agbalinto a taraon iti Israel, saan nga iti kabaliktadna (Numeros 14:9).

**Dagiti Husto a Pili**

No ti biag ket naaramid kadagiti pili, dagiti pili ket iparangarangda met ti kababalintayo ken ilawlawagda ti masakbayantayo ken ti ipatawidtayo. Iti pagpatinggaan ti biag da Josue ken Caleb, inaramidda dagiti saan a gagangay a pangngeddeng maipapan iti lugar a pagretayranda. Dagitoy a pili ket ipakitada a ti tiempo ket saanna a binaliwan ti namimpinsan a pannakaitalagada iti plano ti Dios ket iti dayta nagbiagda a mangipadayag iti Dios, saan a dagiti bagbagida.

**Bantay Hebron**

Ni Caleb dinawatna ti pammalubos ni Josue a tawidenna ti Bantay Hebron (Josue 14:12a). Ngem apay a Hebron? Pudno, ti lugar ket addaan iti kaipapanan a naibatay iti pakasaritaan. Ti lugar ket pagaammo pay a kas Kiriatharbe ken maysa kadagiti kauunaan a rehiyon a nagnanaedan a naibaga idiay Biblia (Genesis 23:1, 2). Mainayon pay, ni Abraham a mismo ket nagnaed idiay ken naiponpon a kaduana ni Isaac iti dayta a rehiyon (Genesis 25:9, 10; Genesis 35:27–29). Nupay kasta, saan a daytoy iti gapu iti panangpili ni Caleb. Agsipud ta ni Caleb ket 85 nan, mabalinna koma a kumita iti maysa a lugar a nalaka a pagyanan. Ngem saan met a dayta iti gapu, agsipud ta dawdawatenna iti maysa a bantay. Awan a pulos iti mangaramid iti bumasa a mamati a ti Bantay Hebron ket maysa a naimbag a lugar a pagretayran, nga addaan kadagiti gundaway a pagmulaan, mangnibinibi a patpatakder, wenno nasayaat a kinatalged.

Ni Caleb a mismo ket nalawag unay nga impakdaarna ti gapu iti panangpilina: “ ‘Ta sica nangegmo iti daydi nga aldaw no casano ti caadda dagidi Anaceos idiay, ken dagiti il-ili a dadackel ken nasarikedkedan’ ” (Josue 14:12). Kinayatna ti kamang dagiti higante! Maysa kadagiti pagaammo unay nga Anaceo ket ni Goliat manipud Gat, ti kakaisuna a lugar iti dayta a daga nga ayan pay laeng dagitoy a nabatbati a tattao (Josue 11:22). Ni Goliath ket 9.5 pie (2.9 metro) ti katayagna. Ni Caleb kayatna a parmeken ti maysa kadagiti makakarit a disso ti daga. Ngem apay koma a ni Caleb, iti idad a 85, ket agtarigagay a mang-abak iti kasta a maysa lugar? Dagiti amin a tawtawen nanipud pay Kadesh Barnea ket saanna a pinunas ti pammatina wenno ti wagasna a makakita kadagiti kinapudno manipud iti panangkita ti pammati. Kasta met laeng, ti kiddawna ket addaan kadagiti tallo a panggep: tapno papigsaenna ti pammati daytoy baro a kaputotan, tapno paneknekanna a ti kaputotanna ket biddut, ken tapno itandudona ti nagan ti Dios. Ti maysa a lakay a tao a nagtalek iti pannakabalin ti Dios ket mabalinna nga abaken iti nagbutbutngan iti maysa a sibubukel a nacion.

**Ti Tawid ni Josue**

Kasta met, ti pili ni Josue ket saan nga gapu iti personal a ganansya. Agpadpada a da Josue ken Caleb ket impaduyakyakda ti pudno a kababagas ti panagipangulo: tapno agserbi kadagiti sabsabali imbes nga iti bagbagida. Nupay bassit ti naibaga maipapan ken Caleb, ti turong ni Josue—manipud iti panagbalinna a katulongan ni Moises (Josue 1:1) agingga iti panagbalinna a maysa a babaunen ni Yahweh (Josue 24:29)—ket diretso. Nupay kasta, kasano iti panangpasayaat ni Josue iti kababalinna a kas maysa a pangulo?

Umuna, ni Josue ket nasursuroan iti sidong ti anniniwan ti maysa a dakkel a pangulo. Iti amin a panagparang ni Josue kadagiti lima a libro (Pentateuch), isu ket adda iti babaen ti panangituray ni Moises. Kas pangarigan, idiay Exodo 17:8–13, ti balligi ni Josue idiay paggugubatan ket nagdas-al iti panangingato ni Moises iti sarukodna. Idiay Exodo 32:17, 18, ni Josue ket nakita a sumursurot ken Moises idiay toktok ti bantay. Kas maysa a nalawag a panangiturayna ken Josue, ni Moises binaliwanna ti naganna (Numeros 13:16).

Naubing pay laeng (naar), ni Josue ket napili a sumurot ken Moises (Exodo 33:11), ken iti amin tiempo ti panagtaengna, isu ket nasinged unay a naisilpu kenkuana. Maikadua, iti laksid ti nakurang a kapadasanna, isu ket pinili ti Dios agsipud ta isu ket naespirituan a tao (Numeros 27:18). Kas bungana, ti biagna ket saan a naiduron gapu iti aniaman a naidagaan a panggep agpaay iti pagimbagan ti bukodna a bagi wenno napersonalan a pakapnekan. Iti pannakakitana kadagiti bambanag manipud iti maysa a naespirituan a panangkita, ni Josue nagbiag agpaay iti dayag ti Dios, nga impangpangrunana ti napudpudno a napateg. Kamaudiananna, ni Josue nakasursuro manipud kadagiti bukodna a kamali. Kalpasan ti ipapatay ni Moises, ni Josue ket pangulo pay laeng nga agsansanay. Daytoy a kapanunotan ket mapaneknekan idiay pakasaritaan ti Ai (Josue 7) ken ti pasamak kadagiti Gabaonitas (Josue 9). Kinaagpaysoanna, ti panagsursuro iti panangipangulo ket maysa a tungpal biag a panagpagpagna a panagsanay, panagdakkel, ken pannakabalbaliw.

Ti biag dagitoy dua a naespirituan nga higante, da Josue ken Caleb, ket isuronatayo kadagiti lima a napapateg nga ad-adal. Umuna, dagiti kinapudno ti biag ket basbassit ti pategda ngem no kasano iti panangkita kadakuada. Iti maysa a natnag a lubong, dagiti kinapudno ket masansan a nagurdo, ngem ti nadiosan a paltiing ket mangipaay kadagiti umiso nga anteojos tapno makita ida iti pudno a kasasaadda, ken aglabas, a panangkita. Maikadua, ti pammati ket saanna a di ikankano dagiti kinapudno; ipaayna laeng iti maysa a naiduma a wagas ti pannakaawat. Maikatlo, imbes nga agdayamudom, naayabantayo nga agtalek ken isuko dagiti bagbagitayo kadagiti plano ti Dios, nga isu a kankanayon latta a nasaysayaat ngem dagiti planotayo. Maikapat, dagiti bendicion ket umay kadagidiay sibubukel nga agtaeng iti Apo. Iti naespirituan a gunglo, adu dagiti tattao a masarakanda ti pammatida nga agdiwerdiwer bayat ti panaglabas ti panawen, kabayatan a mapukawda ti “immuna nga ayatda” (Apocalipsis 2:4). Nupay kasta, iti kasta a pannakapukaw ti ayat ken pammati ket saan a kasta iti kasasaad da Josue ken Caleb, nga isu a pinagtalinaedda ti pammati ken pannakaitalagada iti plano ti Dios iti amin a panagbiagda. Kamaudiananna, ti biag iti amin a rukodna ket mapagbiagan koma kas maiyannatop kadagiti plano nga impasdek ti Dios, saan a naguyugoy babaen ti inaagum ken naimbubukodan a plano. Ti biag da Josue ken Caleb ket impaduyakyakda dagiti sasao ni Pablo, idiay 1 Corinto 10:31: “Gapuna, uray mangancayo, uray uminumcayo, wenno uray ania nga aramidenyo, aramidenyo amin a maipaay iti dayaw ti Dios.”

### Paset III: Panangipakat iti Biag

**Ania iti Panagkitam?**

No dagiti tattao ket maaddaan iti gundaway nga agtayab babaen ti maysa nga eroplano wenno umuli iti maysa a nangato a bantay tapno makitada ti maysa a ciudad manipud ngato, mabigbigda no kasano iti kabassit ti panagparang dagiti patakder manipud iti adayu. Nupay kasta, inton magnada iti isu met laeng nga ili, mabigbigda no kasano iti kababassitda no maidiligda kadagitoy a patpatakder? Ania ti nagbaliw? Ti laeng panangkita, ti ayanda iti panangkitada kadagiti bambanag.

No maipasango kadagiti karit ti biag, mabalin a makitatayo ida manipud iti panangkita iti panagduadua wenno pammati. Kas kinuna ti maysa a tao iti naminsan: “Ti panagduadua makitana dagiti lapped. Ti pammati makitana ti dalan! Ti panagduadua makitana ti kasipngetan a rabii, ti pammati makitana ti aldaw! Ti panagduadua kabutengna iti umaddang. Ti pammati tumayab iti nangato! Ti panagduadua saludsodenna, ‘Asino ti mamati?’ Ti pammati sumungbat, ‘Siak!’ ” —Paul Lee Tan, Encyclopedia of 7700 Illustrations (Garland, TX: Bible Communications, 1996), p. 404.

Utoben dagiti sumaganad nga is-istoria ken panunoten ti akem ti panagduadua ken pammati kadakuada:

1. Ni Abraham, iti 100, ket nagtalek iti kari ti Dios nga adu a kapkaputotan (Genesis 15:1–6; Genesis 17: 1–7; Genesis 21:1–7).
2. Ni Eliseo nagkararag a malukatan koma dagiti mata ti adipenna tapno makitana ti buyot ti Dios a nanglikmut kadakuada (2 Ar-ari 6:17).
3. Ni Jesus ilawlawagna kadagiti adalanna a, babaen ti bulsek a lalaki, dagiti ar-aramid ti Dios ket maiparangarangda (Juan 9:1–7).
4. Ni Pablo, ti balud, ket agpakaasi ken Ari Agrippa ken dagiti tattao nga agdengdengngeg kenkuana nga agbalinda koma a kas kenkuana (Aramid 26:28, 29).
5. Utobem dagiti nasaem ken makakarit a kinapaypayso iti istoria ti bukodmo a biag. Kasano a ti panangkitkitam kadagitoy a bambanag manipud iti panangkita ti pammati ket makaited kenka iti pammabileg ken resolusyon a mangsango kadakuada?