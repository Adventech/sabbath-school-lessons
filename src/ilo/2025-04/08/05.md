---
title:  Napakumbaba a Banwar
date:   19/11/2025
---

Dagiti atiddog a listaan dagiti nagan ti lugar, a nangbukel kadagiti pagilasinan dagiti beddeng dagiti teritorio a naituding kadagiti tribu ti Israel, ket rinugian ken lineppas ti damag maipapan iti pannakailatang ti daga kadagiti dua a banwar, da Caleb ken Josue, dagiti immuna a nagsimisim. Ni Caleb ti immuna nga inawatna ti tawidna, kabayatan a naud-udi nga inawat ni Josue ti tawidna. Agingga iti daytoy a punto, inted ni Josue ti daga kadagiti tribu ti Israel; ita a tiempo dagiti tattao ti Israel ket itedda ken Josue ti tawidna.

`Basaen ti Josue 19:49–51. Ania dagiti ipakpakita ti kinapudno a ti dakkel a pangulo ti Israel nga isu a nangbingbingay iti daga ket awatenna ti tawidna a maud-udi?`

Ti ciudad a naawat ni Josue ket Timnath-serah, maysa a nagan a buklen dagiti dua a sasao. Ti umuna, Timnath, ket naggapu iti maysa a verbo a (manah) a ti kaipapananna ket tapno agbilang wenno tapno mangituding, ken kayatna a saoen ket apag wenno teritorio. Ti maikadua a sao ket mabalin a naggapu iti maysa a verbo ti Hebreo a (serach), ket kaipapanan dayta ti sobra wenno nabatbati (idilig iti Exodo 26:12). Ti nagan ti ciudad ni Josue ket mabalin a maipatarus a kas nabatbati nga apag wenno nabati a teritorio.

Ti nagan ti ciudad a pinili ni Josue manipud iti adda a nabatbati ket paneknekanna ti natan-ok a kababalin ti maikadua a pangulo ti Israel. Umuna iti amin, isu ket naguray agingga nga amin a tattao ket inawatda ti apagda. Kalpasanna, ni Josue ket dina pinili ti maysa kadagiti adu ti tattaona a teritorio ti daga wenno ti makapangayangay unay a ciciudad a kas tawidna, no di ket maysa a nababa a ciudad, wenno nalabit dagiti narba, tapno bangunen manen a nabuyogan iti nabannog a trabaho (idilig iti Josue 19:50).

Mainayon pay, ti Timnath-serah ket masarakan iti asideg ti Shiloh, iti arubayan ti santuario, nga isu a mangipakita no ayan dagiti ipangpangruna ni Josue ken no ayanna ti nakaisinggalotan ti pusona. Sigurado unay, kalpasan a ti kabarbaro a nayanak a nacion ti Israel ket naiturong iti Naikari a Daga, ken, iti tulong ti Dios, naipatalged ti tawid iti tunggal tribu ken pamilya, saan koma a nasupiat no kiniddaw ni Josue iti ad-adda a naim-imbag a tawid. Nupay kasta, ni Josue ket mapneken nga agbiag iti simpli a biag nga addaan iti panangisentro iti kapapatgan, nga iti dayta ket nagbiaganna ti kararag nga inyebkas ni David iti ud-udina: “Maysa a banag ti dinawatco ken Jehova, isu a birokecto; ti panagtaengco coma iti balay ni Jehova iti dagup dagiti al-aldaw ti biagco, tapno agbuybuyaac iti sayaat ni Jehova, ken imutectecac iti uneg ti templona” (Salmo 27:4).

`Ania dagiti ad-adal a mabalin a maadawmo agpaay iti bagim maipapan iti kababalin ni Josue? Kasano iti panangipakatmo iti dayta iti bagim ita?`