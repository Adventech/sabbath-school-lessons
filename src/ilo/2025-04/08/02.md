---
title:  Kinamatalek
date:   16/11/2025
---

`Basaen ti Genesis 36:15; Numeros 13:6, 30–32; ken Josue 14:6, 14. Asino ni Caleb? Ania ti lugarna kadagiti tattao ti Israel?`

Ti nagan a Caleb ket naggapu iti sao ti Hebreo a keleb, “aso,” a kankanayon nga agparang idiay Daan a Testamento iti saan a nasayaat a lawag. Nupay kasta, ti keleb ket naaramat kadagiti sursurat ken himhimno iti ruar ti Biblia a mangiyebkas iti bileg, kinatibker, ken kinamatalek iti maysa nga adipen iti apona a lalaki/babai. Iti daytoy a kasasaad, ni Caleb ket matalek iti naganna, nga impaduyakyakna iti amin a biagna iti di nagkupas a kinapudnona iti Apona.

`Ania ti ibaga daytoy maipapan ken Caleb, nga isu ket siaanamong a mangisao iti panunotna uray pay no ti kaaduan kadagiti nagsimisim ket namimpinsan a naiduma ti kapanunotanda, ken dagiti tattao ti Israel ket inam-amesda isuna iti patay? Kitaen ti Numeros 14:6–10, 21–25; Numeros 26:65; Numeros 32:12.`

Kitaen dagitoy napateg a pangpangulo dagiti Israelita, kagiddan da Josue ken Caleb: Shammua, Shaphat, Igal, Palti, Gaddiel, Gaddi, Ammiel, Sethur, Nahbi, ken Geuel. Dagitoy kadi a nagnagan ket pagaammo unay?

Nalabit a saan.

Apay? Agsipud ta dagitoy ket nagnagan dagiti sangapulo a nagsimisim nga imbaun ni Moises a mangkita iti daga a Canaan. Nalipatanen ida agsipud ta dagiti nagnaganda ket saan a maikari a laglagipen. Ti damag nga inyegda ket impakitada a ti Naikari a Daga ket di mabalin a parmeken. Nakitada dagiti bagbagida a kas dudon no maidilig kadagiti higante nga agnanaed kadagiti sumagmamano a paset dayta a daga, ken dagiti puspusoda ket nalunag iti buteng kadagiti “di maduprak” a pader dagiti nasarikedkedan a ciciudad idiay Canaan.

Ni Caleb, kas in-nauna kadagiti dua a nagsimisim a nangyeg iti nasayaat a damag, ket innalana ti panangidaulo iti panangiparang iti sabali a posibilidad: ti kababalin ti pammati. Isu ket siaanamung nga agsao iti ammona nga umiso, iti laksid ti supiat, uray pay iti sangoanan ti posible nga ipapatay: “Ngem amin a gimong cayatda nga uburen ida iti batbato” (Numeros 14:10).

`Ania iti aramidem no kaaduan kadagiti tattao iti likmutmo ket kas la addaanda iti naiduma a kapanunotan, maysa a maisupadi iti kauunggan a kombiksionmo?`