### Maikadua a Gundaway: Ti Libro ni Josue

Ti libro ti Josue ket tanda ti panagsukat iti pangulo manipud ken Moises a napan ken Josue. Dayta ket mangrugi iti istoria ti Israel a sumsumrek iti Naikari a Daga ken agpatingga kadakuada a nakasimpa iti dayta a daga.

Pudno unay, ni Josue, ket addaan iti narigat nga aramid a suroten. Dayta ket, ituloyna no sadino iti nagpatinggaan ni Moises (Moises!). Ngem dayta a karit ket isu laeng ti rugi. Ni Josue ket aramidenna ti saan a pulos nga inaramid ni Moises: kalpasan ti 40 a tawtawen idiay let-ang, alaenna ti nacion iti ballassiw ti Jordan ken mapan Canaan, segun iti kari nga inaramid ti Dios kadagiti amma napalabas iti adu a tawtawen.

“Ni Moises nga adipenco natayen: tumacderca ngarud ita, ket ballasiwem daytoy Jordan, sica ken isu-amin daytoy nga umili, iti daga isu nga itedco cadacuada, cadagiti met laeng annac ti Israel” (Josue 1:2).

Ti tulbek ti sibubukel nga istoria ket masarakan ditoy, kadagiti sasao ti Apo ken Josue: sumrekda “iti daga isu nga itedco [YHVH] cadacuada.”

Wen, saan nga agmaymaysa ni Josue a mangaramid dayta, no di ket babaen laeng iti pannakabalin ken panangibagnos ti Apo, a nangiyeg koma kadagiti tao iti daytoy a daga iti maysa a kaputotan a nasapsapa no nagtulnogda iti pasetda iti tulag. Daksanggasat, saanda nga inaramid dayta, ket iti kasta, inawatda dagiti supapak dagiti ar-aramidda.

Ti kinapudno ket, sakbay ti 40 a tawtawen, ti Israel ket sinangona ti saan a nasayaat a sikigan ti tulag. Gapu iti yaalsa a maibusor iti Dios, amin a kaputotan dagiti nataengan a nakapadas kadagiti datdatlag ken pagsidsiddaawan ti Exodo, iti laksid da Caleb ken Josue, ket natayda idiay let-ang. Uppat kadagiti lima a libro ni Moises ket dakamatenda no ania iti napasamak kadakuada kabayatan a nagalla-allada idiay let-ang iti dayta a panawen. Itan, iti sidong ti panangipangulo ni Josue, ti maikadua a kaputotan ket nakasagana a mangala kadagiti karit a panangtagikua iti daga.

“Ket ni Moises inayabanna ni Josue, ket kinunana kencuana iti imatang ti amin nga Israel, Pumigsaca, ken umingelca a naimbag: ta sica makicuyogcanto itoy nga ili, iti daga a ni Jehova insapatana cadagiti ammada nga ited cadacuada; ket pagtawidemto ida iti dayta a daga. Ket ni Jehova isu ti mapan iti sangoanam: isu ti cumuyogto kenca, isu dinto agcurang kenca, wenno di-met agliway kenca: dica agbuteng, wenno agcullayaw” (Deuteronomio 31:7, 8).

Dagiti karkari ti Dios a naited kadagiti patriarka ken ni Moises ket ngannganidan matungpal. Adda iti rikna ti namnama ken ragsak, maysa a baro a panangrugi kadagiti tattao a nabayag nga awanan pagtaengan ken napaidaman kadagiti sanikua. Ti Dios ket matalek iti panangwayawaya kadakuada manipud iti pannakaadipen, ken sigurado a mapagtalkan Isuna a mangtungpal kadagiti karkarina maipapan ti daga.

“Ti kangrunaan a panggep ti libro a Josue ket tapno mangiladawan iti iseserrek ti Israel iti daga a naikari, ti pannakaparmek ti daga, ken ti pannakabingbingayna kadagiti tribu. Daytoy a panggep ti nakaibatayan ti mensahe ti libro, nga isu iti kinamatalek ti Dios iti panangtungpalna iti naikari a daga a naited ken Abraham. Ti libro ipaganetgetna ti kinamatalek ti Dios kadagiti karkarina iti tulag (Josue 21:43–45).”—Andrews Bible Commentary (Andrews University Press, 2020), p. 365.

Intayo takuaten a sangsangkatunos a, nupay ti libro ni Josue ket naisurat iti nasurok a tallo ribu a tawtawen ti napalabas, ti lubong a pagbibiagantayo ita nga aldaw ket saan unay a naiduma iti lubong ni Josue kadagiti naespirituan a karitna. Nalabit a sangoentayo dagiti karit a naiduma ti kababalinda, ngem nupay kasta kaskasdi nga adda dagiti karit, nangruna iti naespirituan, a mangam-ames iti talgedtayo, ti pammatitayo, ken ti pannakatungpal ti misyon nga intalek ti Dios kadagiti tattaona. Ti ulidan ni Josue ket sigurado a mangguyugoy kadatayo a mangtunton kadagiti karkari ti Dios agpaay iti panawentayo ken tapno agballigi babaen ti pannakabalinna, a kas iti inaramidna.

_Ni Barna Magyarosi ket agdama nga executive secretary ti Inter-European Division ken mangimatmaton iti Biblical Research Committee ti dibisyon. Inrugina ti serbisyona iti iglesia a kas maysa a pastor ken direktor ti departamento iti South Transylvania Conference, Romania, ken nagtuloy a kas mannursuro ti teologo ken presidente ti Adventus University, Romania._