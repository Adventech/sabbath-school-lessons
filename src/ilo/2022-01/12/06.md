---
title:  Agyamantayo Koma
date:   17/03/2022
---

Ti Hebreo dagdagupenna daytoy a segkay babaen iti panangipakitana a ti maiyataday a sungbat ken Apo Dios kadagiti amin a nakaskasdaaw a banbanag a naaramidanna nga agpaay kadatayo ket iti panangipakita iti panagyaman babaen iti panangipaay Kenkuana iti maysa a maiyataday a kita ti panagdaydayaw.

`Pagdiligen ti Hebreo 12:28 ken Hebreo 13:15, 16. Kasano iti panangi-paaytayo ken Apo Dios iti maawat a panagdaydayaw?`

Iti sistema ti daan a tulag, ti panagdaton kadagiti ananimal ket wagas idi dagiti tattao a panangipakita iti panagbabawi ken panagyaman, ngem dagitoy a datdaton ket maysa laeng a pakakitaan iti panagyaman ken panagbabawi iti puso ti agdaydayaw. Gapuna, nalawag ti panangaramid ti Dios kadagiti Salmos ken babaen kadagiti mammadto a ti napaypayso a makaay-ayo Kenkuana ket saan a dagiti dara dagiti ananimal no di ket ti panagyaman, naimbag nga ar-aramid, ken ti kinalinteg dagiti agdaydayaw (Sal. 50.7-23, Isa. 1:11-17).

Gapuna, ni Pablo ket awisennatayo nga agdaydayaw iti Dios idiay nailangitan a santuario babaen iti panangipaay kadagiti datdaton a panagdaydayaw, panagipudno, panagyaman, ken naimbag nga ar-aramid, nga isu iti pudno a panagdaydayaw a mangparagsak Kenkuana. Ipaaytayo dagitoy a datdaton ditoy daga, ngem maawatda a kas makaay-ayo iti Dios idiay langit. Daytoy a pamagbaga ket saklawenna amin dagiti ayab nga inaramid ti nagsurat iti isuamin a surat nga agpaay iti panangipudno iti nagan ni Jesus (Heb. 3:1; Heb. 4:14; Heb. 10:23) ken dagiti pamagbaga ni Jesus nga agtultuloytayo nga agaramid kadagiti naimbag nga ar-aramid (Heb. 6:10-12; Heb. 13:1, 2, 16).

Ti awis ni Pablo iti agdengdengngeg nga "agdaydayawtayo iti Dios a macaay-ayo kencuana" (Heb. 12:28) ket ipakpakitana a dagiti mamati ket napudpudnon ita a napadianda a nacion a naan-anay ken napagsanto babaen iti daton ni Jesus (Heb. 10:10-14, 19-23). Daytoy ket tungpalenna ti sigud a panggep ti Dios nga agpaay iti Israel, nga agbalinda a maysa a napadian a nacion nga isu a babaen dayta ket mahalinan ti Dios nga iwaragawag ti naimbag a damag ti pannakaisalakan iti lubong (Exo. 19:4-6; 1 Ped. 2:9, 10; Apo. 1:6; Apo. 5:70).

Ti Hebreo 13:1-6 ket iladawanna iti napraktikalan a balbalikas ti kayat a saoen ti agaramid iti naimbag ken panangibingay iti adda kadatayo. Dayta ket kayatna a saoen iti panangipakita iti nainkakabsatan nga ayat, kas latta iti panangipakita ni Jesus iti nainkakabsatan nga ayat kadatayo (Heb. 2:11, 12). Kayatna a saoen nga agbalin a managpadagus, sarungkaran dagidiay nga adda idiay pagbaludan wenno dagiti maparparigat (Heb. 13:3), ken ti panangtukiad iti pannakikamalala ken kinaagum.

`Apay a napateg a kitaen dagiti naimbag nga ar-aramid ken panangibingay iti adda kadatayo a kas paset iti panagdaydayawtayo iti Dios? Kasta met, ania dagiti napaypayso unay a wagas a dagiti naespirituan a datdatontayo iti Dios ket mabalin a madadael (Isa. 1:11-17)?`