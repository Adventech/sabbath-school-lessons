---
title:  Panangawat iti Maysa a Di-magaraw a Pagarian
date:   12/03/2022
---

### Basaen Agpaay ti Adal ita a Lawas
Heb. 12:18-29: Exo. 32:32; Dan. 7:9, 10, 13-22; Hag. 2:6-9, 20–22; Sal. 15:5; Sal. 16:8; Heb. 13:15, 16.

> <p>Paset a Mayulo</p>
> "Gapuna idinto nga awatentayo ti maysa a pagarian a saan a mabalin a garawen, agyamantayo coma, ket gapu itoy ag- daydayawtayo iti Dios a maca ay-ayo kencuana, a buyugen ti panagraem ken buteng” (Hebreo 12:28).

Ti Hebreo 12:18-29, ti teksto ita a lawas, ket isu iti pakadagdagupan iti daytoy a surat, ken dagdagupenna iti kangrunaan a pakaseknanna babaen iti panangulitna iti kapanunotan nga isu a nangruggianna: ti Dios nagsao kadatayo iti persona ti Anakna, ket masapul a naannad iti panangipangagtayo Kenkuana (Heb :1, 2: Heb. 12:25). Ti pannakailadawan ni Jesus iti Hebreo 12:22-24 ilawlawagna dagiti inserrek ti surat maipapan Kenkuana: ni Jesus ket Isu ti Mangibabaet iti baro a tulag, ket ti darana ti mangipaay iti pannakaisalakan dagiti mamati. Ti napadian ken naarian a panagministrona nga agpaay iti biangtayo ket maysa a gapu iti panagrambak dagiti nailangitan a buybuyot. Ken kamaudiananna, ti Hebreo 12:25-29 launenna ti maudi ken mangipatingga a patigmaan: Ti panangukom ti Dios ket umayen. Iyegna iti pannakadadael kadagiti kabusorna, ngem pannakaalangon ken maysa a pagarian kadagiti tattaona (Heb. 12:28, 29).

Ti panagpatinggana ket pasingkedanna ti kinapateg dagiti nagun-od ni Jesus idiay kruz ken iturongna dagiti mamati iti pannakaan-anay iti balligi ni Jesus inton Maikadua a Yaayna. Inaramat ni Pablo iti ladawan manipud iti Daniel 7 a mangipalagip kadagiti bumasa a ni Jesus ket naawatna iti maysa a pagarian manipud iti Dios, ti Okom (Dan. 7:9-14), ken inna ibingay ti Pagarianna kadagiti mamati, "dagiti sasanto ti Cangatoan," nga isu a mangtagikua iti agnanayon nga awan inggana (Dan. 7:18).

_Adalen ti adal ita a lawas lapho maisagana agpaay si Sabado, Marzo 19._