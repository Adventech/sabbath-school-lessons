---
title:  Lasag ken Dara a kas Kadatayo
date:   18/01/2022
---

Ti Hebreo kunana a ni Jesus ket innalana ti nataoan a galadtayo tapno maitakderannatayo ken mabalinna a matay nga agpaay kadatayo (Heb. 2:9, 14-16; Heb. 10:5-10). Adtoy ti pamuon ti plano ti pannakaisalakan ken isu laeng ti namnamatayo nga agpaay iti agnanayon a biag.

`Basaen ti Mateo 16:17; Galacia 1:16; 1 Corinto 15:50; ken Efeso 6:12. Ania dagiti pagkurangan ti nataoan a galad nga inaig dagitoy a teksto iti pagsasao a "lasag ken dara"?`

Ti pagsasao a "lasag ken dara" ket ipaganetgetna ti kinarasi ti nataoan a kasasaad, ti kinakapuyna (Efe 6:12), nakurang a pannakaawatna (Mat. 16:17; Gal. 1:16), ken adda iti babaen ti patay (1 Cor. 15:50). Ti Hebreo kunana a ni Jesus ket naaramid a kas kadagiti kakabsatna "iti amin a banbanag" (Heb. 2:17). Daytoy a pagsasao ket kayatna a saoen a ni Jesus ket nagbalin a naan-anay a tao. Ni Jesus ket saan laeng a nagbalin a kas la wenno "kas la laeng" tao; Isu ket napaypayso a tao, pudno a maysa kadatayo.

Nupay kasta, ti Hebreo kunana pay, a ni Jesus ket naiduma kadatayo _maipapan iti basol._ Umuna, ni Jesus ket saan a nakaaramid iti aniaman a basol (Heb. 4:15). Maikadua, ni Jesus ket naaddaan iti maysa a nataoan a galad a "santo, inosente, awan mulitna, naisina manipud kadagiti managbasol" (Heb. 7:26). Amintayo ket nakabasol, ket addaantayo kadagiti pagduyosan a dakes. Ti pannakaadipentayo iti basol ket mangrugi iti kaunggan ti uneg ti mismo a bukodtayo a kababalin. Datayo ket "linalasag, a nalaco iti biang ti basol" (Rom. 7:14; kitaen pay Rom. 7:15-20). Ti kinapasindayaw ken dadduma pay a naimbasolan a panggep ket rugitanna uray pay dagiti naimbag nga ar-aramidtayo. Nupay kasta, ti kababalin ni Jesus ket saan a namulitan iti basol. Masapul nga agbalin a kasta. No ni Jesus koma ket "linalasag, a nalaco iti biang ti basol" a kas kadatayo, Isu ket nagkasapulan met koma iti maysa a Mangisalakan. Ngem ni Jesus immay a kas maysa a Mangisalakan ken impaayna ti Mismo a Bagbagina a kas maysa a daton iti Dios nga "awan mulitna" nga agpaay kadatayo (Heb. 7:26-28; Heb. 9:14).

Kalpasanna ni Jesus dinadaelna ti pannakabalin ti diablo babaen ti ipapatay a kas awan basbasolna a daton nga agpaay kadagiti basbasoltayo, iti kasta nangaramid iti mabalin a pannakapakawantayo ken pannakaikapiatayo iti Dios (Heb. 2:14-17). Ni Jesus ket binurakna pay ti pannakabalin ti basol babaen iti panangtedna kadatayo iti pannakabalin nga agbiag iti maysa a nalinteg a biag babaen iti panangtungpalna kadagiti karkari ti baro a tulag a mangisurat iti linteg iti uneg dagiti puspusotayo (Heb. 8:10). Gapuna, ni Jesus ket inabakna ti kabusor ken sibebertud a linuk-atannatayo tapno itan ket mabalintayo nga "agservi iti sibibiag a Dios" (Heb. 9:14). Kabayatanna, ti maudi a pannakadadael ni Satanas, ket dumteng idiay maudi a panangukom (Apo. 20:1-3, 10).

`Idinto ta addaantayo iti kari ti balligi babaen ken Jesus, apay a nagadu pay laeng kadatayo iti kaskasdi a makibalbalubal iti basol? Ania iti ar-aramidentayo a dakes, ken napatpateg pay, kasano iti panangrugitayo nga agbiag iti nangato a nakaayabantayo ken Cristo?`