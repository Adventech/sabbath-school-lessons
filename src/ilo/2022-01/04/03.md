---
title:  Saan nga Agbain a Mangnagan Kakabsat Kadakuada
date:   17/01/2022
---

Ti Hebreo kunana a ni Jesus ket saan nga agbain a mangnagan kadatayo a kakabsatna (Heb. 2:11). Iti laksid iti pannakimaymaysa iti Dios, ni Jesus ket arakupennatayo a kas paset ti pamilyana. Daytoy a panagkaykaysa ket maisupadi iti panangibabain ti publiko a sinagrap dagiti bumasa iti Hebreo kadagiti komonidadda (Heb. 10:33).

`Basaen ti Hebreo 11:24-26. Ani a wagas a ti pangngeddeng ni Moises ket iladawanna ti inaramid ni Jesus nga agpaay kadatayo?`

Nautobyo kadin no ania ti kayatna a saoen ken Moises iti agbalin a managanan nga "anac daydi anac a babai ni Faraon"? Isu ket maysa idi a mannakabalin a tao idiay kapipigsaan a pagarian iti dayta a panawen. Naawatna ti kangangatoan a sursuro iti sibil ken militar ken nagbalin a maysa a nakaskasdaaw a tao. Ni Esteban kunana a ni Moises ket "'mannacabalin idi cadagiti sao ken aramidna'" (Aramid 7:22). Ni Ellen G. White kunana met nga isu ket "maysa a kaykayat ti buybuyot ti Egipto" ket ni Faraon "inkeddengna a pagbalinenna ti naadaptar nga apokona a sumaruno kenkuana iti trono" (kitaen ti _Patriarchs and Prophets, p. 245_). Ngem, ni Moises binaybay-anna amin daytoy a gundaway idi a pinilina a makipagsagaba a mismo kadagiti Israelitas, maysa nga adipen a nacion nga awan edukasyonna ken pannakabalin.

`Basaen ti Mateo 10:32, 33; 2 Timoteo 1:8, 12; ken Hebreo 13:12-15. Ania ti dawaten ti Dios kadatayo?`

Daytoy ket paset ti parikut kadagiti bumasa ti Hebreo. Kalpasan iti panagsagrap iti pannakaidadanes ken pannakatukkiad, adu kadakuada ti nangrugi a makarikna nga ibainda ni Jesus. Babaen kadagiti ar-aramidda dadduma ket agpeggadda iti panangikabil ken Jesus nga "imbabainda iti sangoanan dagiti amin a tattao" imbes koma nga agdaydayaw Kenkuana (Heb. 6:6). Gapuna, ni Pablo agtultuloy a mangayab kadagiti bumasa a "salimetmetantayo coma a sititibker" ti "panangipaduyacyac" ti pammatitayo (Heb. 4:14; Heb. 10:23).

Kayat ti Dios a bigbigentayo ni Jesus a kas Dios ken kabsattayo. Kas Mannubbottayo, ni Jesus ket binayadanna ti utangtayo; kas kabsattayo, ni Jesus ket impakitana kadatayo ti dalan a pagbiagantayo koma tapno agbalintayo a "pinilina met ida idi tapno mayaspingda iti ladawan ni Anakna; tapno isu agbalin nga inauna cadagiti adu a cacabsat" (Rom. 8:29).

`Panunoten iti maysa a kanito iti pangngeddeng nga aramiden ni Jesus tapno arakupennatayo a kas "kakabsat." Apay nga ad-adu iti inaramid ni Jesus a panangibaba iti Bagbagina ngem iti inaramid ni Moises, ket ania ti isuro daytoy kadatayo maipapan ti ayat ti Dios kadatayo?`