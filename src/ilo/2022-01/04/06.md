---
title:  Ti Kabsat kas Pagwadan
date:   20/01/2022
---

Sabali pay a rason no apay nga innala ni Jesus ti nataoan a galadtayo ken nagbiag kadatayo ket tapno Isu ket mabalinna nga agbalin nga ulidantayo, maymaysa laeng a makabalin a pagwadantayo iti nalinteg a dalan a panagbiag iti sangoanan ti Dios.

`Basaen ti Hebreo 12:1-4. Segun iti apostol, kasano koma iti panagtaraytayo iti lumba ti Nacristianoan a biag?`

Iti daytoy a teksto, ni Jesus iti pagpatinggaan ti maysa nga atiddog a listaan dagiti tattao nga ipaay ti apostol a kas pagtuladan ti pammati. Daytoy a teksto ket naganenna ni Jesus a "pangulo ken mangtungpal ti pammati." Ti sao ti Griego nga _archegos_ ("pangulo") ket mabalin pay a maipatarus a "nangirugi." Ni Jesus iti nangirugi iti lumba iti panangkita nga Isu ket agtaray nga umun-una ngem kadagiti mamati. Kinaagpaysoanna, ti Hebreo 6:20 ket naganenna ni Jesus nga "umun-una cadatayo." Ti sao ao "mangtungpal" ket mangted iti kapanunotan a ni Jesus ket impakitana ti pammatina iti Dios iti mabalin a katatamawan a langa. Daytoy a teksto ket isurona nga agpadpada a ni Jesus ket Isu ti immuna a nagtaray iti lumbatayo a nabuyogan balligi ken Isu iti nangtungpal no ania iti kaipapanan iti istilo ti panagbiag iti pammati.

Ti Hebreo 2:13 mabasa: "Ket cunana manen: 'Siac agtalecacto kencuana.'

Sa manen: 'Adtoy, siac ken dagiti annac nga inted caniac ti Dios.'" Ti mapaspasamak ditoy ket ni Jesus kinunana nga ikabilna ti panagtalekna iti Dios. Daytoy ket maysa a pangibagana iti Isaias 8:17, 18.

Ni Isaias ket sinaritana dagitoy a sasao iti rupa ti maysa a nakabutbuteng a panangam-ames nga iraraut manipud ti Akin Amianan nga Israel ken Siria (Isa. 7:1, 2). Ti pammatina ket maisupadi iti nakurang a pammati ni Acaz, ti ari (2 Ar-ari 16:5-18). Ti Dios ket pinatigmaananna ni Acaz nga agtalek Kenkuana ken dumawat iti maysa a pagilasinan nga Isu ti mangisalakan kenkuana (Isa. 7:1-11). Ti Dios ket inkarinan kenkuana, kas maysa nga anak ni David, a salaknibanna ni Acaz a kas bukodna nga anak. Itan, ti Dios ket sipaparabur a nangitanggaya ken Acaz tapno pasingkedanna dayta a kari iti maysa a pagilasinan. Nupay kasta, ni Acaz, nagtukiad a dumawat iti maysa a pagilasinan ket, nangibaun ketdi kadagiti babaunen ken Tiglat-pileser, ti ari ti Asiria, a kunkunana, "'Siac ti adipenmo ken anacmo'" (2 Ar-ari 16:7). Anian a nakalkaldaang! Kinaykayat ni Acaz iti agbalin nga "anak" ni Tiglat-pileser ngem iti anak ti Dios.

Nupay kasta, ni Jesus, ket inkabilna ti panagtalekna iti Dios ken iti karina nga Isu ket ikabilna dagiti kabusorna iti babaen ti saksakana (Heb. 1:13; Heb. 10:12, 13). Ti Dios ket nangaramid iti isu met laeng a kari kadatayo, ket masapul a mamatitayo Kenkuana, kas latta iti inaramid ni Jesus (Rom. 16:20).

`Kasano iti pannakasursurotayo a mangikabil iti panagtalektayo iti Dios a babaen iti inaldaw a panangaramidtayo kadagiti pilitayo a mangipaduyakyak daytoy a panagtalek? Ania iti sumaruno a napateg a pili a masapul nga aramidem, kasano iti pannakasiguradom nga iparangarangna ti panagtalekmo iti Dios?`