---
title:  Ti Kabsat kas Mannubbot
date:   16/01/2022
---

`Basaen ti Levitico 25:25-27, 47-49. Asino iti mabalin a mangsubbot iti maysa a tao a nakapukaw iti sanikuana wenno iti wayawayana gapu iti kinapanglaw?`

Ti linteg ni Moises ibagana a no ti maysa a tao ket napanglaw unay a masapul nga ilakona ti sanikuanaâ€”wenno uray pay ti mismo a bagbaginaâ€”tapno agbiag, mabalin nga awatenna dayta a sanikua wenno ti wayawayana ket maisubli kalpasan ti kada limapulo a tawtawen, ti tawen ti jubileo. Ti tawen ti jubileo ket maysa a "dakkel" a tawen ti Sabado nga isu a dagiti utang ket napakawan, dagiti sanikua naisubli, ken ti pannakawayawaya ket naipakdaar kadagiti kayaw.

Nupay kasta, ti limapulo a tawtawen ket mabayag nga urayen. Dayta iti gapuna no apay a ti Linteg ni Moises ket ibagana pay a ti kaasitgan a kabagian ket mabalinna a bayadan ti paset nga utang pay laeng ket, iti kasta, subbotenna a nabiit ti kabagianna.

Ti kaasitgan a kabagian ket isu pay iti maysa a mangpatalged a maaramid ti hustisya iti kaso ti maysa a pammapatay. Isu ti mangibales iti dara nga isu a mangkamat iti nakapapatay iti nasinged a kabagianna ken mangdusa kenkuana (Num. 35:9-15).

`Basaen ti Hebreo 2:14-16. Kasano iti pannakailadawan ni Jesus ken datayo iti daytoy a teksto?`

Daytoy a teksto iladawannatayo a kas ad-adipen ti diablo, ngem ni Jesus a kas Mannubbottayo. Idi nagbasol ni Adan, dagiti tattao natnagda iti babaen ti pannakabalin ni Satanas. Kas bungana, awanantayo iti pannakabalin a mangtukkiad iti basol (Rom. 7:14-24). Dakdakes pay, adda ti dusa a patay a sapulen dagiti salungasingtayo, nga isu a ditayo mabalin a bayadan (Rom. 6:23). Gapuna, ti kasasaadtayo ket nalawag nga awan namnamana.

Nupay kasta, ni Jesus, innalana ti nataoan a kababalintayo ket nagbalin a lasag ken dara a kas kadatayo. Isu ket nagbalin a kasingedan a kabagiantayo ket sinubbotnatayo. Isu ket saan nga agbain a mangnagan kadatayo a "kakabsat" (Heb. 2:11).

Nakaskasdaaw, iti panangalana iti kababalintayo ken panangsubbotna kadatayo, imparangarang met ni Jesus ti nadiosan a kababalinna. Idiay Daan a Testamento, ti pudno a mannubbot ti Israel, ti kasingedan a kabagianda, ket ni Yahweh (e.g., Sal. 19:14; Isa 41:14; Isa. 43:14; Isa. 44:22; Jer. 31:11; Hos. 13:14).

`Ania dagiti wagas a maadalmo nga ad-adda pay a mapadasam iti naun-uneg a kinapaypayso ti kinasinged ni Cristo kenka? Apay nga iti pannakaadda daytoy a kapadasan ket napateg unay iti pammatim?`