---
title:  Ni Jesus, ti Matalek a Padi
date:   29/01/2022
---


### Basaen Agpaay ti Adal ita a Lawas
Heb. 5:1-10; Gen. 14:18-20; 1 Ped. 2:9; Heb. 7:1-3; Heb. 7:11-16, 22, 26.

> <p>Paset a Mayulo</p>
> "Ta castoy ti cangatoan a padi a naipaay cadatayo; Santo, awan basolna, di natulawan, adayu cadagiti managbasol, ket naaramid a nangatngato ngem cadagiti langlangit" (Hebreo 7:26).

Ti yuyeng nga adda iti nagbaetan ti Dios ken kadatayo ket napataud gapu iti basol. Ti parikut ket dimmakdakes pay agsipud ta ti basol ket impakitana pay ti pannakadadael ti kababalintayo. Ti Dios ket santo, ket ti basol saan a mabalin a maadda iti imatangna; iti kasta, ti bukodtayo a nadadael a kababalin ket insinanatayo manipud iti Dios, kas latta iti dua a batombalani a saan a husto iti pannakaipasangoda ket agdinnuronda iti maysa ken maysa. Mainayon pay, ti nadadael a kababalintayo ket namagbalin kadagiti tattao a saanda a mabalin a tungpalen ti linteg ti Dios. Ti basol ket iramanna pay ti di panagkikinnaawatan. Dagiti tattao ket napukawda iti pannakakita iti ayat ken asi ti Dios ket nagbalin a ti ikikitada Kenkuana ket naunget ken manangipapilit.

Ita a lawas, intayo adalen dagiti nakaskasdaaw a banbanag nga inaramid ti Ama ken ni Jesus a mangrangtay iti dayta a yuyeng. Ti Hebreo 5-7 ipaayna ti maysa a naannad a panangamiris iti kinapadi ni Jesus. Ti nagsurat amirisenna ti naggapuan ken panggepna (Heb. 5:1-10) ket kalpasanna balakadanna dagiti bumasa a dida koma baybay-an dayta (Heb. 5:11-6:8) no di ket sititibker a kumpetda iti talget ti namnama nga ipaayna (Heb. 6:9-20). Ilawlawagna pay dagiti kababalin ti Kinapadina (Heb. 7:11-28). Ita a lawas ket isentrotayo nangnangruna iti Hebreo 5:1-10 ken Hebreo 7:1-28.

_*Adalen ti adal ita a lawas tapno maisagana agpaay ti Sabado, Pebrero 5._