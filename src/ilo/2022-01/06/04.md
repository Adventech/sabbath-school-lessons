---
title:  Maysa a Nabertud a Padi
date:   01/02/2022
---

"No ngarud ti kinaananay adda iti kinapadi dagiti Levitas (ta gapu cadacuada dagiti umili inawatda ti linteg), ania pay ti pacasapulan ti pannacaadda ti sabali a kinapadi a cas iti kinapadi ni Melquisedec ket saan a naibilang cas iti kinapadi ni Aaron?" (Heb. 7:11).

Dagiti papadi ket mangibabaetda iti nagbaetan ti Dios ken dagiti tattao. Nupay kasta, kuna ti Hebreo a, dagiti papadi a Levitas ket saanda a mabalin nga ipaay ti naan-anay, natalged a yaasideg iti Dios agsipud ta saanda a mabalin nga ipaay ti _kinaan-anay_ (Heb. 7:11, 18, 19). Ta kalpasan ti amin, isuda a mismo ket saanda a naan-anay; isu a, kasano ngay nga itedda ti kinaan-anay kadagiti sabsabali?

Uray pay dagiti datdaton nga animal ket dida madalusan ti konsiensya ti managbasol. Ti panggepda ket tapno itudoda iti panagministro ni Jesus ken ti sakripiciona [datonna], nga isu laeng iti mangipaay iti pudno a pannakadalus manipud iti basol (Heb. 9:14; Heb. 10:1-3, 10-14). Ti trabaho dagiti papadi ti Levitas ken dagiti datdatonda ket temporaryo ken mengiladawan. Babaen iti panagministroda, kayat ti Dios nga idalan dagiti tattao a mangikabil iti pammatida iti masakbayan a panagministro ni Jesus, "'ti Cordero ti Dios, a mangiccat ti basol ti lubong!'" (Juan 1:29).

`Basaen ti Hebreo 7:11-16. Apay a kasapulan a mabaliwan ti linteg?`

Ti Hebreo 7:12 ilawlawagna nga iti panagbaliw ti kinapadi ket masapul nga agbaliw met ti linteg. Apay? Agsipud ta adda maysa a nairut unay a linteg a mangiparparit iti maysa a tao a saan a naggapu iti kapuonan ti Levi agingga ken Aaron nga agservi a kas maysa a padi (Num. 3:10; Num. 16:39, 40). Ti Hebreo 7:13, 14 ilawlawagna a ni Jesus ket naggapu iti kapuonan ti Juda, isu a daytoy a linteg ket mangiparit Kenkuana nga agbalin a maysa a padi. Isu a, ni Pablo ket irikiarna a ti pannakatuding ni Jesus a kas padi ket kaipapananna a ti Dios ket binaliwanna ti linteg ti kinapadi.

Ti iyaay ni Jesus ket impakitana met ti maysa a panagbaliw idiay linteg ti panagdatdaton. Dagiti managbasol ket masapul a mangyegda kadagiti nadumaduma a kita dagiti datdaton tapno magun-odda ti pannakaabbong (Levitico 1-7), ngem itan ta immayen ni Jesus ken nangidaton iti maysa a naan-anay a daton, ti linteg ti panagdatdaton ti anima ket napagsardeng metten (Heb. 10:17, 18) a kas maysa a bunga ti baro a tulag ken ti naan-anay a pannakaiparangarang ti plano ti pannakaisalakan.

`Utoben maipapan ti awan patpatinggana a bilang dagiti naidatdaton nga an-animal idi un-unana, aminda ket itudoda ni Jesus, ekt nupay kasta awan iti uray maysa kadakuada—wenno isuda amin—iti napudpudno a makabalin a mangbayad kadagiti basbasoltayo. Apay koma a ti laeng ipapatay ni Jesus iti mangbayad kadagiti basbasoltayo?`