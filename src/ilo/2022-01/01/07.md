---
title:  Adalen Pay
date:   31/12/2021
---

Ni David A. deSilva ilawlawagna iti nalawag unay no apay a dagiti immuna a Cristiano ket nagsagrapda iti pannakaidadanes: "Dagiti Cristiano ket inannurotda ti maysa nga istilo ti panagbiag a... mabalin a maibilang a suppiat iti sociedad ken uray pay yaalsa iti amin a turay. Iti kinapudno kadagiti didios, a maipakita iti napasnek a panangimatang kadagiti datdaton ken kakitana, ket nakita a kas maysa a simbolo iti kinapudno iti estado, agtuturay, gagayyem, ken pamilya. Ti panangdaydayaw kadagiti didios ket maysa a banag a simbolo iti kinapasnek iti pannakikayamet a mamagtalinaed iti kinalagda ken kinarang-ay ti sociedad. Baben iti panangbaybay-a iti immuna, dagiti Cristiano (kas kadagiti Judio) ket naibilangda a kas mapagduduaan a mabalin a managsalungasing kadagiti linlinteg ken kas elelemento ti yaalsa iti uneg ti pagarian."—_Perseverance in Gratitude_ (Grand Rapids, MI: Eerdmans Publishing Company, 2000), p. 12.

"Kadagiti napaliday adda iti maysa a sigurado a rimedyo—pammati, kararag, trabaho. Ti pammati ken kinaalibtak ket mangipaay iti pammatalged ken pannakapnek nga umad-adu iti inaldaw-aldaw. Masulisogka kadi a mangted dalan kadagiti rikrikna a madandanagan wenno mangibalikas iti uppapay? Iti kasisipngetan nga al-aldaw, no dagiti makita ket kas la makalapped, dika agbuteng. Maaddaanka iti pammati iti Dios. Ammona ti masapulmo. Adda amin Kenkuana ti pannakabalin. Ti awan patinggana nga ayatna ken kinamanangngaasi ket saan a pulos a mabannog. Dika agbuteng nga Isu ket di agballigi iti panangtungpal iti Karina. Isu iti agnanayon a kinapudno. Dina pulos a baliwan ti tulag nga inaramidna kadagidiay nga agayat Kenkuana. Ken itedna kadagiti matalek nga adipenna ti rukod ti kinaepektibo a makaanay a kasapulanda. Ni apostol Pablo paneknekanna: 'Ket isu kinunana caniac: Ti paraburco macaanay kenca; ta ti pannacabalinco mangan-anay ti kinacapuy.... Gapuna mapnecac cadagiti kinacapuy, cadagiti pannacauy-uyaw, cadagiti pacasapsapulan, pannacaidadanes, cadagiti rigrigat gapu ken Cristo: ta inton nacapuyac, isu ti capigsac.' 2 Corinto 12:9, 10."—Ellen G. White, _Prophets and Kings, pp. 164, 165._

**Salsaludsod a Pagiinnadalan**

`Mabalin kadi nga agbalin a "maiduma" gapu iti Nacristianoan a pannakaitalagatayo, ket nupay kasta ket saantayo a mapabasol iti "pannakaisina" ken di-panangikankano kadagiti sabsabali? No wen, kasano?`

`Ti sao a pammagbaga" iti Biblia ket mabalin a tudtudoenna iti panangbabalaw wenno pammabileg. Ania nga annad koma ti alaentayo a panangbabalaw iti maysa a tao a nauppapay?`

`Ania dagiti pagpapadaan a masarakanyo iti kapadasan dagiti bumasa ti Hebreo ken ti iglesia ti Laodicea iti Apocalipsis 3:14-22? Ania dagiti wagas a ti kapadasantayo ita nga aldaw, kalpasan ti dua ribu a tawtawen, ket pumada kadakuada, ken ania iti maadaltayo manipud kadagitoy a pagpapadaan?`