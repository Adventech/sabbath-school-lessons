---
title:  Awan Daton nga Agpaay Kadagiti Basbasol a Nabati
date:   08/02/2022
---

Ti patigmaan ti Hebreo 6:4-6 ket umar-arngi unay iti patigmaan a masarakan idiay Hebreo 10:26-29. Ilawlawag ni Pablo a ti panangtukkiad iti pannakaidaton ni Jesus ket panawanna ti bumasa nga awan iti aniaman a wagas nga agpaay iti pannakapakawan ti basol agsipud ta awan iti sabali a wagas nga agpaay iti pannakapakawan no di ni Jesus (Heb. 10:1-14).

`Basaen ti Hebreo 10:26-29. Ania dagiti tallo a wagas a panangiladawan ti nagsurat iti basol nga awanen ti pannakapakawan?`

Ti nagsurat ket saanna nga ibagbaga nga awan iti pannakaabbong iti aniaman a basol a naaramid kalpasan iti pannakaawat ti pannakaammo iti pudno. Ti Dios ket tinudinganna ni Jesus a kas Mangibabaettayo (1 Juan 2:1). Babaen Kenkuana addaantayo ti pannakapakawan dagiti basbasol (1 Juan 1:9). Ti basol nga isu nga awan iti daton wenno pannakaabbong ket nailadawan a kas iti panangipayatpayat babaen kadagiti saksaka iti Anak ti Dios, ken barengbarengen ti dara ti Tulag, ken guraen ti Espiritu Santo (Heb. 10:29). Intayo repasoen ti kaipapanan dagitoy a sasao.

Ti sasao a "nangipayat babaen cadagiti sacsacana iti Anac ti Dios" (Heb. 10:29) ket iladawanna ti panangtukkiad iti panagturay ni Jesus. Ti titolo nga "Anak ti Dios" ket palagipanna ti bumasa a ti Dios ket insaadna ni Jesus iti makannawan nga imana ken inkarina Kenkuana nga aramidenna dagiti kabusorna a "pagbatayan" dagiti saksakana (Heb. 1:13; kitaen met ti Heb. 1:5-12, 14). Ti panangipayatpayat ken Jesus kadagiti saksaka ket ipakpakitana a ti naglikod ket trinatarna ni Jesus a kas maysa a kabusor. Iti lawag ti argumento ti surat (Heb. 1:13), mabalin a maipasimudaag a, no maipapan iti biag ti naglikod, ni Jesus ket naikkat iti trono (nga isu nga innalan a mismo ti naglikod) ket inkabilna ketdi a kas pagbatayan ti saksaka. Daytoy iti kayat ni Lucifer idi nga aramiden idiay langit (Isa. 14:12-14) ken ti gandat nga aramiden ti maysa a "nasukir ken managsallungasing" iti masakbayan (2 Tes. 2:3, 4).

Ti sasao nga "impatona a narugit ti dara ti tulag" ket tudtudoenna ti panangtukkiad iti daton ni Jesus (Heb. 9:15-22). Dayta ket ipakpakitana a ti dara ni Jesus ket naikkat ti makadalus a pannakabalinna.

Ti sasao nga "inumsina ti Espiritu ti parabur" ket nakapigpigsa. Ti balikas ti Griego nga _enybrisas_ ("insulto, guraen") ket iramanna ti pannakaipaduyakyak tin nalabes a kinapasindayaw, nga isu a tudtudoenna ti "kinapalangguad" wenno "kinatangsit." Daytoy a halikas ket agtakder a nalawag unay a maisupadi iti pannakailadawan ti Espiritu Santo a kas "Espiritu ti parabur." Ipakpakitana a ti naglikod ket saanna a sinungbatan ti parabur nga itangtanggaya ti Dios a napakuyogan iti maysa a panangumsi.

Ti naglikod ket adda iti kasasaad a saanen a masalakniban. Tinukkiadna ni Jesus, ti Datonna, ken ti Espiritu Santo.