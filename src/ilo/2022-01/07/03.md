---
title:  Saan a Mabalin nga Isubli
date:   07/02/2022
---

`Idilig ti Hebreo 6:4-6; Mateo 16:24; Roma 6:6; Galacia 2:20; Galacia 5:24; ken Galacia 6:14. Ania ti isingasing daytoy a panamagdilig maipapan iti kaipapanan iti panangilansa manen ken Cristo idiay kruz?`

Ti sigud a teksto iti Griego ket ipaganetgetna ti sao a "saan a mabalin." Saan a mabalin iti Dios a mangisubli kadagidiay a "naglicud" agsipud ta "inlansada manen a maipaay cadacuada ti Anac ti Dios" (Heb. 6:6). Kayat ni Pablo nga ipaganetget _nga awan iti sabali a dalan ti pannakaisalakan no di babaen ken Cristo_ (Aramid 4:12). Ti pannakaisalakan babaen iti aniaman a sabali a wagas ket kas iti saan a mabalin a "pagulbodan ti Dios" (Heb. 6:18) wenno ay-aywen ti Dios "no awan ti pammati" (Heb. 11:6).

Iti panangilansa manen iti Anak ti Dios ket maysa a pagsasao a mangiladawan iti maysa a banag a mapasamak iti napersonalan a panagkayamet ni Jesus ken iti mamati.

Idi inlansa dagiti narelihiyosoan a pangpangulo ni Jesus, inaramidda dayta agsipud ta nagparang ni Jesus a mangam-ames iti panagturayda ken panagbukbokod. Gapuna, ninamnamada a pukawen ni Jesus a kas maysa a tao ken dadaelenda ti maysa a mannakabalin ken napeggad a kabusor. Kasta met laeng, ti evangelio ket karitenna ti pagturayan ken bukod-a-pangngeddeng iti maysa a tao iti kapapatgan a tukad. Ti kababagas ti biag ti Cristiano ket tapno alaenna ti kruz ken tallikudanna ti bagina (Mat. 16:24). Kayat a saoen daytoy nga ilansa idiay kruz "ti lubong" (Gal. 6:14), ti "daan a kinatao" (Rom. 6:6), ken "ti lasag agraman dagiti naalas a ricnada ken dagiti dakes a tarigagayda" (Gal. 5:24). Ti panggep ti biag ti Cristiano ket lumasattayo iti maysa a kita ti patay. Malaksid no mapadasantayo daytoy nga ipapatay ti bagi, saantayo a maawat ti baro a biag a kayat ti Dios nga ited kadatayo (Rom. 6:1-11).

Ti balubal iti nagbaetan ni Jesus ken iti bagi ket maysa a balubal ken patay (Rom. 8:7, 8; Gal. 5:17). Dayta ket maysa a narigat a dangadang a saan a maabak a mamimpinsan. Daytoy a teksto ket saanna a tudtudoen ti tao a no dadduma ket saan nga agballigi iti dangadang a maibusor iti "daan a kinatao" ken iti "lasag." Daytoy a basol ket tudtudoenna iti maysa a tao a, _kalpasan_ a napadasanna ti pudno a pannakaisalakan ken no ania ti ipasimudaagna (Heb. 6:4, 5), ket ikeddengna a ni Jesus ket maysa a mangam-ames iti kita ti biag a kayat dayta a lalaki wenno babai a maadda ket agtignay a mangpapatay iti pannakaikayametna Kenkuana. Dayta ket, agingga a ti tao ket saan pay a naan-anay iti panangpilina a tumallikod ken Cristo, adda pay laeng ti namnama ti pannakaisalakan.

`Ania ti kayat a saoen ti matay iti "bagi," alaen ti "kruz"? Ania a banag ti masarakam a karirigatan nga ited iti pagturayan ni Cristo?`