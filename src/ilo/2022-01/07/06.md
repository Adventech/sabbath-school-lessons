---
title:  Ni Jesus, ti Ankla (Sinipete) ti Kararua
date:   10/02/2022
---

Impatingga ni Pablo ti patigmaanna a maibusor iti panaglikod ken panangpabileg iti ayat ken pammati a nabuyogan iti maysa a napintas, nalatak a pannakailawlawag ti kinatalged ken Cristo.

`Basaen ti Hebreo 6:17-20. Kasano iti panangpatalged ti Dios kadagiti karkarina kadatayo?`

Pinatalgedan ti Dios dagiti karkarina nga agpaay kadatayo kadagiti adu a wagas. Umuna, pinatalgedan ti Dios ti karina a nabuyogan iti maysa a sapata (Heb. 6:17). Segun iti Sursurat, dagiti sapata ti Dios ken Abraham ken David ket nagbalin a namimpinsan a nakaibatayan ti panagtalek iti di agbaliw a parabur ti Dios iti Israel kalpasan iti panaglikodda iti balitok a vaka, intudona ti sapata ti Dios ken Abraham (kitaen ti Exo. 32:11-14; Gen. 22:16-18). Ti naipakita a pigsa ti pakaasina ket ti sapata ti Dios ket saan a maibabawi (Rom. 9:4; Rom. 11:28, 29).

Pumadpada met, idi ti Salmista ket nangibabaet iti sangoanan ti Dios nga agpaay iti Israel, tinuntonna ti sapata ti Dios ken David. Kinuna ti Dios: "'Ti tulagco diacto barengbarengen, diac met baliwan ti banag a nagwayaway cadagiti bibigco. Idinto nga insapatac babaen ti kinasantoc: saanacto nga agulbod ken David: Ti capuonanna agpautto nga aga agnanayon, ken ti tronona cas ti init iti sangoanac. Sipapasdecto nga agnanayon a cas iti bulan, ken cas iti matalec a sacsi idiay langit.'" (Sal. 89:34-37). Segun ti Baro a Testamento, dagitoy a sapata ket natungpalda ken Jesus, ti kapuonan ni Abraham, nga Isu nga immuli ken naipatugaw iti trono ni David (Gal. 3:13-16; Lucas 1:31-33, 54, 55).

Maikadua, pinatalgedan ti Dios dagiti karkarina kadatayo babaen ti aramid a panangipatugawna ken Jesus iti makannawan nga imana. Ti yuuli ni Jesus ket addaan ti panggep a mangpasingked iti kari a naaramid kadagiti mamati agsipud ti immuli ni Jesus a kas maysa a "cas la _umun-una_ cadatayo gapu cadatayo" (Heb. 6:20, ti paganetget impaay ti nagsurat). Gapuna, ti yuuli ni Jesus ket iparangarangna kadatayo ti kinasigurado ti paangisalakan ti Dios kadatayo. Ti Dios inturongna ni Jesus iti dayag babaen ti panagsagaba ti "patay a gapu cadagiti isu-amin," ta mangipanto idiay gloria "cadagiti adu nga annac" (Heb. 2:9, 10). Ti kaadda ni Jesus iti sangoanan ti Ama ket isu ti "sinipete ti cararua" (Heb. 6:19), a naikapet iti trono ti Dios. Ti dayaw ti panagturay ti Dios ket naaramid iti pannakatungpal ti Karina kadatayo babaen ken Jesus. Ania pay ti ad-adu a pammatalged a kasapulantayo?

`Ania ti riknam no pagarupem a ti Dios ket nangaramid iti maysa a sapata kenka? Apay koma a dayta laeng a kapanunotan ket makatulong a mangted kenka iti talged ti pannakaisalakan, uray pay no ti riknam ket saanka a maikari?`