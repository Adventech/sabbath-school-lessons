---
title:  Ni Jesus iti Manangibabaettayo
date:   03/01/2022
---

Maysa a makapangayangay a kapanunotan ti teolohiya iti Daan a Testamento ket ti naikari nga Ari a kaputotan ni David ket itakderanna ti nacion iti sangoanan ti Dios.

`Idilig ti Exodo 4:22, 23 iti 2 Samuel 7:12-14; Deuteronomio 12:8-10 iti 2 Samuel 7:9-11; ken Deuteronomio 12:13, 14 iti Salmo 132:1-5, 11-14. Ania dagiti karkari iti Israel a matungpalto babaen iti naikari a panagari ni David?`

Ti Israel ket anak ti Dios, ken ti Dios ti mangted kadakuada iti maysa a lugar a paginanaanda manipud kadagiti kabusorda. Ti Dios ket mangpili pay iti maysa a lugar kadakuada nga idiay ti pagtaengan ti naganna. Dagitoy a karkari agpaay iti Israel ket matungpal babaen iti naikari nga Ari a kaputotan ni David. Isu ket maadaptar a kas anak ti Dios, ti Dios ket paginanaenna manipud kadagiti kabusorna, ket mangbangon iti maysa a templo nga agpaay iti Dios idiay Zion nga idiay a pagtaengan ti nagan ti Dios. Daytoy ket kayatna a saoen a tungpalen ti Dios dagiti karkarina iti Israel babaen iti naikari nga Ari a kaputotan ni David. Ti Ari a kaputotan ni David ket itakderanna ti Israel iti sangoanan ti Dios.

Ti pannakaiserrek iti maysa a mangibagi iti nagbaetan ti panagkayamet ti Dios ken Israel ket inaramidna a mabalin ti panagtultuloy ti naintulagan a panagkayamet. Ti tulag ni Moises ket sinapulna ti kinamatalek ti amin nga Israel tapno maawatda dagiti bendicion ken panalaknib ti Dios (kitaen ti Josue 7:1-13). Nupay kasta, ti tulag ni David, pinatalgedanna dagiti naintulagan a bendicion ti Dios iti Israel babaen iti kinamatlek ti maysa a tao, ti Ari a kaputotan ni David.

Daksanggasat laeng, ta iti kaaduan a paset dagiti ar-ari iti kaputotan ni David ket saanda a matalek, ket ti Dios ket dina mabalin a bendicionan ti Israel a kas iti kayatna a panagbendicion. Ti Daan a Testamento ket napno kadagiti is-istoria no kasano iti saan a kinamatalek iti adu kadagidiay nga ar-ari.

Ti naimbag a damag ket ti Dios imbaunna ti Anakna a maiyanak a kas Anak ni David, ket nagbalin a naan-anay a matalek. Iti kasta ngarud, ti Dios ket mabalinna a tungpalen Kenkuana amin dagiti karkari nga inaramidna kadagiti tattaona. No bendicionan ti Dios ti ari, amin dagiti tattaona ket mairaman kadagiti pagimbagan. Daytoy ti gapu no apay a ni Jesus iti Manangibabaet iti bendicion ti Dios kadatayo. Isu ti Managibabaettayo ta Isu iti kalasugan a pagayusan ti bendicion ti Dios. Ti namimpinsan a namnama ti pannakaisalakantayo ket masarakan laeng ken Jesus ken ti naramidanna nga agpaay kadatayo.

`Utobem no kasano iti kasansan a dika nagmatalek iti tulagmo. Ania ti isuro daytoy kadatayo no kasano koma iti panagtalektayo laeng ken Jesus nga agpaay iti pannakaisalakantayo?`