---
title:  Adalen Pay
date:   07/01/2022
---

Iti laksid dagiti amin a naimbag ken napnoan namnama a kinapudno iti libro ti Hebreo, adda met dagiti panagsasaruno dagiti patigmaan a mangdanon iti pagpatinggaanda idiay kapitulo 10-12. Dagitoy a segkay ket addaanda iti dua a pagpadaan nga elelemento. Umuna, idiligda amin ti kaputotan ti let-ang kadagiti bumasa iti Hebreo. Maikadua, balakadandatayo a maaddaan iti pammati.

Ti kaputotan ti let-ang ket isu idi ti maysa a nakakita iti nakaskasdaaw a pannakabalin ti Dios a naaramid kadagiti pagilasinan ken pagsidsiddaawan idiay pannakawayawayada manipud Egipto. Nangngegda pay ti Dios a nagsao, manipud Bantay Sinai, dagiti Sangapulo a Bilbilin. Nakitada ti monmon ti apuy iti rabii ken ti mangay-aywan nga ulep iti aldaw. Nanganda iti mana, tinapay a naggaput' langit. Imminumda pay iti danum a nagpusuak manipud kadagiti bato iti sadinoman a nagpakarsuanda. Ngem idi dimtengda idiay beddeng ti Naikari a Daga, dida nabalinan iti nagtalek iti Dios. Nagkurangda iti pammati, nga isu iti bugas a sapulen ti Dios. "Ngem no awan ti pammati, saan a mabalin nga ay-aywen ta masapul a ti umadani iti Dios, patienna coma nga adda ket gungunaanna dagiti mangsapul kencuana" (Heb. 11:6).

Ni Pablo kunana a datayo, kas iti kaputotan iti let-ang, ket addatayo met iti beddeng ti Naikari a Daga (Heb. 10:37-39). Nupay kasta, dagiti gundawaytayo ken pagrebbengantayo ket daddadakkelda. Ditay nangngeg ti Dios a nagsao idiay Bantay Sinai, ngem nakitatayo babaen ti Sursurat ti maysa a dakdakkel a pannakaiparangarang ti Dios idiay Bantay Zion: ti naglasag a Dios, ni Jesu-Cristo (Heb. 12:18-24). Ti saludsod ket: maaddaantayo kadi iti pammati? Ti nagsurat ket pabilgennatayo a mangsurot iti ulidan ti maysa a listaan dagiti tattao, nga isu nga agpatinggada ken Jesus a Mismo.

**Salsaludsod a Pagiinnadalan**

`Naadaltayo a ni Jesus ti Kampeontayo nga Isu a mapan nga umun-una iti sangoanantayo idiay dangadang a maibusor iti diablo. Kasano iti panagtitimpuyogtayo, agkaykaysa, kas maysa nga iglesia a makidangadang iti likudan ti Kampeontayo? Ania dagidiay banbanag a manglapped iti pannakapasamak daytoy a panagkaykaysa? Ania dagiti wagas a mabalin a pakapuyennatayo ni Satanas a kas maysa nga iglesia? Kasano iti pinangpakapuy ni Satanas iti Israel iti napalabas?`

`Kas mamati, datayo ket maysa a komonidad dagiti papadi iti babaen ti panangiturturong ti Dios. Ania dagiti wagas a ti lokal nga iglesiayo ket mangipaay kadagiti nasaysayaat a datdaton ti panagdaydayaw ken naimbag nga ar-aramid ken Apo Dios? Pangngaasim ta masinnunuo ken napraktikalanka.`

`Ania dagiti wagas a ti kasasaadtayo ket umas-asping iti kasasaad ti kaputotan ti let-ang sakbay unay a bimmallasiwda a napan idiay Naikari a Daga? Ania dagiti ad-adal a mabalin a maadaltayo manipud kadagiti pagpapadaanda?`