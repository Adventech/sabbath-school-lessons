---
title:  Ita nga Aldaw, No Mangngegyo ti Timecna
date:   25/01/2022
---

`Basaen ti Hebreo 4:4-8. Ania ti kaipapanan iti iseserrek iti inana "ita nga aldaw" a mainaig iti panangsalimetmet iti Sabado?`

Ti saan a panamati ti kaputotan ti let-ang ti nanglapped iti iseserrekda iti panaginana nga inkari ti Dios. Ngem ti Dios ket nagtalinaed a mangallukoy kadagiti tattaona a sumrekda iti daytoy a panaginana ken dida patangkenen dagiti puspusoda. Ni Pablo ket inulit-ulitna iti naamin-adu a daras a ti kari ti Dios ket "agtalinaed" (Heb. 4:1, 6, 9). Inaramatna dagiti sasao ti Griego a _kataleipō_ ken _apoleipō,_ nga impaganetgetna nga "adda pay cari nga iseserrek iti Paginanaan" (Heb. 4:1). Idinto ta ti awis a sumrek iti panaginana ket naulit iti panawen ni David (Heb. 4: 6, 7, tudtudoenna ti Salmo 95) ipakpakitana nga agpadpada a ti kari ket saan a natunton ket dayta ket sidadaan pay laeng. Kinaagpaysoanna, isingasingna a ti kari ket sidadaan manipud iti panawen ti panamarsua (Heb. 4:3, 4).

Ti Dios awisennatayo "ita nga aldaw" a sumrek iti panaginanana. Ti "ita nga aldaw" ket maysa a napateg a kapanunotan iti amin ti Sursurat. Idi pinabaro ni Moises iti tulag ti Israel iti Dios idiay beddeng ti Naikari a Daga, impaganetgetna ti kinapateg ti "ita nga aldaw" (Deut. 5:3; idilig iti Deut. 4:8; Deut. 6:6 ken dadduma pay). Daytoy ket maysa a kanito a panagut-utob tapno bigbigen iti kinamatalek ti Dios (Deut. 11:2-7) ken isu pay iti kanito a panangikeddeng nga agtulnog iti Dios (Deut. 5:1-3). Iti umiso a wagas, ni Josue ket inawaganna dagiti tattao idi tiempona nga "agpilicayo ita nga aldaw no siasino ti pagservianyonto" (Jos. 24:15).

Iti isu met laeng a wagas, ti "ita nga aldaw" ket maysa a kanito a panagkeddeng nga agpaay kadatayo, maysa a kanito a gundaway, kasta met a maysa a peggad, a kas iti kankanayon a maar-aramid kadagiti tattao ti Dios (kitaen ti 2 Cor 6:2). Ti "ita nga aldaw" ket agparang iti lima a daras iti Hebreo 3 ken 4. Ipaganetgetna ti kinapateg iti panagdengngeg ken panamati iti Sao ti Dios ket mangiturong iti saan a panagtulnog ken pannakapatangken iti puso. Mabalin pay nga intantanna iti iseserrektayo iti nailangitan a Canaan, kas iti pananglappedna iti kaputotan iti let-ang a makastrek iti naidagaan a Canaan.

Ngem ni Jesus ket inabakna dagiti kabusor (Heb. 2:14-16) ken insibbuna ti maysa a baro a tulag (Hebreo 8-10). Gapuna, mabalintayo iti umasideg a "sitatalged iti trono ti parabur" (Heb. 4:14-16). Ti pakaasi "ita nga aldaw," ket awisennatayo a mangbigbig a ti Dios ket matalek kadatayo ken nangipaay kadatayo kadagiti amin a rason a mangawat a dagus iti awisna, ken saan nga itantan.

`Ania dagiti naespirituan a pangngeddeng a masapul nga aramidem "itoy nga aldaw," dayta ket, saan nga itantan iti sabali pay a tiempo? Ania dagiti napalabas a kapkapadasam idi intantanmo iti panangaramid iti ammom nga aramidem koma a dagus?`