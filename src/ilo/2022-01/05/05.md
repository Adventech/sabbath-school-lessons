---
title:  Iseserrek iti Panaginanana
date:   26/01/2022
---

`Basaen ti Hebreo 3:11 ken Hebreo 4:1, 3, 5, 10. Kasano iti panangipakita ti Dios iti panaginana nga iyaw-awisna kadatayo a serken?`

Agpadpada a ti bilin a Sabado ti Exodo 20:8-11 ken ti panangibaga manen ni Moises iti daytoy iti Deuteronomio 5:12-15 ket awisennatayo a manglagip iti naaramidan ti Dios nga agpaay kadatayo. Kas nakitatayo, ti insurat ti Dios kadagiti tapi a bato ket itudonatayo iti pannakaleppas iti trabahona a Panamarsua (Exo. 31:18; 34:28). Iti Deuteronomio, ti Israel ket nabalin a salimetmetanda iti Sabado kas panangkita iti nalpasen a trabaho ti Dios a panangisalakan kadakuada manipud pannakaadipen  idiay Egipto. Ti iruruar manipud Egipto ket itudona iti mamimpinsan a trabaho iti pannakaisalakan manipud basol nga inaramid ni Cristo idiay kruz idi a kinunana "Natungpalen!" (Juan 19:30). Isu a ti Sabado ket mamindua a nabendicionan ken, kinaagpaysoanna, daytoy ket naisangsangayan nga adda kaipapananna kadagiti Cristiano.

`Basaen ti Hebreo 4:9-11, 16. Ania iti nakaayabantayo nga aramiden?`

Ti Sabado a panaginana ket rambakenna ti kinapudno nga impatingga ti Dios, wenno lineppasna, ti aramid a Panamarsuana (Gen. 2:1-3, Exo. 20:8-11) wenno panagsubbot (Deut. 5:12-15). Kasta met, ti pannakaipatugaw ni Jesus iti trono idiay nailangitan a templo ket rambakenna ti nalpasen nga impaayna a naan-anay a daton nga agpaay iti pannakaisalakantayo (Heb. 10:12-14).

Paliiwen, ti Dios ket aginana laeng no napatalgedanna ti pagimbagantayo. Idiay Panamarsua, ti Dios ket naginana idi a nalpasna ti panamarsua iti lubong. Iti simmaruno, ti Dios ket naginana laeng idiay templo kalpasan iti pannakatungpal iti pannakaparmek iti daga nga inkarina ken Abraham babaen kadagiti balligi ni David, ken ti Israel "agnaedda a sitatalged" (1 Ar-ari 4:21-25; idilig iti Exo. 15:18-21; Deut. 11:24; 2 Sam. 8:1-14). Ti Dios ket nangpabangun iti maysa a balay nga agpaay Kenkuana a Mismo kalpasan laeng a ti Israel ken ti ari ket naaddaanda kadagiti balbalayda a mismo.

`Kasano iti iseserrektayo iti _Panaginanana_ uray pay itan? Dayta ket, kasano iti panaginanatayo, babaen ti pammati, iti talged ti pannakaisalakan nga adda kadatayo ken Cristo, ket saan a kadagiti mismo a bagbagitayo?`