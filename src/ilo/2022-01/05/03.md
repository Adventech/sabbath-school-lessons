---
title:  Gapu iti Panagduadua
date:   24/01/2022
---

`Basaen ti Hebreo 3:12-19. Apay a saan a nabalinan ti Israel a sumrek iti naikari a panaginana?`

Ti nakalkaldaan nga istoria ket dagidiay a nawayawayaan manipud Egipto ket dida nabalinan a simrek iti panaginana nga inkari ti Dios kadakuada. Idi simmangpet ti Israel idiay Kades-barnea, idiay beddeng ti Naikari a Daga, nagkurangda iti pammati a kasapulanda. Ti Numeros 13 ken 14 ilawlawagna a dagiti agsimisim nga Israelita "inyegda ti dakes a damag ti daga nga sinimisimanda cadagiti annac ti Israel" (Num. 13:32). Pinasingkedanda a ti daga ket nasayaat, ngem imballaagda a dagiti agnaed ket napigsada ket dagiti ciciudad ket nasarikedkedan, ket saanda a kabaelan a parmeken dayta.

Da Josue ken Caleb immanamongda a ti daga ket nasayaat ket dida sinuppiat ti kinapudno a dagiti tattao idiay a nakakita iti Dios a nangdadael iti Egipto babaen kadagiti didigra (Exodo 7-12), nangpapatay iti buybuyot ni Faraon idiay Nalabaga a Baybay (Exodo 14), nangipaay iti tinapay manipud langit (Exodo 16) ken danum manipud iti bato (Exodo 17), kasta met iti pannakaipaduyakyak iti agtultuloy a kaaddana ken panangidaldalanna babaen iti monmon ti ulep (Exo. 40:36-38)â€”dida nagballigi iti panagtalek Kenkuana itan. Dayta ket maysa a nakalkaldaang a panagsupadi a dayta kaputotan a nakakita iti nabileg a pannakaipakita iti pannakabalin ti Dios ket nagbalin a maysa a simbolo ti awan pammatina (Neh. 9:15-17; Sal. 106:24-26; 1 Cor. 10:5-10).

Inkari ti Dios kadagiti annakna dagiti sagsagut a labes pay iti pannakatukod ti tao. Dayta iti gapu no apay a naibatayda iti parabur ken madanon laeng ida babaen iti pammati. Ti Hebreo 4:2 ilawlawagna a ti kari a naawat ti Israel ket "awan ti nagungunada iti sao a nangngegda, agsipud ta dagiti nacangngeg kencuana, dida namati" (Heb. 4:2).

Ti Israel nagpagpagna kadagiti beddent ti Naikari a Daga a kas tattao. Idi dagiti tattao ket naipasangoda kadagiti maibusor a damdamag, kimmaduada kadagidiay nakurang ti pammatina. Ti pammati, wenno nakurang a pammati, ket makaakar. Dayta iti gapu no apay a ti Hebreo ket patigmaananna dagiti bumasa nga "agbibinnalacadcayo" (Heb. 3:13), "a maipaay iti pannacaparegtatayo iti ayat ken cadagiti naimbag nga ar-aramid" (Heb. 10:24), ken tapno "kitaenyo a siaannad di la ket ta adda siasinoman a tao a mayadayu iti parabur ti Dios" (Heb. 12:15).

`Ania dagiti waga a makatulongka a mangbangon iti pammati dagiti kapammatiam? Kasano iti pannakasiguradom a dika pulos mangibaga wenno mangaramid iti aniaman a banag a mangpakapsut iti pammati ti sabali?`