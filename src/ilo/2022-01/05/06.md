---
title:  Maysa a Pannakaraman iti Baro a Parsua
date:   27/01/2022
---

`Pagdiligen ti Exodo 20:8-11; Deuteronomio 5:12-15; ken Hebreo 4:8-11. Ania dagiti pagdudumaan a masarakam maipapan iti kayat a saoen ti Sabado a panaginana?`

Kas nakitatayon, dagitoy a teksto idiay Exodo ken Deuteronomio ket awisennatayo a kumit iti napalabas. Balakadandatayo nga aginana iti Sabado tapno rambaken dagiti nalpas ti Dios idiay Panamarsua ken iti Panangsubbot. Nupay kasta, ti Hebreo 4:9-11, ket awisennatayo a kumita iti masakbayan. Ibagana kadatayo a ti Dios ket nangisagana iti maysa a Sabado a paginanaan iti masakbayan. Isingasingna iti maysa a baro a buya nga agpaay iti panangsalimetmet iti Sabado. Ti panaginana iti Sabado ket saanna laeng nga ipalagip dagiti balligi ti Dios iti napalabas, no di ket rambakenna pay dagiti karkari ti Dios nga agpaay iti masakbayan.

Ti masakbayan a buya iti panagngilin iti Sabado ket kankanayon latta nga adda idiay, ngem masansan a nabaybay-an. Kalpasan ti pannakatnag, immay a mangipakita iti kari nga iti maysa nga aldaw ti Dios ket isublina ti parsua iti sigud a dayagna babaen ti Misias. Ti Dios binilinnatayo a mangrambak iti aramidna a panangsubbot babaen iti panangngilin iti Sabado agsipud ta ti Sabado ket itudona iti masakbayan a pannakalpas ti pannakasubbot idiay maysa a baro a parsua. Ti panagngilin iti Sabado ket maysa a panangpadpadaan iti langit iti daytoy rinuker a lubong.

Daytoy ket kankanayon a nalawag iti tradisyon (kustombre) ti Judio. _Life of Adam and Eve_, maysa a naisurat idi nagbaetan ti 100 B.C. ken 200 A.D. (ni James H. Charlesworth, ed., _The Old Testament Pseudepigrapha_ [New Haven, London: Yale University Press, 1985], vol. 2, p. 18), kunana: "Ti maikapito nga aldaw ket maysa a tanda ti panagungar, ti panaginana ti umay a panawen." Ti sabali pay a kadaanan a Judio kunana: Ti umay a panawen ket "ti aldaw nga isu a sibubukel a Sabado a panaginana nga agpaay iti kinaagnanayon"—Jacob Neusner, _The Mishnah, a New Translation_ (New Haven: Yale University Press, 1988), p. 873. Ti _Othiot of Rabbi Akiba,_ maysa a naud-udi, kunana: "'Ti Israel kunana iti sangoanan ti Maysa a Santo, Bendito Koma kenkuana, "Apo ti Lubong, no salimetmetantayo dagiti bilbilin, ania a gun-guna ti maalatayo?" Kunana kadakuada: "Ti lubong-nga-umay." Kinunada Kenkuana: "Ipakitam kadakami ti langana." Impakitana kadakuada ti Sabado.'"—Theodore Friedman, "The Sabbath Anticipation of Redemption," _Judaism: A Quarterly Journal, vol. 16, pp. 443, 444._

Ti Sabado ket agpaay iti panagrambak, agpaay iti rag-o ken panagyaman. No salimetmetantayo ti Sabado, ipakpakitatayo a mamatitayo kadagiti karkari ti Dios, nga awatentayo ti sagutna a parabur. Ti Sabado ket pammati a nabiag ken naganaygay. No maipapan kadagiti ar-aramid, ti panagngilin iti Sabado ket nalabit nga isu iti naan-anay a pannakaipakita ti kombiksyontayo a naisalakantayo babaen ti parabur babaen iti pammati Kenkuana.

`Kasano iti pannakasursurom a mangsalimetmet iti Sabado a panaginana iti maysa a wagas a pudno a mangipakita iti pannakaawattayo maipapan iti kaipapanan ti pannakaisalakan babaen iti pammati, a saan a babaen iti ar-aramid ti linteg? Kasano a ti panaginana iti Sabado ket maysa a pakakitaan ti pannakaisalakan babaen ti parabur?`