---
title:  Ti Pannakasapul iti Bengbeng
date:   01/03/2022
---

Dagiti bengbeng ket addaan dua a pannakausarda. Ti balikas ti Hebreo a naaramat iti bengbeng (katepelasma) ket mabalin a tudtudoenna ti bengbeng iti paraangan (Exo. 38:18), ti bengbeng iti ruangan iti akinruar a silid ti santuario (Exo. 36:37), wenno ti akin uneg a bengbeng a mamaglasin iti Nasantoan a Disso manipud iti Kasasantoan (Exo. 26:31-35). Dagitoy a bengbeng ket agpadpadada a pagserkan ken beddeng a dagiti laeng sumagmamano a tattao iti mabalin a makaballasiw.

`Basaen ti Levitico 16:1, 2 ken Levitico 10:1-3. Ania a ballaag ti adda kadagitoy a teksto?`

Ti bengbeng ket maysa a salaknib dagiti papadi kabayatan nga agministroda iti sangoanan ti santo a Dios. Kalpasan ti basol iti balitok a vaka, kinunati Dios ken Moises nga Isu ket saan a kumuyog kadakuada iti dalan a mapan idiay Naikari a Daga di la ket ta pukawenna ida agsipud ta " 'ilicayo a natangken ti panagtelteltelyo'" (Exo. 33:3). Gapuna, ni Moises inyalisna ti tolda ti gimong ket impatakderna iti adayo, iti ruar ti pakarso (Exo. 33:7). Nupay kasta, kalpasan ti panangibabaet ni Moises, immanamong ti Dios a makikuyog kadakuada iti nagtetengngaanda (Exo. 33:12-20), ngem Impasdekna dagiti adu a pagliniegan a mangsalaknib kadagiti tattao kabayatan a makipagtaeng kadakuada.

Kas pangarigan, ti Israel ket nagpakarso iti maysa a nairut nga omos a nangaramid iti kawaw a kuadrado idiay tengnga a makaipatakderan ti tabemakulo. Mainayon pay, dagiti Levitas ket nagpakarsoda iti lawlaw ti tabernakulo tapno salaknibanda ti tabernakulo ken dagiti al-alikamen sadiay manipud ti idadarup dagiti ganggannaet (Num. 1:57: Num. 3:10). Kinaagpaysoanna, nagbalinda a maysa a kita ti nataoan a bengbeng a nangsalaknib kadagiti tattao ti Israel: “ "Ngem dagiti Levitas agtoldadanto iti lawlaw ti tabernaculo ti pamanecnec, tapno awanto ti pungtot a lac- amen ti gimong dagiti annac ti Israel: ket dagiti Levitas aluadandanto ti pannacaaywan ti tabernaculo ti pamanecnec'" (Num. 1:53).

Ni Jesus, kas Paditayo, ket nagbalin met a bengbengtayo. Babaen iti panaglasagna, ti Dios ket impatakderna ti toldana iti nagtetengngaantayo ket pinagbalinna a mautobtayo iti dayagna (Juan 1:14–18). Isu ket pinagbalinna iti maysa a santo a Dios nga ag taeng iti nagtetengngaan ti maysa a rinuker a tattao.

`Utoben ti kayat a saoen daytoy a ti Namarsua a Dios, ti maysa a mangaramid iti universo, ket agtaeng kadagiti tattaona, nga isu nga iti dayta a tiempo ket maysada a nacion a nakalapsut nga ad-adipen. Ania ti isuro dayta kadatayo no kasano iti kinadekket ti Dios kadatayo?`