---
title:  Kadagitoy Maud-udi nga Al-aldaw
date:   09/01/2022
---

Ti umuna a sasao ti Hebreo iparangarangna a pinati ni Pablo nga agbibiag idi iti "maud-udi nga aldaw." Ti Sursurat aramatenna dagiti dua a pagsasao maipapan iti masakbayan nga addaan kadagiti agduma a kaipapanan. Dagiti mammadto inaramatda ti sasao a "maud-udi nga aldaw" wenno "aldaw a maud-udi" a mangsarita maipapan iti kadawyan a masakbayan (dayta ti, Deut. 4:30, 31; Jer. 23:20). Ni mammadto a Daniel inaramatna ti maikadua a sasao, "iti pannawen ti panungpalan," a mangsarita iti ad-adda pay a mangitudo maipapan iti maud-udi nga al-aldaw a pakasaritaan ti daga (Dan. 8:17; Dan. 12:4).

`Basaen ti Numeros 24:14-19 ken Isaiah 2:2, 3. Ania ti inkari ti Dios nga aramidenna kadagiti tattaona iti "maud-udi nga al-aldaw"?`

Adu kadagiti mammadto iti Daan a Testamento ket inwaragawagda nga iti "maud-udi nga al-aldaw" ti Dios ket mangbangon iti maysa nga ari a mangdadael kadagiti kabusor ti tattaona (dayta ket, Num. 24:14-19) ken mangguyogoy kadagiti nasnacion a mapan iti Israel (dayta ket, Isa. 2:2, 3). Kuna ni Pablo a dagitoy a karkari ket natungpalda ken Jesus. Inabakna ni Satanas ken ginuyugoyna amin dagiti nasnacion iti Mismo a Bagbagina (Col. 2:15; Juan 12:32). Iti daytoy a panangkita, ngarud, ti "mau-udi nga al-aldaw" ket nangrugin agsipud ta ni Jesus ket tinungpalna dagiti karkari ti Dios.

Dagiti naespirituan nga ammatayo ket natayda iti pammati. Nakitada ken kinablaawanda dagiti karkari manipud iti "adayu," ngem dida inawat ida. Datayo, iti sabali a bangir, ket nakitatayo ti pannakatungpalda ken Jesus.

Panunotentayo iti maysa a kanito maipapan kadagiti karkari ti Dios ken maipapan ken Jesus. Ti Ama inkarina a pagungarenna dagiti annakna (1 Tes. 4:15, 16). Ti nakaskasdaaw a damag ket inlongalongna ti panagungar dagiti annakna iti panagungar ni Jesus (1 Cor. 15:20; Mat. 27:51-53). Ti Ama ket inkarina pay ti baro a parsua (Isa. 65:17). Inrugina a tungpalen dayta a kari babaen ti panamarsua iti baro a naespirituan a biag iti unegtayo (2 Cor. 5:17; Gal. 6:15). Inkarina nga ipasdekna ti pagarianna iti kamaudianan (Dan. 2:44). Insibbuna dayta a pagarian babaen iti panangwayawayana kadatayo manipud iti pannakabalin ni Satanas ken panangisaadna ken Jesus a kas agturaytayo (Mat. 12:28-30; Lucas 10:18-20). Nupay kasta, daytoy laeng ti punganay. Ti inrugi ti Ama nga aramiden iti immuna a yaay ni Jesus, iyegna ti pannakaileppasna iti maikadua a yaay.

`Kitaen amin dagiti karkari ti Dios a natungpal iti napalabas. Kasano koma a daytoy ket matulongannatayo nga agtalek Kenkuana kadagiti karkari a saan pay a natungpal?`