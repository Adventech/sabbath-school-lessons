---
title:  Ti Dios Kinasaonatayo Babaen iti Anakna
date:   10/01/2022
---

`Basaen ti Hebreo 1:1-4. Ania ti kangrunaan a kapanunotan dagitoy a bersikulo?`

Ti Hebreo 1:1-4 ket maysa laeng a sasao (sentence) iti sigud a Griego, ken nairikiar a dayta iti kapipintasan iti amin ti Baro a Testamento manipud iti panangkita iti kinaimnas ti pagsasao. Iti kangrunaan nga ibagbagana ket ti Dios ket kinasaonatayo babaen iti Anakna, ni Jesus.

Kadagiti Judio iti immuna a siglo A.D., ti sao ti Dios ket saan a nangngeg iti nabayag a tiempo. Ti naudi a paltiing a naibaga idiay Naisurat a Sao ti Dios ket dimteng babaen ti mammadto Malakias ken dagiti panagministro ni Esdras ken Nehemias sakbay ti uppat a siglos. Ngem itan, babaen ken Jesus, ti Dios ket makisasao manen kadakuada.

Nupay kasta, ti paltiing ti Dios babaen ken Jesus, ket dakdakkel ngem iti paltiing ti Dios babaen kadagiti mammadto agsipud ta ni Jesus ket maysa a dakdakkel a wagas ti paltiing. Isu ket Dios a Mismo, nga Isu a namarsua iti langit ken iti daga ken iturayanna ti uniberso. Ken Pablo, ti kinadios ni Cristo ket saan a pulos a pagduduaan. Dayta ket saan a pagpagarup.

Kasta met, ken Pablo, ti Daan a Testamento ket Sao ti Dios. Isu met laeng a Dios nga Isu a nagsao iti napalabas ti agtultuloy nga agsasao iti agdama. Ti Daan a Testamento insaona ti pudno a pannakaammo iti pagayatan ti Dios.

Nupay kasta, mabalin laeng a maawatan iti naan-anay a kaipapananna idi simmangpet ti Anak ditoy daga. Iti nakem ti nagsurat, ti paltiing ti Ama iti Anak ket nangipaay iti tulbek iti pannakaawat iti pudno a kalawa ti Daan a Testamento, kas latta ti ladawan iti kahon ti maysa a _jigsaw puzzle_ nga ipaayna ti tulbek a pakasarakan iti umiso a lugar iti tunggal piesa. Ni Jesus ket inyegna ti adu unay a lawag iti Daan a Testamento.

Kabayatanna, ni Jesus immay tapno agbalin a Mangibagi ken Mangisalakantayo. Alaenna ti lugartayo iti pananglaban ken panangabakna iti uleg. Pumadpada, idiay Hebreo, ni Jesus ket Isu ti "nangyuna" wenno "kapitan" ken "umun-una" kadagiti mamati (Heb. 2:10; Heb. 6:20). Isu iti makilaban nga agpaay kadatayo ken mangibagi kadatayo. Kaipapanan pay daytoy a ti inaramid ti Dios ken Jesus, ti Mangibagitayo, ti Ama kayatna met nga aramiden nga agpaay kadatayo. Isu a nangitan-ok ken Jesus idiay Tronona (Apo. 3:21). Ti mensahe ti Dios kadatayo ken Jesus ket iramanna saan laeng a ti kinuna ni Jesus no di pay ket ti inaramid ti Ama babaen Kenkuana ken agpaay Kenkuana, amin nga agpaay iti naidagaan ken agnanayon a pagimbagantayo.

`Utoben no ania ti kaipapanan ti immayan ni Jesus—Dios—ditoy daga. Apay koma a daytoy a kinapudno ket mangyeg kadatayo iti nagdakkel a namnama?`