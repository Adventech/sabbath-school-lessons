---
title:  Adalen Pay
date:   14/01/2022
---

Ti yuumay ni Jesus ditoy daga a kas Anak ti Dios ket tinungpalna met dagiti adu a trabaho. Umuna unay, kas Nadiosan nga Anak ti Dios, ni Jesus immay a mangiparangarang iti Ama kadatayo. Babaen kadagiti ar-aramid ken sasaona, ni Jesus impakitana kadatayo ti napaypayso a langa ti Ama ken no apay a mabalintayo iti agtalek ken agtungpal Kenkuana.

Ni Jesus immay pay a kas naikari nga Anak ni David, Abraham, ken Adan, nga Isu a nangikarian ti Dios nga abakenna ti kabusor ken iturayanna ti lubong. Gapuna, ni Jesus immay tapno alaenna ti lugar ni Adan iti olo ti sangkataoan ken tungpalenna ti sigud a panggep ti Dios kadakuada (Gen. 1:26-28; Sal. 8:3-8). Ni Jesus immay tapno agbalin a nalinteg nga agturay a kankanayon a kayat ti Dios a maadda iti daytoy a lubong.

"Ti sao a naisao ken Jesus idiaiy Jordan, 'Daytoy ti Anacco a dungdungngoec, Isu a pacapnecac unay kencuana,' arakupenna ti sangkataoan. Ti Dios nagsao ken Jesus a kas mangibagitayo. Kadagiti amin a basbasoltayo ken pagkapkapuyan, saantayo a naibelleng a kas awan patpategna. 'Nga imparaburna cadatayo iti Ay-ayatenna nga Anac.' Efeso 1:6. Ti dayag a naipatay ken Cristo ket maysa a kari ti ayat ti Dios kadatayo.... Ti lawag nga isu a nagdisso manipud iti nakalukat a ruangan ti olo ti Mangisalakantayo ket agdisso kadatayo kabayatan nga agkararagtayo iti tulong tapno tukiaden ti sulisog. Ti timek nga isu a naisao ken Jesus kunaenna kadagiti tunggal maysa a mamati a kararua, Daytoy ket dungdongngoek nga anak, isu a pakapnekak unay kenkuana"â€”Ellen G. White, _The Desire of Ages, p. 113._

**Salsaludsod a Pagiinnadalan**

`Naadaltayo a ti maysa a nasaysayaat a pannakaawat kadagiti sasao ken ar-aramid ni Jesus ket makatulong kadatayo a makaawat iti Dios, ti Ama, a nasaysayaat. Ania koma dagiti napraktikalan a wagas a ti nasaysayaat a pannakaawat ken Jesus ket pabaknangenna ti pannakaikayametmo iti Dios, ti Ama?`

`Naadaltayo a ti wagas a panagsao ken panangtratar ti Dios ken Jesus ket isu ti wagas a kayatna a panagsao ken panangtratarna kadatayo. Ania ti ibaga dayta kadatayo maipapan no kasano koma iti panangtratartayo kadagiti sabsabali?`

`Agtaeng iti kinapateg ti agnanayon a kinadios ni Cristo. Ania iti mapukaw no patientayo a ni Jesus, iti sumagmamano a wagas, ket maysa a naparsua a tao, kas kadatayo, ngem Isu ket napan idiay kruz? Idilig iti dayta kapanunotan iti kinapaypayso a ni Cristo ket agnanayon a Dios, ken Isu a Mismo ket napan idiay kruz. Ania iti dakkel a pagdumaan dagiti dua a kapanunotan?`

`Idiay klase, saritaen maipapan ti panangited iti dayaw ken Apo Dios. Basaen ti Apocalipsis 14:7. Kasano nga iti panangted iti dayaw ken Apo Dios ket paset ti agdama a kinapudno ken ti damag ti tallo nga angel?`