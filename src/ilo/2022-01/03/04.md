---
title:  Isu ti Raniag ti Dayag ti Dios
date:   11/01/2022
---

`Basaen ti Hebreo 1:2-4. Ania dagiti sumagmamano a banbanag nga isuro daytoy a teksto maipapan ken Jesus?`

Iti daytoy a segkay, intayo ipamaysa iti paset nga agkuna, "Idinto nga isu ti raniag ti dayagna, ken ti napaypayso a ladawan ti kinadiosna" (Heb. 1:3).

`Basaen ti Exodo 24:16, 17; Salmo 4:6; Salmo 36:9; ken Salmo 89:15. Kasano a dagitoy a taksto ket makatulong kadatayo a makaawat no ania iti dayag ti Dios?`

Idiay Daan a Testamento, ti dayag ti Dios ket tudtudoenna ti makita a kaaddana kadagiti tattaona (Exo. 16:8; Exo. 24:16, 17; Lev. 9:23; Num. 14:10). Daytoy a kaadda ket masansan a nabuyogan iti lawag wenno raniag.

Ti Sursurat ipakaammona kadatayo a ni Jesus ket Isu iti lawag nga immay ditoy lubong a mangiparangarang iti dayag ti Dios (Heb. 1:3; Juan 1:6-9, 14-18; 2 Cor. 4:6). Panunoten, kas pangarigan, no kasano iti panagparang ni Jesus idiay panagbaliw ti langana (transfiguration). "Ket nagbaliw iti sangoananda; ket naglawag ti rupana a cas la ti init, ket dagiti pagananayna nagbalinda a napudaw cas iti lawag" (Mat. 17:2).

Kas iti init a saan a makita no di babaen ti raniag iti lawagna, ti Dios ket maammoan babaen ken Jesus. Manipud iti panangkitatayo, dagiti dua ket maymaysada. Agsipud ta ti dayag ti Dios ket lawag a mismo, awan nagdumaan, iti mismo a kasasaad ken iti kababalin, ti Dios ken ni Jesus, kas latta iti awan a pagdumaan ti lawag iti raniagna.

Ti Hebreo kunana pay a ni Jesus ket Isu iti "napaypayso a ladawan" ti kinadios ti Ama (Heb. 1:3). Ti ponto ti pangngarig ket adda iti naan-anay a panagtunos iti kasasaad—kababagas—ti nagbaetan ti Ama ken ti Anak. Paliiwen a ti tao awitenna ti ladawan ti Dios ngem saan nga iti kababagasna (Gen. 1:26). Nupay kasta, ti Anak, ket ibingayna ti isu met laeng a kababagas iti Ama. Isu a saan a pagsiddaawan a kinuna ni Jesus, "'Ti nacakita caniac, nakitana ni Ama'" (Juan 14:9).

`Apay nga iti kasta a nagdakkel a damag nga imparangarang ni Jesus ti kababalin ken dayag ti Ama kadatayo? Ania ti ibaga ni Jesus kadatayo maipapan no kasano iti langa ti Ama?