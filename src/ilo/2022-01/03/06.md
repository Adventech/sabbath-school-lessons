---
title:  Itoy nga Aldaw Binukelka
date:   13/01/2022
---

Ti Hebreo 1:5 ibagana dagiti sumaganad a sasao ti Amma ken Jesus: "'Sica ti Anacco, Itoy nga aldaw binukelca.'" Ania iti kayatna a saoen a ni Jesus ket "binukelca," ken kaano ti pannakapasamak daytoy? Saan kadi nga ipakpakita daytoy a ni Jesus ket pinarsua ti Dios idi napalabas, a kas patien dagiti adu?

`Basaen ti Hebreo 1:5; 2 Samuel 7:12-14; Salmo 2:7; ken Lucas 1:31, 32. Ania a kari ken David ti impakat ni Pablo idiay Hebreo ken ni Jesus?`

Ni Jesus ket nabukel iti panangkita nga Isu ket insaad wenno "inadaptar" ti Dios a _kas naikari nga agturay,_ ti anak ni David. Ti kapanunotan ti nadiosan a panangadaptar iti agturay ket kadawyan iti lubong ti Greco-Roma ken iti daya. Mangted dayta iti pangulo iti kalintegan ken pannakabalin a mangituray iti daga.

Nupay kasta, ti Dios inkarina ken David, a ti Anakna ti agbalinto a pudno ken nainkalintegan a mangituray kadagiti nasnacion. Isu ket "adaptarenna" ti anak ni David a kas bukodna nga Anak. Babaen daytoy nga aramid, ti Ari a kaputotan ni David ket agbalin nga anak ti Dios ken agtawidna. Ti tulag ket natungpal ken Jesus kas Anak ni David. Ti Dios ket abakenna dagiti kabusorna ken itedna Kenkuana dagiti nasnacion a kas tawidna (Sal. 89:27; Sal. 2:7, 8).

Kas mabasatayo idaiy Roma 1:3, 4 ken Aramid 13:32, 33, ni Jesus naiparangarang iti publiko a kas Anak ti Dios. Ti pannakabautisar ken panagbaliw ni Jesus ket isuda dagiti kankanito idi nga impakaammo ken inwaragawag ti Dios ni Jesus kas Anakna (Mat. 3:17; Mat. 17:5).

Ngem, segun ti Baro a Testamento, ni Jesus ket nagbalin nga "Anac ti Dios, gapu iti pannacabalinna" idi nga Isu ket napagungar ken naipatugaw idiay makanawan nga ima ti Dios. Iti dayta a kanito a tinungpal ti Dios ti karina ken David a ti anakna ket maadaptarto a kas bukod nga Anak ti Dios ken ti Tronona kadagiti nasnacion ket maipasdekto iti agnanayon (2 Sam. 7:12-14).

Gapuna, ti Caesar (simbolo ti Roma) ket saan a nainkalintegan nga "anak ti dios," a mangituray kadagiti nasnacion. No di ket, ni Jesu-Cristo. Ti "pannakaputot" ken Jesus ket tudtudoenna ti panangrugi ti panagturay ni Jesus kadagiti nasnacion, ket saan a ti panngrugi ti kaaddana, agsipud ta ni Jesus ket kankanayon nga addan. Awan a pulos iti tiempo nga awan ni Jesus, agsipud ta Isu ket Dios.

Kinaagpaysoanna, ti Hebreo 7:3 kuanana a ni Jesus ket awan "ti pangrugian dagiti al-aldawna, wenno tungpal ti biagna" (idilig iti Heb. 13:8) agsipud ta Isu ket agnanayon. Gapuna, ti kapanunotan a ni Jesus ket "bugbugtong nga anak" ket saanna a sarsaritaen ti kababalin ni Cristo a kas Dios no di ket ti trabahona iti plano ti pannakaisalakan. Babaen iti panaglasagna, tinungpal ni Cristo dagiti amin a karkari ti tulag.