---
title:  Adalen Pay
date:   04/07/2025
---

Basaen ti surat ni Ellen G. White, “Moses,” pp. 241–251, iti Patriarchs and Prophets, nga isu a mangted kenka kadagiti napateg a kapanunotan iti naadal a paset ti teksto ti Biblia ita a lawas.

Ti teksto ti Biblia ibagana a “dagiti mammaltot nagbutengda iti Dios, ket dida inaramid ti cas imbilin ti ari ti Egipto cadacuada, no di ket biagenda idi dagiti ubbing a lallaki” (Exodo 1:17). Ni Ellen G. White mayannatop unay dagiti sasaona iti kinamatalek dagiti mammaltot ken ti namnama a naibatay iti Misias: “Dagiti bilbilin ket naiyulog kadagiti babbai a ti trabahoda ket nangted kadakuada iti gundaway a mangaramid iti bilin, a mangpapatay kadagiti ubbing a lallaki a Hebreo iti pannakayanakda. Ni Satanas iti nangaramid daytoy a banag. Ammona a maysa a mangwayawaya ti mapatanor kadagiti Israelitas; ken babaen iti panangidalanna iti ari a mangpapatay kadagiti annakda ninamnamana nga abakenna ti nadiosan a panggep. Ngem dagiti babbai nagbutengda iti Dios, ket dida tinungpal ti nadawel a bilin. Ti Apo immanamong iti dalanda, ken pinarang-ayna ida.”—Ellen G. White, Patriarchs and Prophets, p. 242.

Ti naimbag a damag iti amin daytoy ket, iti laksid dagiti plano ni Satanas, ti Dios inaddaganna dagita, ket inaramatna dagiti matalek a tattao a mangbalusingsing iti kabusor. Agbibiagtayo iti teritoryo ti kabusortayo, nga isu a naganen ni Jesus “ti principe” wenno “agturay daytoy a lubong” (Efeso 2:2; Juan 14:30). Ni Satanas inagawna daytoy saad manipud ken Adan, ngem ni Jesu-Cristo inabakna isuna iti Biagna ken babaen ti ipapatayna idiay kruz (Mateo 4:1–11; Juan 19:30; Hebreo 2:14). Nupay ni Satanas ket sibibiag pay laeng ken naalibtak, kas naiparangarang iti gandatna a mangpapatay kadagidiay nga ubbing, ti bukodna a pannakapapatay ket sigurado (Juan 12:31; Juan 16:11; Apocalipsis 20:9, 10, 14). Ti naimbag a damag ket dagiti rigrigat ti biag ket mabalin a pagballigian babaen ti parabur ti Dios (Filipos 4:13). Dayta a parabur ket isu laeng ti namnamatayo.

**Salsaludsod a Pagiinnadalan:**

`Apay nga impalubos ti Dios a dagiti Hebreo ket agianda idiay Egipto ken maparparigat? Apay nga atiddog unay ti panawen a napalabas sakbay a ti Dios ket bimmallaet iti biangda? Laglagipen, pay, a ti tunggal tao ket agsagrap laeng agingga a ti tao ket sibibiag. Dayta ket, ti panawen a panagsagsagaba ti nacion ket napaut, ngem iti tunggal tao ket nagsagrap agingga a dayta a tao ket sibibiag. Apay nga iti panangaramid dayta a panamaglasin ket napateg iti panangsapul iti pannakaawat iti nataoan a panagsagsagaba?`

`Utoben nga ad-adda dagiti salsaludsod no kasano a kinabaelan ti Dios nga aramaten ti aramid ni Moises a sidadarasudos ken sipupungtot a panangpapatayna iti Egipcio. No ngata dina inaramid dayta? Kayatna kadi a saoen a dagiti Hebreo ket saanda koma a nakapanaw manipud Egipto? Ilawlawagmo ti sungbatmo.`