---
title:  Panagbaliw Dagiti Plano
date:   03/07/2025
---

`Basaen ti Exodo 2:11–25. Ania dagiti paspasamak a napardas a napasamak a mangbalbaliw iti amin a turongen ti biag ni Moises? Ania dagiti ad-adal a masursurotayo manipud daytoy nga istoria?`

Ania ngata ti aramiden ni Moises? Agduyos ngata isuna iti awis ti Egipto ken dagiti ragragsak ti paraangan, wenno ibturenna ti kinarigat a kaduana dagiti agsagsagaba a tattao? Dagiti paspasamak ket saan a nagbayag a nangpwersa kenkuana agpaay iti maysa a pangngeddeng.

“Idi a naammoan ni Faraon daytoy nga aramid, kinayatna idi a patayen ni Moises. Ngem ni Moises nagtalaw iti sango ni Faraon, ket nagnaed iti daga a Madian: Ket nagtugaw iti sibay ti maysa a bobon” (Exodo 2:15).

Kalpasan ti pammapatay, ni Moises ket awanen iti pagpilianna, no maipanggep iti panagtalinaed idiay Egipto. Gapuna, aniaman dagiti plano nga agpaay kenkuana a ngumato iti trono ti Egipto ken tapno agbalin a maysa a “dios,” dagidiay a plano ket napardas a nagpatingga. Imbes nga agbalin a maysa nga ulbod a dios, ni Moises ket pinilina a pagserbian ketdi ti pudno a Dios. Awan duadua, iti tiempo nga isu ket nagtalaw, ni Moises ket awan iti panpanunotna no ania iti masakbayanna.

“Ti sibubukel a banag [ti pammapatay ni Moises iti Egipcio] ket napardas a naammoan dagiti Egipcio, ket, nalablabes a napadakkel, iti saan a nagbayag dimmanon kadagiti lapayag ti Faraon. Naidatag iti ari a daytoy nga aramid ket adu ti kaipapananna; a ni Moises ket planona a mangidalan kadagiti tattaona a maibusor kadagiti taga Egipto, tapno parmekenna ti gobyerno, ken ipatugawna ti mismo a bagbagina iti trono; ket iti kasta awan ti talged agpaay iti pagarian kabayatan nga isu ket sibibiag. Namimpinsan nga inkeddeng ti ari nga isu ket masapul a matay; ngem, iti pannakaammona iti peggadna, isu [ni Moises] inaramidna ti ililibasna ket nagtalaw a napan Arabia.”—Ellen G. White, Patriarchs and Prophets, p. 247.

Ni Moises nagbiag iti 120 a tawtawen (Deuteronomio 34:7), ken ti biagna ket mabalin a bingbingayen iti tallo a paset ti 40 a tawtawen iti tunggal maysa. Ti immuna nga 40 a tawtawen ket idiay Egipto, adu kadakuada idiay naarian a palacio. Ti maikadua nga 40 a tawtawen ket ginastarna idiay balay ni Jetro idiay teritoryo ti Midian.

Nupay kasta, ti maudi nga 40 a tawtawen, ti mangala iti kadakkelan a paset kadagiti umuna a lima a liblibro ni Moises (ken daytoy a tremestre), ken ibagada ti istoria ti immuna nga ayab iti Israel nga agsaksi iti maysa a lubong nga agduyos iti panagdaydayaw iti ladladawan, a mangiparangarang iti kinasiasino ken kababalin ti pudno a Dios (kitaen Deuteronomio 4:6–8).

`Plano kadi ti Dios a ni Moises ket patayenna ti Egipcio? No saan, ania ti isuro daytoy nga istoria kadatayo no kasano nga addagan ti Dios iti aniaman a kasasaad ken aramatenna dayta nga agpaay kadagiti bukodna a panggep? Kasano a ti Roma 8:28 ket tumulong kadatayo a makaawat daytoy napateg a kinapudno?`