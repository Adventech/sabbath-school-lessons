---
title:  Dagiti Tattao ti Dios Idiay Egipto
date:   29/06/2025
---

Ti libro ti Exodo ket nanaganan iti Hebreo kas shemot, litiral a kayatna a saoen ket “nagnagan”, segun kadagiti panglukat a sasao dayta kadaanan a dokomento. “Ket dagitoy dagiti nagnagan,” kastoy iti panagrugina. Dagiti nagnagan ti pamilya ti patriarka a Jacob ket naibagada a dagus idiay pangruggian.

`Basaen ti Exodo 1:1–7. Ania ti napateg a kinapudno a masarakan ditoy?`

Ti libro ti Exodo ket mangrugi iti maysa a palagip iti bendicion ti Dios. Idi ti patriarka a Jacob ken ti pamilyana ket nagsimpada idiay Egipto, 70 da laeng a tattao (Genesis 46:27, Exodo 1:5), ngem dagiti Israelitas “immaduda, ket wimmadwadda iti casta unay, ket nabungada ket nagbalinda a naglablabes iti pannacabalin; ket ti daga napusec cadacuada” (Exodo 1:7). Nupay kasta, iti panawen ti Exodo, nabilangda nga “aginnem a gasut a ribu a lallaki ti nagnagna malacsid dagiti ubbing” (Exodo 12:37).

`Basaen ti Exodo 1:8–11. Ania ti kasasaad dagiti Israelitas iti panawen ti Exodo?`

Ti teksto a naibatay iti Biblia ket ipintana ti istoria dagiti annak ti Israel idiay Egipto iti nangisit a maris. Ti libro ti Exodo ket mangrugi iti pannakaadipenda babaen kadagiti appoda a taga Egipto ken ti makaparigat a trabaho nga inyulogda kadagiti Hebreo. Nupay kasta, ti libro ti Exodo agpatingga, iti natalna ken makaliwliwa a kaadda ti Dios idiay tabernakulo, idiay sentro ti pakarso dagiti Israelita (kitaen Exodo 40). Iti nagbaetan dagitoy dua nga agsupadi a kapadasan, ti balligi ti Dios ket nailadawan. Babaen ti panangwayawaya ti Apo kadagiti tattaona manipud iti pannakaadipen, babaen ti pananglukatna iti Nalabaga a Baybay, ken babaen ti panang-abakna iti kapipigsaan a buybuyot iti dayta a panawen, ti nakaskasdaaw a panagballigi ti Dios kadagiti pwersa ti dakes ket naiparangarang.

Ti istoria ket agsupadi nga ipaganetgetna a no ad-adda ti pammarparigat dagiti mamarparigat cadacuada [dagiti Israelita] “ad-adda met ti yaaduda ken ad-adda ti panagrucbusda” (Exodo 1:12). Dayta ket, iti laksid dagiti aniaman a nataoan nga ar-aramid, ti Dios ket kaskasdi a kangatoan ken isalakanna dagiti tattaona, uray pay no dagiti kasasaad ket agparparang nga awanan namnama, no iti nataoan a panangkita.

`Maysa a baro nga ari ti timmaud a saan a makaam-ammo ken Jose. Ania ti ibaga daytoy nga istoria kadatayo no kasano a ditay’ koma pulos a tagtagibassiten dagiti paspasamak, nangnangruna dagiti naimbag?`