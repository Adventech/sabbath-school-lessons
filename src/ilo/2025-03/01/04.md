---
title:  Dagiti Mammaltot a Hebreo
date:   01/07/2025
---

Ti maysa ket saanna a maawatan ti libro ti Exodo nga awan ti panangakona kadagiti sursuro ti Genesis. Dagiti Judio immalisda a napan idiay Egipto, ken, kalpasan iti maysa a panawen ti dakkel nga irarang-ay ken talna, naadipenda.

Ngem ti Dios ket dina binaybay-an dagiti tattaona kadagiti parparikutda, uray pay no dadduma ket kas la kasta. Awan duadua, adu kadagiti tattao a Hebreo ket nauppapayda iti kasasaadda. Nupay kasta, iti panawen ti dandanag, Isu umay a tumulong a nabuyogan ti nabileg nga Imana. Ti Apotayo pabilgenna dagiti pasurotna: “Ket awagannac iti aldaw ti pacadanagan: ispalencanto, ket sica idaydayawnacto” (Salmo 50:15).

`Basaen ti Exodo 1:9–21. Ania ti kangrunaan a paset dagiti matalek a mammaltot, ken apay a malaglagip ida iti pakasaritaan?`

Awan ti Faraon ti addaan iti nagan idiay libro ti Exodo. Aw-awitenda laeng ti titolo ti “Faraon,” a ti kaipapananna ket “ari.” Dagiti Egipcios ket patienda a ti Faraon ket maysa a dios ditoy daga, ti anak ti dios a Ra (wenno Osiris wenno Horus). Ni Ra ket naibilang a kangatoan a dios dagiti Egipcio, ti dios nga init.

Ngem iti laksid amin a pannakabalinna, daytoy a “dios” ket dina kinabaelan a pwersaen dagiti mammaltot a mangaramid iti maisupadi iti kombiksionda. Kinaagpaysoanna, iti maisupadi iti awan naganna a Faraon, dagiti dua a mammaltot ket nainaganan, Shiphrah ken Puah (Exodo 1:15); nangato unay iti pannakaraemda agsipud ta nagbutengda iti Apo. Ti nadangkes a bilin ti Faraon ket awan ti bertudna kadakuada agsipud ta rinaraemda ti Dios nga ad-adda ngem dagiti bilbilin ti maysa a naidagaan nga agturay (kitaen pay ti Aramid 5:29). Gapuna, ti Dios binendicionanna ida agraman dagiti bukodda a dakkel a pampamilya. Anian a nagpigsa a testimonio ti kinamatalek. Dagitoy a babbai, uray pay no kasano iti kabassit ti pannakaammoda iti teolohiya, ket ammoda saan laeng no ania iti husto no di ket pinilida nga aramiden no ania ti husto.

Idi nakita ni Faraon a ti planona ket saan a nagballigi, imbilinna kadagiti Egipcios a papatayenda amin a lallaki a maladaga a naiyanak kadagiti Hebreo. Masapul nga ibellengda ida idiay Karayan Nile, nalabit a kas maysa a daton ken Hapi, ti Dios ti Nile, ken kasta met a dios ti kinadam-eg. (Daytoy ti immuna a nailanad a tiempo a dagiti Judio ket mapapatay gapu laeng ta Judioda.) Ti panggep ti bilin ti pammapatay ket tapno parmeken dagiti Judio, tapno ikisap amin a lallaki a kaputotan, ken tapno ited dagiti babbai iti nacion dagiti Egipcio, ket agpatingga ti pangta a patien ti Faraon a pinataud dagiti Hebreo iti nacion.

`Dagiti mammaltot ket saanda laeng nga ammo no ania iti husto nga aramiden, inaramidda dayta. Ania ti nalawag a mensahe ditoy nga agpaay kadatayo?`