---
title:  Komento Dagiti Mannursuro
date:   04/07/2025
---

### Paset I: Pakabuklan

**Kangrunaan a Teksto:** Exodo 2:23–25

**Sentro ti Adal:** Exodo 1:1–2:25

**Pakauna**

Daytoy umuna nga adal ket salaysayenna ti atiddog a pakasaritaan dagiti tattao ti Dios idiay Egipto, manipud iti panawen ni Jose, idi a ti Israel ket napadasanna ti dakkel a kinarang-ay, agingga iti pannakaadipenda iti sidong ti nadawel a Faraon, a nangibilin iti pannakapapatay dagiti amin a lallaki a maladaga. Nupay kasta, ti Dios ket saan a managpalabas no dagiti pwersa ti dakes ket padasenda a dadaelen dagiti tattaona. Isu ti Mangisalakanda. Iti kasta, Isu nangibaun iti maysa a mangwayawaya, ti adipenna a Moises, nga isu a ti naindatlagan a pannakaaywanna idiay pannakayanakna ti nangiturong iti naisalsalumina a pannakainayunna iti pamilya ni Faraon a kas maysa a naadaptar nga anak a lalaki. Dagiti umuna nga 40 a tawtawen ti biag ni Moises ket namarkaan babaen ti panangawatna iti kaimbagan nga edukasyon, umuna manipud iti inana, kalpasanna iti unibersidad ti Egipto. Nupay isu ket nasursuroan nga agtugaw iti trono ti Egipto ken agbalin a dakkel a pangulo, ni Moises ket nasarakanna ti mismo a bagbagina, babaen kadagiti biddutna ken bendicion ti Dios, idiay sangakabbalayan ni Jetro. Idiay, nangasawa isuna ken nagbalin a maysa nga agpaspastor.

**Dagiti Tema ti Liksion**

1. Ti panangtungpal ti Dios kadagiti karkari ken bendicionna a kinarang-ay ket marambakan koma. Dagiti managyaman a puspuso ket bigbigenda ti ayat ken panangaywan ti Dios kadagiti biagda ken bigbigenda a ti Dios ket Isu ti mangbendicion ken bumallaet tapno itedna ti kinarang-ay ken balligi. Nupay kasta, no saantayo a naannad, nalakatayo laeng a mapukaw ti panangkita iti kinapudno a ti Dios, saan a dagiti nagun-odtayo, ket Isu ti gapu iti panagrang-aytayo. Ti pannakalipat nga amin nga adda kadatayo ket namimpinsan a kukua ti Dios ket mabalin a mangiturong kadagiti dadduma nga abaken iti panagimun, a tartarigagayanda a mangtengngel ken mangdadael iti naimbag nga aramid a sapsapulen ti Dios nga aramiden babaen kadakuada a mangisalakan kadagiti sabsabali.
2. Dagiti karkararag ket addaanda kadagiti agduduma a trabaho. Saanda laeng nga agserbi a mangidaydayaw iti Apo gapu iti kinaimbag ken kinamanagayatna kadatayo, no di ket ar-araraw—sangit ti nasugatan, naparparigat, nauppapay, ken nairurumen a tattao nga isu a makasapul iti tulong. Dagiti dakes a tattao ket mabalin a salungasingenda dagiti kalintegan dagiti sabsabali, ngem ti Dios ikarina a tulonganna dagidiay nadangran.
3. Ti naimbag a damag ket mangngeg ti Dios dagiti desperado nga awagtayo agpaay iti pammakawan, kaadda, ken ibaballaetna. Makitana dagiti balubaltayo, madlawna dagiti luluatayo, maawatanna dagiti tuoktayo, ken sumungbat kadagiti asugtayo.
4. Amin a naparparigat, naidadanes, nagundawayan, ken naisinsina a tattao ket mabalin a mairaman kadagiti is-istoria iti libro ti Exodo. Babaen kadagitoy nga is-istoria a naibatay iti pakasaritaan, maammoanda a saanda nga agmaymaysa. Ti Dios ket adda kadakuada iti laksid iti ipagarupda a kinaulimekna. Ti di-makita a kaaddana ken dagiti karkari ti Biblia ket sapulenda nga ipaay ti akin-uneg a liwliwa ken talged ti pannakaisalakan.
5. Ti Dios malagipna ti tulagna ken Abraham, Isaac, ken Jacob. Isu ket matalek. No ania dagiti karkarina, tungpalenna. Ti Dios bumallaet iti bukodna a tiempo. Ti nadiosan a panangitiempo ket masansan a maisupadi kadagiti nakedngan a tartarigagay ken inanamaentayo.

### Paset II: Komentaryo

Ti libro ti Exodo ket saan a maipapan ken Moises no di ket, kangrunaan a maipapan iti Dios ken iti panangipangulona iti biag ni Moises ken ti Israel. Ti Exodo mangrugi iti ladawan a panangbendicion ti Dios iti pamilya ni Jacob: 70 da laeng idi a tattao idi a sinurotda ni Jose idiay Egipto, ngem immaduda iti kasta unay (Exodo 1:7), kas maiyannatop iti kari ti Dios ken Abraham (Genesis 15:5).

Nupay kasta, ti kinarang-ay ti Israel ket nagbalin a maysa a parikut. Ti baro a Faraon ti Egipto ket nagbalin a naimon ken mabuteng kadagiti Israelita; iti kasta, nakaro iti panangadipenna kadakuada babaen iti narigat a trabaho ken panamarparigat. Iti naibatay iti pakasaritaan, dagitoy a napnoan buya a paspasamak ket mabalin a kaimbagan a maikabil iti likudan ti bengbeng ti maikasangapulo ket walo a Panagturay ti Egipto. Ti baro a panagturay ti Hyksos ket nangrugi iti dayta a panawen. Ti immuna nga ari, ni Ahmose (1570–1546 B.C.), ket nabigbig a kas isu ti saan a nangbigbig kadagiti nagun-od ni Jose (Exodo 1:8) ken rinugianna a pagbalinen nga adipen dagiti Israelitas. Ti kasasaad dagiti tattao ti Dios ket napardas a nangrugi nga agpababa, manipud iti kinarang-ay ken wayawaya a panagnaed iti Egipto agingga iti dakes a panangadipen iti sidong dagiti napalalo nga appo (Exodo 1:11, 13, 14). Ti ari iti likudan daytoy napalalo a panagbaliw ket ni Amenhotep I (1553–1532). Nupay kasta, no kaano nga ad-adda a naparparigat idi dagiti Israelitas, ad-adda met nga immad-adu ti bilangda (Exodo 1:12). Ti dadagsen ken Faraon ket dimmakkel tapno parmekenna dagiti tattao ti Dios babaen iti nadagsen a trabaho.

Daytoy a panagsasaganad ti kinaranggas ken panamarparigat ti paraon ket kakakaroan a naaramid idi panawen ti nadawel a panagari ni Thutmose I (1525–1512), nga isu nga awan as-asina a nangiyulog iti bilin a pammapatay tapno papatayenna amin a maladaga a lallaki a Hebreo (Exodo 1:22). No ti Exodo ket napasamak idi Marzo 1450 B.C., ti petsa nga itantandudotayo, iti kasta ni Moises ket naiyanak nga immun-una 80 a tawen sakbayna, a dayta ket idi 1530 B.C., idi panawen ti panagturay ni Thutmose I. Ni Thutmose I ket naaddaan iti maysa nga anak a babai nga isu a nagbalin a Reyna Hatshepsut (1504–1482). Ni Hatshepsut ket inadaptarna ni Moises ken intedna kenkuana dayta a nagan. Ni Hatshepsut ket natay kabayatan a ni Moises ket adda idiay Midian. Ti asawa ni Hatshepsut a ni Thutmose II (1508–1504) ket naaddaan iti maysa nga anak a lalaki babaen iti babaina, nanaganan iti Thutmose III (1504–1450), nga isu iti Faraon ti Exodo. Ni Faraon Amenhotep II (1453–1425), saan nga inauna nga anak ni Thutmose III, ket isu ti kadua ni amana a nagturay iti nasurok a dua a tawtawen ken naaddaan iti maysa nga anak a lalaki a natay idi maikasangapulo a didigra, ti inauna nga anakna. Ni Faraon a Thutmose IV (1425–1412), nga isu a simmaruno ken Amenhotep II iti trono, ket saan nga inauna nga anak a lalaki, a kas ipakpakita ti surat iti Sphinx Stela. Ngarud, ti datus a naibatay iti Biblia ket mabalin a maitunos iti pammaneknek iti ruar ti Biblia.

Ti Egipcio a nagan ni Moises ket maiyataday unay iti daydi a panawen (umar-arngi iti nagan a Thutmose) ken kayatna a saoen ket “naiyanak iti” wenno “naala (manipud).” Ti sibubukel a naganna ket nalabit a Hapi-mose (Hapi, ti dios ti karayan a Nile). Ngem ni Moises, iti panangitudo iti mismo a bagbagina ken panagsurat babaen iti paltiing ti Dios, ket inikkatna ti Hapi manipud iti naganna, maysa a tanda iti panagmadina a mainaig iti dios ti Nile.

Ti pannakayanak ni Moises (Exodo 2:1–10) ket maysa a pagpusiposan iti ayus ti pakasaritaan ti Israel. Dagiti tattao ti Dios ket ikarkararagda ti pannakawayawaya manipud iti pannakaad-adipen, dawdawatenda ti tulongna iti nakakalkaldaang a kasasaadda. Ti Dios sinungbatanna dagiti ar-ararawda iti pannakayanak ni Moises. Ti naindatlagan nga ibaballaetna a mangsalaknib iti biag ni Moises iti daytoy matudtudo a pasamak ket nagbalin laeng a posible iti pannakipagtrabaho dagiti nagannakna kasta met ni Miriam, ti kabsatna a babai. Gapuna, mapaliiwtayo a ti Dios aramatenna dagiti nataoan nga instrumento a mangidur-as iti trabaho ken panggepna.

Iti kinasipnget dagiti kinarigat ken dagiti bukodtayo a panagsagsagaba, masapul nga ipamaysatayo dagiti matatayo iti Dios ken agtalektayo Kenkuana, ti panangipangulona, ken iti siribna agsipud ta saanna a pulos a baybay-an dagiti annakna. Isu ket adda kadakuada iti tengnga ti pannakaparparigat ken pannakaidadanes. Ammona dagiti lulua dagiti nairurumen ken nasugatan. Isu ket makipagsagaba kadakuada. Ti mammadto Isaias ket umiso unay ti panangipakdaarna a ti Dios ket napaladingit kadagiti amin a ladladingittayo (Isaias 63:9). Ti pannakipagmaymaysana kadatayo ket napigsa ken di mabalusingsing. Iti panagsagabatayo, Isu ket agsagaba; iti pannakaririboktayo, Isu mariknana ti pannakariribok; ken iti ladingittayo, Isu ket mariknana ti saem. Isu ket adda iti dasig ti maidaddadanes nga isu nga agsagaba gapu iti kinalinteg (Mateo5:10). Isu ket maysa a naasi unay ken naparabur nga Apo. Isu ket naanus kadatayo, ken, idiay kruz, Isu ket nagsagaba tapno patalgedanna ti pannakaisalakantayo. Iti kasunganina, dagiti mamarparigat, mangirurumen, ken managsalungasing ket mapadasanda ti panangukom ti Dios a panangdusa ken maudi a pannakadadael. Iti daytoy a lawag, palagipantayo dagiti bagbagitayo kadagiti nainsiriban a sasao ni Ellen G. White: “Iti masakbayan a biag, dagiti palpalimed a nangriribok ken nanguppapay kadatayo ditoy ket maaramiddanto a nalawag. Makitatayto a dagiti kas la saan a nasungbatan a karkararag ken nauppapay a namnamatayo ket isuda dagiti kadadakkelan a bendiciontayo.”—Ministry of Healing, p. 474.

Da Sifra ken Pua, dua a mammaltot, ket pagwadan ida iti kinamatalek. Agsipud ta nagbutengda iti Dios, saanda a masapul idi a mabuteng iti pungtot ni Faraon. Ti panagraemda iti Dios ti biag ti nangibagnos kadakuada a maaddaan iti panagraem iti biag ti tao. Nagtukiadda a pumatay, babaen iti “disgrasya,” kadagiti lallaki a maladaga a Hebreo iti pannakayanakda. Ammoda a ti biag ket maysa a sagut manipud iti Dios, isu a tinukiadda dagiti bilin ni Faraon.

Ti Biblia ket saanna nga iparangarang ti adu kadatayo maipapan iti umuna nga 40 a tawtawen ti biag ni Moises (Aramid 7:23), malaksid kadagitoy napateg a naibinsabinsa: (1) ni Moises nagbalin nga anak a lalaki ti anak a babai ni Faraon; (2) idi dimmakkel, pinapatayna iti maysa nga Egipcio nga isu a mangkabkabil iti maysa a Hebreo; (3) isu ket nakisusik iti maysa a lalaki a Hebreo a mangkabkabil iti padana a Hebreo; (4) kalpasanna, napan idiay Midian nga idiay a nakipagian ken Jetro, maysa a padi, ken inasawana ti anakna a babai, ni Zipporah; ket (5) kalpasanna isu ket naaddaan iti maysa nga anak a lalaki, ni Gershon.

Ti kangrunaan a ponto ti adal iti daytoy a lawas ket ti sasao a “ket ti Dios linagipna ti tulagna” manipud iti kangrunaan a tekstotayo: “Ket ti Dios dinengngegna ti sasainnecda, ket ti Dios linagipna ti tulagna ken Abraham, ken Isaac, ken Jacob” (Exodo 2:24). Ti kinamatalek ti Dios kadagiti karkari ti tulagna ket mangyeg iti kinatalged ti panagkayamet ti Dios ken dagiti tattaona. Salimetmetanna ti pasetna, iti laksid ti saantayo a kinamatalek. Ti tulag ti Dios ket buklen ti ligal a pannakaipasdek ti maysa a panagkayamet ti Dios ken dagiti pasurotna.

Nupay kasta, ti naintulagan a karina ket kas la saan a natungpal, ta dagiti tattaona ket saanda a narang-ay no di ket agrigrigat. Ti sasao a ti Dios ket “linagipna ti tulagna” ket saanna a kayat a saoen a ti Dios ket adda pananglipatna kadagiti tattaona. Iti bukodna a tiempo, ti Dios bumallaet iti pagimbagan dagiti tattaona. Ti Dios intalagana ti Bagbagina babaen ti Saona ken Abraham nga isu ket agbalinto a maysa a dakkel a nasyon; isu nga, iti pannakatungpal daytoy a kari, ti Dios sumrek tapno iyegna ti wayawaya iti maparparigat. Ti Dios ispalenna ti Israel agsipud ta inkarina a bendicionanna ti kaputotan ni Abraham.

Kadagitoy dua a mangdagdagup a bersikulo, ti balikas nga Elohim nga agpaay iti Dios ket agparang iti uppat a daras. Ti Elohim ket maysa a nabileg, napigsa a Dios ken nailadawan iti pannakaisilpu kadagiti uppat nga ar-aramid: ti Dios “dinengngegna,” “linagipna,” “minatmatanna,” ken “maseknan.” Dagitoy a bersikulo ket ipaganetgetda ti pannakaammo ti Dios iti kasasaadda, ti panangaywanna, ken ti siaanamong a panagtignayna agpaay iti pagimbagan dagiti tattaona. Balbaliwanna ti ayus ti pakasaritaan agsipud ta ti tiempona a bummallaet ket dimtengen. Ti Dios, iti asina, ket kunaenna ti “saan” iti panamarparigat ken itedna ti wayawaya kadagiti pasurotna tapno mabalinda a pagserbian ti Diosda agsipud iti panagyaman iti sagut ti wayawaya. Gapuna, ti parabur ti Dios abakenna ti kinaranggas, panamarparigat, ken panangadipen.

### Paset III: Panangipakat iti Biag

1. Ania iti riknam no dagiti tattao ket dida makita, dangran, gundawayan, wenno irurumendaka? Dagitoy nauneg a pannakauppapay ken siksikor ket mabalin a makatulong kenka a makipagrikna kadagidiay lumasat kadagiti umas-asping a kapkapadasan iti biag. Kasano a sibibertud a mapabilegmo dagitoy agsagsagaba a tattao? Ania ti kaimbagan a rimedyo kadagiti uppapay ti biag?
2. Kasano iti sibibertud a panangsungbatmo iti mangirurumen a pannakabalin iti lugar a pagtartrabahoam wenno idiay iglesia?
3. Panunotem no ania ti mapasamak no dagiti nagannak da Moises ken Miriam ket saanda a nagtalek iti Dios ken awan ti turedda a mangilemmeng iti maladagada. Ania ngata iti napasamak iti plano ti Dios? Ania ngata ti reaksyon ti Dios iti daytoy pagpagarup a kasasaad? Mabalin ngata a timmaud ti sabali a Moises?
4. Kasano a posible a ni Moises, kalpasan dagiti adu a tawtawen a panagbiagna iti nagarbo ken iti pagano a pagtaengan, ket inkeddengna ti makipagsagaba kadagiti tattao ti Dios iti sumagmamano a panawen?
5. Dagidiay agruknoy iti sangoanan ti Dios ket saanda a kasapulan ti agbuteng nga agtakder iti sangoanan dagiti ar-ari. Inaramidda nga umuna ti pagayatan ti Dios iti biagda; isu nga, agabanteda a sibibileg ken situtured, tapno salimetmetanda dagiti bilbilin ti Dios. Ania ti kayatna a saoen a ni Moises ket saan a nagbuteng ken Faraon no di ket iti Dios? Kasano a maawatam ti agsupadi a sasao a gapu ta “nagtalinaed a cas la kitkitaenna ti saan a makita,” isu ket matalek Kenkuana (Heb. 11:27)? Kasano a makitam ti Dios babaen ti makin-uneg a mata ti pammati?