---
title:  Ti Pakasaritaan a Naibatay iti Pakasaritaan
date:   30/06/2025
---

Idi simmangpet ti pamilya ni Jacob idiay Egipto kalpasan ti pannakapadasda iti bisin idiay Canaan (Genesis 46), ti ari ti Egipto ket nainggayyeman iti pannakilangenna kadagiti Hebreo agsipud ken Jose ken dagiti amin a naaramidanna agpaay kadagiti taga Egipto.

“Ket ni Faraon kinunana ken Jose, Ni, insaadcan nga agturay iti amin a daga ti Egipto. Ket ni Faraon iniccatna ti singsingna nga adda pagsellona iti imana, ket incabilna iti ima ni Jose, ket pinagcawesna iti lienzo a nalapat, ket inyuccoranna ti maysa a tanicala a balitoc; Ket pinaluganna iti maicadua a luganna; ket impuccawda iti sangoananna, Agparintumengcayo: ket pinagturayna iti amin ti daga ti Egipto” (Genesis 41:41–43).

`Ania ti tulbek ti nakaskasdaaw a balligi ni Jose idiay Egipto kalpasan iti maysa a nagurdo a panagrugi? (Basaen ti Genesis 37:26–28 ken Genesis 39:2, 21.)`

Ti nakappapati a pakasaritaan a naibatay iti historya iti istoria ni Jose ket daytoy: ti baro nga agturay, iti Exodo 1:8, “isu a di nangbigbig ken Jose,” ket ni Ahmose (1570 B.C.–1546 B.C.). Sumaganad, dimteng ni Amenhotep I (1553 B.C.–1526 B.C.), ti agturay a nagbuteng kadagiti Israelita ken namarparigat kadakuada. Iti ud-udina, ni Thutmose I (1525 B.C.–1512 B.C.) inyulogna iti bilin nga ipapatay a maipaay kadagiti amin a Hebreo nga ubbing a lallaki. Ti balasangna a ni Hatshepsut (1503 B.C.–1482 B.C.) ket isu ti prinsesa a nangadaptar ken Moises a kas anakna. Ni Faraon a Thutmose III (1504 B.C.–1450 B.C.), nga iti sumagmamano a tiempo ket kadua ni Hatshepsut a nagturay, ti faraon iti Exodo.

Ti Exodo napasamak, segun iti kasayaatan a panangkuenta, idi Marzo 1450 B.C. (kitaen William H. Shea, “Exodus, Date of the,” The International Standard Bible Encyclopedia, edited by Geoffrey W. Bromiley et al., vol. 2 [Grand Rapids, Mich.: William B. Eerdmans, 1982], pp. 230–238). Tapno maawatan ti tiempo ti Exodo, adalen dagiti sumaganad a teksto ti Biblia: Genesis 15:13–16; Exodo 12:40, 41; Oc-ocom 11:26; ken 1 Ar-ari 6:1 (see also Aramid 7:6; Galacia 3:16, 17).

Ti umuna a kapitulo ti Exodo ket saklawenna ti atiddog a panawen—manipud iti panawen ni Jose, idi ti amana agraman ti amin a pamilyana ket simrek iti Egipto, agingga nga imbilin ni Faraon ti panagpapatay. Nupay adda panagdidibate maipapan ti apag-isu a bilang dagiti tawtawen, ti napateg ket, uray pay kadagiti tattaona a naadipen idiay ganggannaet a daga, ti Apo ket dina nalipatan ida.

Dayta ket, uray pay no adu kadagiti nabinsabinsa a maipapan kadagiti Hebreo idiay Egipto iti dayta a panawen ket agtalinaed a nakalemmeng, agingga ita (kitaen 1 Corinto 13:12), ti pannakaipaltiing iti kababalin ti Dios ket kaskasdi nga agraniag babaen kadagiti pinanid daytoy a libro, a kas met iti aramidenna iti amin a Sursurat. Mabalin nga ammoentayo nga uray pay no kasano iti kas la kinadakes dagiti bambanag, ti Dios ket kankanayon nga adda, ken mabalintayo ti agtalek Kenkuana iti aniaman a dakes a kasasaad a pakasarakantayo kadagiti bagbagitayo.