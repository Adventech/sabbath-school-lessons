---
title:  "Pammarparigat: Ti Pakasaritaan ken ti Pannakayanak ni Moises"
date:   28/06/2025
---

### Basaen Agpaay iti Adal ita a Lawas

Exodo 1:1–22; Genesis 37:26–28; Genesis 39:2, 21; Aramid 7:6; Galacia 3:16, 17; Exodo 2:1–25.

> <p>Paset a Mayulo</p>
> “Dagiti anac ti Israel nagasugda a gapu iti pannacaadipen, ket nagickisda, ket ti ickisda dimmanon iti Dios gapu iti pannaca-adipen. Ket ti Dios dinengngegna ti sasainnecda, ket ti Dios linagipna ti tulagna ken Abraham, ken Isaac, ken Jacob. Ket ti Dios minatmatanna dagiti annac ti Israel, ket ti Dios linagipna ida” (Exodo 2:23–25).

Ti libro ti Exodo ket agallangogan kadagiti pakaistoriaan dagiti naparigat, dagiti nailaslasin, dagiti naidadanes, dagiti nagundawayan, ken dagiti naipababa. Gapuna, dagiti tattao ita nga aldaw a makarikna a nabaybay-an, nalipatan, ken naadipen ket mabalin a makasarak iti namnama, agsipud ta isu met laeng a Dios a nangisalakan kadagiti Hebreo ket maisalakanna met ida.

Ti libro ti Exodo ket saritaenna dagiti adu a salsaludsod iti biag, ken dagiti kinakillo ken susuot a paset daytoy a biag. Tunggal maysa ket mapabileg babaen kadagiti is-istoria ti ibaballaet ti Dios agpaay iti pagimbagan dagiti agsagsagaba a tattaona. Ti Dios denggenna ti ikkis dagiti naparigat, makitana dagiti balubalda, ammona dagiti luluada, ken, iti tuokda, umay Isuna a tumulong.

Ti Dios ilongalongna a mangwayawaya kadagiti agtalek Kenkuana. Ti laeng masapul ket awatentayo, babaen ti pammati, ti itangtanggayana kadatayo. Daytoy ti gapu no apay a ti libro ti Exodo ket masapul nga adalentayo, ta itudona ti naaramidan ni Jesus agpaay kadatayo amin. Dayta ket maysa a libro maipapan iti pannakasubbot, pannakawayawaya, ken maudi a pannakaisalakan—nga isu nga amin dagitoy ket kukuatayo, babaen ti pammati, ken Cristo Jesus ken ti impatalgedna nga agpaay kadatayo.

Iti tengnga ti riribok ken kinasipnget, no dagiti matatayo ket naipamaysa iti Dios, mabigbigtayo ti kaadda, panangaywan, ken tulongna kabayatan nga ibagnosnatayo nga agturong idiay agnanayon a “Naikari a Daga.”

_*Adalen ti adal ita a lawas tapno maisagana agpaay iti Sabado, Hulyo 5._