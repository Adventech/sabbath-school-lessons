---
title:  Napno iti Espiritu ti Dios
date:   04/09/2025
---

Ti Dios binilinna ni Moises iti amin a detalye agpaay iti panangisagana kadagiti serbisyo ti tabernakulo. Masapul a dagiti papadi ket addaan kadagiti napadian a kawes, ngem ti Kangatoan a Padi ket agsuot iti maysa a naisangsangayan nga efod, nga isu nga aglaun kadagiti nagnagan dagiti annak ni Israel. Isu ket agkawes pay iti maysa a pektoral, nga isu nga aglaun iti Urim ken Tumim ken masapul a dayta ket adda iti pusona (Exodo 28). Amin a papadi ket masapul a maikonsagrar (Exodo 29). Dagiti dadduma a bambanag a siaannad koma a maisagana ket ti altar ti insenso, ti palanggana a pagbuggoan, ti lana a pangpulot, ken ti insenso (Exodo 30).

`Basaen ti Exodo 31:1–18. Ania ti naisangsangayan a tulong nga inted ti Dios tapno dagiti amin a detalye ken nainaig a serbisyo ti tabernakulo ket maisagana ken mabangun iti napintas ken umiso a wagas?`

Iti umuna a daras iti Sursurat, ti maysa mabasana a ti Dios ket kargaanna ti maysa a tao iti Espiritu ti Dios. Ania ti kayat a saoen dayta? Ni Bezalel ket napabileg nga agtrabaho a mayannurot unay iti tabernakulo. Isu ket napunno, dayta ket, naarwatan iti kinalaing, pannakaawat, ken pannakaammo a kasapulan iti panagaramid kadagiti amin a kasapulan iti santuario. Mainayon pay, ti Dios inikkanna ni Aholiab ken adu pay a sabsabali iti isu met laeng nga Espiritu a tumulong iti daytoy a trabaho.

Iti tengnga ti amin daytoy a kinamanagpartuat, ti Sabado ti Dios ket naidatag a kas maysa a tanda iti nagbaetan ti Dios ken dagiti tattaona a ti Apo aramidenna ida a nasantoan. Kayatna a saoen a ti panangngilin iti maikapat a bilin ket naikadua iti pannakapasanto. Ni Ezequiel, kadagiti sumaruno a tawtawen, kunana: “ ‘Castamet intedco met cadacuada dagiti al-aldawco a panaginana nga isuda ti tanda caniac ken cadacuada, tapno maammoanda coma a siac ni Jehova a mangsantificar cadacuada’ ” (Ezekiel 20:12).

Ti Sabado ket maysa a palagip a ti Apo ket saan laeng a Namarsua (Genesis 2:2, 3), Mannubbot, ken Diostayo (Deuteronomio 5:15; Marcos 2:27, 28) no di pay ket Maysa a Santo. Isu ket balbaliwanna dagiti tattao babaen ti kaaddana; babaen ti Espirituna ken Sao dumakkelda a mangipaduyakyak iti maysa a naayat, naasi, di naimbubukodan, ken mamakawan a kababalin.

Ti kamaudianan a regalo nga inted ti Dios ken Moises ket ti Sangapulo a Bilbilin (Exodo 31:18). Ti Dios a Mismo insurat ken intedna dagiti dua a taptapi ti bato agraman ti sangapulo a bilbilin (Exodo 31:18; Deuteronomio 9:9–11). Dagitoy a taptapi ket naikabilda idiay Kasasantoan a Disso ken iti uneg ti lakasa ti tulag, nga isu nga adda iti babaen ti tugaw ti kaasi (Exodo 25:21).

`Ti sasao a “tugaw ti kaasi” ket aggapu iti maysa a sao ti Hebreo, a ti kaipapananna ket “tapno mangabbong.” Apay ngarud a daytoy “tugaw ti kaasi” ket maikabil iti ngatoen a mismo ti linteg ti Dios? Ania koma a namnama ti makitatayo iti daytoy a kinapudno?`