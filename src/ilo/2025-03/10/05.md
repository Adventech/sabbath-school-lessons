---
title:  Iti Tengnga Dagiti Tattaona
date:   03/09/2025
---

Ti Dios ket isursurona dagiti tattaona babaen kadagiti nadumaduma a pamay-an, ket maysa kadakuada ket babaen ti santuario. Amin dagiti serbisyona ket itudoda ni Jesus; isuda dagiti bambanag a pakaadalan iti plano ti pannakaisalakan, nga isu a maaramidto babaen ken Jesus kalpasan dagiti adu a siglo.

`Basaen ti Exodo 25:1–9. Ania ti napateg, napraktikalan, ken nateolohiyaan a kinapudno a makita kadagitoy a bersikulo?`

Uray pay no idaldalanen ti Dios ti Israel ken naasidegen kadakuada, Isu ket binilinna ni Moises a mangbangun iti maysa a santuario: “ ‘Ket yaramidandac coma iti maysa a santuario, tapno agnaedac iti nagbabaetanda’ ” (Exodo 25:8). Ti Dios kayatna nga ipakita kadakuada nga Isu ket pudno unay nga adda kadakuada. Uray pay no nakaaramidda iti dakes iti adun a daras, dina nalipatan ida, ken “kalpasan a naalada manen iti parabur ti Langit” (Ellen G. White, Patriarchs and Prophets, p. 343), naikkanda iti nadiosan a bilin, ket ti aramid a panangbangun iti santuario nangrugi.

Ti Biblia ipatalgedna kadatayo a ti Dios ket saan nga agian kadagiti templo ken patpatakder nga inaramid-ti-tao (Aramid 7:47–50) agsipud ta Isu ket dakdakkel ngem ti langit dagiti langlangit, ken ti langit ket saan a makalaun Kenkuana. Ni Pablo idiay Areopagus idiay Athens kunana: “ ‘Ti Dios a nangaramid iti lubong, ken dagiti amin a banag nga adda kencuana: idinto nga isu ti Apo ti langit ken daga, saan nga agnaed cadagiti templo nga inaramid dagiti ima’ ” (Aramid 17:24). Kasta met ni Ari Solomon kunana: “ ‘Ngem, agpayso aya a ti Dios agnaedto iti daga? Adtoy, ti langit ken ti langit dagiti langlangit saandaca a malaon; dinto ngarud adadda daytoy a balay a pinutarco!’ ” (1 Ar-ari 8:27). Ti santuario ket idiay ti pangipaduyakyakanna iti kaaddana kadakuada.

Masapul nga iyeg dagiti Israelita ti disnudo a daton a maipaay iti pannakaibangun ti santuario. Masapul a mangtedda kadagiti napateg ken nangina a sagsagut, a pakairamanan ti balitok, pirak, suer, kayo ti akasia, nadumaduma a kita ti napino a lupot, lana ti olivo, ken rikrikado.

Idiay Exodo 25:10–27:21, naited kadatayo dagiti adu a detalye maipapan iti tabernakulo ken dagiti serbisyona. Ti Dios impaayna ken Moises ti maysa a plano a naglaun kadagiti masinunuo a bilbilin no kasano a bangunen ken kargaan ti tabernakulo, agraman ti lakasa ti tulag, ti lamisaan ti tinapay, ti kandelario, dagiti altar, dagiti bengbeng, dagiti maris, ken dagiti rukod.

Masapul a bangunen ni Moises ti tabernakulo kas mayannurot iti pagwadan nga impakita ti Dios kenkuana (Exodo 25:9, 40; Exodo 26:30), nga isu a maysa nga anniniwan ti nailangitan a santuario (Hebreo 8:1, 2; Hebreo 9:11). Ti naidagaan a santuario ket nagserbi iti maysa a napateg a trabaho agingga iti ipapatay ni Jesus ken ti panagministrona idiay nailangitan a santuario, nga isu a nangipaay iti panagsardeng ti naidagaan a santuario, maysa a kinapudno nga insimboloan ti pannakapigis ti bengbeng iti Kasasantoan a Disso iti ipapatay ni Cristo (Mateo 27:51; Marcos 15:38).