---
title:  Ti Libro ken ti Dara
date:   31/08/2025
---

`Basaen ti Exodo 24:1–8. Ania dagiti paset ti panagbasa iti Sao ti Dios ken ti pannakaiwarsi ti dara iti pannakapasingked ti tulag iti nagbaetan ti Dios ken dagiti tattaona?`

Ti sibibiag a Dios ti Biblia ket Isu ti Dios ti panagkakayamet. Ti napateg nga elemento iti Apotayo ket saan a maysa a banag wenno maysa a plano no di ket persona. Gapuna, ti Dios ket siiimatang a nasinged kadagiti tattao, ken ti kangrunaan a panggep dagiti ar-aramidna ket tapno mangbangun iti maysa a napersonalan a pannakikayamet kadagiti tattao. Ta kalpasan ti amin, ti maysa a Dios nga “Isu ti ayat” ket masapul nga agbalin a napudpudno a maseknan kadagiti panagkakayamet, ta kasano nga adda ayat no awan ti panagkakayamet?

Ni Jesus kinunana: “ ‘Ket siac, no maipangatoac manipud iti daga, guyuguyecto caniac amin a tao’ ” (Juan 12:32). Ti Dios ket interesado saan laeng nga iti namoralan a kababalintayo, husto a doktrina, wenno iti umiso nga ar-aramid, no di ket, iti ngatoen ti amin, iti personal, nasinged a pannakikayamet kadatayo. Dagiti dua nga institosyon idi panamarsua (Genesis 1–2) ket maipapanda iti panagkakayamet: ti umuna ket maipapan ti pangato (vertical) a pannakaikayamet iti Dios (ti Sabado) ken ti maikadua ket maipapan iti pabaribar (horizontal) a pannakaikayamet iti tao (panagassawa).

Ti pannakapasingked ti tulag idiay Sinai ket tapno mapatibker ti naisangsangayan a panagkayamet a kayat ti Dios a maadda kadagiti tattaona. Idiay seremonya, dagiti tattao ket namindua nga impukkawda a tungpalendanto ti Dios iti isuamin a bambanag a sapulenna. “Amin a sinao ni Jehova aramidenminto,” impakdaarda. Pudno da iti dayta, ngem dida ammo ti pannakaburakda, kinarasi, ken kinakurangda iti pannakabalin. Ti dara ti tulag ket naiwarsi kadagiti tattao, mangipakpakita nga iti laeng pakaikarian ni Cristo a kabaelan ti Israel a mangsurot kadagiti bilbilin ti Dios.

Ditay kayat nga awaten a ti nataoan a kababalintayo ket narasi, nakapsut, ket namimpinsan a managbasol. Addaantayo iti nakaisigudan a panagduyos iti dakes. Tapno mabalin ti agaramid iti naimbag, masapultayo iti tulong nga aggapu iti ruar dagiti bagbagitayo. Daytoy a tulong ket umay laeng manipud iti ngato, manipud iti pannakabalin ti parabur ti Dios, manipud iti Saona, ken manipud iti Espiritu Santo. Ken uray pay adda amin dagitoy a mabalin nga aramatentayo, ti dakes ket umay a nalaka unay kadatayo, saan kadi?

Dayta iti gapu no apay a ti nasinged a napersonalan a pannakaikayamet iti Dios ket nasken idi kadagiti tattao, idiay Sinai, a kas met kadatayo ita nga aldaw.

`“Amin dagiti sasao nga imbaga ni Jehova aramidenminto” (Exodo 24:3). Namin-ano a daras a kinunam iti isu met laeng a banag, ngem dika met nagballigi? Ania iti kakaisuna a solusyon?`