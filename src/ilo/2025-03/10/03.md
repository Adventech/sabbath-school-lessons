---
title:  Pannakakita iti Dios
date:   01/09/2025
---

`Basaen ti Exodo 24:9–18. Ania ti nakaskasdaaw a kapadasan a naited iti Israel ditoy?`

Kalpasan ti natibker a pannakaipasdek manen ti tulag iti Dios, ni Moises immuli manen iti Sinai. Iti panangrugi daytoy a yuuli, ni Moises ket saan nga agmaymaysa. Kaduana dagiti 73 a pangpangulo dagiti Israelita. Kadagiti pangpangulo, daytoy ti toktok ti kapadasanda: nakitada ti Dios (theophany), ken namindua a ti teksto ipaganetgetna daytoy nakaskasdaaw a kinapaypayso. Dayta ket tiempo pay kadagiti pangpangulo, babaen iti panagkakadua a nangan, tapno selloanda ti tulag iti Dios. Daytoy ket maysa a padaya, ken ti Dios ti Israel ket Isu ti nangsangaili kadakuada. Dagitoy a pangpangulo ket pinadayawan ida ti Dios.

Idiay Tengnga a Daya (Middle East) iti panawen ti Biblia (ken iti masinunuo a paset dayta ita nga aldaw), ti panagkakadua a mangan ket maysa a nangato a kapadasan, dakkel a dayaw, ken gundaway. Dayta ket ipaayna ti pammakawan ken mangbukel iti maysa a singgalot ti panaggagayyem. Ipakpakitana ti kaadda agpaay iti maysa ken maysa ken panagkakadua nga agtitimpuyog kadagiti panawen ti krisis ken parparikut. Babaen ti panagtitimpuyog a mangan, ikarida iti maysa ken maysa, uray awan sao, a no adda maysa a banag a mapasamak iti maysa a partido, ti maysa ket maobligar nga umay tumulong. Iti maawis iti maysa a pannangan ket maysa a naisangsangayan a pannakatratar a saan a naitanggaya iti isuamin.

Kabayatanna, iti panangtukiad iti awis ket maysa kadagiti kadadaksan a kita ti insulto. Daytoy a kapanunotan ket tulongannatayo a makaawat kadagiti is-istoria idiay Baro a Testamento nga idiay a ni Jesu-Cristo ket nadagsen unay iti pannakababalawna gapu iti pannakipangan kadagiti managbasol (Lucas 5:30). Iti kanito a dagiti mamati ket rambakenda ti Pangrabii ti Apo, ipaspasdekda met daytoy nasinged a singgalot kadagiti dadduma a mamati nga isu a managbasol a kas kadagiti bagbagida. Iti daytoy a pannangan, rambakentayo ti pannakapakawan ken pannakaisalakan nga adda kadatayo ken Jesus (kitaen ti Mateo 26:26–30; Marcos 14:22–25; 1 Corinto 11:23–29).

Nakalkaldaang, sumagmamano kadagiti lallaki a nakikuyog ken Moises ket natnagda iti basol isu a napukawda dagiti biagda (kitaen ti Levitico 10:1, 2, 9). Uray pay no naaddaanda iti nauneg a kapadasan ken Apo Dios idiay, saanda a nabalbaliwan wenno nakombertir babaen dayta a kapadasan. Anian a nagpigsa nga adal a ti panagikut iti kinapudno ken nasagradoan a pribilehio ket saan a giddato a kaipapananna ti pannakakombertir. Agsipud iti kapadasanda, dagitoy a lallaki ket isuda koma dagiti maudi a mangaramid kadagiti nakalkaldaang nga inaramidda iti ud-udina.

`Agtaeng nga ad-adda iti istoria dagitoy a lallaki a naaddaan iti pribilehio, uray pay ni Aaron. Ania a patigmaan ti ited koma daytoy kadatayo, kas Adventista a pudno unay nga addaan pribilehio agsipud iti lawag a naitalek kadatayo?`