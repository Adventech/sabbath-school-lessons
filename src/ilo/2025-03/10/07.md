---
title:  Adalen Pay
date:   05/09/2025
---

Basaen ti surat ni Ellen G. White, “The Tabernacle and Its Services,” pp. 343–353, iti Patriarchs and Prophets.

Ti tabernakulo ket maysa a naisangsangayan a lugar nga idiay a magun-od ti pannakaabbong dagiti naipudno a basbasol dagiti tattao ti Dios. Pudno unay, dayta ti lugar a ti sibubukel a plano ti pannakaisalakan ket naiparangarang kadagiti annak ti Israel kabayatan nga addada idiay let-ang, kairamanan dagiti sumagmamano a detalye. Ti pannakapalinteg, pannakapasanto, ken panangukom ket naisuroda amin idiay. Tunggal animal a maidaton ket itudona ti ipapatay ni Jesus, ti pannakapakawan dagiti basbasol, ken, iti ud-udina, ti pannakapunas dagiti basbasol. Ken, kasta met, kadua dagiti datdaton ket ti kaadda ti linteg ti Dios, ti pagrukodan ti kinalinteg.

Ti linteg ti Dios, a naikabil iti uneg ti lakasa, ket isu ti dakkel a paglintegan ti kinalinteg ken panangukom. Dayta a linteg ket ipakdaarna ti ipapatay iti managsalungasing; ngem iti ngatoen ti linteg adda ti tugaw ti kaasi, nga iti dayta ti kaadda ti Dios ket naiparangarang, ken manipud iti dayta, babaen ti bileg ti panangabbong, naited ti pammakawan iti sibababawi a managbasol. Gapuna, iti trabaho ni Cristo a maipaay iti pannakasubbottayo, nga insimboloan ti serbisyo ti santuario, ‘ti panangngaasi ken kinapudno nagaracupda; ti kinalinteg ken cappia naginnagepda.’ Psalm 85:10.”—Ellen G. White, Patriarchs and Prophets, p. 349.

**Salsaludsod a Pagiinnadalan:**

`Namin-anon a daras a kinunam, “Amin nga ibaga ti Apo kaniak nga aramidek, aramidek”? Kasano iti kaballigim iti panangaramid iti dayta?`

`Idiay pagpatinggaan ti 40–nga-aldaw a panagian ni Moises kadua ti Apo idiay Bantay Sinai, ti Dios impaganetgetna a dagiti Israelitas ket masapul a ngilinenda ti Sabadona, agsipud ta isunto ti maysa a tanda iti nagbaetan ti Dios ken kadakuada a ti Dios iti mangaramid kadakuada a santo. Ania a paset ti aramiden ti kinasanto ken pannakapasanto iti panangsalimetmet iti Sabado?`

`Ti Apo kayatna ida a mangaramid iti maysa a santuario tapno “Makipagtaengak koma kadakuada.” Anian a makapangayangay ta daytoy a lugar ket isu ti sentro ti pannakaisalakan ti Israel. Ditoy—iti daytoy a santuario, a nagtaeng ti Dios kadagiti tattaona—a ti plano ti pannakaisalakan ket naaramid kadagiti simbolo ken anniniwan. Ania ti ibaga daytoy kadatayo maipapan iti namimpinsan a panagdas-altayo iti Dios agpaay iti pannakaisalakan?`

`Ania ti kayatna a saoen a babaen ti dara amin dagiti basbasolda ket naiyeg idiay santuario, ti balay ti Dios? Kasano a daytoy nakaskasdaaw a kinapudno ket yanninawna, uray no nalidem, ti inaramid ni Jesus idiay kruz agpaay kadatayo ken ti ar-ramidenna nga agpaay kadatayo ita idiay nailangitan a santuario?`