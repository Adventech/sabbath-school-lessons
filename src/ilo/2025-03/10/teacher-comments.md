---
title:  Komento Dagiti Mannursuro
date:   05/09/2025
---

### Paset I: Pakabuklan

**Kangrunaan a Teksto:** Exodo 24:3

**Sentro ti Adal:** Exodo 24:1–31:18

**Pakauna**

Ti Apo insalakanna dagiti tattaona manipud iti pannakabalin ti Egipto, inikkanna ida iti wayawaya, inyegna ida iti let-ang a napan Kenkuana a Mismo idiay Sinai, ken impasdekna ti tulag ti ayatna kadakuada (Exodo 19:3–6; Deuteronomio 7:9, 12; Nehemias 9:32). Ti parabur ken kinamanagayatna kadagiti tattaona ket nakaskasdaaw. Iti napigsa unay a pannakaiparang ti dayagna idiay Sinai, sinaona dagiti Sangapulo a Karkari (ti sagut ti Sangapulo a Bilbilin, naibalikas idiay Exodo 20) ken inlawlawagna kadakuada iti ad-adu pay a pannakaibinsabinsa idiay Linteg ti Tulag (Exodo 20:22–23:19). Itan ti Apo palagdaanna daytoy a tulag kadagiti Israel iti maysa a napateg a seremonya a nairamut iti daton nga animal, nga isu a mangitudo iti daton ni Cristo ken naselloan iti dara.

### Paset II: Komentaryo

**Ti Pannakapalagda ti Tulag**

Ti pannakapalagda ti tulag ket inramanna dagiti adu a napateg nga el-elemento:

1. Panangisao ni Moses kadagiti sasao ken linlinteg ti Apo kadagiti tattao (Exodo 24:3);
2. Panangisurat ni Moises iti Libro ti Tulag (Exodo 24:4a);
3. Panangbangun iti maysa nga altar (Exodo 24:4b);
4. Panangikabil ti sangapulo nga adigi a batbato, mangitakder iti sangapulo ket dua a tribu ti Israel (Exodo 24:4c);
5. Datdaton a mapuoran ken datdaton ti kapia (Exodo 24:5);
6. Panangiwarsi ni Moses ti kagudua iti daton a dara iti altar (Exodo 24:6);
7. Panangbasana iti Libro ti Tulag (Exodo 24:7a);
8. Ti nasayaat a sungbat dagiti tattao (Exodo 24:3, 7b);
9. Panangiwarsi ni Moises ti sabali a kagudua ti daton a dara kadagiti tattao (Exodo 24:8a);
10. Panangisao ni Moises iti: “ ‘Adtoy ti dara ti tulag [sasao a napasamak laeng ditoy iti Biblia ti Hebreo; idilig iti Zac. 9:11; Mateo. 26:28; Mark 14:24] nga inaramid ni Jehova cadacayo maipanggep cadagitoy amin a sasao’ ” (Exodo 24:8b);
11. Maysa a naintulagan a pannangan, kadagiti 74 a lallakay, idiay Bantay Sinai (Exodo 24:9–11).

Iti panangiplastar iti tulag, dagiti tattao ti Dios simmungbatda iti naparabur a sasao ti Dios iti namitlo a daras iti isu met laeng a wagas: “ ‘Amin a sinao ni Jehova aramidenminto’ ” (Exodo 19:8; kitaen met ti Exodo 24:3, 7). Ania iti biddut iti kasta a kari? Daytoy iti panagtalekda iti bukodda a bagi, ti narabaw a pannakaawatda iti pannakabalin ti basol ken iti bukodda a managbasol a kababalin, ken ti saanda a panagballigi a panangbigbig iti pannakasapulda iti tulong ti Dios. Iti kinapudnona, sumagmamano laeng a lawas iti napalabas, adu kadakuada ket agsalsalada a mangliklikmut iti urbon ti baka a balitok. Ti umiso koma a sungbat ket: “Iti tulong ti Apo ken babaen iti pannakabalin ti paraburna, aramidenmi ti isuamin a bambanag nga imbaga ti Apo.”

Ni Josue, maysa a matalek unay a babaunen ni Moises ken iti ud-udina maysa a mangnibinibi a pangulo dagiti tattao ti Dios, ket napersonalan a nangngegna dagitoy naimbag unay ti kaipapananna a karkari ken ammona no kasano iti kinarasi, kinakapuy, ken kinalakada a maburak. Namin-adu a daras a nasaksianna ti panaglikud dagiti Israelitas. Idi inulitda manen iti ud-udina a panawen, “ ‘dacami met agservicamto ken Jehova’ ” (Josue 24:18), ni Josue sikekeddeng a nangibaga kadakuada a “Dicayo mabalin ti agservi ken Jehova” (Josue 24:19) agsipud ta ti pangngeddengda ket saan a natibker, kabayatan nga ing-ingungotenda pay laeng dagiti sumagmamano kadagiti ladladawan dagiti pagano (kitaen ti Josue 24:14, 23) ken saanda nga agdasdas-al iti tulong ti Dios no di ket iti bukodda a napigsa a pagayatan. Nupay kasta, ni Josue personal nga impakdaarna: “ ‘ngem siac ken ti balayco agservicamto ken Jehova’ ” (Josue 24:15).

Ti Dios inawisna ni Moises, kasta met da Aaron ken dagiti dua nga annakna a lallaki, da Nadab ken Abihu, ken dagiti 70 a lallakay a mangsabat Kenkuana idiay Bantay Sinai (Exodo 24:9, 10). Gapu iti nasinged a kaaddana, ti Dios tinarigagayanna nga iparangarang nga ad-adda ti kinasiasinona. Naisangrat a naibaga a mangmangan ken umin-inumda idi iti dayta nga okasyon. Saan a nailawlawag no asino iti nangisagana iti pannangan, nupay ad-adda a mabalin a ti Apo a Mismo. Iti pannangan nga agkakadua ket sabali laeng a langa ti panangselyo iti maysa a tulag, isu a daytoy ket maysa a naintulagan a pannangan. Iti panawen ti Biblia, ti mismo nga aramid ti panagkakadua a mangan ket mangipasdek iti maysa a naun-uneg a panaggagayyem ken maysa a singgalot ti pamilya ken panagkakabsat. No ti maysa a banag ket saan a husto iti nagbaetan dagidiay agkakadua a mangmangan, dayta ket mapakawan, ken ti kari ket ited dagiti agrarambak nga agtakderda agpaay iti maysa ken maysa iti agnanayon (kitaen ti pannangan da Jacob ken Laban, idiay Genesis 31:54).

Mapadasantayo ti maysa nga umas-asping a naintulagan a panagkakadua (fellowship) inton rambakentayo ti biag ken ipapatay ni Jesus iti panawen ti Pangrabii ti Apo, ti Santa Sena. Ti Dios ket aw-awisenna dagiti mamati a maaddaan iti maysa a nasinged a pannakaikayamet Kenkuana ken iti maysa ken maysa babaen iti natimpuyog a pannangan ken yiinum. Dagidiay makipaset iti daytoy panglaglagip a seremonya ket buklenda ti maysa a pamilya a kadua ni Cristo agsipud ta pagbalinenna a napaypayso ken pagbalinenna a makita ti inaramidna agpaay kadatayo. Ti santa sena ket isu ti tiempo inton ti iglesiana ket maipasdek manen ken maysa a komonidad ti pammati ket masukog manen, mangipakpakita nga Isu ti Apo, Ari, ken Gayyemda. Dagiti kamkameng ti iglesia ket maikaykaysada Kenkuana ken iti maysa ken maysa. Mapasantoda gapu iti kaaddana kadakuada. Ti singgalot ket maselloan babaen iti Sao ken iti Kaaddana.

**Ti Tabernakulo ti Dios**

Nganngani apagkatlo iti libro ti Exodo ket tratarenna ti Tabernakulo, nga ipakpakitana iti kinapategna. Ti Exodo 25 aginggat’ 31 ket ipaayda ti naibinsabinsa a plano, bilbilin maipapan iti disenyo, ken dagiti materiales a naaramat, kabayatan a ti Exodo 35 aginggat’ 40 saritaenda no kasano iti panangbangun iti dayta ken ti pannakaikonsagrar ti santuario agpaay kadagiti nasantoan a trabahona. Ania ti kaipapanan daytoy nga istoria?

Ti kapapatgan a banag idiay Santuario ket saan a dagiti alikamen, uray pay no saan a mabalin a libtawan dagita agsipud ta iplastarda ti entablado agpaay iti mapasamak iti tabernakulo. Ti napateg a banag ket ti drama, ti napaypayso nga aramid a mapasamak idiay.

Dayta ket kasla mapan idiay pagbuyaan [teatro] tapno buyaen iti maysa a pabuya nga addaan kadagiti nadumaduma nga eksena. Ti adda iti entablado ket ibagana kadagiti agbuybuya no ti istoria ket mapasamak iti aldaw wenno tengnga ti rabii, no dayta ket mapasamak iti maysa nga ili, palasyo, sementeryo, wenno pagbodaan, no siasino dagiti kangrunaan a pumaset, ken dagiti adu pay a detalye. Ti entablado ket napateg tapno maawatan ti istoria ken ti pabuya. Iti isu met laeng a wagas, ti nakaisentroan ti imatangtayo a mainaig iti tabernakulo ket masapul a kanayon nga iti pabuya a mismo, saan laeng nga iti likudan ti pakasaritaan, dagiti al-alikamen, ken kita ti daton, tapno mailasintayo no ania ti mailadladawan. Masapul a maawatantayo iti kaipapanan amin dayta. Ti tabernakulo ket maysa a dakkel nga adal iti plano ti Dios a panangsubbot.

Dagiti serbisyo idiay santuario ket iparangda ti drama ti Dios. Iti maysa a napnoan buya a wagas, idokomentoda ti kinasiasino ti Dios; ania iti itakderanna; dagiti kababalin nga itantandudona; kasano nga isalakanna ti sibababawi a managbasol; kasano iti panangtratarna iti basol ken sisusukir a nadangkes a tattao; kasano ti panangukomna, ken panangiyeg iti maysa a maudi a risot [solusyon] iti parikut ti basol, tapno iti maysa nga aldaw ti dakes ket maikisap. Daytoy a drama ket iladawanna, iti mamimpinsan, a ti kapia, pannakaikapia, ken panagtutunos ket maipasdekto manen.

Ti Dios kayatna iti makipagtaeng kadagiti tattaona. Ti tabernakulo ket isu iti naidagaan a lugar a pagnaedanna, saan nga agsipud ta awan Isuna kadakuada, wenno mabalin a launen dayta Isuna, no di ket agsipud ta kayatna nga ipaduyakyak ti napaypayso a makita a kaaddana kadagiti tattaona a mangipakpakita a saanda nga agmaymaysa, nabaybay-an, wenno napanawan, no di ket ay-aywananna ida.

Ni apostol Pablo nalawag unay nga ibagana a ti Apo ket saan nga agnaed kadagiti templo nga inaramid dagiti nataoan nga im-ima (Aramid 17:24, 25), ken ni Solomon nasolemne nga ipakdaarna, kalpasan iti panangbangunna iti maysa a nakaskasdaaw a templo agpaay iti Dios idiay Jerusalem, nga uray pay ti langlangit ket saanna a mabalin a launen ti Apo: “ ‘Ngem, agpayso aya a ti Dios makipagnaedto cadagiti tattao iti daga? Adtoy, dagiti langit ken ti langit dagiti langlangit saandaca a malaon; dinto ngarud ad-adda daytoy a balay a pinutarco!’ ” (2 Cronicas. 6:18). Kalpasanna intuloy ni Solomon: “ ‘A mangipangag iti cararag a ti adipenmo icararagnanto a sumango iti daytoy a disso. . . . Denggem manipud iti pagnaedam, nga manipud met laeng iti langit; ket intono mangngegmo, pacawanem’ ” (2 Cronicas. 6:20, 21). Ti Dios, iti ayat ken asina, bumaba iti tukadtayo ken sumrek iti panawen ken lugartayo tapno makiadda kadatayo.

Ti makita a kaadda ti Dios ket adda iti likudan ti tarigagayna a ti Israel ket mangbangun Kenkuana iti maysa a tabernakulo idiay tengnga ti pakarso. Ti Apo ipakdaarna: “ ‘Ket yaramidandac coma iti maysa a santuario, tapno agnaedac iti nagbabaetanda [yo]” (Exodo 25:8). Dikay liblibtawan ti mangisilpo a “tapno” iti daytoy a sasao (dagiti dadduma a patarus ket usarenda ti “ken,” saan a causative a “tapno” uray pay no dayta ket maysa met nga umiso a patarus), ta daytoy “ken” ket napateg a patarus ken nateolohiyaan. Ti Dios ket dina kasapulan ti santuario tapno makiadda, wenno agnaed, Isuna kadagiti tattaona. Ti kaaddana ket adda kadakuada iti amin a tiempo, ta ti kangrunaan a tema ti libro ti Exodo ket ti kaadda ti Dios kadagiti tattaona. Nupay kasta, ti Dios iti ud-udina ket aramatenna ti sao ti Hebreo a “lamed” (“tapno” wenno “iti kasta”), idiay Exodo 29:46b, tapno iti tunggal maysa ket nalawag a ti panggep ti santuario ket tapno Isuna ket nasinged nga agnaed kadagiti tattaona ken ipaduyakyakna ti makita a kaaddana (Exodo 29:42–46).

Idi ti nadayag a templo ni Solomon iti Israel ket dinadael ni Nabucodonosor, ken dagiti tattao ket nagbalinda a kayaw gapu iti saanda a kinamatalek (Daniel 9:4–20), ti Dios babaen ken mammadto nga Ezequiel ket impatalgedna kadagiti tattaona nga Isu ket agbalinto “a santuario bayat iti bassit a pannawen cadagiti dagdaga a pacadanonanda” (Ezekiel 11:16).

Ti Dios ibagana ken Moises a masapul a bangunenna ti santuario, kas maiyannatop iti pagwadan ti nailangitan a santuario a naipakita kenkuana idiay Bantay Sinai (Exodo 25:9, 40); kitaen ti ad-adu pay a maipanggep iti daytoy idiay segkay ti Komentaryo iti Liksion 13). Ti kapapatgan a lugar idiay santuario ket ti Kasasantoan a Disso, a ti kangrunaan a pidasona ket ti Lakasa ti Tulag, naawagan met a Lakasa ti Pammaneknek (Exodo 25:16), agsipud ta ti sasao ti pammaneknek ti Dios wenno ti Sangapulo a Bilin ket maikabil iti uneg ti Lakasa (Exodo 40:20). Iti ngato ti Lakasa, maysa a kalub ti pannakaabbong a naaramid iti puro a balitok ti naikabil, ti tugaw ti kaasi (Hebreo Kaporet, manipud iti kapar, “abbong”; iti Griego, hilasterion). Dayta ti pakaaramidan ti maudi a pannakaikapia ken dagiti naipudno a basbasol dagiti tattao ti Dios ket mapunasda. Ditoy, ti Dios ipaayna ti mamimpinsan a risot [solosyon] iti parikut ti basol ken ti dakes (kitaen ti Levitico 16:15, 16, 30). Ni Jesu-Cristo ket Isu ti hilasterion, ti Tugaw ti Kaasi, ti Makaabbong a Daton nga isu a mangabbong ken manggugor kadatayo manipud kadagiti basbasoltayo (Roma3:25; 1 Juan 2:2).

### Paset III: Panangipakat iti Biag

1. Kalpasan a binangon ni Solomon ti templo, ti Dios kinunana kenkuana: “no dagiti tattaoc, a nagaladanda iti naganco, agpacumbabada, ket agcararagda, ket sapulenda ti rupac, ken sumiasida cadagiti nadangkes a dalanda; siac ngarud denggecto manipud langit, ket pacawanecto ti basolda, ket agasacto ti dagada” (2 Cronicas 7:14). Kasano a siaannad nga ipakat ken aramidentayo kas maysa a komonidad ti mamati daytoy nadiosan a balakad? Ania ti manglapped kadagiti karkararagtayo, manglapped iti dios a mangdengngeg ken mangsungbat kadagiti arararawtayo iti tulong?
2. Kasano a mapabarotayo ti tulag ti ayat iti Apo iti panawen ti Santa Sena? Masapultayo kadi iti maysa a naisangsangayan a seremonya tapno maaramid? Ilawlawag.
3. Ni Jesu-Cristo ket “nagbalin a lasag, ket nakipaggian cadatayo” (Juan 1:14). Iti pagsasao ti griego, litiral a naibaga nga isu “nakitabernakulo kadatayo.” Kasano a ti panaglasag ni Jesus ken ti biagna ditoy daga ket patalgedannatayo nga isu ket adda kadatayo ken maawatanna amin dagiti riribok, parparikut, ken karit ti biagyo?