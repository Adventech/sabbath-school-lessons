---
title:  Pannakabalin nga Agtungpal
date:   02/09/2025
---

`Basaen ti Ezequiel 36:26–28. Kasano a ti panagtungpal ket mapasamak iti biagtayo?`

Kadagiti tallo a paspasamak, dagiti Israelitas ket sirereggetda a nangipakdaar a tungpalenda ti Dios (Exodo 19:8; Exodo 24:3, 7). Ti panagtungpal ket napateg, uray pay no ti Biblia isurona a datayo a tattao ket nakapsut, naburak, narasi, ken managbasol. Daytoy naladingit a kinapudno ket naiparangarang saan laeng nga iti amin a pakasaritaan ti nagkauna nga Israel, no di ket iti amin a pakasaritaan dagiti amin a tattaona.

Kasano ngarud a mapabilegtayo tapno surotentayo ti Dios a simamatalek?

Ti naimbag a damag ket no ania dagiti ibilin ti Dios, ikkannatayo iti pannakabalin a mangaramid iti dayta. Ti tulong nga awan iti unegtayo ket umay nga aggapu iti ruar, mamagbalin kadatayo a mangaramid kadagiti sapsapulen ti Dios. Dayta ti trabahona. Iti bugas ti nateolohiyaan a salaysay idiay Ezequiel 36:26, 27, ni mammadto Ezequiel ket aramidenna daytoy a ponto a nalawag unay. Ti laeng Dios ti makaaramid iti pannakasukat ti puso, ket aramidenna dayta babaen iti panangikkatna iti pusotayo a bato ken sukatanna iti maysa a sensitibo a puso a lasag. Kas panangpalagip ni Josue kadagiti agdengdengngeg: “ ‘Dicayo mabalin ti agservi ken Jehova’ ” (Josue 24:19).

Mabalintayo nga ikeddeng ti sumurot iti Dios; dayta ti akemtayo. Masapul nga aramidentayo ti panagpili, iti tunggal-kanito a panagpili tapno sumuko Kenkuana. Dayta ket gapu ta awan ti pannakabalintayo a mangtungpal uray iti sipapanakem a pilitayo nga agserbi Kenkuana. Ngem inton itedtayo ti pagkapuyantayo iti Dios, papigsaennatayo. Kuna ni Pablo: “ta inton nacapuyac, isu ti capigsa” (2 Corinto 12:10).

Paliiwen ti nadiosan a “Siak” idiay Ezequiel 36:24–30: ti Dios mangurnong, mangdalus, mangikkat, mangted, mangikabil, ken mangtignay kenka tapno siaannad a salimetmetam ti lintegna. Ti ar-aramidenna, aramidem. Isu ket makikadua kenka, ket no nasinged a makikaduaka Kenkuana, ti ar-aramidenna ket ar-aramidem met. Ti panagkaykaysayo iti Dios ket naalibtak, napigsa, naregta.

Manen, ti paganetget iti daytoy a teksto ket iti aramid ti Dios. “Ket isaadconto ti Espirituc iti unegyo, ket papagnaencayto cadagiti linlintegco, ket tungpalenyonto digiti bilbilinco, ken aramidenyo ida” (Ezekiel 36:27). Ti Dios bilinenna dagiti tattao nga agtungpal ken itedna ti pannakabalin kadakuada nga agtungpal. Ti sapulen ti Dios kadagiti tattaona, kankanayon a tulonganna ida a mangaramid. Ti panagtulnog ket sagut ti Dios (saan laeng a dagiti aramidtayo wenno magun-od), kas iti pannakapalinteg ken pannakaisalakan a sagsagutna ida (Filipos 2:13).

`No naikari kadatayo ti pannakabalin nga agtulnog, apay a nalaka unay a matnagtayo iti basol?`