---
title:  Kasla Dios ken Faraon
date:   17/07/2025
---

`Basaen ti Exodo 6:28–7:7. Kasano ti panangtratar ti Apo iti supiat ni Moises?`

Ti Dios iparangna ti Bagbagina ken Moises a kas Yahweh, a kayatna a saoen nga Isu ket personal ken naasideg a Dios, ti Dios dagiti tattaona, ken ti Dios a simrek iti maysa a naintulagan a pannakikayamet kadakuada.

Daytoy asideg a Dios ket bilinenna manen ni Moises a mapan ken agsao ken ni Faraon. Iti kinakurang ti panagtalek iti bukod a bagi, ni Moises ket sumupiat manen, “Apay koma a dumngeg ni Faraon kaniak?” Manen ditoy makitatayo, saan laeng a ti kinapakumbaba ni Moises no di ket, ti tarigagayna a rumuar iti daytoy a trabaho, nga isu a saan a nagballigi.

“Idi binilin ti Dios ni Moises a mapan ken Faraon, ni Moises ket impakitana ti kinaawan-talek iti bagi. Ti balikas nga ‘aral sepatayim—litiral a ‘di-nakugit a bibbibig,’ nga isu a naaramat ditoy a panangiyebkas ni Moises iti kinakurang ti kabaelanna nga agsao (6:12, 30)—ket umas-asping iti masarakan idiay Exodo 4:10: ‘naullayatac nga agsao.’ ”—Andrews Bible Commentary: Old Testament, “Exodos” (Andrews University Press, 2020), p. 205.

Ti Dios, iti asina, ket itedna ni Aaron a tumulong ken Moises. Ni Moises ket agsao ken Aaron, ket ni Aaron ti agsao iti publiko ken ni Faraon; iti kasta ngarud, ni Moises ket aramidenna ti paset ti Dios iti sangoanan ti ari ti Egipto, ket ni Aaron ti mammadtona.

Daytoy nga istoria ket mangipaay iti maysa a mangnibinibi a pannakailawlawag iti paset ti maysa a mammadto. Ti mammadto ket maysa a pannakangiwat ti Dios; dayta a lalaki wenno babai ket isu ti pannakangiwatna a mangidanon ken mangipatarus iti sao ti Dios kadagiti tattao. Kas iti wagas a ni Moises ket agsao ken Aaron, kalpasanna iwaragawag met ni Aaron dayta ken Faraon, ti Dios makisao iti maysa a mammadto, nga isu a mangiwaragawag iti sursuro ti Dios kadagiti tattao. Daytoy ket mabalin a mapasamak iti sao, iti persona; wenno, a kas iti kaaduan a naaramid, ti mammadto awatenna ti damag manipud iti Dios ket kalpasanna ket isuratna.

Ti Dios ilawlawagna pay ken Moises no ania iti manamnama iti pannakisangona ken Faraon. Binallaaganna isuna a ti panangsango ket nakaro ken mabayag. Iti maikadua a daras ti Dios ipaganetgetna ken Moises a ni Faraon ket nasukirto unay ket patangkenenna ti pusona (Exodo 4:21; Exodo 7:3). Nupay kasta, ti banagna ket agpatingga iti maysa a banag a naimbag, ta “ ‘dagiti Egipcios maamoandanto a siac ni Jehova’ ” (Exodo 7:5). Dayta ket, uray iti tengnga ti gusoguso a mapasamak, ti Dios ket maidaydayawto.

`Ni Moises ket naibusan iti pambar iti saanna a panangsurot iti nangayaban ti Dios kenkuana nga aramiden. Ania nalabit dagiti pambar nga ar-aramatentayo a mangpadas a rumuar iti ammotayo a kayat ti Dios nga aramidentayo?`