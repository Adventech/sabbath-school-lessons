---
title:  Komento Dagiti Mannursuro
date:   18/07/2025
---

### Paset I: Pakabuklan

**Kangrunaan a Teksto:** Exodo 5:1, 2

**Sentro ti Adal:** Exodo 5:1–7:7

**Pakauna**

Ti kasasaad ti Israel ket agbaliwbaliw kadagiti di napakpakadaan a wagas. Ti Dios inkarina nga idalanna dagiti tattaona a rumuar manipud Egipto, ngem nakitada ketdi dagiti biagda a dagdagus a dimmakdakes. Ni Faraon ket nangaramid kadagiti imposible a kiddaw kadakuada. Mainayon pay, isu ket nagtukiad a mangpalubos kadagiti Israelitas a mapan ken agdaydayaw iti Diosda. Dagiti paspasamakda ket dakes unay ta dagiti Israelitas ket “saanda nga impangag” ni Moises, “maipanggep iti pagel ti nakemda, ken iti napalalo a pannacaadipen” (Exodo 6:9). Nupay kasta, ti Dios imbagana ken Moises a kasaona manen ni Faraon. Ngem ni Moises sinupiatna iti namindua ti bilin ti Dios: “ ‘casano ngarud ti panangipangag, ni Faraon caniac,’ ” (Exodo 6:12, 30) idinto nga uray pay dagiti Israelitas ket dida ipangag ti ibagak? Ken “dagiti bibbibigco saanda a nacugit’ ” (Exodo 6:12).

Adda dagiti agduduma a panagtutongtong iti daytoy a segkay ti libro nga Exodo (Exodo 5:1–7:7). Dagiti panagsasabat wenno panagtutongtong iti nagbaetan dagiti agduduma a tattao ken bunggoy ket isaganada ti entablado agpaay iti nabileg a pannakaipakita iti dayag ti Dios, kas kadagiti sumaganad:

1. Ni Moises ken Aaron agsaoda ken Faraon (Exodo 5:1–5).
2. Ni Faraon agsao kadagiti appo dagiti adipen ken kadagiti mangiturturay kadagiti Israelita (Exodo 5:6–9).
3. Dagiti appo dagiti adipen ken mangiturturay kadagiti Israelitas agsaoda kadagiti tattao (Exodo 5:10–14).
4. Dagiti mangiturturay kadagiti Israelita agsaoda ken Faraon (Exodo 5:15–18).
5. Dagiti mangiturturay kadagiti Israelita agsaoda ken Moises ken Aaron (Exodo 5:19–21).
6. Ni Moises makisao iti Apo (Exodo 5:22–6:8).
7. Ni Moises agsao kadagiti tattao (Exodo 6:9).
8. Ti Apo agsao ken Moises (Exodo 6:10–12).

Dagitoy a panagtutongtong ket sinaruno dagiti sasao a ti Apo nagsao kada Moises ken Aaron (Exodo 6:13, 26, 27). Iti nagbaetan dagitoy a sasao ket naipabaet ti nakailanadan ti pamilya da Moises ken Aaron (Exodo 6:14–25). Kalpasanna, ti pannakitungtong ni Moises iti Apo ket nailanad a kas maysa a pauna kadagiti 10 a didigra (Exodo 6:28–7:5). Iti mangdagdagup a paset daytoy a segkay, ti panagtulnog da Moises ken Aaron ket nasayaat unay a naipaganetget, ta inaramidda amin a bambanag nga apagisu iti imbilin ti Dios kadakuada nga aramiden (Exodo 7:6). Kadua daytoy a pannakaanamong, dagiti idadda ket naibaga: ni Moises ket 80 ken ni Aaron ket 83 (Exodo 7:7).

Mabalintayo ngarud a dagdagupen nga awan ti panagretiro iti panagserbi iti Dios. Kasapulanna ti tunggal maysa a makipagtrabaho a nasinged Kenkuana tapno maidur-as ti trabahona: agtutubo ken nataengan, lalaki ken babai, ubbing ken nataengan, wayawaya ken naadipen, nabaknang ken napanglaw, nakaadal ken saan a nakaadal, tattao nga adda kadagiti nangato a lugar nga addaan iti makaimpluwensya a saad ken gagangay a trabahador. Tunggal maysa ket maaramidna iti pasetna, ken sangsangkamaysatayo a mangtungpal iti misyon ti Dios agpaay kadatayo.

**Dagiti Tema ti Liksion**

Iti laksid ti kinapudno a ni Faraon imbagana iti maysa a nalawag a “saan” iti kiddaw ti Dios a “ ‘bay-am a pumanaw ti umilic,’ ” ti Dios mangisagana iti maysa a dalan a pagruaran dagiti tattaona. Nupay kasta, dagiti tattaona napukawda ti pammatida. Uray pay ni Moises makirikiar iti Dios, a dinamagna no apay a dagiti bambanag ket dakes: “ ‘Apo, apayapay a dakes ti namayam cadagitoy nga umili? ania ti gapuna nga binaonnac?’ ” (Exodo 5:22). Ti rason kadagitoy narigat a salsaludsod ket agdas-al iti kinapudno a, kalpasan ti immuna a direkta a pannakisinnabat ken Faraon, dagiti bambanag ket nagbalinda nga ad-adda a narikut, ken ti biag dagiti Israelitas ket dimmakdakes. Saan a ninamnama ni Moises, wenno dagiti Israelitas, iti kasta a pasamak. Sinaksakbayanda ti maysa a napardas a pannakawayawaya manipud iti pannakaadipen agsipud ta ti Diosda ket Isu ti nabileg a Namarsua nga Isu a makabalin a mangaramid kadagiti bambanag nga awan iti sabali a makaaramid. Anian a maysa a nakaro a pannakauppapay! Nupay kasta, ti Dios isaganana ti buya ti pannakawayawaya ken isaganana da Moises ken Aaron agpaay iti maysa a baro a pannakisango iti ari.

### Paset II: Komentaryo

Ti paset a mayulo iplastarna ti buya agpaay iti drama a ngannganin a maibuksilan.

Sumrek ni Moises, nga isu a, kalpasan iti 40 a tawtawen a kaawanna idiay Egipto, ket serkenna manen ti palasyo ni Faraon (idi tawen 1450 B.C.). Da Moises ken Aaron ket sarungkaranda ni Faraon Thutmose III ket nakisaritada kenkuana agraman iti bilin ti Dios: “ ‘Bay-am a pumanaw ti umilic tapno inda rambacan ti maysa a fiesta caniac idiay let-ang’ ” (Exodo 7:16). Agkedked ni Faraon a mangbigbig iti kaadda ti Apo wenno ti turayna. Ibilangna ti mismo a bagbagina a dios, agdaydayaw isuna kadagiti nakaad-adu a didiosen nga inaramid ti tao, ken dina kayat nga awaten ti kiddaw ti sibibiag a Dios dagiti Hebreo. Ti natangsit a sungbatna ket iladawanna ti pannakabalin ti Egipto a kas maysa a namaterialan a kultura ti kinapagano nga agdaydayaw kadagiti bukodna a didios iti langa dagiti ladladawan. Ni Faraon libakenna ti turay ti Dios ken karitenna ti mismo a kaadda ti Dios: “ ‘Asino ni Jehova nga imdengac coma ti timecna tapno bay-ac a pumanaw ti Israel? Diac am-ammo ni Jehova, ket maysa pay diacto palubosan ti Israel’ ” ; “ ‘Apayapay a . . . pagsardengenyo [litiral a wayawayaanyo] ti umili cadagiti aramidda? . . . ken . . . paginanaenyo [iti Hebreo: shabat] ida cadagiti annungenda’ ” (Exodo 5:2, 4, 5)? Ti sao ti Hebreo iti Egipto ket mitsrayim, nga isu a ti kayatna a saoen ket maysa a daga a “doble ti petpetna,” tudtudoenna ti nakaro a panangadipen ken panangiggem iti turay tapno mangbilin, mangituray, ken mangibaga iti aramiden dagiti sabsabali.

Kas sungbatna iti kiddaw ti Apo, ni Faraon ibagana a da Moises ken Aaron ket kayatda a pasardengen ti trabaho dagiti Israelitas ken paginanaenda ida manipud iti trabahoda. Ti sao ti Hebreo a shabat ket itudtudona ti Sabado a panaginana, segun kadagiti sumagmamano nga agipatpatarus a Judio ken Cristiano. Dagiti sasao a “naginana cadagiti” isuamin nga inaramidna ket masarakan laeng iti maymaysa a sabali a pakasarakan, idiay laeng Genesis 2:2, 3 (naulit iti namindua). Makapangayangay unay, ni Faraon ket dina met inanamongan ti kiddaw da Moises ken Aaron a mangwayawaya (manipud para’ “mangipanaw” wenno “mangluk-at”) kadagiti tattao. (Makapangayangay unay, ti verbo a para’ ket, iti Hebreo, addaan iti isu met laeng a letra a kas iti balikas a “faraon,” isu nga iti likudan ti sungbat ti ari ket mabalin nga adda maysa nga angaw: “Apay nga agtignaykayo a kas iti Faraon babaen ti panangwayawayayo kadagiti tattao manipud ti trabahoda?”

Ni ari Thutmose III ket agtawen iti dua idi inkabil ti maysa a padi isuna iti trono ti Egipto, kalpasan ti ipapatay ti tatangna a ni Thutmose II, idi 1504 B.C. Ti panagpangato ni Thutmose iti trono ket nalabit a naisibbu unay tapno manglapped iti panagbalin ni Moises nga ari. Iti dayta a tiempo, ni Moises, maysa a naampon nga anak a lalaki ni Faraon Hatshepsut, ket agtaeng iti 26. Ni Thutmose III ket kadua nga agturay ti agsiuman nga inana a ni Hatshepsut agingga idi 1482 B.C., idi natay. Iti tiempo ti ipapatayna, ni Moises ket adda idi idiay Midian. Ni Thutmose III ket 24 idi rinugianna ti agturay a maymaysa. Dinadaelna amin a monomento, estatua, wenno ladawan nga addaan iti nagan ni Hatshepsut ken pagaammo isuna kadagiti naballigi a kampanyana iti militar. Isu ket naibilang a kadakkelan nga agturay a militar idiay kadaanan nga Egipto. Isu ket nalaing pay a managbangun. Idi 1450 B.C., iti panawen ti Exodo, isu ket agtawen iti 56.

**Ti Tulag ti Dios**

Sakbay nga inruar ti Dios dagiti Israelitas manipud Egipto, impasiguradona kadakuada a tungpalenna ti tulag nga impasdekna kada Abraham, Isaac, ken Jacob. Inkarina kadagiti appoda nga itedna “ ‘cadacuada iti daga a Canaan’ ” (Exodo 6:4), a kas naibaga idiay Genesis 12:7 ken Genesis 17:8. Ti Dios malagipna daytoy a tulag, ken agsipud ta dimtengen ti pannakadanon ti tiempo, dagiti bambanag ket agabantedan ita. Isu ket bumallaet agpaay kadagiti tattaona. Ti Apo pabilgenna ni Moises tapno sititibker a mangipakdaar kadagiti tattaona a ti karina ket sigurado a mapasamak. Ti saona ket matungpalto. Daytoy sadiwa a pammatalged ket nailanad idiay napateg a teksto ti Exodo 6:6–8.

Ti Dios mangrugi iti nasolemne a sasao ti pangipakaamona iti bukodna a bagi: “ ‘Siac ni Jehova.’ ” Babaen daytoy a pakabigbigan, nga isu a naulit iti 15 a daras idiay Exodo, nangnangruna idiay segkay a mangtratar kadagiti didigra (Exodo 6:2, 6, 7, 8, 29; Exodo 7:5, 17; Exodo 10:2; Exodo 12:12; Exodo 14:4, 18; Exodo 15:26; Exodo 16:12; Exodo 29:46; Exodo 31:13), ti Apo iwaragawagna ti nasinged a kinadekketna, ken naayat a panangaywanna, kadagiti tattaona. Iti kasta a kinadekket ken panangaywan ket mabigbigto dagiti Israelitas ken kasta met dagiti Egipcios. Ispalenna dagiti tattaona a kas naikari, ken wayawayaanna ida manipud iti panangadipen dagiti Egipcios.

Ti Apo ipaganetgetna dagiti uppat nga agduduma a makasubbot nga ar-aramid agpaay kadagiti tattaona ken pormal nga ikarina dagiti sumaganad:

1. “Iruarkayo [ti langa a hiphil ti yatsa’ ket kayatna a saoen “pataudenna a rumuar”] manipud iti sidong ti sangol dagiti Egipcios.”
2. “Wayawayaankayo [ti langa a hiphil ti natsal ket kayatna a saoen “arayaten,” “rabsuten,” “ispalen,” “isalakan”] manipud iti pannakaadipen kadakuada.”
3. “Subbotenkayo [ga’al] a nabuyogan iti naunnat a takiag ken nabileg nga ar-aramid ti panangukom.”
4. “Alaenka [laqakh] a kas bukodko a tattao, ken agbalinakto [hayah] a Diosmo.”

Dagitoy a karkari ket agngudo iti tulag a mangipaganetget iti nasinged a panagkakayamet ken naayat a panagkaykaysa ti Apo ken dagiti tattaona. Daytoy a panagkakayamet ket isu ti pannakatungpal ti kari ti Dios ken Abraham (Genesis 17:7, 8). (Iti serbisyo ti Seder a Paskua dagiti Judio, daytoy a naibatay iti Biblia a teksto ket aramidenna ti maysa a kangrunaan a paset, insimboloan dagiti uppat a kopa nga inumen dagidiay mangrambak daytoy nga aramid ti pannakasubbot manipud iti panangadipen ti Egipto.)

Kalpasanna, iti umuna a daras idiay libro ti Exodo, ti Apo iwaragawagna a “dakayo,” kayatna a saoen dagiti Israelitas, ket “ ‘ “ammoenyonto a siac ni Jehova a Diosyo” ’ ” (Exodo 6:7). Iti sakbayna, kankanayon a ti Apo ti makaammo iti pannakaparparigat, panagsagaba, ken rigrigat dagiti tattaona, ngem itan dagiti tattaona ket “maammoandanto” ti Diosda.

Ti Apo ket inayonna pay dagiti dua a karkari: (1) “ ‘Ket iyegcayto iti daga nga insapatac nga ited ken Abraham ken Isaac ken Jacob’ ” (Exodo 6:8); ken (2) “ ‘Itdecto cadayo a tawid’ ” (Exodo 6:8). Ti maulit-ulit nga ayug ti nadiosan a “Siak” ket isu ti nalawag-a-pammatalged a ti Sao ti Dios ket matungpal. Uppat a daras idiay Exodo 6:2–8, a ti pormola a panangbigbig “ ‘Siac ni Jehova’ ” agparang. Daytoy a sasao ket agparang idiay mismo a pangrugian ken idiay mismo a pagpatinggaan daytoy a teksto a kas maysa nga inclusio, wenno langa ti surat nga agpada iti pangrugian ken pagpatinggaanna (Exodo 6:2, 8), kasta met dagiti dua a nainayon a pakasarakan idiay Exodo 6:6, 7.

Ti sungbat dagiti Israelitas, segun iti bersikulo 9, ket nakakalkaldaang unay. Ni Moises makisao kadagiti Israelitas, ngem nauppapayda unay a dida denggen dagiti makapatalged a sasao ti Apo. Nupay kasta, dagiti makasubbot nga ar-aramid ti Dios ket ngannganidan a maiparangarang iti amin a nadayag a kinapaypaysoda.

### Paset III: Panangipakat iti Biag

1. Ania dagiti ad-adal a maadawmo manipud iti nalatak unay, nganngani makisupiat a pannakisao ni Moises iti Apo? Kasano a balbaliwan daytoy ti bukodmo a pannakipagna iti Apo? Kasano a maipakaammotayo Kenkuana dagiti pampanunot, rikrikna, ken makin-uneg a tartarigagaytayo iti maysa a napasnek a wagas? Kasano ngata a maibagatayo Kenkuana dagiti saan a nasayaat a rikriknatayo, kas iti pannakadismaya, kinapait, pannakauppapay, gura, apal, ken pungtot?
2. Saantayo a mamati iti gasat wenno nasakbay a pannakaikeddeng dagiti paspasamak (determinism). Saantayo met a mamati iti swerte. Pudno a mamatitayo iti mapagtalkan a panangipangulo ti Dios no sipapasnek ken sipupudno a dawatentayo Kenkuana dayta. Kasano a masursurotayo ti ad-adda a panagtalek iti Dios ken ad-adda a panagdas-al iti panagipangulona?
3. Ti Dios ket saannatayo nga ay-ayaban tapno agbalin a naballigi; Isu ket ay-ayabannatayo tapno agbalin a matalek. Masapultayo nga agbalin a matalek iti nangayabanna kadatayo nga aramiden tapno agbalin a naimbagtayo a saksina iti aniaman a tukad ti panagdakkel a pakasarakantayo kadagiti bagbagitayo. Ti balligi ken panagrang-aytayo ket agdas-al Kenkuana. Kasano iti panangaramidmo, nga uray saan a makisupiat, a makatulong ken mangiturong kadagiti sabsabali a makakita iti ima ti Dios ken ti ibaballaetna kadagiti biagda?
4. Ti Egipto ket aramidenna ti maysa a napateg a paset kadagiti padto ti Biblia. Ania dagiti kababalin ti postmodern ken mega-modern a panawentayo ita nga iturong ken ipasango kadatayo ti simbolo ti Egipto?
5. Apay a dagiti namnamaentayo nga ibaballaet ken ar-aramid ti Dios ket kadawyan a saanda a matungpal? Apay a masansan unay nga Isu ket agtignay laeng inton amin a namnama ket naburak?