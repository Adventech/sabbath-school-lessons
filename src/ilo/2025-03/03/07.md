---
title:  Adalen Pay
date:   18/07/2025
---

Basaen ti surat ni Ellen G. White, “The Plagues of Egypt,” pp. 257–265 iti Patriarchs and Prophets.

Kitaen no kasano ti kinadakes ti panangrugi dagiti bambanag agpaay ken Moises ken kadagiti tattaona kalpasan ti immuna a yaasideg ni Moises ken Faraon.

“Ti ari, naan-anay a nariing, nagsuspetsa a dagiti Israelita ket adda panggepda nga umalsa manipud iti panagserbida kenkuana. Ti di pannakapnek ket bunga iti awan ar-aramidenna; siguradoenna nga awan tiempo a mabati kadakuada agpaay iti napeggad a planoda. Ket dagus nga inanamonganna dagiti addang tapno mapairutan ti singgalutda ken marumek ti independiente nga espirituda. Iti isu met laeng nga aldaw dagiti bilin naiyulog a maipaay iti panagtrabahoda nga ad-adda pay a nadawdawel ken makaparigat. Ti gagangay a materiales ti patakder iti dayta a pagilian ket napamaga-iti-init a radrillo; ti pader dagiti kapipintasan a patakder ket naaramid iti daytoy, ken naparabawan iti bato; ket ti panagaramid iti radrillo ket trabaho ti dakkel a bilang dagiti adipen. Naputed a garami ti nailaok iti damili tapno agteteppelda, ngarud adu a garami iti kasapulan iti dayta a trabaho; ti ari itan imbagana nga awanen ti garami a maited; dagiti trabahador ket masapul nga isuda a mismo iti agsapul, kabayatan nga isu met laeng a kaadu ti radrillo ti masapul a maaramid.

“Daytoy a bilin ket nangpataud iti dakkel a pannakariribok kadagiti Israelitas iti amin a daga. Dagiti appo nga Egipcios ket dinutokanda dagiti opisyales a Hebreo a mangkita iti trabaho dagiti tattao, ket dagitoy nga opisyales iti makinrebbeng iti trabaho nga aramiden dagidiay adda iti sidongda. Idi ti kasapulan ti ari ket naipapilit, dagiti tattao ket inwarasda dagiti bagbagida iti amin a daga, tapno agurnongda iti nagpatpatan imbes a garami; ngem nasarakanda a narigat a malpas ti gagangay a kaadu ti matrabaho. Iti daytoy a saan a panagballigi, dagiti opisyales nga Hebreo ket sidadawel a nabautda.”—Ellen G. White, Patriarchs and Prophets, p. 258.

**Salsaludsod a Pagiinnadalan:**

`Panunotem ti maysa a tiempo idi a, kabayatan nga inkasom ti ayab ti Dios iti biagmo, dagiti bambanag ket saanda a naimbag, wenno sigurado a saan a naimbag ti rugina. Ania dagiti ad-adal a nasursurom iti panaglabas ti panawen manipud iti dayta a kapadasan?`

`Ibagam kadagiti sabsabali no kasano ti ibaballaet ti Dios iti biagmo idi a nagkararagka agpaay iti tulong wenno idi a saanmo a ninamnama dayta. Kasano iti panamatitayo iti kinaimbag ti Dios no dagiti dakes a bambanag ket mapasamak, uray pay kadagidiay nga agtalek iti Apo?`

`Ania iti ibagam iti maysa a tao nga isu a mangipakdaar, “Diak am-ammo ti Apo”? Nupay kasta, no ngay dayta a tao ket kinunana dayta, saan nga iti wagas a panangkarit, no di ket iti laeng kinapudno maipapan iti biagna? Ania iti maaramidam a tumulong iti dayta a lalaki wenno babai a “mangammo iti Apo” ken ilawlawag iti dayta a tao no apay a napateg nga am-ammoenna ti Apo?`