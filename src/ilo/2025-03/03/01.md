---
title:  Nagurdo a Rugi
date:   12/07/2025
---

### Basaen Agpaay iti Adal ita a Lawas

Exodo 5:1–23; Apocalipsis 11:8; Exodo 6:1–13; Salmo 73:23–26; 2 Corinto 6:16; Exodo 6:28–7:7.

> <p>Paset a Mayulo</p>
> “Ket iti calpasanna da Moises ken Aaron dimmanonda ket kinunada ken Faraon, ‘Castoy ti sao ni Jehova a Dios ti Israel: “Bay-am a pumanaw ti umilic tapno inda rambacan ti maysa a fiesta caniac idiay let-ang.’ ” Ket ni Faraon kinunana, ‘Asino ni Jehova nga imdengac coma ti timecna tapno bay-ac a pumanaw ti Israel? Diac am-ammo ni Jehova, ket maysa pay diacto palubosan ti Israel’ ” (Exodo 5:1, 2).

Adu dagiti mamati a pagarupenda a no ti maysa ket agkeddeng a surotenna ti Dios, dayta a tao ket ti laeng kinaragsak, kinarang-ay, ken balligi ti mapadasanna. Nupay kasta, saan a nasken a dayta iti mapasamak, a kas iti masansan nga ipakita ti mismo a Biblia. No dadduma adu a lapped ti agparang, kasta met dagiti baro a kinarigat. Daytoy ket mabalin a makauppapay unay, ken mangpataud kadagiti narigat a salsaludsod nga awan kankanayon a nalaka a sungbatda wenno, dayta ket kas la, awan a pulos ti sungbatda.

Dagidiay agtalek iti Dios ket sangoenda dagiti adu a suot. Nupay kasta, no agibturtayo, ti Dios ket iyegna dagiti solusyon a sigun iti pagayatanna ken iti tiempona. Dagiti wagasna ket mabalin a maisupadi kadagiti namnamaentayo a napardas ken dagdagus a solusyon, ngem masapul a masursurotayo iti agtalek Kenkuana, uray pay no ania iti mapaspasamak.

Ngarud, daytoy ti topiko ita a lawas: ni Moises ken ti bilin a mangidalan kadagiti tattao ti Dios a rumuar iti Egipto—nalawag nga ayab manipud iti Dios a mabalin a maited iti siasinoman. Pudno unay, dayta ket iramanna dagiti datdatlag, kasta met iti Dios a direkta a makisasao ken Moises ken mangipakaammo kenkuana iti apag-isu a kayatna nga aramiden ni Moises.

Di nalaklaka koma ngarud ken Moises, ta ammona nga inayaban ti Dios isuna ken naited pay ti maysa a masinunuo a trabaho?

Dayta ket nakalaklaka koma ngarud, husto?

Basaen.

_*Adalen ti adal ita a lawas tapno maisagana agpaay iti Sabado, Hulyo 19._