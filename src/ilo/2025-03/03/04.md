---
title:  Ti Nadiosan a “Siak”
date:   15/07/2025
---

Nakaay-ay-ay a Moises! Isu ket immuna a naalana ti panagunget ni Faraon, ket ita dagiti bukodna a tattao ket awan sabali a gandatda no di ilunod isuna.

Gapuna, ni Moises iyegna ti reklamona iti Dios. Iti kinapait ti kapadasanna ken pannakauppapayna iti dumakdakes a kasasaad ti Israel, dinamagna: “ ‘Apo, apayapay a dakes ti namayam cadagitoy nga umili? ania ti gapuna nga binaonnac? Ta nanipud idi dimmanonac ken Faraon nga agsao ti naganmo, pinarigatna dagitoy nga umili; ket sica dica met la inispal ti ilim iti uray ania’ ” (Exodo 5:22, 23). Ti saan a pannakapnek ni Moises iti Apo ket nalawag ken, no kitaentayo ti kasasaad, nakaaawat.

Nupay kasta, ti sungbat ti Dios, ket napigsa unay. Isu ket agtignay, ken dagdagus. “ ‘Ita makitamto ti aramidecto ken Faraon’ ” (Exodo 6:1).

`Basaen ti Exodo 5:22–6:8. Ania ti sungbat ti Dios ken Moises, ken ania dagiti napateg a nateolohiyaan a kinapudno a naiparangarang ditoy?`

Ti Dios ket saan laengen nga agsao; Isu itan ket sibibileg a bumallaet iti pagimbagan dagiti tattaona. Palagipanna ni Moises kadagiti sumagmamano a napateg a kinapudno: (1) Siak ni Jehova; (2) Siak nagparangak kadagiti patriarka; (3) Siak impasdekko ti tulagko kadakuada; (4) Siak inkarik nga ited kadakuada ti daga a Canaan; (5) Siak nangngegko ti asug dagiti annak ti Israel; ken (6) Siak malagipko ti tulagko nga itedko kadakayo ti Naikari a Daga.

Paliiwen ti pannakaulit-ulit ti nadiosan a “Siak.” Siak, ni Jehova a Diosmo, Inaramidko iti kastoy ken kasdiay, ket iti kasta mabalinmo iti agtalek nga aramidek agpaay kenka ti inkarik.

Ti Apo itan ket nasolemne nga ipakdaarna nga aramiddenna dagiti uppat a dadakkel a bambanag agpaay iti Israel agsipud ta Isu ti sibibiag nga Apoda: (1) “ ‘Siac ilapsutcayto cadagiti pammarparigat dagiti Egipcios cadacayo’ ” (2) “ ‘Ispalencayto iti panangadipenda’ ” (3) “ ‘Subbotencayto iti siuunnat a tackiag ken cadagiti naindaclan a panangocom’ ” ken (4) “ ‘Alaencayto nga ilic, ket siacto ti Diosyo’ ” (Exodo 6:6, 7).

Dagitoy uppat a nadiosan nga ar-aramid ket pinatalgedan ken impasdekda manen ti pannakikayamet ti Dios kadagiti tattaona. Ti Dios ket Isu ti Kangrunaan kadagitoy nga ar-aramid, ket dagiti Israelitas ti umawat amin kadagitoy a pagimbagan ken parabur. Ti Dios ipaayna dagitoy a sagsagut nga awan ti baybayadna, gapu iti ayat; Inaramidna idi, kadakuada, ken ar-aramidenna met ita, agpaay kadatayo.

`Asino dagiti dadduma pay a tattao iti Biblia nga inyikkisda ti reklamoda iti sangoanan ti Dios—ken addaanda iti naimbag a rason? Apay nga OK, no dadduma, nga ibukbokmo ti kararuam iti Dios ken ireklamom pay ketdi iti kasasaadmo? Nupay kasta, apay a masapul a kanayon nga aramidem dayta a nabuyogan ti pammati ken panagtalek?`