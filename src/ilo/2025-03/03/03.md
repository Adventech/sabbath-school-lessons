---
title:  Maysa a Nagurdo a Rugi
date:   14/07/2025
---

Nupay mabalin nga ammo ni Moises, uray pay manipud idi rugi, a ti patpatrabaho ti Apo kenkuana ket saan a nalaka (gapuna a ginandatna a rumuar iti dayta), nalabit nga awan iti pamalpalatpatanna no ania iti dumteng.

`Basaen ti Exodo 5:3–23. Ania dagiti dagus a banag ti immuna a nailanad a pannakisinnarak da Moises ken Aaron ken ni Faraon?`

Uray pay sakbay a mapanda ken Faraon, da Moises ken Aaron ket inurnongda dagiti lallakay ken tattao ti Israel, imbagada kadakuada dagiti sasao ti Dios, ket impakitada dagiti pagilasinan ti Dios, nga isu a nagbanag iti panamati iti Israel a ti Apo ket wayawayaanna ida manipud iti pannakaadipenda. Gapuna, nagdaydayawda iti Apo (Exodo 4:29–31). Dagiti namnamaenda ket sigurado a nangato: ti Apo ket wayawayaanna dagiti tattao a Hebreo manipud iti pannakaadipenda—dimteng metlaengen!

Ni Moises ket napan ngarud iti ari ti Egipto agraman dagiti kiddaw ti Dios, ket dagiti bambanag ket dimmakdakes pay nga agpaay kadagiti Israelitas. Ti panagrigrigatda immad-adu, ken ti inaldaw a trabahoda ket nagbalin nga ad-adda a makapadagsen ken makadagdag. Napabasolda a nasadut, natratarda nga ad-adda a nagurdo; ken ti panagserbida nagbalin nga ad-adda a narigrigat ngem iti sigud.

Dagiti pangpanguloda ket saanda a naragsak, ken ti panagsasangoda kada Moises ken Aaron ket saan a naimbag, ken (kas iti intay makita iti ud-udina) dayta ket mangipakpakita laeng iti kita dagiti supiat a maadda ken Moises ken kadagiti tattaona kadagiti umay a tawtawen.

`Basaen ti Exodo 5:21, ket kalpasanna ikabilmo ti mismo a bagbagim iti lugar dagitoy a tattao kabayatan a makisangoda kada Moises ken Aaron. Apay ngata a naibagada dagiti naisawangda?`

Saan a narigat a makita no apay a mariribokda ken Moises (“ ‘Bay-am ni Jehova a mangkita ken mangukom kenka,’ ” kunada). Impagarupda a ni Moises ket umay a mangwayawaya kadakuada manipud kadagiti Egipcios, saan a tapno pagbalinen ti biagda a narigrigat pay iti sidong dagiti Egipcios.

Gapuna, iti laksid pay iti panangsango kadagiti Egipcios, da Moises ken Aaron ket sangoenda pay dagiti bukodda a tattao.

`Ania dagiti sumagmamano a wagas a sika ken dagiti dadduma ket mabalin a makilangen kadagiti lokal a pangpangulo ti iglesia no tumaud dagiti di panagkikinnaawatan, ta di maliklikan a tumaud dagita?`