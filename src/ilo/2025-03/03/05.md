---
title:  Di-nakugit a Bibbibig
date:   16/07/2025
---

Ti Apo ket pudno unay nga intedna ken Moises dagiti sumagmamano a nabileg a karkari maipapan iti aramidenna. Nupay dayta a pannakisinnarak ket mabalin a nangpabileg ken Moises, ti pannakapabilegna ket nalabit nga apagbiit, gapu iti sungbat a naawatna manipud kadagiti tattaona.

`Basaen ti Exodo 6:9–13. Ania ti napasamak a simmaruno, ken ania dagiti ad-adal a maalatayo manipud iti daytoy nga istoria maipapan kadagiti tiempo ti pannakauppapay ken balubal kadagiti biagtayo?`

Dagiti Hebreo ket nauppapayda unay gapu kadagiti ladingitda, panagsagsagaba, ken nadagsen a trabaho ta dida dimngeg kadagiti sasao ni Moises a pammatalged a ti Dios ket aramidenna ti pannakatungpal iti inkarina. Nabayag a panawen nga inurayda dayta, ket dagiti ninamnamada ket saan a naaramid. Apay koma a maiduma ita? Maup-uppapayda ken maaw-awananda iti namnama, a nalabit nga ad-adda pay a napait agsipud ta, nalabit nga iti umuna a daras iti amin a panagbiagda, nakitada ti napaypayso a namnama ti pannakawayawaya.

Ngem, asino ngay iti saan a naaddaan iti kasta nga umas-asping a kapadasan? Asino ngay iti saan a nakarikna iti pannakaldaang, pannakauppapay, saan a pannakapnek—uray pay pannakarikna a binaybay-an ti Dios?

Malagipmo ti istoria ni Job? Ni ngay Asaf, maysa a sumasalmo nga isu a nakibalbalubal kadagiti salsaludsod maipapan ti kinarang-ay ti nadangkes ken ti panagsagsagaba ti nalinteg. Ngem, uray pay no ania dagiti balubalna, ni Asaf ket addaan iti maysa kadagiti kapintasan a panangipudno iti pammati: “Nupay casta siaaddaac a cancanayon kenca: tinengngelmo ti canawan nga imac. Sica iturongnacto iti pammatigmaanmo, ket calpasanna awatennacto iti kinadayag. Siasino ti tagicuaec sadi langit no saan a sica? Ket awan ditoy rabaw ti daga ti aniaman a tarigagayac no saan a sica.Ti lasagco ken ti pusoc marsaacda; ngem ti Dios isu ti kired toy pusoc ken biangco nga agnanayon” (Salmo 73:23–26).

Iti amin a nasagradoan a pakasaritaan, ti Dios ket pinatalgedanna dagiti tattaona nga Isu ket adda kadakuada (Isaias 41:13: Mateo 28:20). Itedna kadakuada ti kapiana, ti liwliwana, ken papigsaenna ida tapno mapagballigianda amin a karit ti biag (Juan 14:27; Juan 16:33; Filipos 4:6, 7).

Ti pormola ti tulag, “ ‘alaencayto nga ilic, ket siacto ti Diosyo’ ” (Exodo 6:7), ket iyebkasna ti nasinged a pannakikayamet a kayat ti Apo a maadda kadagiti tattaona.

`Utoben ti sasao nga, “ ‘alaencayto nga ilic, ket siacto ti Diosyo’ ” (Exodo 6:7). Nupay ti lawagna ket innadu, kasano ti pannakaipakat daytoy iti tunggal maysa kadatayo, ken kasano a daytoy a panagkayamet ket maipaduyakyak koma iti inaldaw a biagtayo? (Kitaen met ti 2 Corinto 6:16.)`