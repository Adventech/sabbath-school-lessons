---
title:  Panangibabaet
date:   11/09/2025
---

`Basaen ti Exodo 32:30–32. Ania iti situtulok nga isuko ni Moises iti kararagna a panangibabaet agpaay kadagiti managbasol?`

Gapu iti yaalsada, dagiti nakabutbuteng a bambanag napasamak idiay pakarso dagiti Israelita, pakairamanan dagiti ipapatay dagiti adu a tattao (Exodo 32:28). Iti simmaruno nga aldaw, ni Moises impakdaarna kadagiti tattao: “ ‘Dacayo nacabasolcayo iti dackel a basol: ket ita sumang-atacto ken Jehova; nalabit nga aramidecto ti pannacaabbong a maipuon iti basolyo’ ” (Exodo 32:30).

“Ket ni Moises nagsubli ken Jehova, ket kinunana, O, daytoy nga ili nacabasolda iti maysa a dackel a basol, ket inyaramidanda dagiti bagbagida cadagiti didiosen a balitoc. Nupay casta ita, no pacawanem ti basolda—; ket no saan, punasennac, dawatec kenca, iti libro a sinuratam’ ” (Exodo 32:31, 32).

Saan a pagsiddaawan ngarud a ni Moises ket naibilang nga anniniwan ni Cristo! Gapu iti kararagna panangibabaet kadagiti managbasol ken ti siaanamong a pilina a mangipaay iti bukodna a biag agpaay kadakuada, sigurado nga inyanninawna ti aramiden ni Cristo agpaay kadatayo amin. Anian a maysa a pagulidanan ti kinamanangngaasi kadagiti managsalungasing! Impaduyakyakna ti namimpinsan a pannakaitalagana iti Apo ken ti nainsakripicioan nga ayatna kadagiti tattao. Ti libro ti Exodo ket saanna nga ibaga no kasano ti kapaut ni Moises a nagyan a kadua ti Apo idiay bantay iti daytoy matudtudo a tiempo, ngem ti libro ti Deuteronomio iparangarangna nga isu ket adda idiay Sinai iti daytoy a tiempo iti 40 nga al-aldaw (kitaen ti Deuteronomio 9:18).

Idiay Exodo 32:32, ti sao a naipatarus a “pacawanem” ket naggapu iti maysa a verbo a ti kangrunaan a kayatna a saoen ket tapno “itured” wenno “awiten,” kas iti Isaias 53:4, nga isu a mabasa (maipapan ken Jesus): “Pudno nga isu inturedna dagiti lidaytayo, ken inawitna dagiti ladingitayo.” Dayta ket isu met laeng a verbo—a naipatarus a “pacawanem” idiay Exodo 32:32, ken “inawitna” idiay Isaias 53:4. Anian a nagpigsa a kapanunotan iti aramid ti pannakaisalakan ken panangpakawan ken ti gatad ti panangisalakan ti Dios kadatayo.

Pudno unay, ni Moises ket dawdawatenna iti Apo nga “awitenna” ti basol dagiti tattao, a pudno unay nga isu ti inaramidna idiay kruz kalpasan ti rinibribu a tawtawen. Ti Exodo 32:32 ket ipakitana saan laeng a ti kapanunotan ti suno a panangabbong no di ket isu ti nangaramid iti panangisuno: ti Dios a Mismo.

Daytoy a teksto ipakitana no kasano nga umay ti pannakapakawan. Ti Dios ken Cristo inawitna dagiti basbasoltayo, ti laeng wagas a mabalin a mapakawantayo kadakuada. Anian a maysa a nagpigsa a pannakaiyebkas ti plano ti pannakaisalakan ken maysa a pannakaipaduyakyak kadatayo ken iti langit iti gatad ti panangisalakan ti Dios kadatayo.

`Ni Moises dawatenna a ti Dios a Mismo awitenna dagiti basbasol dagiti tattao, ken iti ud-udina, ken Jesus, Isu aramidenna dayta. Kasano a balkutentayo ti isiptayo iti daytoy nakaskasdaaw a kinapudno? Ania ti ibaga daytoy kadatayo maipapan iti ayat ti Dios agpaay iti natnag a sangkataoan?`