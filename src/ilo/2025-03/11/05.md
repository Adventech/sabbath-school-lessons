---
title:  Nalinteg a Pungtot ti Dios
date:   10/09/2025
---

`Basaen ti Exodo 32:9–29. Ania ti sungbat ni Moises iti panangam-ames ti Dios a dadaelenna ti Israel?`

Kabayatan a ni Moises ket adda pay laeng idiay Bantay Sinai, ti Dios kunana a dadaelenna dagiti immalsa ken aramidenna ti kaputotan ni Moises a maysa a dakkel a nacion. Ngem saan a dayta iti kayat ni Moises. No di ket, isu ket nagpakaasi iti Apo, impakitana a dagiti Israelitas ket saan a tattao ni Moises—tattao ida ti Dios. Isu, ni Moises a mismo, ket saanna nga inruar ida iti Egipto, no di ket ti Dios ti nangaramid dayta babaen kadagiti nabileg nga ar-aramidna. Ket iti kasta ni Moises nagpakaasi iti Dios, nga impaganetgetna dagiti immun-una a karkarina kadagiti amma. Ni Moises ket pudno unay nga agtartrabaho a kas maysa a mangibabaet iti nagbaetan ti Dios ken ti sangkataoan.

Kalpasan a “ni Jehova binabawina ti dakes nga aramidenna coma idi iti ilina” (Exodo 32:14), ni Moises nagsubli kadakuada. Awan ti nailanad—saan a kas iti mapasamak idiay Exodo 34:29, 30—a ti rupana rimmaniag manipud iti kaadda ti Apo. Ti rupana ket nalabit a yanninawna ti pungtotna.

“Ket naaramid nga idi nga immasideg iti pacarso nakitana ti sinan-urbon a vaca ken dagiti salsala: ket ti pungtot ni Moises bimmara, intupacna dagidi taptapi nga addada idi cadagiti im-imana ket imboongna ida iti arisadsad ti bantay” (Exodo 32:19). Ti panangburak kadagiti taptapi ti bato a naglaun iti Decalogue [Sangapulo a Bilbilin] ket maysa nga akinruar a tanda ti pannakaburak iti linaunna. Ti Dios binabalawna ni Moises iti dayta, ngem iti ud-udina binilinna ni Moises a mangdalumpinas kadagiti dua a taptapi ti bato tapno masukatan ti “ ‘immuna a taptapi a binuracmo’ ” (Deuteronomio 10:2). Ti Dios a Mismo ti mangisurat manen kadagiti bilbilin.

Ni Moises sitatadem a binabalawna ni Aaron gapu iti isusukona kadagiti kiddaw dagiti tattao. “ ‘Ania ti inaramid daytoy nga ili kenca, ta inyegmo cadacuada ti maysa a naindaclan a basol?’ ” (Exodo 32:21). Ni Aaron pinadasna nga ikalintegan dagiti salungasingna babaen ti (1) panangpabasol kadagiti sabsabali, ken (2) babaen ti salamangka: “ ‘ket incabilco [ti balitok] iti apuy, ket isu ti rinuaran daytoy sinan-urbon a vaca!’ ” (Exodo 32:24). Ti nangaramid kadagiti bambanag a dakdakes pay ket ni Aaron a mismo ket naindaklan a pinadayawan idi ti Dios, naikkan kadagiti adu a gundaway, nga isu a pakairamanan ti ipapan idiay bantay a kadua ni Moises ken dagiti 70 a lallakay (Exodo 24:1).

Anian a nagsipnget a kasungani! Babaen iti panagkunana a maysa a datdatlag ti napasamak, ni Aaron kayatna nga allilawen ti kabsatna (paliiwen no kasano a ti maysa a basol ket mangiturong iti sabali; iti daytoy a kasasaad, panagdayaw iti ladladawan iti panagulbod). Nupay kasta, ni Moises ket saan a naallilaw kabayatan a nakitana ti panagsala dagiti tattao. Dagiti saan a nasayaat a supapak ket nalatak, ket ni Moises ket masapul a pasardengenna a dagus ti yaalsa.

`Ania koma ti isuro daytoy nga istoria kadatayo maipapan iti pannakabalin ti panangibabaet a kararag? Asino ti ikararagam koma ita a mismo?`