---
title:  Panagdayaw iti Ladladawan ken Dakes
date:   08/09/2025
---

`Basaen ti Exodo 32:6. Sadino iti napardas a nangiturongan kadakuada iti panagdayawda iti ladladawan? (Kitaen met ti Salmo 115:4–8; Salmo 135:15–18; Isaias 44:9, 10.)`

Ti sinan-urbon a baka ket kalanglangana ti turo-a-dios dagiti Egipcios, nanaganan ti Apis, wenno baka-a-dios, a nanaganan ti Hathor. Daytoy ket maysa a nalawag unay a panangsalungasing kadagiti umuna ken maikadua a bilbilin (Exodo 20:3–6). Daytoy a salungasing ket saan a mabalin a di madusa agsipud ta silalatak a dinadaelda ti pannakikayametda iti sibibiag nga Apo. Imbes nga agdaydayawda iti Namarsuada, dagiti Israelitas nagdaydayawda iti bukodda a partuat, nga isu a saan a makakita, makangngeg, makaangot, makasao, mangngaasi, agayat, wenno makaidalan.

Ti ornos ti Panamarsua ket nabaliktad: imbes nga a maawatanda a naparsuada a kaladawan ti Dios, nangaramidda itan iti maysa a dios, saanda pay a kalanglanga—nga isu a dakes unayen—no di ket iti ladawan ti maysa nga animal. Daytoy ti dios a kayatda a pagserbian? Gapuna, naindaklan ti pannakabasolda a maibusor iti Apo (Isaias 31:7; Isaias 42:17).

`Ania dagiti wagas a ti panaglikud iti sinan-urbon a baka ket ipaduyakyakna ti adda a naisurat idiay Roma 1:22–27?`

Ti panagdaydayaw iti ladladawan ket libakenna ti nateolohiyaan a pannakaawat a ti Dios ket Dios ken ti tao ket tao. Ti panagdaydayaw iti ladladawan ket punasenna ti gutbaw iti nagbaetan ti Dios ken iti tao (Ecle. 5:2) ken pugsatenna ti pannakaisilpu Kenkuana. Uray pay no nalawag wenno silalatak wenno nakalemmeng iti puso, ti panagdayaw iti ladawan ket napartak a pukawenna ti pannakilangentayo iti Dios ken agturong iti namoralan a panagpababa. Saan a pagsiddaawan ngarud a ti teksto saritaenna ti inaramidda iti sumaruno nga aldaw: kalpasan ti panangipaay kadagiti datdaton iti ladawan, nangrugidan nga agrambak, iti iladawan ni Ellen G. White a kas “maysa a panangtulad kadagiti fifiesta ti Egipto a panagdaydayaw kadagiti ladladawan.”—Patriarchs and Prophets, p. 320.

Dagiti tattao ket nalaingda iti panagpartuat kadagiti bukodda a pagdaydayawan. Partuatenda dagiti bukodda a didios, nga isu a dakes unay a banag, ken agtuloy a pagserbianda dagidiay a didios. Ti Namarsua ket nasukatan kadagiti bambanag nga, iti mabiit wenno iti ud-udina, ket mangiturong iti namoralan a panagpababa.

`Ania dagiti wagas ita nga aldaw a dagiti tattao ket daydayawenda ti parsua imbes a ti Namarsua?`