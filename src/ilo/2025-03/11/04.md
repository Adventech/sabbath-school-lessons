---
title:  Minulitanda Dagiti Bagbagida
date:   09/09/2025
---

`Basaen ti Exodo 32:7, 8. Apay a ti Dios ket imbaunna ni Moises nga agsubli idiay pakarso ti Israel?`

Iti panagturongda iti maysa a ladawan, dagiti Israelitas ket addada iti aramid a panangisina kadagiti bagbagida manipud iti pudno a Dios, ti Maysa nga Isu a nangwayawaya kadakuada manipud Egipto. Ti Apo indiretsona nga inkabil ti pammabasol kadakuada, a kunana a “minulitanda dagiti bagbagida” (Exodo 32:7)—nga itedda pay ti pammadayaw iti daytoy a ladawan nga isu iti nangwayawaya kadakuada manipud Egipto. Anian a direkta a panangsupiat iti kinuna ti Dios kadakuada (Exodo 20:2)! Daytoy a panangilibak iti kaadda ti Dios ken dagiti nabileg nga ar-aramidna ket maysa a seryoso a banag. Dagiti panagpampanunot ken rikriknada ket naballikog ken namimpinsan a namulitan.

Iti mammadto nga Ezequiel, ti panagdaydayaw iti ladladawan ket adda idiay bugas ti amin a kinay-ay-ay dagiti tattao ti Dios, ket manipud idiay nagubbog amin a dadduma pay a basbasol (kitaen, kas pangarigan, Ezekiel 8:1–18; Ezekiel 20:1–44; Ezekiel 22:1–12). Masansan a masdaawtayo no apay a dagiti nagkauna a mamati ket kasda la ubbing unay ken di maisuro iti panagdaydayawda kadagiti nadumaduma a ladladawan nga inamid-ti-tao. Siguradotayo a saantayo pulos nga aramiden ti maysa a banag a kasta. Pudno kadi a wayawayatayo kadagiti ladladawan? Dagiti ladladawan ita nga aldaw ket mabalin nga agduduma dagiti sukog ken langada, nupay kasta addaanda iti agpadpada nga awis.

Ti maysa a ladladawan ket maysa a banag a mangsukat iti Dios, ken uray pay no ammotayo a dayta ket saan a husto, kaskasdi a daydayawentayo dayta, masansan a maulit-ulit. Alaenna dagiti pampanunottayo, rikrikna, tiempo, ken isip nga ad-adda ngem iti aramiden ti Dios. Mabalinna pay a pagbalinen nga adipen ti panagpampanunottayo. Kinaagpaysoanna, agbalintayo a kas iti kitkitaentayo, ken tumakdertayo a saan a nangatngato iti aniaman a “didios” a pagserbiantayo.

No ti Dios ket awan iti sentro ti biagmo, dagiti sabsabali a didios ket punnoanda ti lugarna. No dimo nanamen ken rukiten ti sibibiag a Kaadda ti Dios, intayo nanamen ken italaga ti biagtayo iti sabali a banag wenno sabali a tao. Ti pangisukatantayo ken Cristo ket mabalin nga addaan agduduma a langa: kinapasindayag, kinaimbubukodan, kuarta, pannakabalin, sex, taraon, TV, droga, arak, narugit a pampanunot, pornograpia, ragragsak, trabaho, sports, pamilya, video games, films, shopping, kapkapanunotan, politics, musika, posisyon, titolo, grado, ken dadduma pay. Daytoy a listaan ket awan patinggana.

Managpartuattayo unay ken managimbento iti daytoy a banag. Mabalintayo a pagbalinen iti aniaman a banag a naimbag, napintas, ken adut’ kaipapananna iti maysa a ladladawan. Ti panagdayaw iti ladladawan ket nakaro a nakapegpeggad agsipud ta dayta ket balbaliwanna ti kinataotayo, ti wagas ti panagpampanunottayo, dagiti rikriknatayo, ken ti nalangenan a biagtayo. Dayta ket balbaliwanna ti kinasiasinotayo ken sukatanna ti napudno a napersonalan a pannakikayamet iti kawaw ken namimpinsan nga awan kaipapananna a pannakilangenlangen nga, iti kamaudiananna, saannatayo a maisalakan.