---
title:  Panaglikud ken Panangibabaet
date:   06/09/2025
---

### Basaen Agpaay iti Adal ita a Lawas

Exodo 32:1–6; Salmo 115:4–8; Isaias 44:9, 10; Roma 1:22–27; Exodo 32:7–32; Isaias 53:4.

> <p>Paset a Mayulo</p>
> “Ket ni Moises nagsubli ken Jehova, ket kinunana, O, daytoy nga ili nacabasolda iti maysa a dackel a basol, ket inyaramidanda dagiti bagbagida cadagiti didiosen a balitoc. Nupay casta ita, no pacawanem ti basolda—; ket no saan, punasennac, dawatec kenca, iti libro a sinuratam’ ” (Exodo 32:31, 32).

Ni Moises ket awan idiay pakarso ti Israel iti 40 laeng nga al-aldaw ket ania ti napasamak? Dagiti tattao ti Dios ket timmallikudda manipud Kenkuana ken nagdaydayawda iti maysa a ladawan nga inaramid-ti-tao, nabalitokan a baka. Kalpasan dagiti nakaad-adu a nabileg a pagilasinan, kapkapadasan, ken datdatlag, kasano a naaramidda dayta?

Mabalin nga adda adu a sungbat, ken nalabit nga adda sumagmamano a kinapudno kadakuada amin. Dagiti kadi tattao ket saanda a naawatan ti napaypayso a kinasiasino ti Dios? Wenno dagiti kadi napigsa unay a kapkapadasanda Kenkuana ket inaddagan dagiti nainlasagan ken naimbasolan a tartarigagayda? Saanda kadi nga inapresyar ti naaramidan ti Dios agpaay kadakuada, no di ket, linaglaglag-anda amin? Ti kadi panagawatda ket naulpan, namulitan babaen kadagiti inaldaw a pakadagensenanda ken nabayagen a naimbasolan a panagpanpanunot? Saanda kadi nga agyaman kadagiti manangngaasi nga ar-aramid ti Dios iti biangda? Napardas kadi unay a nalipatanda dagiti nabileg nga ar-aramid ti Dios (Salmo 106:13, 21–23)? Wenno mabalin kadi nga amin dayta ket maipabasol iti saan a naballigi a panangipangulo ni Aaron? “ ‘Ket ni Jehova nacaunget unay ken Aaron tapno pucawenna’ ” (Deuteronomio 9:20).

Aniaman dagiti rason iti daytoy nakaam-amak a panaglikud, ania dagiti ad-adal a mabalin a maadawtayo manipud dayta, saan laeng a maipapan iti nataoan a kinamanagbasol no di ket maipapan iti naparabur nga ayat ti Dios kadagiti tattao, iti laksid ti kinamanagbasolda?

_*Adalen ti adal ita a lawas tapno maisagana agpaay iti Sabado, Setiembre 13._