---
title:  Komento Dagiti Mannursuro
date:   12/09/2025
---

### Paset I: Pakabuklan

**Kangrunaan a Teksto:** Exodo 32:31, 32

**Sentro ti Adal:** Exodo 32:1–35

**Pakauna**

Idi naglikud ti Israel, ni Moises ket kadua ti Apo idiay Bantay Sinai. Dagiti tattao ket inam-amesda ti kabsatna a ni Aaron iti patay, isu a ni Aaron immanamong kadakuada ket nangaramid iti maysa a ladawan. Ket dagiti tattao impakdaarda: “ ‘Dagitoy dagiti didiosmo, O Israel, a nangaon kenca iti daga nga Egipto!’ ” (Exodo 32:4), gapuna nalawag unay a tinukiadda ti Apo a kas Diosda ken dinadaelda ti tulagda Kenkuana. Napateg a paliiwen a ti Apo imbagana ken Moises sakbay ti ibababana manipud Bantay Sinai a dagiti Israelitas ket nagbawingda manipud Kenkuana ken nagdaydayawda iti maysa a ladawan. Gapuna, ti Israel ket tattao itan ni Moises, ket ni Moises iti nangwayawaya kadagiti Israelitas manipud Egipto. Ti Apo kinunana: “ ‘Inca, sumalogca; ta dagiti tattaom, nga impanawmo iti daga nga Egipto, minulitanda dagiti bagbagida’ ” (Exodo 32:7). Iti napalabas, ti Apo, kasta met da Moises ken Jetro, ket impaganetgetda a ti Apo ti nangiruar iti Israel manipud Egipto (Exodo 3:8, 17; Exodo 12:17, 51; Exodo 13:3, 9, 14, 16, 18; Exodo 16:6, 32; Exodo 18:1, 10; Exodo 19:4; Exodo 20:2). Ti Dios itan ket dinan ibilang ti Bagbagina iti Israel agsipud ta ti Israel ket dida binigbig Isuna kas Apoda. Anian a nakalkaldaang a kasasaad!

Kalpasanna, ti Apo intanggayana ken Moises nga aramidenna isuna “ ‘a dackel a nacion’ ” (Exodo 32:10). Nagdakkel a sulisog ken Moises a mangawat iti tanggaya ken agbalin a dakkel. Ngem impaduyakyakna ti kinatakneng ti kababalinna babaen iti dina panangikaso iti kasta a tanggaya. Ti di naimbubukodan a ngayangayna iti panagrang-ay dagiti tattaona ti nagtakder a sititibker; awan personal nga ambisyonna a makasinga iti dayta. Ni Moises ket imbabaet ti Israel ket nagpakaasi iti Apo babaen iti panangitudona a ti Dios iti nangwayawaya iti Israel. Dagitoy a tattao ket “ ‘linapsutmo iti daga nga Egipto iti naindaclan a pigsa ken iti ima a mannacabalin’ ” (Exodo 32:11). Gapu iti ibaballaet ni Moises, ti Apo “binabawina ti dakes nga aramidenna coma idi iti ilina” (Exodo 32:14). Anian a pannakabalin ti adda iti mangibabaet a kararag!

Kalpasan a nagsubli ni Moises idiay pakarso ken nakitana ti yaalsa, binurakna dagiti dua a taptapi ti bato a naglaun iti Sangapulo a Karkari nga inted ti Dios kenkuana, maysa nga aramid nga akinruar a pagilasinan iti inaramid dagiti Israelitas idi tinukiadda ti Apo a kas Panguloda. Kalpasanna dinadael ni Moises ti sinan-urbon a vaca a balitok. Uray pay iti kaadda ni Moises, dagiti tattao ket “atap” ken “di matengngel” (Exodo 32:25), isu a masapul a bumallaet isuna. Dagidiay sisusukir a nagtuloy iti yaalsa ket masapul a maguguran, isu a ti Dios, babaen ken Moises, ket imbilinna kadakuada a masapul a mapapatayda. Daytoy a panangikisap ket nasken; ta no saan, dagiti tattao ti Dios ket mabalin a dumanonda iti di maisubli a pannakadadael (maipapan daytoy a pammapatay, basaen ti surat ni Ellen G. White, iti Patriarch and PropheTS, pp. 324–327). Iti sumaruno nga aldaw, ni Moises immuli manen iti Bantay Sinai ken nangibabaet agpaay iti Israel, a dinawatna iti manangngaasi a Diosda a pakawanenna dagiti tattaona gapu iti nadangkes a kababalinda.

### Paset II: Komentaryo

**Ti Panaglikud ni Aaron ken ti Balitok a Sinan-urbon a Baka**

Nalappedan koma ni Aaron ti panaglikud iti balitok a sinan urbon a baka a no isu ket nagtakder a natibker agpaay iti Dios ken iti kinapudnona. Isu ket saan koma nga immanamong kadagiti kiddaw dagiti tattao agpaay iti maysa a makita a dios wenno didios. Idi naipakita iti kinaawan panagraem iti Dios ken iti adipenna a Moises, ni Aaron ket dagusna koma a pinasardeng ti yaalsa. Ngem dimngeg ketdi isuna kadagiti ribelde ken nangaramid iti saan a husto a proposisyon. Iti panawen a kaawan ni Moises, ni Aaron ket nagkurri koma a kas maysa a napigsa a pangulo, saan a mabuteng uray pay iti bukodna nga ipapatay. Ti Dios ket kankanayon latta a bumallaet tapno salaknibanna ti trabahona, ket ni Aaron ket nagtalek koma Kenkuana.

Ti pakaseknan ni Moses agpaay iti irarang-ay dagiti tattao ti Dios ket naipaduyakyak iti saludsodna iti kabsatna nga Aaron: “Ket ni Moises kinunana ken Aaron, Ania ti inaramid daytoy nga ili kenca, ta inyegmo cadacuada ti maysa a naindaclan a basol?” (Exodo 32:21). Ti yaanamong ni Aaron iti dakes a kiddaw ket nangiturong kadagiti nakalkaldaang a supapak. Tapno ikalinteganna ti inaramidna, ni Aaron ket nagaramid iti is-istoria iti maysa a datdatlag: “Ket kinunac cadacuada, Siasinoman nga adda balitocna, iccatenda: iti casta intedda caniac; ket incabilco iti apuy, ket isu ti rinuaran daytoy sinan-urbon a vaca” (Exodo 32:24). Ni Aaron ket tinudona ti salamangka tapno bumaaw ti pungtot ni Moses. Ti basol mangbulsek, ket dagiti is-istoria ket masansan a mapataud a mangkalub iti kinasukir.

“Ket ni Jehova nacaunget unay ken Aaron” (Deuteronomio 9:20), ngem ti biagna naispal agsipud ta ni Moises ket imbabaetna isuna. Ni Aaron sipapasnek unay a nagbabawi iti daytoy nadagsen a basol, naisubli iti akemna a panangipangulo, ken iti ud-udina ket napulotan a kas nangato a padi (Exodo 40:12–15). Ti parabur ken asi ti Dios ket nakaskasdaaw!

**Mangibabaet a Kararag**

Adda dagiti uppat a kangrunaan a kita ti kararag. Umuna, adda iti “kararag ti panagdaydayaw” wenno “kararag ti panagyaman,” nga idiay ket agyamantayo iti Dios gapu kadagiti nakaskasdaaw a bambanag nga inaramidna. Iti kararag ti panagyaman, iyebkastayo dagiti panagyamantayo gapu iti kinasiasino ti Dios ken gapu iti aramidenna kadagiti biagtayo ken iti biag dagiti tattaona, gapuna agdaydayawtayo Kenkuana a nabuyogan rag-o gapu kadagiti adu a bendicionna. Maikadua, ti “kararag iti panagbabawi,” nga idiay a sipapakumbabatayo a dawaten ti pammakawan ti Dios kadagiti basbasoltayo. Maikatlo, ti “kararag ti ar-araraw,” nga idiay ikararagtayo dagiti masinunuo a bambanag agpaay kadatayo, kas iti sirib, ti Espiritu Santo, rag-o, ayat, salun-at, talna, anus, naespirituan a sagsagut, kasapulan a pamirak, taraon, talged, salaknib, ken dadduma pay. Kamaudiananna, ti “kararag a mangibabaet,” nga ikararagtayo saan a dagiti agpaay iti bagbagitayo no di ket agpaay kadagiti sabsabali, a dawaten iti Dios a siaasi unay a bumallaet Isuna kadakuada ken itedna dagiti naisangsangayan a “bendicion” wenno “kasapulan a bambanag,” a kas iti pannakaibagnos, pannakakombertir, annak, nagannak, panagasawa, pamilya, komonidad, institosyon, panagrang-ay, balligi, ken dadduma pay. Mabalin pay nga ikararagantayo ti masakit, naidadanes, nadangran, napanglaw, dagiti istudyante, kabaddungalan, bautismo, dagiti superbisor, gobierno, ken dadduma pay. Ti kararag ni Moises ket maysa a mangibabaet a kararag agpaay kadagiti managbasol, agsipud ta inkararaganna dagiti nagbiddut, a nagpakpakaasi isuna ken Apo Dios tapno pakawanenna dagiti basolda ken saanna a panpanawan dagiti tattaona (Exodo 32:31, 32).

Kas iti kinapategda, dagiti mangibabaet a karkararag ket nalikmutda iti palimed. Iti sabali a bangir, ti Dios ket aramidenna ti kaiimbagan agpaay iti tunggal tao tapno isalakanna ida agsipud ta ay-ayatenna ida. Iti sabali a bangir, ti mangibabaet a kararag ket palubosanna ti Dios a mangaramid iti ad-adu pay agpaay kadagiti tattao iti adda a kasasaadda. Daytoy ket narikut, ken saantayo a kabaelan a risuten daytoy ita. Ti naimbag a damag ket saantayo a masapul a risuten dayta. Ngarud, saantayo a masapul nga ammoen nga apagisu no kasano ti panagkurri ti mangibabaet a kararag, ngem ti sao ti Dios paneknekanna a dayta ket agkurri, ken ti kapadasantayo ket pasingkedanna dayta. Ti kasapulantayo ket ti panagkararag a kas maysa a natulnog a sungbat kadagiti bilbilinna. Saantayo a kasapulan a maawatan amin a borbortia iti biag tapno agkararag! Masapul nga awatentayo ti panangidalan ti Dios, agtalek Kenkuana, sumurot, ken agkararag.

Ti Dios raemenna dagiti pili dagiti tattao agsipud ta ti Dios ket saanna pulos a piliten iti siasinoman a sumurot Kenkuana. Patalgedanna ti wayawayada; nupay kasta, maallukoytayo nga agkararag agpaay kadagiti tattao, uray pay dagiti kabusortayo. Daytoy ket sabali manen a nalawag a kasungani a ditay kabaelan a risuten wenno mailawlawag agsipud ta saantayo a makita ti likudan ti bengbeng, nga idiay a mar-aramid iti maysa a naespirituan a gubat. Ti maysa ket mabalinna laeng a nalidem a maawatan dayta no utobenna dayta iti lawag ti dakkel a panagbinnusor, kabayatan a paliiwentayo ti naespirituan a dangadang iti nagbaetan dagiti pwersa ti naimbag ken dakes, pudno ken ulbod, lawag ken sipnget, ni Cristo ken ni Satanas. Dagitoy a talgiap a kapanunotan ket tumulong kadatayo nga agtalek a ti Apotayo ket aramidenna ti kaimbaganna a mangisalakan iti tunggal maysa.

Iti likudan ti bengbeng ti di makita a lubong adda dagiti paglintegan a mangtengngel no kasano a dagiti pannakabalin ti naimbag ken dakes ket agrupakda. Dagiti teologos ket saritaenda maipapan iti “panangpalubos” ti Dios ken Satanas nga agaramid. Ni John Peckham naganenna dagitoy a “paglintegan iti panaggubat.” (Kitaen ti, Theodicy of Love: CoSMIc Conflict and the Problem of Evil [Grand Rapids, MI: Baker Academic, 2018], p. 58.) Ti diablo ket napalubosan nga agaramid, ken isu ket addaan iti napaypayso a pannakabalin, nupay nakedngan, iti sidong dagitoy a “paglintegan iti panaggubat” (kitaen ti Job 1; Job 2:6). Dagitoy paglintegan ket naikeddengda, agraman iti singasing a naggapu iti nailangitan a konsilyo (dagiti mangibagi iti amin a nailangitan a nabiag), ni Satanas, ken ti Dios. Dagitoy a paglintegan ket kaipapananna a ti Dios ket nangted ken Satanas kadagiti matudtudo a “pribilehio,” wenno nasaysayaat pay, “pammalubos,” tapno naan-anay nga ipaduyakyakna no ania ti kita ti “panagarina,” a mangpalubos iti tunggal maysa a mamagdilig kadagiti dua a dasig.

Dagitoy a paglintegan ket kaipapananna pay a ti Dios ket saanna a kankanayon a maala iti tarigagayna (Isaias 30:15, 18; Isaias 66:4; Ezekiel 18:23; Mateo7:21; Mateo18:14; Mateo23:37; Lucas 7:30). Mainayon pay, ti Dios ket nakedngan met kadagiti ar-aramidna. Ti Dios ket saan a makapagtinay a maibusor kadagitoy “paglintegan ti pannaggubat” agsipud ta salimetmetanna dagiti karkarina. “Ti napudno nga ayat ti panagkayamet ket sapulenna ti posibilidad a dagiti parsua ket mabalin a tukiadenda ti pagwadan ti Dios.”—Peckham, Theodicy of Love, p. 139. Ti Dios ket saanna a kedngan ti wayawayatayo nga agpili iti maysa a sikigan wenno iti sabali agsipud ta lappedanna ti naan-anay a panagrukbos ti ayat iti nagbaetan ti Dios ken dagiti parsuana. Saantayo a mabalin a risuten daytoy agparparang a panagsupadi agsipud ta saantayo a makita iti likudan ti bengbeng daytoy naespirituan a gubat. Nupay kasta, ti Dios ket naitalaga “iti panagrukbos ti ayat ken dagiti naintulagan a paglintegan ti panaggubat.”—Peckham, Theodicy of Love, p. 140.

Ammotayo dagiti adu a bambanag maipapan iti Dios, ngem sumagmamano a bambanag ket narikut wenno borbortia kadatayo. Ni Pablo kunana a ti “pannakaammotayo ket nakudrep ken saan a naan-anay,” ken “kitaentayo dagiti bambanag a saan a naan-anay” (1 Corinto 13:9, 12). Ammotayo a ti Dios ay-ayatennatayo, isalakannatayo, ken kayatna nga isalakan iti tunggal maysa. Ammotayo a mabalintayo iti agtalek Kenkuana ken agdas-al kadagiti karkari, panangaywan, ken tulongna. Ammotayo a kayatna ti kaimbagan agpaay kadatayo. Ammotayo a denggenna dagiti karkararagtayo ken saantayo a mabalin ti mangiturong Kenkuana. Ammotayo a dagiti karkararag ket napategda, ken ni Satanas ket agpigerger no agkararag dagiti tattao ti Dios agsipud ta dagiti bambanag ket agdur-asda no agkararagtayo. Saantayo a maawatan no apay a dagiti dadduma a karkararag ket napardasda a masungbatan, dadduma ket matantan, ken sumagmamano ket saan a pulos, no maipapan kadagiti namnamaentayo.

Ti Dios awisennatayo nga agkararag, saan a gapu ta maawatantayo no ania iti mapaspasamak iti likudan dagiti buya wenno kasano a dagiti karkararagtayo ket maipangagda. Saantayo a tengngel ti kararag, ngem maawistayo nga agkararag, ken nabilintayo pay nga agkararag. Inton agkararag dagiti tattao ti Dios, ti pagarian ti dakes ket mawara, ken ti trabaho ti Dios ket datdatlag nga agdur-as.

### Paset III: Panangipakat iti Biag

1. Kasano a datayo a tattao ket addaan iti ababa a lagip kadagiti dadakkel a bambanag nga inaramid ti Dios agpaay kadatayo? Kasano ti kinalakatayo a makalipat! Kasano iti panangpasadiwatayo manen iti pannakipagnatayo iti Dios tapno mabalintayo nga aramiden dagiti nalinteg a pangngeddeng ken saan a makabasol a maibusor Kenkuana?
2. Ania ngata iti mabalin a maysa a balitok a sinan-urbon a baka iti biagtayo?
3. Kasano iti panagbalintayo nga ad-adda a nasiput kadagiti makasapul iti kararagtayo, ken agbalin a managtulongtayo kadakuada? Ti kararag ket ilukatnatayo iti Dios tapno maaramidna kadatayo, ken iti unegtayo, dagiti datdatlag a pannakabalbaliw.
4. Ni Moises nagkararag agpaay kadagiti managbasol ken intanggayana ti biagna agpaay kadakuada. Daytoy iti maysa a pagwadan no kasano koma iti panagkararagtayo agpaay kadagiti nakabasol iti tengngatayo. Pagiinnadalanyo iti klaseyo dagiti nadumaduma a kasasaad ken kasano iti panangikararagtayo iti maysa ken maysa kadagiti kakasta a kasasaad.
5. Ti mangibabaet a kararag ni Cristo agpaay kadagiti adalanna ken agpaay kadatayo ket maysa a pagwadan no kasano iti agkararag agpaay kadagiti sabsabali (basaen ti Juan 17). Ni Moises ket dina kasapulan a matay tapno dagiti managbasol ket mabalin a mapadasanda ti pannakapakawan. Iti kasasaad ni Jesus, ti pudno a Manangibabaet, ti ipapatayna ket nasken agpaay kadatayo. Apay?
6. Kasano iti panangikararagtayo iti maysa ken maysa a saan makasair wenno saan nga awan iti panagraemna?