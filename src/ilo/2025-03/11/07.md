---
title:  Adalen Pay
date:   12/09/2025
---

Basaen ti surat ni Ellen G. White, “Idolatry at Sinai,” pp. 315–327, iti Patriarchs and Prophets.

Daytoy adal ita a lawas ket iparangna ti maysa a naisangsangayan a panangisentro iti trabaho ti Dios kadagiti mamati. Ti Apo mabalinna nga aramiden iti unegtayo iti “di matucod nga ad-adu ngem iti dagup ti isu-amin a mabalintayo a dawaten” (Efeso 3:20). Saantayo koma nga isentro kadagiti bagbagitayo ken penneken dagiti personal a tarigagaytayo, agsipud ta daytoy ket mangiturong iti panagdaydayaw iti ladladawan. No di ket, ti imatangtayo koma ket iti Dios ken ti pannakabalinna. Isu ket mangted iti pigsa, nga isu a mangiturong iti maysa a baro ken naballigi a biag (Filipos 4:13; Judas 1:24, 25).

“Ti ayat, saan a basbassit ngem hustisya, ket kiddawenna a daytoy basol ket maokom koma. Ti Dios ket Isu ti mangaywan kasta met nga agturay kadagiti tattaona. Isinana dagidiay nakaikeddeng iti yaalsa, tapno saanda nga iturong dagiti dadduma iti pannakadadael. Iti panangispal iti biag ni Cain, ti Dios ket impaduyakyakna iti uniberso no ania iti bunga iti panangipalubos iti basol nga agtultuloy a di madusa. Ti impluwensya nga impaay ti biag ken sursurona kadagiti kaputotanna ket nangiturong iti kasasaad a pannakamulit a nangkiddaw iti pannakadadael ti sibubukel a lubong babaen ti maysa a layus. . . .No at-atiddog ti panagbiag dagiti tattao, ad-adda met a mamulitanda. Isu a kasta met iti panaglikud idiay Sinai. Malaksid no ti dusa ket napardas a maipaay iti salungasing, isu met laeng dagiti bunga a makita manen.”—Ellen G. White, Patriarchs and Prophets, p. 325.

**Salsaludsod a Pagiinnadalan:**

`Agtaeng nga ad-adda iti saludsod idiay pagpatinggaan ti adal idi Lunes. Ania dagiti wagas a mabalintayo a daydayawen ti parsua a mismo, kas maisupadi iti Namarsua? Kas pangarigan, kasano a sapulentayo ti panagbalin a naimbag nga agaywan iti daga ken sapulen ti pannakasalaknib ti aglawlaw a di daydayawen dayta wenno aramiden a maysa a ladladawan?`

`Ti maysa ket mabalin a mailasinna ti kinadagsen ti kasasaad babaen kadagiti supapak ken bunga ti maysa nga aramid wenno babaen ti kinaseryoso ti sungbat iti pasamak. Apay nga imbilin ni Moises ti pannakapapatay dagiti sisusukir a nagtukiad nga agbabawi ken nagtultuloy iti yaalsada a maibusor iti Dios ken ti sursurona?`

`Apay a ti suno a pannakaabbong ket isu laeng ti husto a pagwadan ti pannakaabbong? Apay nga iti aniaman a teorya ti pannakaabbong a libakenna, wenno ipababana, ti mangisuno a pamuon ti evangelio ket maysa a nadagsen unay a biddut? Basaen ti 1 Pedro 2:24. Kasano iti napigsa unay a panangiparangarangna iti kapanunotan a ni Jesus ket Sunotayo?`