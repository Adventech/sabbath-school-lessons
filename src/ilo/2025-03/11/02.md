---
title:  Di-naballigi a Panangipangulo
date:   07/09/2025
---

Ti Dios inayabanna ni Moises tapno busbusenna ti panawen Kenkuana. Dagiti uppat a pulo nga al-aldaw ken uppat a pulo a rabrabii ket nalabit nga ababa a panawen ken Moises, ngem kasla nakapapaut unay dayta agpaay kadagiti Israelita. Ti makita a panguloda ket awan. Nagbalinda a nariribuk, di makaanus, mabuteng, ken di natalged. Kayatda ti maaddaan iti makita a dios a mangidaulo kadakuada, dagiti “didios” a nakitada iti amin a panagbiagda idiay managdaydayaw kadagiti ladladawan nga Egipto.

`Basaen ti Exodo 32:1–6. Kasano a nagbalin a posible a nakaskasdaaw unay ti di-panagballigi ti panangipangulo ni Aaron?`

Ni Aaron ket saanna nga inaramid iti umiso a banag iti dayta a sitwasyon. Isu ket saan a nagballigi a nangala iti dayta a kanito a mangaramid iti umiso. Imbes nga agtalek iti Apo, kimmapuy isuna iti sangoanan ti kaaduan. Dagiti tattao kiniddawda ti nadangkes: “ ‘Ala, yaramidannacami cadagiti didiosen, a mapanto iti sangoananmi’ ” (Exodo 32:1), ket isu immanamong.

Dagiti tattao siaanamung a nangted iti balitok tapno maaramid ti ladawan, ket ni Aaron saanna laeng a di pinasardeng ida, no di ket kinapudnona, inawisna ida nga agdonar. Iti kasta ngarud nakipaset isuna iti pannakasukog daytoy saan a pudno a dios. Kalpasanna, dagiti tattao impakdaarda: “Dagitoy dagiti didiosmo, O Israel, a nangaon kenca iti daga nga Egipto” (Exodo 32:4). Naimbasolan unay, nadangkes, ken ababa ti panagkitada. Kaparpartuatda laeng daytoy a ladawan ket kalpasanna kinunada a ti ladawan ket winayawayaanna ida. Saan kadi a nakaskasdaaw no kasano a dagiti naimbasolan a tartarigagay ket mabalinna a ballikugenda dagiti pampanunot ken ar-aramidtayo? Dagiti tattao rambakenda ti bukodda a partuat, ken ti kinataoda ken moralidadda agbalin a naipababa.

“Iti kasta a krisis ket kiddawenna ti maysa a tao a natibker, addaan pangngeddeng, ken di agkupas a bileg; maysa a mangitandudo iti dayaw ti Dios iti ngatoen ti pagayatan ti kaaduan, personal a talged, wenno iti biag a mismo. Ngem ti agdama a pangulo ti Israel ket saan a kastoy iti kababalinna. Ni Aaron ket nakapuy unay ti panangtubngarna kadagiti tattao, ngem ti agalla-alla ken kinamanagbabainna iti dayta delikado a kanito ket nangipaay laeng kadakuada iti ad-adda a panagkeddeng. Ti riribok kimarkaro. Maysa a bulsek, di nainkalintegan a kababalin ket kasla tinagikuana ti umariwekwek a tattao. Adda dagiti sumagmamano a nagtalinaed a napudno iti tulagda iti Dios, ngem ti dakdakkel a paset dagiti tattao timmiponda iti panaglikud. Ni Aaron ket nagbuteng agpaay iti bukodna a talged; ket imbes a sitatakneng nga agtakder agpaay iti dayaw ti Dios, isu ket immanamong kadagiti kiddaw ti umariwekwek.”—Ellen G. White, Patriarchs and Prophets, pp. 316, 317.

`Kasano a ni Aaron, maysa a pangulo, ket nagbalin a nakapuy unay? Ania dagiti wagas a sinapul ni Aaron a mangikalintegan iti bukodna a puso dagiti nakabutbuteng nga ar-aramidna?`