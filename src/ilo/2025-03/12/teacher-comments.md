---
title:  Komento Dagiti Mannursuro
date:   19/09/2025
---

### Paset I: Pakabuklan

**Kangrunaan a Teksto:** Exodo 34:6, 7

**Sentro ti Adal:** Exodo 33:1–34:35

**Pakauna**

Ti Dios bilinenna ti Israel a pumanaw manipud iti Bantay Sinai ket mapan idiay daga nga inkarina nga ited ken Abraham, Isaac, ken Jacob (Exodo 33:1). Kalpasan iti nganngani maysa a tawen a panagyan idiay Sinai (Exodo 19:1; Numeros 10:11), dagiti Israelitas ket masapul nga agtuloyda iti panagpagpagnada a mapan idiay Naikari a Daga. Iti panawen a panagyanda idiay Sinai, ti Dios ket nangaramid iti maysa a tulag kadakuada ken tinarigagayanna nga iyeg ida iti Mismo a Bagbagina. Intedna kadakuada ti Sangapulo a Bilbilin ken adu pay a dadduma a nainayon a bilbilin no kasano iti agbalin a maysa a masirib, nalinteg, naasi, disiplinado, ken nasayaat-ti-pannakaorganisarna a nasyon (Deuteronomio 4:5–10). Tiempona itan nga agabanteda. Nupay kasta, ti Dios ipakdaarna: “ ‘Diacto makipagsang-at cadacayo’ ” (Exodo 33:3). Daytoy nga imbaga ti Dios ket gapu iti panaglikudda iti balitok a sinan urbon a baka. Ti nasantoan a kaadda ti Dios iti tengnga ti Israel ket saan a maiyataday iti natangken a kinasukir dagiti tattao ken pataudenna ti pannakadadaelda.

Idi nangngeg dagiti tattao daytoy nakaam-amak a damag, nagladingitda ket “iniccatda dagiti saniatada” (Exodo 33:6). Dadduma a patarus ipaayna daytoy a bersikulo nga apagisu, nga ipakpakitana a ti panangikkat kadagiti saniatada ket saan a maysa a banag a naaramid laeng iti dayta nga okasyon no di ket itan ket permanenten: “Ket dagiti annac ti Israel iniccatda dagiti saniatada, nanipud idiay bantay Horeb [inggana kadagiti umay nga al-aldaw, ESV iti ilocano]” (Exodo 33:6). Maminsan pay, ni Moises nagpakaasi iti Apo, nagpakaasi a makikadua Isuna kadakuada, ibagnosna ida, ken makipan kadakuada, ken, “ ‘no ti panangimatangmo saanto a cumuyog caniac, dinacami al-alaen manipud ditoy’ ” (Exodo 33:15). Ti Dios simmungbat ken impatalgedna ken Moises nga idalanna ida: “ ‘Aramidecto met daytoy a sinaom’ ” (Exodo 33:17).

### Paset II: Komentaryo

Ti bukod-a-panangipaltiing ti Dios iti kababalinna ken Moises ket isu ti nateolohiyaan a puso ti libro nga Exodo (Exodo 34:6, 7). Dayta ket adda idiay tuktok ti Bantay ti Dios nga ulien ni Moises a makisinnabat Kenkuana iti maysa a naisangsangayan a wagas. Ti Dios imparangarangna ti kababalinna ken Moises iti maudi a yuuli a nailanad kadagiti umuna a lima a liblibro (Pentateuch), nga isu iti maikapito a yuulina. Daytoy a maudi a yuulina ket isu met ti maikatlo a daras a ginastar ni Moises ti 40 nga al-aldaw ken 40 a rabrabii a kaduana ti Apona. Ni Moises ket dumakdakkel ti pannakikayametna iti Apo; isu a, ti Dios ket nabalinanna ti mangted kenkuana iti maysa a naan-anay a panangipaltiing maipapan iti Mismo a Bagbagina ken iti kinasiasinona. Iti laksid kadagitoy a yuuli, ni Moises nakilangen iti Apo idiay “tolda ti gimong,” nga isu masarakan iti ruar ti pakarso ti Israel (daytoy a tolda ket saan a ti tabernakulo, nga isu a mabangunto iti ud-udina ken maikabil iti tengnga ti pakarso). Ti teksto ti Biblia, ipaganetgetna, nga iti daytoy a tiempo, maysa a panaggayyem ti nabukel iti nagbaetan ti Apo ken ni Moises ket ti Apo ket nakisao a direkta kenkuana iti “rupanrupa” (Exodo 33:11).

Ti sasao a “rupanrupa” ket saanna a kayat a saoen a litiral a nakita ni Moises ti rupa ti Dios (Exodo 33:20) no di ket nadekketda nga aggayyem. Daytoy a pagsasao ket maysa nga idiom a kayatna a saoen ti nasinged a kinadekket. Daytoy a kaipapanan ket nalawag manipud iti kasasaad a nailadawan idiay Deuteronomio 5:4, nga idiay a ni Moises, iti kasabana, ket palagipanna dagiti Israelitas a ti Apo nagsao a direkta kadakuada iti asideg unay: “ ‘Ni Jehova nakisao cadacayo iti sangonsango iti bantay manipud idi tengnga ti apuy’ ” (Deuteronomio 5:4). Iti laksid ti kinaasideg ti Dios kadakuada, dagiti tattao, daksanggasat, ket nagyanda nga adayo manipud iti Apo.

**Dayag ti Dios**

Uppat a tema dagiti kapapatgan iti libro ti Exodo: (1) kaadda ti Dios; (2) panangisalakan/panangispal ti Dios; (3) panangibagnos ti Dios ken (4) dayag ti Dios. Ti maudi a tema ket matudtudo a naiparang idiay Exodo 33 ken Exodo 34.

Iti maysa nga okasyon, ni Moises nabigbigna a dina am-ammo ti Apo a kas iti masapul a pannakaammona koma, isu a dinamagna Isuna: “ ‘Ita ngarud, dawatec kenca, no nagunodcon ti parabur iti imatangmo, ipamatmatmo caniac dagiti daldalanmo, tapno maam-ammoca’ ” (Exodo 33:13). Sipapakumbaba a tinarigagayanna a maam-ammo a nasaysayaat ti Dios; isu a situtured a kiniddawna: “ ‘Iparangmo caniac dawatec kenca, ti dayagmo’ ” (Exodo 33:18). Ti Dios siaayat a simmungbat ken Moises nga ipakitana kenkuana ti kinaimbagna (Exodo 33:19). Daytoy nadiosan a sungbat ket iparangarangna a ti dayag ti Dios ket ti kinaimbagna. Iti ud-udina naammoantayo nga idi a ni Moises ket adda iti Apo idiay Bantay Sinai, ti Dios imparangarangna kenkuana ti kababalinna (Exodo 34:6, 7). Iti sabali a pannao, ti dayag ti Dios ket ti kababalinna, ken ti kinaimbag ti Apo ket maysa a pakasalaysayan ti kababalin ti Dios.

Ti pagsasao a “nasarakan a pabor/naay-ayo” (litiral a “pannakasarak iti parabur”) ket maysa a kangrunaan a pagsasao iti daytoy a teksto (Exodo 33:12– 17). Agparparang ditoy iti lima a daras (Exodo 33:12, 13, namindua; Exodo 33:16, 17; ken kasta met idiay Exodo 34:9). Ti napalabas a pannakaaramat ti balikas a “pabor/parabur” idiay Exodo ket dagiti Israelitas ket masarakanda ti “pabor” kadagiti Egipcios agsipud ta ti Apo ket “itedna” kadakuada ti “pabor iti imatang dagiti Egipcios” babaen iti panangitedda kadakuada iti balitok, pirak, ken pagan-anay iti tiempo ti ipapanawda manipud Egipto (Exodo 3:21; Exodo 11:3; Exodo 12:36). Ti pannakaaramat ti tekstotayo ket nateolohiyaan, nangnangruna iti panangkita iti Exodo 34:6, nga iti daytoy nailawlawag a ti Dios ket “naparabur,” dayta ket, mangted ti parabur, wenno pabor iti maysa a saan a maikari. Ni Moises ket sipapakumbaba a dumawdawat iti parabur ti Dios, maysa a nasayaat a sungbat.

Ti Dios iti napalpalabas ket inlawlawagna ken Moises ti kinasiasinona idi dinamag ni Moises maipapan ti kaipapanan ti naganna. Ni Moises dinengngegna ti panangilawlawag ti Dios iti kaipapananna, nga (1) Isu ket adda; (2) Isu ket agnanayon; (3) Isu ti Dios iti pakasaritaan; ken (4) Isu ket aktibo iti biang dagiti tattaona (Exodo 3:14–16). Ni Moises ammonan ti Dios manipud kadagiti adu a pannakilangenna Kenkuana: ti tiempona Kenkuana idiay Midian, dagiti datdatlag a naaramid iti sangoanan ni Faraon, dagiti nakaskasdaaw a sangapulo a didigra ken ti panagbisngay iti Nalabaga a Baybay, ti panangaywan ti Dios kadagiti tattaona idiay let-ang, pannakangngeg iti panagsao ti Dios manipud Sinai, ken dadduma pay. Itan ni Moises kayatna a maawatan Isuna a nasaysayaat. Nakasagana isuna a mangawat iti maysa a naun-uneg a pannakaipaltiing iti kinasiasinona. Ti Dios ket mabalinna nga ited kadatayo dagiti pannakaawat iti kababalinna ken dagiti maipapan iti kinapudno agingga laeng iti madanon ti kabaelantayo maawatan. Ni Moises ket dimmakkel iti pannakipagpagnana iti Dios; isu a, ti Dios ket mabalinna nga iparangarang kenkuana ti ad-adu pay a maipapan iti Bagbagina.

Iti nasapa a bigat, ni Moises inulina ti bantay. Masapul a mangala isuna iti dua a taptapi ti bato, a personal a pinaetanna agsipud ta naburakna dagiti sigud a taptapi (Exodo 34:1). Daytoy ket sangkabassit a pannakatubngar ken Moises gapu iti inaramidna nga awan iti pammalubos ti Dios, ngem ti Dios ket sipaparabur manen a nangisurat iti Sangapulo a Karkari kadagiti baro a taptapi. Ti Apo immay ken Moises iti ulep, a daytoy ket langa ti makita a pannakaipaduyakyak ti Dios. Dagiti ulep ket simbolo ida ti kaadda ti Dios (Numeros 11:25; Deuteronomio 33:26; Daniel 7:13).

Ti Apo impakdaarna iti kinasiasinona iti maysa a wagas a panangipakaamo iti bukodna a bagi. Isu ti Apo, maysa a Dios a manangngaasi ken managparabur, nainayad nga agpungtot, aglaplapusanan iti ayat ken kinapudno, manalimetmet iti kaasi a siaayat a maipaay kadagiti rinibribu, mamakawan iti kinadakes ken salungasing ken basol. Ngem ti maudi a paset daytoy a panangipaltiing ti Dios iti bukodna a bagi ket mangted borbortia kadagiti adu: “ ‘ket iti uray caano dina canunungan ti nacabasol, ipasarungcarna iti kinadakes dagiti amma cadagiti annac, ken cadagiti annac dagiti annac, agpapan maicatlo ken cadagiti maicapat a caputotan’ ” (Exodo 34:7b). Apay koma a dusaen ti Dios dagiti tattao agingga iti maikatlo ken maikapat a kaputotan? Daytoy a bersikulo ket iyallangoganna ti pannakailadawan manipud iti maikadua a kari ti Sangapulo a Bilbilin a ti Apo ket “ ‘mangipasarungcar iti kinadakes dagiti amma cadagiti annac, cadagiti maicatlo ken maicappat a caputotan dagiti gumura caniac, ngem mangipaay iti naayat nga asi cadagiti rinibribu nga agayat caniac ken mangsalimetmet cadagiti bilbilinco’ ” (Exodo 20:5, 6).

Tapno maawatan daytoy a kapanunotan, ti maysa ket masapul a kitaenna dagiti sumaganad a kinapudno: (1) ti Dios ket agar-aramat kadagiti participles (dayta ket, agtultuloy nga ar-aramid) idi iladawanna ti sumaruno a kaputotan, a kayatna a saoen nga agtultuloyda iti isu met laeng a kinadangkes a kas kadagidi ammada (ti napalabas a kaputotan) ken addaan iti umas-asping a kababalin ken ug-ugali: “gumurada” iti Apo ket iti kasta “nakabasolda.” Iti sabali a bangir, paliiwen a ti Dios bendicionanna dagidiay “agayat” ken “mangsalimetmet” kadagiti bilbilinna. (2) Kitaen ti panagduma ti asi ti Dios: pannakadusa iti maikatlo ken maikapat a kaputotan dagiti nadangkes ngem mangipaay iti naayat nga asi kadagiti rinibribu a kapkaputotan nga agayat (3) Dagiti tallo agingga iti maikapat a kaputotan ket masansan nga agbiagda nga agkakadua, iti isu met laeng a sangakabbalayan, dagiti dakes a kababalin ket maibingay manipud iti maysa a kaputotan agingga iti sumaruno. Ti mammadto nga Ezequiel ket naananay unay nga ilawlawag ken ilintegna ti saan a husto a pannakaawat kadagiti panangdusa ti Dios kadagiti pamilya manipud iti maysa a kaputotan agingga iti sabali. (Kitaen ti Ezequiel 18.)

Idi bimmaba ni Moises manipud Bantay Sinai, ti rupana ket naraniag unay a nangyanninaw iti dayag ti Dios. Nupay kasta, dina ammo a ti rupana ket narangrang. Dagiti tattao a rumangrangrang ket dida ammo a narangrangda. No as-asidegtayo iti Apo, ad-adda met a makitatayo dagiti pagkurkurangantayo iti lawag ti kinasanto ti Dios, ken ad-adda a kayattayo a balbaliwannatayo a kas kaas-aspingna tapno maiyanninawtayo ti kinapintas ti kababalinna.

Saan laeng a ti kaadda ti Dios ti nangyeg iti panagbalbaliw iti biag ni Moises. Napateg a ni Moises ket mapan iti kaaddana, ngem, manen dayta ket saan a makaanay. Napateg a ni Moises ket agbalin a silulukat iti ayat, parabur, ken kinamanagayat ti Dios. Ti pannakaawat ni Moises iti kinaimbag ti Dios (Roma 2:4; Roma 12:1, 2) ken ti panagbalinna a silulukat iti makabalbaliw a pannakabalin ti Dios ti nangaramid iti rupana a naraniag.

Idi nagsurat ni Pablo maipapan iti rumangrangrang a rupa ni Moises, ipaganetgetna a ti dayag ni Jesus ket addaganna diay dayag ni Moises. Ni Cristo agraman dagiti sursurona ket mabalin a maikitikit kadagiti kababalintayo inton ipamaysatayo dagiti matatayo Kenkuana. Babaen iti panangkitkita Kenkuana ken babaen ti pannakabalin ti Espiritu Santo, in-inut nga intayo iyanninaw iti kaladawanna (2 Corinto 3:18).

### Paset III: Panangipakat iti Biag

1. Paset ti agnanayon nga evangelio ket ti nadiosan a bilin a “dayawenyo” ti Dios (Apo. 14:7). Ti Dios ket nadayag unay, isu a saantayo a manayonan iti aniaman a banag ti dayagna. Ania iti kayatna a saoen nga ited ti dayag Kenkuana ita a maawatantayo a ti dayagna ket ti kababalinna?
2. Ni Jesus imbagana kadagiti adalanna nga isuda dagiti “silaw ti lubong” ken pinabilegna ida a “casta coma ti panaglawag ti silawyo” (Mateo 5:14, 16). Inaigna daytoy a lawag kadagiti naimbag nga ar-aramidtayo agpaay kadagiti sabsabali. Kasano a dagiti naimbag nga ar-aramidtayo ket makatulong kadagiti tattao a mangidaydayaw iti nailangitan nga Ama?
3. Ammotayo nga adda iti nalamiis ken nabara a silaw iti likmuttayo. Ti nabara a silaw ket ited kadatayo dagiti naraniag a bombilya, apuy, ken raniag ti init. Ania tayo a kita ti lawag kadagiti tattao iti aglikmuttayo? Kasano iti panangyegtayo iti nabara a lawag ti ayat ti Dios iti amin a napersonalan a pannakikayamettayo?
4. Ni Moises nakisao iti Dios a silalatak unay. Kasano a maaddaantayo iti nalawag a pannakisasao iti Dios? Kasano iti nalawag unay a pannakangngegtayo iti ibagbagana kadatayo? Kasano iti kinasiguradotayo, iti kinaadu dagiti timtimek, a ti timekna ti agsasao kadatayo?
5. Dagiti aggagayyem ket tattao nga agtalek iti maysa ken maysa ken mabalinda nga ibingay ti isuamin a bambanag iti maysa ken maysa. Dagiti palimedda ket saanto a pulos a maiparangarang. Dagiti aggagayyem ket agtitinnulongda iti maysa ken maysa iti panawen ti panagkasapulan. Kadagiti panawen ti krisis, agtitinnulongda iti maysa ken maysa. Dagiti pudno nga aggagayyem ket dida pulos liputan iti maysa ken maysa. Ni Jesus kinunana kadagiti pasurotna: “ ‘Dacayo ti gagayemco’ ” (Juan 15:14, 15). Kasano a mapasayaattayo iti pannakigayyemtayo iti Dios?