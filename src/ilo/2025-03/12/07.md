---
title:  Adalen Pay
date:   19/09/2025
---

Siaannad a basaen ti surat ni Ellen G. White, “Idolatry at Sinai,” pp. 327–330, iti Patriarchs and Prophets.

Iti maysa a nalidem nga aldaw, maysa nga ama ken anak a lalaki ti simmarungkar iti maysa a katedral. Kabayatan a kitkitaenda dagiti tawa nga stained-glass nga addaan kadagiti napintas a panangiladawan iti nadumaduma a buya a naibatay iti Biblia, kellaat a nangrugi nga aglawag ti init iti sarming a ladawan dagiti tattao, a naraniag a nanglawag kadakuada babaen ti nakaskasdaaw a lawag. Dinamag ti bassit nga ubing ken tatangna: “Tatang, siasino dagitoy a tattao?” Saan nga adu ti ammo ti ama maipapan iti Kinacristiano, ni Cristo, wenno kadagiti adalanna ngem dagus a simmungbat: “Dagitoy a tattao ket Cristiano.” Nagtalinaed iti panunot ti ubing daytoy a narangrang a ladawan. Maysa nga aldaw insaludsod ti mannursuro ti ubing iti klase: “Ubbing, ammoyo kadi no siasino dagiti Cristiano?” Nalagip ti bassit nga ubing ti naraniag a ladawan iti katedral ket insungbatna: “Ammok, dagiti Cristiano ket aglawlawag a tattao.” Iti isu met laeng a linya, kinuna ni Jesus kadagiti pasurotna, “Casta coma ti panaglawag ti silawyo iti sangoanan dagiti tao; tapno makitada dagiti naimbag nga aramidyo, ket dayawenda coma ni Amayo nga adda sadi langit” (Mateo 5:16). Dagiti laeng aglawag a tattao dagiti mabalin nga ahente ti panagbalbaliw.

**Salsaludsod a Pagiinnadalan:**

`“No ipakumbabatayo dagiti bagbagitayo iti sangoanan ti Dios, ken agbalintayo a naayat ken nadayaw ken nadungngo iti panagpuspuso ken naasi, adda koma sangagasut a makombertir iti kinapudno nga ita ket maymaysa laeng.”—Ellen G. White, Testimonies for the Church, vol. 9, p. 189. Anian a nagpigsa a mensahe ti adda ditoy agpaay kadatayo amin maipapan no kasano a dagiti kababalintayo, dagiti ar-aramidtayo, ken dagiti ug-ugalitayo ket balbaliwanda ti panagsaksitayo?`

`Ti Exodo 34:6, 7 ket umiso laeng a naawagan a Juan 3:16 iti Daan a Testamento. Apay?`

`Kasano ti panangilawlawagmo iti kinapintas ti kababalin ti Dios, a naibatay iti bukod-a-panangipalgak ti Dios iti Bagbagina idiay Exodo 34:6, 7, kadagiti tattao nga agdamag kenka no siasino ti Diosmo?`

`Iti klase, palubosam dagiti kamkameng a saritaenda no kasano a ti kababalin ken ar-aramid dagiti agkunkuna a pasurot ni Cristo ket binaliwanda ti pannagnada. Dayta ket, ania ti impluwensya dagidiay naayat, managparabur, napakumbaba, ken managpakawan iti bukodmo a kapadasan? Kasta met, kasano a dagiti saan a naayat, di mamakawan, ken nasungit a “Cristiano” ket binaliwanda ti pannakipagnam iti Apo?`