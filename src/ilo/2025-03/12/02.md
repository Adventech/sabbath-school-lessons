---
title:  Ti Tolda ti Gimong
date:   14/09/2025
---

`Basaen ti Exodo 33:7–11. Apay nga imbaga ti Dios ken Moises a mangipatakder iti tolda ti gimong?`

Saantayo koma a mariro a ti “tolda ti gimong” (napatakder iti ruar ti pakarso ti Israel) ket isu iti tabernakulo, nga iti ud-udina ket nabangun ken masarakan idiay tengnga ti pakarso. Ditay ammo no kasano ti kasansan a ni Moises ket nakiuman iti Dios idiay tolda ti gimong. Nupay kasta, maysa ti ammotayo a sigurado: Ti pannakisinnarak ni Moises iti Dios ket nagbunga iti maysa a nadekket a panaggayyemda. “Ket ni Jehova nakisao ken Moises iti nalatac, a cas maysa a tao makisao iti gayyemna” (Exodo 33:11). Ti maysa a gayyem ket maysa a tao a mabalintayo iti makiuman ken silalatak a makiinnadal iti isuamin a bambanag kenkuana ken agtalek a saanna a pulos nga ipalgak dayta kadagiti sabsabali. Ti maysa a gayyem ket maysa kadagiti kasasayaatan a bambanag a maadda ken maysa kadagiti kasasayaatan a tao a pagbalinantayo koma.

Kas nailanad idiay Exodo 19–34, ti istoria ni Moises ket makaisuro unay no kasano a balbaliwan ti Dios dagiti biagtayo. Kasano iti panangbangun ti Dios iti maysa a panagkayamet iti daytoy mabigbigbig a pangulo? Ti panangadal iti biag ni Moises ket ipakitana no kasano a dimmakkel isuna iti pannakaammo, saan laeng nga iti pannakabalin ti Dios no di pay ket iti ayat ken kababalinna. Daytoy ket maysa a napateg a paset ti pannakaadda iti pannakaikayamet iti Dios.

Sakbay ti isasangpetna idiay Bantay Sinai, ni Moises ket nabileg unay nga inaramat ti Dios uray pay kabayatan a maisagsagana agpaay iti maysa a naisangsangayan nga akem ti panagipangulo. Idiay daga ti Midia, kabayatan nga agay-aywan ti karnero, ti Dios ket impaltiingna kenkuana a mangisurat iti dua a libro: ti Job ken Genesis. Kalpasanna, idiay napnoan buya a pasamak ti sumsumged a bassit a kayo, isu ket inayaban ti Dios a mangidalan iti Israel a rumuar manipud Egipto. Nakitana ti pannakaabak dagiti didios dagiti Egipcios ken ti nabileg a buyot dagiti Egipcios idiay Nalabaga a Baybay. Pinaliiwna kadagiti adu a lawlawas no kasano ti panangidalan ti Dios iti Israel a rumuar manipud Egipto agingga idiay Sinai. Kalpasan a ti kapadasan a nagbanag iti rumangrangrang a rupana, indalanna ti Israel iti sabali pay a 39 a tawtawen, agingga iti ngarab ti Naikari a Daga. Ti mensahe ti Biblia ibagana a ni Moises ket maysa a matalek nga adipen ti Dios (Deuteronomio 34:5; Josue 1:1), maysa a di naglidem a silaw idiay kasipngetan, maysa a pagwadan a mammadto nga isu a pakarukodan dagiti dadduma (Deuteronomio 18:15, 18). Isu ket maysa nga ahente ti panagbaliw, uray pay no dagiti tattao ket saanda a kankanayon a sinurot dagiti sasao ken panangiturongna. Idi sinurotda, rimmang-ayda.

`Mabalin a makasursurotayo manipud ken Moises, agsipud ta iti naisalsalumina nga istoria ti biagna ibagana kadatayo ti maaramidan ti Dios no ipalubostayo Kenkuana a baliwannatayo. Ania dagiti sumagmamano a ponto ti panagbalbaliw iti pannakipagnam iti Dios, nga idiay a bigbigem no kasano nga Isu ket nagtrabaho a sibibileg unay iti biagmo?`