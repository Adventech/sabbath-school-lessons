---
title:  Ti Panangipalgak ti Dios iti Bagina
date:   17/09/2025
---

`Basaen ti Exodo 34:1–28. Kasano ti panangiparangarang ti Dios iti dayagna ken Moises?`

Ni Moises ket masapul nga itugotna dagiti dua a taptapi ti bato a kas kadagiti immuna, nga isu a binurakna (Exodo 32:19). Isu ket inna sabaten ti Apo idiay Bantay Sinai iti maikapito a daras. Dagiti napalabas a yuulina ket naibaga kadagiti sumaganad a teksto: (1) Exodo 19:3, 7; (2) Exodo 19:8, 14; (3) Exodo 19:20, 25; (4) Exodo 20:21, Exodo 24:3; (5) Exodo 24:9, 12–18; Exodo 32:15; (6) Exodo 32:30, 31. Inrugi ni Moses ti yuulina nasapa iti bigat.

Ni Moises ita ket nakasaganan agpaay iti daytoy nadayag a panangkita iti kababalin ti Dios. Ti kinapintas ti kababalin ti Dios ket kasayaatan a mailawlawag iti daytoy nakaskasdaaw a panangipalgakna iti Bagbagina. Dayta ti kapapatgan a panangiladawan iti Kinasiasino ti Dios; dayta ti sinulid a balitok a nailaga iti amin a Biblia (Numeros 14:18; Nehemias 9:17; Salmo 103:8; Joel 2:13; Jonas 4:2). Ti pakdaar ti Apo ditoy ket ti Juan 3:16 iti Daan a Testamento. Kadagiti napateg a pakasarakan, dagiti nagsurat iti Biblia ket ipakat, uliten, wenno ilawlawada daytoy bukod a panangiwaragawag ti sibibiag a Dios iti bagina, gapu ta ti kababalin ti Dios ket masapul nga umiso a maawatan.

Idi naawat ni Moises ti naisalsalumina, di pay napaspasamak, ken di mapadisan a pannakailawlawag ti nagan ti Dios, isu ket nagruknoy ken dinaydayawna ti Apo. No makaalatayo kadagiti talgiap iti ayat, parabur, asi, kinamanagayat, kinaimbag, kinamatalek, panangpakawan, kinasanto, ken kinalinteg ti Dios, maguyugoytayo met Kenkuana. Inton makita ken dayawentayo ti naisalsalumina a kalidadna nga irugitayo iti mangayat Kenkuana, maysa nga ayat a mangiturong iti tarigagay nga agserbi ken agtungpal Kenkuana. Agsipud ta ay-ayatennatayo, ayatentayo met Isuna (1 Juan 4:19).

Iti daytoy bukod-a-panangipalgak ti Dios iti kinasiasinona, ipatalgedna ken Moises nga Isu ket mangaramid kadagiti nakaskasdaaw nga ar-aramid agpaay kadagiti tattaona ken idalanna ida idiay Naikari a Daga. Pabaroenna ti tulag kadakuada, nga ikarkarina a dagiti dadduma a nasnacion ket makitada ti dayagna ken nakakigkigtot nga ar-aramid. “ ‘Ket ni Jehova kinunana, Adtoy, Siac buangayec ti maysa a tulag: iti sangoanan dagiti amin a cailiam aramidecto dagiti datdatlag, a dida pay naaramid iti amin a lubong, wenno iti uray ania nga nacion; ket amin dagiti tattao, a ti tengngada isu ti yanmo, macakitadanto ti aramid ni Jehova; ta nacakigkigtot ti aramidec iti pannacaaramatmo’ ” (Exodo 34:10).

Nupay kasta, dagiti Israelitas ket masapul nga agtulnogda iti Dios ken surotenda dagiti sangapulo a linteg tapno maipatalged ti panagrang-ayda. Kalpasanna, ti Dios ket dinawatna ken Moises nga isuratna ti linaun dayta a tulag, nga isu a naburak idi (Exodo 34:27, 28).