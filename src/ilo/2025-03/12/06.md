---
title:  Ti Naraniag a Rupa ni Moises
date:   18/09/2025
---

`Basaen ti Exodo 34:29–35. Ania ti gapu iti naraniag a rupa ni Moises?`

Kalpasan nga imparangarang ti Dios ti kababalinna nga ayat ken Moises, ni Moises bimmaba idiay pakarso ti Israel nga addaan naraniag a rupa. Ammo kadi ni Moises a ti rupana ket naraniag? Saan a pulos. No as-asideg ti maysa a tao iti Apo, ad-adda met nga ammo dayta a tao dagiti pagkurkuranganna no maidilig iti kinasanto ti Dios.

Ania ti gapu iti panagbalbaliw ni Moises a nagbanag iti rupana a naraniag? Ti rason ket saan laeng nga iti kinapudno nga isu ket adda iti kaadda ti Dios, agsipud ta namin-adu a daras iti napalpalabas a nakikadua isuna iti Apo ngem ti rupana ket saan met a nagraniag kalpasan dagidiay a pannakisinnabat. Nupay kasta, no isu ket saan koma a pulos nga adda iti kaadda ti Apo, ti rupana ket saan koma a nagraniag. Idi laeng naawatanna ti kinaimbag ken kinamanagayat ti Dios, ken namimpinsan nga inlukatna ti bagina iti Dios agsipud iti kinapintas ti kababalinna, a ni Moises ket nabalbaliwaan, ket ti rupana nagraniag. Dagiti puso ken isiptayo ket mabalin a makapadas iti pannakabalbaliw inton pasakoptayo ken ipalubostayo Isuna nga agbalin nga Apo ken Ari dagiti biagtayo.

`Basaen ti 2 Corinto 3:18. Kasano a ni Jesus ket in-inut a balbaliwannaka nga umasping Kenkuana?`

Ni Pablo idiligna ti naraniag a rupa ni Moises ken Jesu-Cristo, ken ti dayag ni Jesus (a Kenkuana, ti linteg ken parabur ti Dios ket naglasag) inaddaganna ti dayag ti linteg ken Moises. Ni Cristo, agraman iti lintegna, ket mabalin laeng a maikitikitda kadagiti kababalintayo inton ipamaysatayo dagiti matatayo ken Jesus (Hebreo 3:1; Hebreo 12:2) ken babaen laeng iti pannakabalin ti Espiritu ti Dios (2 Corinto 3:12–18).

Ni Moises ket maysa a pagwadan agpaay kadatayo, mangipaduyakyak iti mabalin nga aramiden ti Dios agpaay kadatayo inton ipalubostayo Kenkuana a baliwanna dagiti kababalintayo ken sukogennatayo iti nadiosan a langana. Daytoy iti kayat a saoen ni Pablo idi saritaenna maipapan iti pannagna iti “baro a panagbiag” (Roma 6:4).

`Ania dagiti paset iti kababalinmo a masapul a mangipaduyakyak a nasaysayaat iti kababalin ti Dios? Nalabit nga amin a paset, husto? Nupay kasta, kasano nga iti panangisentro iti imatangmo iti Kruz, ken no ania iti kaipapananna, ket mangted kenka iti pannakapabileg ken talged ti pannakaisalakan?`