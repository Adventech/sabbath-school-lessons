---
title:  “Iparangmo Caniac Dawatec Kenca, Ti Dayagmo”
date:   16/09/2025
---

Kalpasan ti panaglikud dagiti tattao babaen iti panangdayaw iti balitoc a sinan-urbon a baka, ni Moises ket imbabaet dagiti tattao iti Dios ken kayatna a mapatalgedan a ti Apo ket itultuloyna ti panangidaldalanna kadakuada nga agturong idiay Naikari a Daga. Iti kaungganna, kayatna a maam-amo ti Apo a nasaysayaat.

`Basaen ti Exodo 33:18–23. Kasano iti panangsungbat ti Dios iti kiddaw ni Moises a makitana ti dayagna?`

“Pangngaasim, iparangmo kaniak ti dayagmo,” kiddaw ni Moises iti Apo. Iti asina, ti Apo imparangarangna ti dayagna kenkuana. Nupay kasta, iti panangsungbat iti kiddaw ni Moises, ti Dios inkarina nga ipakitana kenkuana ti “kinaimbagna.” Mabalintayo a sitatalged a dagdagupen a ti dayag ti Dios ket ti kinaimbagna, dayta ket, ti kababalinna (kitaen met ni Ellen G. White, The Acts of the Apostles, p. 576; Christ’s Object Lessons, pp. 414, 415; Prophets and Kings, p. 313).

“Dayag ti Dios nga itedna ti pannakabalinna kadagiti annakna. Tarigagayna a makita dagiti lallaki ken babbai a mangdanon iti kangatoan a pagrukodan.”—Ellen G. White, The Acts of the Apostles, p. 530. Ti dayagna ket arakupenna dagiti sibababawi a managbasol (kitaen ti Prophets and Kings, p. 668) ken ipaayna ti isuamin a bambanag a kasapulan a mangbalbaliw kadakuada. Kasta met, “dayagtayo” a mangiparangarang iti kababalinna iti bukodtayo a biag ken ipakaammo dayta kadagiti sabsabali.

Daytoy panangipaduyakyak iti kababalin, kinaimbagna, kinamanagayat, ken nalamuyot nga ayat ti Dios ket masapul a makita kadagiti ar-aramidtayo. Iti daytoy a wagas, maaddaantayo iti maysa a gundaway nga agbalin a saan laeng a maysa a bendicion iti lubong no di maysa a rumangrangrang a silaw iti agbuybuya nga uniberso. Kas iti kinuna ni Pablo: “Ta pagarupec a ti Dios incabilnacami nga apostol, a maipanayag a maud-udi a cas la nakedngan iti ipapatay: ta naaramidcami a buyaen ti lubong, dagiti angel ken dagiti tattao” (1 Corinto 4:9). Daytoy nailangitan a buya ket mangted kadagiti biag ken panagservitayo iti kaipapanan ken panggep a narigat pay a rugiantayo a panunoten.

Idiay Roma 2:4, kuna ni Pablo a “ti kinaimbag ti Dios iturongnaca iti panagbabawi.” Dayta ket, ti kinaimbag ken kababalin ti Dios nga itudo ti Espiritu Santo ti mangkombinsi kadagiti tattao iti kinamanagbasolda ken pannakasapulda iti pannakaisalakan. Pudno unay, no kumitatayo iti kruz ken maammoan no Asino iti adda idiay (ti Apo a Mismo) ken no apay nga adda idiay—agsipud ta ay-ayatennatayo ken daytoy laeng ti wagas a maisalakantayo—addaantayo iti kadakkelan a pannakaipaltiing iti mabalin a kinaimbag ken kababalinna.

`Kasano ti kaadu ti tiempo a gasgastarem a mangisensentro iti imatangmo iti Kruz ken no ania iti ibagana kenka maipapan iti kababalin ti Dios?`