---
title:  Tapno Maam-ammoka
date:   15/09/2025
---

`Basaen ti Exodo 33:12–17. Ania ti dinawat ni Moises iti Apo nga isurona kenkuana? Apay a kiniddawna ti kaadda ti Dios a mangibagnos kadakuada?`

Ti idadakkel ni Moises iti Apo ket agtultuloy. Isu ket umas-asideg nga umas-asideg iti Apo ken sinapulna nga itulad ti bagbagina iti ladawan ti Dios. Iti maysa nga aldaw idi a makisarsarita isuna iti Dios idiay tolda ti gimong, ni Moises ket kellaat a nabigbigna a dina ammo ti Dios, ket intanamitimna ti masinunuo a kararag: “ ‘Ipamatmatmo caniac dagiti daldalanmo, tapno maam-ammoca’ ” (Exodo 33:13). Ni Moises ket ammona ti nauneg a kasapulanna tapno maawatanna ti Dios iti maysa a baro a tukad. Natakuatanna nga iti kanito nga ad-adu ti pannakaammona iti Apo, ad-adda met a dina am-ammo ti Apo. Nabigbigna ti kasapulanna ken naimpusoan a tinarigagayanna a maam-ammo Isuna a nasaysayaat. Ti Dios siaanamong a pinatganna ti tarigagayna.

Babaen ti panangkita kadagiti kapkapadasan ni Moises, mapaliiwtayo no kasano iti pannakaiyasideg ni Moises iti maysa a naun-uneg, nasinged a pannakikayamet iti Apo ken no kasano a dimmakkel isuna iti naespirituan.

Umuna, ni Moises inulina ti bantay ken “napan iti Dios” (Exodo 19:3). Kalpasanna napan “iti tuctoc ti bantay” (Exodo 19:20) ken kalpasanna inasitganna ti ulep, “iti napuscol a sipnget” nga isu a nagianan ti Dios (Exodo 20:21).

Iti sabali a pasamak, “ni Moises simrec ti tengnga ti ulep” nga ayan ti Dios, ket nakipagian iti Apo iti 40 nga al-aldaw ken 40 a rabrabii (Exodo 24:18). Kadagitoy 40 nga al-aldaw, ti Dios intedna ken Moises dagiti dua a napateg a sagsagut: (1) ti sagut ti Sangapulo a Bilbilin nga insurat ti Dios a Mismo kadagiti dua a taptapi, kasta met a nadalumpinas babaen Kenkuana (Exodo 24:12), ken (2) dagiti bilbilin no kasano ti panangbangun ken panangaramid kadagiti alikamen iti tabernakulo (kitaen ti Exodo 25–31).

Kalpasanna ginastarna ti sabali pay nga 40 nga al-aldaw ken rabrabii iti Apo, mangibabaet kadagiti managbasol (Exodo 32:30–32; Deuteronomio 9:18).

Ngem, uray kalpasan amin daytoy, tinarigagayan ni Moises a maammoan ti kababalin ti Dios nga ad-adda a natibtibker, ket ti Dios dagus nga intedna kenkuana dagiti naisangsangayan a kapanunotan tapno maawatanna iti Kinasiasinona. Daytoy a pannakaammo a tinarigagayan ni Moises ket saan laeng a nainsiriban a pannakaawat iti Dios no di ket maysa a kapadasan a pannakaammo iti Personana.

Saan a pagsiddaawan ngarud a kalpasan dagiti adu a siglo ni Jesus kunana: “ ‘Ket daytoy ti biag nga agnanayon: a maammoandaca coma a maymaysa a pudno a Dios, ken ni Jesu-Cristo nga imbaonmo’ ” (Juan 17:3). Ania ngay iti nasaysayaat a wagas a ti Dios ket maipakaammona iti Bagbagina kadagiti tattao no di ti panagbalinna a maysa a tao a Mismo?

`Am-ammom kadi ti Dios, wenno ammom laeng iti maipapan Kenkuana? Ania ti napateg a nagdumaan dagiti dua?`