---
title:  Uppat a Pambar
date:   09/07/2025
---

`Basaen ti Exodo 4:1–17. Ania dagiti tanda nga inted ti Dios ken Moises nga aramidenna tapno mapapigsa ti saadna kas babaunen ti Dios?`

Ni Moises pinadasna manen ti agpambar manipud iti trabaho nga imbaga ti Dios kenkuana (kitaen ti Exodo 3:11). Dina kayat ti mapan idiay Egipto ken sangoen ni Faraon. Ta kalpasan ti amin, isu ket saan a nagballigi idi pinadasna idi napalabas, iti bukodna, a tulongan dagiti Hebreo. Kasta met, dagiti bukodna a tattao ket dida mamati ken dida awaten isuna kas panguloda. Dayta ti gapu no apay a nangaramid isuna iti maikatlo nga isusupiat: “ ‘Ngem, adtoy, didacto patien ket didanto imdengan ti timecco?’ ” (Exodo 4:1)? Daytoy ket saan a maysa a saludsod tapno makasursuro iti maysa a banag a baro; dayta ket maysa a gandat a panagkuna iti “Saan” iti pagrebbengan nga imbaga ti Dios nga aramidenna.

Dua a datdatlag a pagilasinan dagiti naited ken Moises nga aramidenna iti sangoanan dagiti lallakay ti Israel, ken, iti ud-udina, iti sangoanan ni Faraon: (1) ti sarukodna nga agbalin a maysa nga uleg ken kalpasanna agsubli a maysa a sarukod, ken (2) ti imana nga agkukutel ngem kalpasanna kellaat a maagasan. Dagitoy a datdatlag ket kombinsirenna koma dagiti lallakay a ti Dios ket agtartrabaho agpaay kadakuada. Ngem no saan, ti maikatlo a datdatlag, ti panagbalin ti danum a dara, ket nainayun (Exodo 4:8, 9).

Nupay inted ti Dios ken Moises dagitoy nabibileg a pagsidsiddaawan, kaskasdi nga inyebkasna ti sabali pay a pambar, ti maikapat: isu ket saan a nalaing nga agsao.

`Basaen ti Exodo 4:10–18. Kasano ti panangsungbat ti Apo ken Moises, ken ania dagiti ad-adal a maalatayo manipud dayta nga agpaay kadatayo, iti aniaman a kasasaad a patientayo a nangayaban ti Dios kadatayo?`

Dagitoy uppat a pambar ket ipakpakitada ti panagkitakit ni Moises a sumurot iti ayab ti Dios. Kadagitoy “nainkalintegan” a supiat, kinalubanna ti saanna a yaanamong a mapan. Dagiti immuna a tallo a pambar ket addada iti langa dagiti salsaludsod: (1) Asinoak? (2) Asinoka? ken (3) No ngay dida mamati kaniak? ken (4) ti maikapat a supiat ket ti sasao a: “Saanak a nalaing nga agsao.” Ti Dios sinungbatanna amin ida ken nangyeg iti maysa a napigsa unay a solusyon. Kadagitoy a pambar ti Dios imparangna dagiti adu a makaitag-ay a karkari.

Kalpasanna inted ni Moises ti maikalima ken maudi a pakaasina ken direkta a dinamagna: “ ‘O, Apo, dawatec kenca, ibaonmo, babaen iti ima daydiay ibaonmonto’ ” (Exodo 4:13). Kas sungbat, ti Dios imbagana kenkuana nga ibaunna ti kabsatna nga Aaron tapno sumabat kenkuana a tumulong. Kamaudiananna, ni Moises siuulimek nga immanamong ken dinawatna ti pammendicion ni Jetro sakbay a pimmanaw a mapan idiay Egipto.