---
title:  Adalen Pay
date:   11/07/2025
---

Basaen ti surat ni Ellen G. White, “Moses,” pp. 251–256, iti Patriarchs and Prophets.

Ti napnoan buya nga ayab iti sumsumged a bassit a kayo ket nalabit nga isu ti makabalbaliw unay a kapadasan iti biag ni Moises. Amin dagiti nangato a punto iti biagna ket nagdas-al iti nasayaat, natulnog a sungbatna iti panangibaun ti Dios kenkuana a mangidalan kadagiti Hebreo a rumuar manipud Egipto a mapan idiay Naikari a Daga.

Wen, ammotayo ita no ania iti nagbanagan ti amin. Ngem ikabilmo ta mismo a bagbagim idiay tiempo ti sumsumged a bassit a kayo. Isu ket pimmanaw manipud Egipto tapno agbiag. Maysa a baro a kaputotan dagiti Hebreo ti naadda iti uneg ti 40 a tawtawen, adu kadakuada ket nalabit a bassit ti ammoda maipapan kenkuana, wenno mabalin nga uray dagiti nangnangegda maipapan kenkuana ket biddut, is-istoria nga iti panaglabas ti tiempo ket naballikog. Ket nupay kasta, isu ket inayaban ti Dios a mangidalan kadagitoy isu met laeng a tattao a maiyadayo manipud iti maysa a mannakabalin a nacion? Saan a pagsiddaawan nga isu ket agkitakit iti un-unana!

Wen, dayta ket nadagsen unay a trabaho, ngem utobemman no ania koma iti nalibtawanna no “Saan” ti maudi a sungbatna ken Apo Dios. Nalabit nga isu ket nagpukaw lattan iti pakasaritaan imbes a—babaen ti pannakabalin ti Dios nga agtartrabaho kenkuana—litiral a nangaramid isuna iti pakasaritaan ken nagbalin a maysa kadagiti kadakkelan ken makaimpluwensya unay a tattao, saan laeng nga iti Biblia no di iti lubong a mismo.

**Salsaludsod a Pagiinnadalan:**

`Kadagiti naulimek a tawtawen a binusbos ni Moises idiay let-ang, inaramidna ti nangayaban ti Dios nga aramidenna: isu ket maysa a de pamilya, nangaywan kadagiti karkarnero, ken nagsurat iti dua a libro ti Biblia babaen ti panangipaltiing ti Dios sakbay a naayaban isuna nga agbalin a naindaklan a pangulo dagiti tattao ti Dios. Ania ti isuro kadatayo ti kapadasan ni Moises maipapan kadagiti pagrebbengantayo iti biag?`

`Mabalin a ti maysa ket irikiarna nga, iti rabaw, dagiti pambar ni Moises ket mabalin a nainkalinteganda, saan kadi? Apay koma a patiendak dagiti tattao? Siasinoak ngay koma? Diak makasao a nasayaat. Ania koma ti ibaga daytoy nga istoria kadatayo no kasano a masursurotayo iti agtalek a ti Dios ket matulongannatayo tapno kabaelantayo iti mangaramid iti nangayabanna kadatayo nga aramiden?`

`Utoben nga ad-adda ti punto a naibaga iti adal iti Domingo maipapan ken Moises a nagsurat iti libro ti Genesis ken no kasano ti kapateg dayta nga insuratna iti pannakaawat iti nasagradoan a pakasaritaan ken ti plano ti pannakaisalakan. Apay a masapul a labanantayo amin a gandat (ken aduda) a mangpakapuy iti otoridad ti libro, nangnangruna iti panangilibak iti pannakaibatayna iti pakasaritaan, matudtudo unay, dagiti umuna a 11 a kapitulo?`