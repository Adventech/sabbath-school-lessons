---
title:  Ti Pannakakugit
date:   10/07/2025
---

`Basaen ti Exodo 4:18–31. Kasano iti pannakaawattayo iti daytoy a karkarna nga istoria, ken ania nga adal ti maalatayo manipud dayta?`

Dagiti estudyante ti Biblia ket nakigtotda idi nabasada a, kalpasan a tinulnog ni Moises ti Apo ket rinugianna ti panagpagpagnana nga agsubli idiay Egipto, ti Apo ket “kinayatna a papatayen” (Exodo 4:24) isuna. Manipud iti lawag ti istoria, nalawag a ti isyu ket pannakakugit. Ti kaubingan nga anakna ket saan a nakugit, kas iti kidkiddawen ti tulag ni Abraham (Genesis 17:10, 11).

Ni Moises, kas pangulo dagiti tattao ti Dios, ket masapul nga ipakitana ti naan-anay nga isusuko ken panagtulnog iti Dios, tapno maikari isuna a mangidalan kadagiti dadduma a tattao tapno agbalinda a natulnog. Isu ket masapul nga agbalin a pagwadan iti namimpinsan nga isusuko iti Dios. Ti asawana a ni Zipporah ket maysa a babai ti aramid ket kinugitna ti anakna tapno maisalakan ti biag ti asawana. Sinagidna ni Moises babaen iti “nadara a kudil,” ket daytoy a dara itakderanna ti pannakaabbong, biag, ken ti pannakasello ti tulag. Idinto ta naaramid dayta a napardas unay ket ninayonanna iti buya ti kasasaad.

Maysa a napateg nga adal ti mabalin a masursuro manipud iti daytoy a pasamak: ditay’ pulos agtaktak a mangaramid iti ammotayo a nalinteg.

“Iti dalan manipud Midian, ni Moises ket nakaawat iti makapaklaat ken nakabutbuteng a pakdaar iti saan a pannakaay-ayo ti Apo. Maysa nga angel ti nagparang kenkuana iti makaam-ames a wagas, kas la dagus a mangdadael kenkuana. Awan ti panglawlawag a naited; ngem ni Moises nalagipna a dina inkankano ti maysa kadagiti sapsapulen ti Dios . . . naliwayanna nga inaramid ti alagaden ti pannakakugit iti inaudi nga anakda a lalaki. Dina naaramid ti kondisyon a babaen daytoy ti anakna ket mabalin a makaawat kadagiti bendicion iti tulag ti Dios iti Israel; ket iti kasta a panangliway iti biang ti napili a panguloda ket mabalin a kissayanna ti pwersa ti nadiosan a linlinteg kadagiti tattao. Ni Zipporah, iti butengna a mabalin a mapapatay ti asawana, ket inaramidna a mismo ti alagaden, ket ti angel pinalubosanna ni Moises a mangituloy iti panagdaliasatna. Iti misyonna ken Faraon, ni Moises ket maikabil iti saad iti dakkel a peggad; ti biagna ket mabalin a maaywanan laeng babaen ti panangaywan dagiti nasantoan nga angeles. Ngem kabayatan nga agbibiag iti panangliway iti maysa a pagaammo a pagrebbengan, isu ket saan a natalged; ta saan isuna a masalakniban dagiti angeles ti Dios.”—Ellen G. White, Patriarchs and Prophets, pp. 255, 256.

`Ania koma ti ibaga daytoy nga istoria kenka no pudno a nakabasolka iti panangliway iti ammom nga aramidem koma? Ania dagiti panagbalbaliw a masapul nga aramidem, uray pay itan a mismo?`