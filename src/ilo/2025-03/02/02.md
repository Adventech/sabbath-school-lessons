---
title:  Ti Sumsumged a Kayo
date:   06/07/2025
---

Kalpasan a nagtalaw ni Moises a napan idiay Midian, naaddaan isuna iti maysa a nalaka a biag. Nangasawa, naaddaan iti dua nga annak a lallaki, da Gershom ken Eliezer (Exodo 18:3, 4), ken paset ti pamilya ni Jetro, ti katuganganna ken padi idiay Midian. Ginastarna iti 40 a nalag-an a tawtawen kas maysa nga agpaspator, kas ken David (2 Sam. 7:8), ninannanamna ti kaadda ti Dios, nangnangruna kas naiparangarang iti natoralesa.

Ngem, daytoy a tiempo ket saan laeng a tapno ni Moises ket say-openna dagiti sabsabong (wenno nalabit, iti daytoy a kasasaad, ti cactus iti let-ang?). Dagitoy a tawtawen a pannakipagpagna iti Apo ket binalbaliwanna isuna ken insagana isuna agpaay iti trabaho a panagipangulo. Ti Dios ket inaramatna pay ni Moises iti daytoy naulimek a let-ang nga agsurat, babaen iti nadiosan a paltiing, kadagiti dua a kadaanan a liblibro ti Biblia: ti Job ken Genesis (kitaen ti Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, vol. 3, p. 1140). Ni Moises naawatna pay manipud iti Dios dagiti napateg a kapanunotan maipapan iti dakkel a panagbinnusor, ti Panamarsua, ti Pannakatnag, ti Layus, dagiti patriarka ken, kapapatgan unay, ti plano ti pannakaisalakan. Gapuna, ni Moises ket instrumento iti pannakayallatiw iti amin a sangkataoan ti pudno a pannakaammo iti sibibiag a Dios, ti Namarsua ken Manarawidwidtayo, ken pannakaammo no ania iti ar-aramiden ti Dios iti panangkita iti basol a nangpataud iti gusoguso iti daytoy a planeta. Ti pakasaritaan ti Biblia ken pannakaisalakan ket saan unay a nalawag no awan ti napateg a pamuon a, babaen ti paltiing, inted ni Moises kadatayo, nangnangruna iti libro ti Genesis.

`Basaen ti Exodo 3:1–6. Ania iti kinapateg iti kinapudno a ti Apo inyammona ti Mismo a Bagbagina ken Moises a kas “ti Dios ni Abraham, ti Dios ni Isaac, ken ti Dios ni Jacob”?`

Ni Moises nakitana a ti sumsumged a bassit a kayo ket saan a maib-ibus babaen ti apuy, gapuna ammona nga isu ket makakitkita iti maysa a datdatlag, ken sigurado nga addaan banag a napnoan buya ken napateg a mapaspasamak iti mismo a sangoananna. Kabayatan nga umas-asideg isuna, ti Apo imbagana kenkuana nga ikkatenna ti sapatosna a kas maysa a tanda ti nauneg a panagraem agsipud ta ti kaadda ti Dios ket pinagbalinna ti disso a nasantoan.

Ti Apo indatagna ti Bagbagina ken Moises a kas “ti Dios ni Abraham, ti Dios ni Isaac, ken ti Dios ni Jacob” (Exodo 3:6). Ti Apo ket inkarina kadagitoy a patriarka a dagiti kaputotanda ket tawidendanto ti Canaan, maysa a kari a sigurado nga ammo ni Moises iti maipapan dayta. Gapuna, uray pay sakbay iti panangibagana dayta, ti Dios ket iluklukatnan ti wagas nga agpaay ken Moises a mangammo no ania iti umay ken no ania ti napateg a paset nga aramidenna.

`Ni Moises kasapulanna ti 80 a tawtawen sakbay nga ibilang ti Dios nga isu ket nakasagana agpaay iti trabahona. Ania nalabit ti isuro daytoy a kinapudno kadatayo maipapan iti kinaanus?`