---
title:  Ti Sumsumged a Bassit a Kayo
date:   05/07/2025
---

### Basaen Agpaay iti Adal ita a Lawas

Exodo 18:3, 4; Exodo 3:1–22; Genesis 22:11, 15–18; Exodo 6:3; Joel 2:32; Exodo 4:1–31; Genesis 17:10, 11.

> <p>Paset a Mayulo</p>
> “Ket ni Jehova kinunana, Pudno a nakitac ti ladingit ti ilic nga adda sadi Egipto, ket dinengngegco ti unnoyda gapu cadagiti managdagdag cadacuada ta ammoc dagiti leddaangda; Ket bimmabaacon tapno ilisic ida iti ima dagiti Egipcios, ken tapno ipanawco ida idiay a daga nga ipan iti maysa a naimbag ken nalawa, iti maysa a daga a pagayusan ti gatas ken diro’ ” (Exodo 3:7, 8).

Ti ayab ti Dios kadatayo ket masansan a baliwanna ti turong ti biagtayo. Nupay kasta, no surotentayo dayta nga ayab, ket matakuatantayo a ti dalan ti Dios ket kankanayon latta a kaimbagan a dalan agpaay kadatayo. Nupay kasta, no dadduma—iti un-unana—saan a nalaka nga awaten ti ayab ti Dios.

Kasta iti kasasaad ni Moises ken iti panangayab ti Dios kenkuana, nga isu a masinunuo a nangrugi idiay pannakisinnarakna iti Apo idiay sumsumged a kayo. Nupay ni Moises ket mabalin nga ammona wenno saanna nga ammo ti maipapan iti linlinteg ti puor, ammona a ti makitkitana ket maysa a datdatlag, ket sigurado a dayta ket innalana iti imatangna. Awan duadua, ti Apo ket ay-ayabanna isuna iti maysa a masinunuo a trabaho. Ti isyu ket: Sungbatanna ngata ti ayab, uray pay dakkel a panagbalbaliw iti biagna ti iyeg daytoy nga ayab? Iti un-unana, isu ket saan unay a nakasagana nga umawat iti dayta.

Mabalin a malagipmo dagiti paspasamak idi a naaddaanka kadagiti masinunuo a kalkalat, ngem ti Dios ket inturongna iti sabali a direksyon dagidiay a plano. Pudno a mabalintayo a maaramat ti Dios kadagiti adu a wagas, ngem ti panangsurot iti ayab ti Dios iti biagtayo, ken panangaramid iti idalanna kadatayo nga aramiden, ket sigurado nga isu ti dalan a makapnek unay. Dayta ket nalabit a saan a kankanayon a nalaka, ken saan a nalaka ken Moises, ngem anian a kinamaag no mapantayo iti bukodtayo a dalan no ti Dios ket ay-ayabannatayo iti sabali a turong.

_*Adalen ti adal ita a lawas tapno maisagana agpaay iti Sabado, Hulyo 12_