---
title:  Komento Dagiti Mannursuro
date:   11/07/2025
---

### Paset I: Pakabuklan

**Kangrunaan a Teksto:** Exodo 3:7, 8

**Sentro ti Adal:** Exodo 3:1–4:31

**Pakauna**

Ti Dios imparangarangna ti Mismo a Bagina ken Moises, nga inayabanna isuna tapno agbalin nga adipenna a mangwayawaya kadagiti tattaona manipud Egipto ken idalanna ida idiay Naikari a Daga. Ni Moises ket nalapunos iti daytoy baro a trabaho ket dinawatna iti Dios a mangpili iti sabali a tao.

**Dagiti Tema ti Liksion**

Iti adaltayo iti Exodo 3 ken 4, intayo ugedan ti maysa a napateg a kinapudno: No ayaban ti Dios dagiti tattaona a mangaramid iti maysa a masinunuo a trabaho, Isu aruatan ken isurona ida a mangaramid dayta. Ti panangayab ken panangpapigsa ket agkibinda. Ti Apo itedna dagiti kasapulan a naespirituan a sagsagut ken kinalaing. Saan a masapul nga agdanagtayo, uray pay no ti trabaho ket mabalin a dakkel unay ken adayu a labes dagiti kabaelantayo. Ti Dios ti makaammo. Masapul a palubosantayo ti Dios nga agbalin a Dios kadagiti biagtayo ken namimpinsan nga agdas-al kadagiti karkarina. Mabalintayo iti agtalek Kenkuana. Pagrebbengantayo a suroten ti panangidalanna ken agtungpal.

Ti langa dagitoy dua a kapitulo, a mangtratar iti ibaballaet ti Dios agpaay iti pagimbagan dagiti tattaona, ket mabalin a magudua kadagiti uppat a kangrunaan a paspaset:

1. Ti pannakisinnarak ti Dios ken Moises (Exodo 3:1–4:17), nga isu nga addaan iti maysa a panangyammo ken bilin (Exodo 3:1–10) ken uppat a segkay a mangtratar iti pannakitungtong ti Apo ken ni Moises: (1) Exodo 3:11, 12; (2) Exodo 3:13–22; (3) Exodo 4:1–9; ken (4) Exodo 4:10–12, kasta met iti konklusyon: Ti maudi a pakaasi ni Moises, ti pungtot ti Dios, ken ti panangibaunna ken Aaron a mangtulong ken Moises (Exodo 4:13–17).
2. Ti panagsubli ni Moises idiay Egipto, kaduana ti asawana ken dua nga annakna a lallaki, ken ti pammatalged ti Dios ken Moises iti tulongna (Exodo 4:18–23);
3. Parikut iti panagkugit (Exodo 4:24–26);
4. Ti pannakisinnabat ni Moises ken Aaron, kadagiti lallakay, ken kamaudiananna, kadagiti Israelitas (Exodo 4:27–31).

Dagiti dakkel ken nabileg nga ar-aramid ti Dios ket manamnama. Dagiti tattao ti Dios ket mamati ken daydayawenda ti sibibiag a Dios nga agtrabaho agpaay iti pannakasubbotda.

### Paset II: Komentaryo

Ti makabalbaliw unay a pasamak iti biag ni Moises ket ti personal a pannakisinnabatna iti Apo kabayatan ti kapadasan ti sumsumged a bassit a kayo. Daytoy a pasamak ti nangbalbaliw unay iti biagna. Iti tiempo ti pasamak, agtawen idi isuna iti 80, ken agbibiag iti makapnek, natalged, ken nasayaat ti pannakaitunosna a biag. Naasawaan, addaan kadagiti dua nga annak a lallaki, agnanaed idiay Midian, ken isu ket maar-aramat unay ti Apo. Iti naulimek a panawenna, kabayatan iti panangaywanna kadagiti karnero, pinaltiingan ti Dios isuna a mangisurat iti dua a libro iti Biblia: Job ken Genesis. Nalawag unay a napnek ni Moises iti biag ti pamilyana ken nakipagpagna isuna iti Apo. Kalpasanna, dimteng ti maysa a makapakigtot a riribok iti natalna a rikos iti inaldaw a panagbiagna: Makita ni Moises ti sumsumged a bassit a kayo a saan a mapupuoran kadagiti gil-ayab ti apuy a nanglapunos iti dayta.

Idi naala ti Apo ti imatang ni Moises, imbagana kenkuana no kasano a maseknan Isuna iti kasasaad dagiti Israelita idiay Egipto. Sinao ti Dios ti kinaay-ay-ayda, pannakaparparigat, pannakaadipen, panagsagsagaba, ken ti panagsangsangitda agpaay iti tulong. “Ket bimmabaacon tapno ilisic ida” (Exodo 3:8) impakdaar ti Apo. Ninagananna dagiti Israelitas a “tattaoc” (Exodo 3:10) ken kinayatna nga idalan dagiti tattaona a mapan idiay maysa a baro a daga. Naganentayo dayta a Naikari a Daga agsipud ta inted ti Dios ti Saona ken Abraham, Isaac, ken Jacob a dagiti kaputotanda ket tawidenda ti Canaan. Dimteng ti panawen a ti Dios ket agtignay, ket ni Moises ti agbalin nga instrumento a babaen kenkuana ket tungpalenna ti karina.

Ni Moises ket inayaban ti Dios a Mismo tapno agsubli idiay Egipto, maysa a daga nga isu a pimmanawanna tapno maispal ti bukodna a biag, 40 a tawtawen ti napalabas (idi 1490 B.C.). Ni Moses itan ket sumango ken Faraon Thutmose III (1504–1450 B.C.), nga isu a personal nga am-ammona manipud iti panawen a dimmakkel ken nagnaed isuna idiay palasyo ti ari. Ti nangadaptar nga ina ni Moises, ni Hatshepsut, ket natayen, idi 1482 B.C. Idi imbaga ti Dios ken Moises nga agsubli ken makipagtrabaho Kenkuana a mangwayawaya kadagiti Israelitas manipud Egipto, Isu ket nangted kadagiti dua a bilbilin ken Moises: “ ‘Umayca ngarud ita, ket ibaoncanto ken Faraon tapno ipanawmo ti ilic nga annac ti Israel iti Egipto’ ” (Exodo 3:10). Manipud daytoy a bersikulo, mabalin a mapaliiwtayo a ti Dios inaramatna dagiti dua a bilbilin a saan a nalawag kadagiti kabaroanan a patarustayo. Ti Dios imbagana ken Moises a sipapaganetget: (1) “ ‘Ibaonka!’ ”;
ket (2) “ ‘Ipanawmo ti ilic . . . iti Egipto.’ ” Ti buya ti pannakaayab ni Moises ket naibuksilan.

**Dagiti Uppat a Pambar ni Moises ken Dagiti Uppat a Karkari ti Dios**

**1. “ ‘Asinoac?’ ” Kontra “ ‘Addacto kenca’ ” (Exodo 3:11, 12).**

Idi mangngeg ni Moises dagitoy dua a bilbilin “Ibaocanto!” ken “ ‘Ipanawmo ti ilic iti Egipto,’ ” idi un-unana ket saan isuna nga umanamong ken pasakop kadagitoy. Ni Moises ipakatna dagiti uppat nga istratehiya tapno mailiklik ti bagina iti dakkel a dadagsen daytoy a trabaho. Umuna, isu ket aglemmeng iti likudan ti kinapakumbabana ken intuodenna ti maysa a mangnibinibi a saludsod: “ ‘Asinoac?’ ” Napateg nga ammotayo dagiti kinakurangtayo ken ti di tayo pannakabael a mangaramid kadagiti sapsapulen ti Dios nga aramidentayo. Ti pannakabalin a sumurot iti panangipangulona ket awan kadatayo no di ket adda iti ruartayo; dayta ket adda iti Dios a mangarwat kadatayo no sipapakumbabatayo a sumurot Kenkuana. Nupay kasta, ni Moises ket mapan pay iti labes daytoy a pannakabigbig tapno sapulenna ti wagas a makaruar isuna iti nadiosan a pannakaibaon.

Iti sungbatna, ti Dios, ipatalgedna ken Moises nga Isu ket makiadda kenkuana (isu met laeng a sasao “ ‘Addaacto’ ” ket naaramat idiay bersikulo 12 ken 14), ken mangted kenkuana iti maysa a tanda babaen iti panagkunana a ni Moises ken dagiti Israelitas ket agdaydayawda iti Dios iti daytoy mismo a bantay, ti Bantay Sinai, nga isu a pagsasabatanda ita. Daytoy a kari ket iramanna amin. Isuamin a bambanag a kasapulan ket nairaman iti kaadda ti Dios kadagiti tattaona. Ti tema nga “Immanuel” (“ti Dios adda kadatayo”) ket isu ti kapapatgan a kari.

**2. “Ania ti Naganmo?” Kontra “ ‘SIAC TI SIAC’ ” (Exodo 3:13–22).**

Ni Moises iruarna ti maikadua a pambarna babaen ti panangdamagna iti kaipapanan ti nagan ti Dios a YHWH: “Ania ti Naganmo?” Iti daytoy a tiempo isu ket aglemlemmeng iti likudan ti kinaignorante dagiti tattao ti Dios, nga umiso unay nga ibagbagana a saanda a personal nga am-ammo ti Dios; gapuna, kasano a maammoanda a ni Moises ket isu ti nadutokan a pangulo?

Ti Apo siaanus nga ilawlawagna nga Isu ket agnanayon, personal, ken ti napaypayso a Dios. Isu ti Dios ti pakasaritaan a nangidalan kadagiti amma ti Israel. Isu ti Dios da Abraham, Isaac, ken Jacob, ti Dios a nakisao kadakuada ken nangaywan kadakuada iti ayat ken asina. Isu ti Dios a nangted kadakuada iti karina nga iyegna ida idiay “maysa a daga a pagayusan ti gatas ken diro” (Exodo 3:17), agraman dagiti nawadwad a bendicion ti Dios. Isu ti Apo. Ti Dios dagiti Hebreo. Ti Dios intedna kadakuada ti kari nga inton panawanda ti Egipto, saanda a pumanaw nga ima-ima no di ket mapakuyoganda kadagiti adu a napapateg a sagsagut nga isu a naipaidam kadakuada idi panawen ti pannakaadipenda.

**3. “ ‘No Didak Patien Wenno Imdengan?’ ” Kontra Nabileg a Pagilasinan ti Dios (Exodo 4:1–9)**

Ni Moises agtultuloy iti maikatlo a supiat babaen ti panangitudo iti di panamati dagiti Israelitas: “Ngem, adtoy, didacto patien ket didanto imdengan ti timecco?” Kas sungbat, ti Dios ibagana kenkuana nga Isu ti mamagbalin kenkuana a mangaramid kadagiti dua a datdatlag a dagitoy dagiti makita a pagilasinan ken pammaneknek a ti Dios ti nangibaun kenkuana ken wayawayaanna dagiti tattaona manipud iti Egipto: (1) ni Moses ket kabaelannanto a pagbalinen ti sarukodna iti maysa nga uleg ken agsubli met laeng a maysa a sarukod; ken (2) isuksukna ti imana iti barukongna, ket iruarna nga agkukutel, kalpasanna isublina dayta tapno maagasan.

**4. “Saanac a Tao a Sumasao” (Exodo 4:10) Kontra “Isurocanto iti Saoem” (Exodo 4:12).**

Ti maikapat a pambar ni Moises a saan a mapan idiay Egipto ket simpli: “saanac a tao a somasao, uray idi nalabes a tiempo wenno ita ken uray nanipud idi.” Ni Moises ket agpakpakaasi iti Apo nga isu ket naullayat a mangaramid kadagiti argumentona ken saan isuna a nalaing nga agsao kadagiti pagsasao ti Egipcio ken Hebreo.

Nakaaawat dayta agsipud ta dina inar-aramat ti pagsasao ti Egipcio iti uneg ti uppat a pulo a tawtawen. Iti sungbat ti Dios, ipatalgedna ken Moises nga itedna kenkuana ti kabaelan a mangiyebkas kadagiti bambanag a makaguyogoy unay ken nalawag unay agsipud ta Isu iti Namarsua. Iti kasta, ti Dios, pinapigsana ni Moises iti daytoy a trabaho: “ ‘Addaacto iti ngiwatmo [litiral] ket isurocanto iti saoem’ ” (Exodo 4:12). (Daytoy a kari ipalagipna kadatayo ti umas-asping nga istoria idiay Jeremias 1:5–8).

Ti Exodo 4:13–17 ket iladawanna ti maudi a pambar ni Moises ken ti sungbat ti Dios iti dayta. Ni Moises ket naipasuli. Amin dagiti pambarna ket napigsa unay a sinupiat ti Dios a Mismo. Ania ti aramiden ni Moises? Masapul a nalawag unay nga ilawlawagna ti takderna babaen ti panangsungbatna iti ayab ti Dios, mabalin nga iti maysa a wen wenno iti maysa a saan. Iti pannakaklaattayo, ni Moises agtukiad a sumurot kadagiti bilbilin ti Dios, uray pay kalpasan iti pannakaawatna kadagiti naisalsalumina a karkari ti Dios. Ni Moises ket saan a siaanamong a mapan: “ ‘Pangngaasim, mangibaunka iti sabali a tao’ ” (Exodo 4:13).

Itan dagiti paset ket nabaliktadda. Ni Moises ket saanna laeng a tukiaden dagiti bilin ti Dios, no di ket padasenna a bilinen ti Dios iti bukodna a bilin, nupay pinalamuyotna dayta iti balikas a pangngaasim: “ ‘Pangngaasim, mangibaunka iti sabali a tao.’ ” Ti maysa nga agtulnog koma ket isu ket di iti mangted kadagiti bilbilin ken Apo Dios. Anian a panagsupadi!

Iti daytoy a kanito, ti teksto ti Biblia ibagana a “ni Jehova simged ti pungtotna a maibusor ken Moises” (Exodo 4:14). Nupay kasta, ti Dios iparangna ti maysa a solusyon: dayta ket iti persona ni Aaron, ti kabsat a lalaki ni Moises nga “ ‘adtoy, umaynaca sabten’ ” (Exodo 4:14). Ti Dios ammonan ti negatibo a sungbat ni Moises iti sakbayna pay ken imbaunnan ni Aaron ken Moises a mangpabileg kadakuada tapno agtimpuyog nga agtrabaho a mangtungpal iti trabaho ti Dios. Ni Aaron ket agbalinto a “pannakangiwat” ni Moises, dayta ket, pannakangiwatna nga isu a mangisao iti sao ti Dios ken Faraon ken kadagiti tattao. Anian a managayat ken naparabur nga Apo! Isu ket mangipaay iti maysa a solusyon kadagiti panawen a ti makitatayo laeng ket sipnget.

Nabuyogan iti dakkel a panagduadua, ni Moises surotenna dagiti bilbilin ti Dios. Saantayo a mabasa ti sungbat ni Moises iti nadiosan a solusyon, ngem matakuatantayo, kadagiti sumaganad a bersikulo, a ni Moises mapan idiay Egipto. Kas maysa a nasayaat a pamilyado a tao, umuna a makisarita isuna ken Jetro maipapan iti nadiosan a pannakadutokna, ket ibaun ni Jetro isuna idiay Egipto a nabuyogan iti pananganamong ken bendicionna. Gapuna, agtuloy ni Moises. Manipud ditoy, agtultuloy dagiti bambanag kadagiti di ninamnama, ken di pinakpakadaan a wagas.

### Paset III: Panangipakat iti Biag

1. Isuamin a bambanag iti biagtayo ket agdas-al iti panangiladawantayo iti Dios. Asino ti Dios kenka? Kasano iti panangkitam ken pannakaawatmo iti kaadda ti Dios iti biagmo. Ania a kita ti ladawan ti Dios iti rukrukitem?
2. Ti kapapatgan a banag iti Apo ket saan a maysa a banag, sanikua, nagun-od, plano, wenno ar-aramid; dayta ket ti panagkakayamet. Ti sibibiag a Dios ket Dios ti panagkakayamet. Ti nataoan a panagkakayamet ket mangrugi iti maysa a pangato (vertical) a pannakikayamet Kenkuana ken maiyallatiw iti pabaribar (horizontal) a pannakikayamet iti maysa ken maysa. Kasano a ti pannakisinnabat ni Moises iti Dios ket namagbalin kenkuana a maysa a baro a tao ken maysa a dakkel a pangulo?
3. Dagiti ayab ti Dios iti biagtayo ket kas la maysa a nalawa a dalan nga addaan kadagiti agduduma a daldalan. Kaaduanna, ti karirigatan a trabaho wenno ayab iti biag ket makatulong kadatayo a makabigbig a daytoy a trabaho wenno ayab ket isu iti kayat ti Dios nga aramidentayo. Ti Apo ket saannatayo a pulos nga iturong iti nalaka wenno naisentro iti bukod a bagi a dalan. Kayatna ti idadakkeltayo ken ti kaimbagan nga agpaay kadatayo. Ti Saona bilinennatayo nga agabante, uray pay no ti trabaho ket kas la makalapunos unay wenno labes dagiti kabaelantayo nga aramiden. Kasano iti pannakabigbigmo ken sigurado a panangsurotmo iti ayabna ken trabahona iti biag?
4. Kayattayo nga aramiden ti pagayatan ti Dios kas mayannatop iti plano ken sirmatana agpaay kadatayo. Ania a pambar iti ipaaymo iti Dios a manglapped kenka a mangawat iti dalanna agpaay iti biagmo? Ania dagiti karkari ti Biblia a masapul a tuntonem tapno mangted iti namnama kenka ken bileg iti pannakipagpagnam Kenkuana? Kasano a dagitoy a karkari ket pabilgennaka iti panagserbim kadagiti sabsabali?