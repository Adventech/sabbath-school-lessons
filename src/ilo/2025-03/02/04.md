---
title:  Ti Nagan ni Jehova
date:   08/07/2025
---

`Basaen ti Exodo 3:13–22. Apay a kayat ni Moises a maammoan ti nagan ti Dios, ken ania ti kinapateg ti Naganna?`

Ti Dios iparangna ti Mismo a Bagbagina ken Moises a kas “’ehejeh ’asher ’ehejeh,” a ti litiral a kayatna a saoen “Agbalinakto iti kayatko a pagbalinan,” wenno “Siak ti Siak.” Idiay Exodo 3:12, ti Dios aramatenna ti isu met laeng a verbo nga’ehejeh a kas iti bersikulo 14, idi a kinunana ken Moises “Addaacto” (kenka). Kayatna a saoen a ti Dios ket agnanayon. Isu ket Dios a rimbawanna amin, kasta met a Dios a manarawidwid iti parsuana, ken agtaeng kadagidiay nga “addaan iti maysa nga espiritu a napagbabawi ken napacumbaba” (Isaias 57:15).

Ti umiso a nagan ti Dios “Yahweh” (naipatarus iti Ilocano a Biblia a kas “Jehova”) ket pagaammo kadagiti tattao ti Dios manipud idi punganay, uray pay no dida ammo iti naun-uneg a kaipapananna. Ni Moises ammona met ti naganna a Yahweh, ngem, kas kadagiti dadduma, dina ammo ti napaypayso a kaipapananna. Ti saludsodna nga “Ania ti naganmo?” ket maysa a panagintuod maipapan dayta naun-uneg a kaipapanan.

Maysa a makatulong a pamalatpatan ket idiay Exodo 6:3, nga idiay imbaga ti Dios: “Ket siac nagparangac ken Abraham, ken Isaac ken Jacob, cas Dios a Mannacabalin amin; ngem iti naganco a Jehova saandac a naammoan” (Exodo 6:3). Dayta ket saanna nga ipakita a da Adan, Noe, Abraham, ken dagiti patriarka ket dida ammo ti nagan a “Yahweh” (kitaen ti Genesis 2:4, 9; Genesis 4:1, 26; Genesis 7:5; Genesis 15:6–8; etc.). No di ket, kayatna a saoen, a dida ammo iti naun-uneg a kaipapananna.

Ti naganna, Yahweh, ket itudona iti kinapudno nga Isu iti personal a Dios, ti Dios dagiti tattaona, ti Dios ti tulag. Isu ket maysa a naasideg, nasinged a Dios a bumallaet kadagiti ar-aramid ti tao. Ti Mannakabalin a Dios (Genesis 17:1) ket Isu ti Dios a datdatlag a bimmallaet babaen iti pannakabalinna. Ngem ti Yahweh ket Dios a mangipaduyakyak iti namoralan a pannakabalinna babaen ti ayat ken asi. Isu met laeng ti Dios nga Elohim (“nabileg, napigsa, labes pay ti Dios,” ti “Dios dagiti amin a tattao,” “ti Agturay iti Uniberso,” “ti Namarsua iti isuamin a bambanag”), ngem dagiti nadumaduma a paspaset ti pannakikayametna iti sangkataoan ket naiparangarangda babaen ti nagan a Yahweh a mismo.

Ti pannakaammo iti nagan wenno panangawag iti nagan ti Dios ket saan a maysa a banag a namilagroan. Dayta ket maipapan iti panangiwaragawag iti Nagan ti Dios, a kayatna a saoen ket panangisuro kadagiti sabsabali iti kinapudno maipapan daytoy a Dios ken ti pannakaisalakan nga itanggayana iti amin nga umay iti pammati. Kas kuna ni Joel: “Uray siasino nga umawagto iti nagan ni Jehova, maisalacanto” (Joel 2:32).

`Iti bukodmo a biag, ania dagiti wagas a napadasam ti kinaasideg ken kinasinged ken Yahweh a sapsapulenna a maadda iti amin a simmuko Kenkuana?`