---
title:  Ti Sigud a Plano ti Dios
date:   26/08/2025
---

`Basaen ti Exodo 23:20–33. Ania dagiti wagas a tinarigagayan ti Dios nga aramaten iti panangparmek iti Naikari a Daga?`

Saan a gandat ti Dios a dagiti Israelitas ket lumaban agpaay iti baro a teritoryoda; dayta ket masapul a maited kadakuada. Dayta ket naikari ken Abraham, Isaac, ken Jacob ken maawat koma a kas naisangsangayan a sagut iti Israel.

Ti modelo agpaay iti pannakaparmek iti Naikari a Daga ket naipaduyakyak idi panawen a panangballasiw iti Nalabaga a Baybay. Ti Dios nakidangadang agpaay kadagiti tattaona ken intedna kadakuada ti namimpinsan a balligi kadagidiay a mangplanplano a mangpapatay kadakuada (Exodo 14:13, 14). Dagiti Egipcios ket naabakda agsipud ta ti Apo ket datdatlag a bimmallaet. Pumadpada met, iti panawen ti ari ti Asiria a ni Sennacherib, ti Dios ket inabakna ti dakkel, naarmasan iti kasta unay, ken nasanay a naimbag a buyot ti Asiria, nga awan ti pannakilaban dagiti Israelitas. Ti Dios impaayna ti balligi agsipud ta ni Ari Ezekias ket pinatina ti sao ti Dios a naited kenkuana babaen ken mammadto nga Isaias (2 Ar-ari 19:35; Isaias 37:36).

Ti Dios impakaammona ken Abraham a ti Naikari a Daga ket saan a dagus a maited kadagiti kaputotanna, no di ket kalpasan laeng ti 400 a tawtawen (Genesis 15:13–16). Apay? Ti rason ket nainaig iti kinadangkes dagiti agnanaed iti daga ti Canaan. Ti Dios ket siaasi a nagtrabaho kadagidiay a tattao ken inikkanna ida iti sabali pay a panawen ti parabur tapno agbabawi. Nupay kasta, intultuloyda ti yaalsada a maibusor iti Dios ken dagiti prinsipyona, isu nga idi ti kinadakes dagidiay a nasnacion ket naan-anayen, ti Dios ket nakasagana a mangited iti teritorioda kadagiti Hebreo a kas maysa a baro a pagtaenganda a daga.

Mainayon pay, ti Dios inkarina a papanawenna dagiti nasnacion nga umun-una ngem ti Israel babaen kadagiti dua a karkarna ngem nabertud unay a pamay-an: (1) babaen ti panangibaunna iti kigtot ken buteng kadagiti nadangkes a nasnacion, ken (2) dagiti alimbubuyog ket papanawenda dagiti tattao. Sakbay a sumangpet dagiti Israelitas iti baro a teritoryo, dagiti kabusorda ket panawanda ti lugar, ket “tumallicudda” (Exodo 23:27, 28).

Ti napateg a paset iti pannakaala iti Naikari a Daga ket inaramid ti Angel ti Dios. Daytoy a Babaunen ket Isu ni Cristo, nga Isu a nangibagnos iti Israel, nangparmek kadagiti teritoryo, ken nangsalaknib kadakuada. Isu idi ti monmon ti ulep a nangibagnos kadakuada iti aldaw ken monmon ti apuy iti rabii. Ti Israel ket masapul a siaannad a mangikaso ken dumngeg Kenkuana agsipud ta addaan Isuna iti nadiosan a pannakabalin (Exodo 23:21). Ti panangkarit iti pagayatan ti Dios ken panagduadua iti panagipangulona ket pagbalinenna laeng a narikrikut ti panagdur-asda.

`Ania ti isuro kadatayo daytoy a kapanunotan, a ti Dios ket inikkanna dagidiay a pagpagano iti adu a tawtawen tapno baliwanda dagiti daldalanda, maipapan iti parabur ti Dios, ken maipapan met kadagiti limitasyon dayta a parabur agpaay kadagidiay agtukiad nga umawat iti dayta?`