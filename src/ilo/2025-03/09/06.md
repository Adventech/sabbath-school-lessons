---
title:  Pammales
date:   28/08/2025
---

> <p></p>
> “Saancayo a bumalbales, ayayatec, no di ket bay-anyo laeng iti pungtot ti Dios; ta adda a naisurat: cuac ti pammales: Siac supapacacto, cuna ti Apo’ ” (Roma 12:19; kitaen pay ti Deuteronomio 32:35).

`Ania a kari ken bilin dagiti masarakan kadagitoy a bersikulo, ken kasano iti nasinged a panagnanaigda?`

Agingga nga iyeg ti Apo ti hustisya nga agkurang unay ita, pagrebbengan dagiti oc-ocom iti nagkauna nga Israel a mangipatungpal iti linteg ken mangikeddeng iti nainkalintegan a dusa no adda ranggas wenno dunor. Ngem kasapulanda nga umuna dagiti pudno a detalye. Ti parikut ket dagiti mannursuro iti linteg idi panawen ni Cristo ket inyaplikarda daytoy a linteg iti wagas a nanglukat iti ruangan agpaay iti personal a pammales. Iti panangaramid iti dayta, ti prinsipyo ket naikkat iti pudno a lawagna, ket ti damo a panggep ket nalibtawan. Kas bungana, ikalkalinteganda ti napaypayso nga iparparit ti linteg.

`Basaen ti Mateo 6:4, 6; Mateo 16:27; Lucas 6:23; ken 2 Timoteo 4:8. Ania ti ibaga dagitoy a teksto kadatayo no kasano iti panangkita ni Jesus kadagiti prinsipyo ti gungguna ken dusa?`

Ni Jesus ket saan a bumusor iti prinsipyo ti gunggona ken dusa. Ti hustisya ket maysa a banag ti prinsipyo; dayta ket napateg a paset ti biag. Nupay kasta, awan ti tao a mangala iti akem ti hues, hurado, ken “berdugo” iti mismo a bagbagina. Anian a naglaka kadatayo a ballikugen ti hustisya! Saan a datayo ti mangsubad iti pannakadangran. No adda dakes a mataming koma, masapul nga aramiden daytoy iti maysa a nasayaat a korte; dayta ket trabaho dagiti oc-ocom.

Iti daytoy a lawag ibaga ni Jesus kadatayo nga agbalintayo koma nga awan pagkuranganna a kas iti “Amayo a nailangitan nga awan pagcuranganna.” Kasano iti panagbalintayo nga awan pagkurkuranganna a kas iti Dios a Mismo? Di naimbubukodan nga ayat ti aglaplapusanan a kababalin ti Dios. Isurona dagiti pasurotna no kasano nga ayatenda dagiti kabusorda ken agkararag agpaay kadagidiay mangidadanes kadakuada. Ti pudno nga awan pagkurkuranganna ket ti panagbalin a naayat, managpakawan, ken manangngaasi (Lucas 6:36), uray kadagidiay saan a maiparbeng iti dayta. Daytoy a prinsipyo, ken dagiti ar-aramid a pagturonganna, ket isu ti kayat a saoen ti panangiyanninaw iti kababalin ti Dios.

`Ania dagiti wagas nga, iti inaldaw-aldaw, ket masursurotayo ti agayat iti wagas a naibilin nga aramidentayo? Apay a daytoy ket kankanayon nga iramanna ti ipapatay iti bukod a bagi?`