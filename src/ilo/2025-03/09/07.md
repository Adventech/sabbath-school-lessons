---
title:  Adalen Pay
date:   29/08/2025
---

Basaen ti surat ni Ellen G. White, “The Law Given to Israel,” pp. 310–314, iti Patriarchs and Prophets.

Agsipud ta agbibiagtayo iti teritoryo ti kabusortayo, saan a pagsiddaawan a mabalin a madunortayo iti napaypayso a biag babaen iti nalaing ken makaallilaw a pamay-anna. Asino kadatayo ti saan a makaammo iti saem ken panagsagsagaba, amin dagitoy ket naiyegda gapu iti basol ken ti managbasol a natnag a lubong nga isu a pagbibiagantayo? Daksanggasat, dayta ket paset ti biag ita. Nupay kasta, ti Dios mangted kadatayo iti pannakabalin a makadaer.

“Ti napateg a Mangisalakan ket mangibaun iti tulong iti kanito a masapultayo. Ti dalan nga agturong langit ket naitalaga babaen kadagiti tugotna. Tunggal siit a mangsugat kadagiti saksakatayo ket sinugatna met ti sakana. Tunggal krus a nakaayabantayo nga awiten ket inawitnan agpaay kadatayo. Ti Apo ket palubosanna dagiti riri, tapno isaganana ti kararua nga agpaay iti talna. Ti tiempo ti riribok ket maysa a nakabutbuteng a pasamak kadagiti tattao ti Dios; ngem isu iti tiempo agpaay iti tunggal pudno a mamati a tumangad, ken babaen iti pammati ket mabalin a makitana ti bullalayaw ti kari a nanglikmut kenkuana.”—Ellen G. White, The Great Controversy, p. 633.

**Salsaludsod a Pagiinnadalan:**

`Dagiti tattao kadagiti napalabas a siglo ket nakibalubalda iti kinapudno a ti Apo ket pinapanawna dagiti pagano kadagiti dagada, ken no dadduma pinukawna pay ida. Dayta ket pudno unay a makariribok. Nupay kasta, kasano koma a ti pannakaawat a ti ayat ti Dios ket masapul met nga ipaduyakyakna ti hustisya, ket tulongannaka nga agtalek nga uray kadagitoy a paspasamak, ti ayatna, saan laeng a ti hustisyana, ket naiparangarang?`

`Agtaeng nga ad-adda iti kinapudno a kalpasan unay amin a sasao ni Jesus maipapan iti panangayat kadagiti sabsabali, uray pay dagiti kabusortayo, ken uray pay dagidiay a gumura kadatayo, Isu kunana kadatayo, “Agimbagcayo ngarud, nga awan pagcuranganna, a cas ken Amayo a nailangitan nga awan pagcuranganna” (Mateo 5:48). Apay a ni Jesus ket ibilinna daytoy kalpasan unay dagitoy dadduma a bilbilin? Ania iti ibagbagana kadatayo ditoy maipapan iti kayat a saoen iti saan laeng a panagbalin nga “awan pagkurkuranganna” no di ket panagbalin a kas iti “Amayo a nailangitan nga awan pagcuranganna”?`

`Ni apostol Pablo ket addaan iti maysa a nasayaat ken makaitag-ay a kababalin iti linteg ti Dios ken dagiti trabahona, ngem busorenna ti saan a husto a panangaramat iti linteg. Ania ti kayat a saoen ti sasaona: “ta awancayo iti babaen ti linteg, no di iti babaen ti parabur” (Roma 6:14)? Ania dagiti wagas a mabalin a saan a husto iti panangaramat iti linteg?`

`Ania ti nagdumaan iti nagbaetan ti hustisya ken pammales? Namimpinsan kadi nga agdumada iti kapanunotan wenno agduma laeng a pannakaipaduyakyak iti isu met laeng a kapanunotan? Kasano iti pannakaammotayo no ti tarigagaytayo agpaay iti hustisya ket saan a napaypayso a tarigagay agpaay iti pammales?`