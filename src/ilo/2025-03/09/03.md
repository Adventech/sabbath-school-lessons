---
title:  Ad-adu pay a Linlinteg
date:   25/08/2025
---

Iti asi ti Dios, insurona dagiti oc-ocom no kasano ti panangtratar kadagiti tattao iti nadumaduma a kasasaad maipapan kadagiti kalintegan ti sanikua. Adu nga ad-adal dagiti kaskaso ti naibaga, a mangibagbaga no ania iti aramiden no ti maysa a toro ket dinarupna ti toro ti karruba, no dagiti tattao ket tinakawda ti maysa a taraken nga animal ken inlakoda dayta, no ti maysa nga animal ket nagarab iti talon wenno kaubasan ti sabali a makinkukua, no ti maysa a banag a binulod ti maysa a tao ket natakaw kenkuana, wenno ti maysa a naabangan nga animal ket nadangran wenno natay (Exodo 21:33–22:15).

`Basaen ti Exodo 22:16–23:9. Ania dagiti pagsasaritaan [isyu] a nataming kadagitoy a linlinteg ken kasano?`

Dagiti linlinteg ti Dios ket iramanna dagiti nadumaduma nga isyu. Adda dagiti masinunuo a pagannurotan a maibusor iti panangipababa wenno panangibabain kadagiti tattao. Saanna a kayat iti aniaman a kita ti pananggundaway. Iti asina, ti Dios ilintegna ti naimbasolan a panagduyos ti nataoan a puso ken kednganna dagiti kadawyan a pagduyosan dagiti tattao. Ti sociedad ket masalimetmetan koma a natalged, mapunas ti kinadakes, ken marukit dagiti naimbag a panaglalangen. Hustisya ken ayat ket masapul nga iturayanda amin nga ar-aramid.

`Basaen ti Exodo 23:10–19. Ania dagiti napateg nga isyu a nataming ditoy?`

Ti Sabado ken dagiti fifiesta ket maipapan iti panagdaydayaw ken palagip maipapan kadagiti napateg a paspasamak iti pakasaritaan ti pannakaisalakan. Ti panagdaydayaw ket siaannad a naiturong agsipud ta daytoy ti nateolohiyaan a nakaibatayan dagiti amin a dadduma nga ar-aramid. Ti Sabado ket naipasdek idiay Panamarsua (Genesis 2:2, 3; Exodo 20:8–11), ket naisilpu iti pannakawayawaya ken pannakasubbot ti Israel (Deuteronomio 5:12–15), ken, iti maysa a napigsa unay a wagas, mangitudo iti panagdaydayaw iti Dios a kas Namarsuatayo, Mannubbot, ken Apo (Marcos 2:27, 28).

Kabayatanna, adda dagiti tallo a napapateg a fifiesta a kasapulan ti Israel a rambaken iti tunggal tawen: (1) ti Paskua wenno Fiesta ti Di-nalevaduraan a Tinapay iti primavera (kaaduanna nga iti agarup katengngaan ti Marzo agingga iti katengngaan ti Abril); (2) ti Pentecostes wenno Fiesta ti Apit (wenno ti Fiesta dagiti Lawlawas) pito a lawas kalpasan ti napalabas a fiesta, iti kasta mangrugi kalpasan ti 50 nga al-aldaw; ken (3) ti Fiesta ti Tabernakulo (wenno Fiesta ti Tolda) wenno Fiesta ti Panagummong iti otonio (kaaduanna nga agarup katengngaan ti Setiembre agingga iti katengngaan ti Oktobre; kitaen met ti Exodo 34:18–26; Levitico 23:4–44; Numeros 28:16–29:40; Deuteronomio 16:1–16).