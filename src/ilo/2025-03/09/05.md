---
title:  Mata iti Mata
date:   27/08/2025
---

`Basaen ti Mateo 5:38–48. Kasano ti panangipatarus ni Jesus iti kayat a saoen ti linteg ti panagibales? Kasano koma iti panangipakattayo dayta ita nga aldaw?`

Iti Kasaba idiay Bantay, ni Jesu-Cristo inadawna dagiti teksto manipud iti Daan a Testamento, teksto a sigurado a pagaammo dagiti tattao. Nupay kasta, Isu ket agsasao a maibusor iti agdama idi a patarus dagiti papadi, nga isu a kadagiti naglabas a siglo ket immadayuda manipud iti sigud a panggep dagitoy a linlinteg. Dayta ket, ti ugali [tradisyon] ti tao ket saanna laeng nga inlemmeng ti panggep ti Sao ti Dios no di ket, iti sumagmamano a kasasaad (panunoten dagiti pagannurotan iti Sabado ken no ania iti inaramidda iti bilin a Sabado) binallikogda ti gandat ken kaipapananda. Babaen kadagiti sasaona, ni Jesus ket isubsublina dagiti sigud a kaipapanan dagitoy a linlinteg.

Iti Bantay dagiti Naimbag a Gasat (Beatitudes), babaen ti panangiturongna kadagiti agdengdengngeg Kenkuana nga agsubli iti sigud a gandat ken kaipapanan dagiti teksto, sapsapulen ni Jesus nga ilinteg ti sumagmamano kadagitoy saan a husto a panangipatarus.

Ti teksto manipud iti Exodo 21:24 a mangsarsarita maipapan iti “mata iti mata, ngipen iti ngipen” ket naadaw idiay Mateo 5:38 (“Nangngegyo a naisao . . .Ngem siac cunac cadacayo”) ken intudona ti lex talionis, ti nagnaganen a linteg ti panagibales. Daytoy a bersikulo ket naaramat met kadagiti dadduma a lugar idiay Biblia (Levitico 24:20; Deuteronomio 19:21).

Ti sigud a gandat daytoy a linteg ket nabukel a maibusor iti aniaman a personal a panagibales. Dayta ket tapno mapasardeng dagiti panagsusupiat iti dara, wenno panagibales nga awan ti umuna a pannakausig. Ti pannakadangran ket masapul nga usigen dagiti oc-ocom, ket kalpasanna maipasdek ken mabayadan ti umiso a kuarta a gungguna. Naaramid daytoy tapno mapasardeng dagiti tattao a “mangala iti linteg iti bukodda nga ima.” Masapul a maaramid ti hustisya, ngem masapul a maaramid dayta kas maiyannatop iti linteg ti Dios.

Ni Jesu-Cristo, Isu a nangited kadagitoy a linlinteg ti sociedad ken Moises, ket ammona ti panggep daytoy a linteg; iti kasta ngarud, mabalinna nga ipakat dayta iti maysa a nasayaat a wagas, kas mayannatop iti sigud a gandatna. Ti panggep iti likudan dayta ket tapno mangyeg iti hustisya ken kapia, ken mangisubli iti talna.

Ti maysa ket mabalinna nga irikiar nga, iti maysa a panangkita, ti hustisya ket ipakpakitana ti maysa a kita ti pammales. Ti umisu a pannakaipakat dagitoy a linlinteg ket, kas la, maysa a gandat a mangsarak iti husto a timbeng iti nagbaetan ti kapanunotan ti hustisya ken panagibales.

`Kasano koma a ti pannakaammo nga iti maysa nga aldaw dumtengto ti hustisya ket makatulong kenka a mangtaming kadagiti amin a kinakillo a makitkitatayo iti lubong ita?`