---
title:  Ti Pagalagadan ti Tulag
date:   24/08/2025
---

Idiay Sinai, iti panangited ti Dios iti lintegna, inkabilna ti pamuon agpaay iti panangisuro kadagiti tattaona no kasano, babaen iti pannakaisilpu Kenkuana, ket mabalinda iti agbiag kadagiti nasantoan a panagbiag. Ngem dagiti prinsipyo ti linteg ket masapul a maipakatda iti inaldaw a panagbiag, isu a ti Dios ket nangted kadakuada kadagiti nayon a linlinteg, ti nagnaganen a “Kodigo ti Tulag.” Pagrebbengan dagiti oc-ocom a mangbantay kadagitoy a linlinteg ken ipakat ida iti apagisu.

“Dagiti panpanunot dagiti tattao, nabulsek ken naipababa gapu iti pannakaadipen ken kinapagano, ket saanda a nakasagana a mangapresyar a naan-anay kadagiti adayut’ danunenna a prinsipyo ti sangapulo a bilbilin ti Dios. Tapno ti obligasyon ti Decalogue ket nalabit nga ad-adda pay a naan-anay a maawatan ken maipaganetget, dagiti nainayon a bilbilin ket naitedda, nga iladawan ken ipakatda dagiti prinsipyo ti Sangapulo a Bilbilin. Dagitoy a linlinteg ket nanaganan a panangukom, agsipud ta agpadpadada a nabalabala iti awan patinggana a sirib ken awan idumdumana ken agsipud ta dagiti opisyales ti sibil ket isuda ti mangted iti panangukom a kas mayannatop kadakuada. Saan a kas iti Sangapulo a Bilbilin, naitedda iti nalimed a pamay-an ken Moises, nga isu a mangidanon kadakuada kadagiti tattao.”—Ellen G. White, Patriarchs and Prophets, p. 310.

`Basaen ti Exodo 21:1–32. Ania dagiti masinunuo a pagannurotan a naited maipapan kadagiti ad-adipen a Hebreo, iti pammapatay, ken kadagiti makadangran iti bagi?`

Ti Kodigo ti Tulag ket nailadawan kadagiti adu a kapkapitulo (Exodo 21:1–23:19). Amin dagitoy a pagannurotan ken linlinteg ket naiyulogda a mangpasardeng iti panagdissuor ti dakes ken tapno mangbangun iti maysa a naurnos a sociedad.

Dagiti linlinteg ti pannakaadipen ket naisangsangayan ken saan koma a mapagbiddutan kadagiti inggagara a kinadawel ken dakes nga ar-aramid ti kabaroanan a panawen wenno ti panangadipen idi tengnga ti pakasaritaan (medieval period). Dagiti ad-adipen nga Hebreo, ket kinaagpaysoanna, nasalakniban ken naipatpateg. Iti kabaroanan a sociedad ken idi medieval period, dagiti babaunen ken ad-adipen ket sanikua ti makinkukua kadakuada, nga isu a mabalinna nga aramiden iti aniaman a kayatna nga aramiden kadakuada. Iti kasunganina, dagiti linlinteg a naibatay iti Biblia ket tinipedda dagiti bambanag a naidumduma. Ti panagserbi ket nakedngan iti innem a tawtawen (Exodo 21:1, 2; Jeremias 34:8–22), ket iti maikapito a tawen, amin nga ad-adipen ket masapul a mawayawayaanda malaksid no kayatda iti agtalinaed kadagiti appoda. Dagiti met appo ket masapul nga itedda kadakuada dagiti Sabado (Exodo 20:9, 10) ken mangipaay kadagiti nasken a kasapulanda.

Nupay iti kaaduan a paset ti lubong, ti dakes nga aramid ti institosyon ti panangadipen ket kaaduanna a naikkaten, ania dagiti wagas nga adda pay laeng dagiti sumagmamano a prinsipyo dayta, ken ania ti maaramidantayo, iti bukodtayo a nakedngan a gunglo, tapno labanan dagitoy a prinsipyo?