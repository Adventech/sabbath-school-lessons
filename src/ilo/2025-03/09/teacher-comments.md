---
title:  Komento Dagiti Mannursuro
date:   29/08/2025
---

### Paset I: Pakabuklan

**Kangrunaan a Teksto:** Exodo 20:22–24

**Sentro ti Adal:** Exodo 20:21–23:33

**Pakauna**

Mainayon pay iti namoralan a linteg, pagaammo met a kas Decalogue, wenno Sangapulo a Karkari ti Dios, nga isu a naipaugali a naawagan kas Sangapulo a Bilbilin, ti Apo intedna met ken Moises ti mishpatim—litiral a panangukom— naipatarus met a kas ordinansa, paglintegan, linlinteg, wenno pagannurotan. Dagitoy a linlinteg ket napraktikalan nga impakatda dagiti prinsipyo ti Sangapulo a Bilbilin iti inaldaw a biag dagiti Israelitas. Daytoy a segkay ti linlinteg, naisurat iti maysa a nalukot a libro babaen ken Moises, ket nanaganan “ti Libro ti Tulag” (Exodo 24:7), ken daytoy a “Linteg ti Tulag” ket napadakkel idiay Exodo 20:22– 23:19. Simmaruno ket ti bassit a kaskasaba ti Dios no kasano, ken no ania dagiti kondisyon, nga idalanna dagiti tattaona a mapan idiay Naikari a Daga (Exodo 23:20–33).

**Dagiti Tema ti Liksion**

Ti Dios ket ilawlawa ken ilawlawagna ti Sangapulo a Karkari wenno Sangapulo a Sasao kadagiti tattaona idiay Linteg ti Tulag. Daytoy a pannakapadakkel dagiti masinunuo a bilbilin ket mabalin a direkta a madlaw kadagiti sumaganad a teksto:

1. Ti umuna a kari maipapan iti naisalsalumina ken sibibiag a Dios ket adda idiay Exodo 20:23a ken Exodo 23:13.
2. Ti maikadua a kari maipapan iti pudno a panagdaydayaw ken panagkuna iti saan kadagiti ladladawan ket adda idiay Exodo 20:23b; Exodo 22:20; ken Exodo 23:24, 32b, 33.
3. Ti maikatlo a kari maipapan iti panagraem iti Dios ken no ania iti itakderanna ket adda idiay Exodo 22:28a.
4. Ti maikapat a kari maipapan ti Sabado a panaginana ket adda idiay Exodo 23:10–12.
5. Ti maikalima a kari maipapan iti panangdayaw kadagiti nagannak ket adda idiay Exodo 21:15, 17.
6. Ti maikanem a kari maipapan iti panangraem iti biag ket adda idiay Exodo 21:12–14, 23, 29.
7. Ti maikapito a kari maipapan iti panangraem iti panagasawa ket adda idiay Exodo 22:16, 17.
8. Ti maikawalo a kari maipapan ti panangraem iti sanikua ket adda idiay Exodo 22:1–4.
9. Ti maikasiam a kari maipapan kadagiti reputasyon dagiti tattao ken ti pudno ket adda idiay Exodo 22:11 and Exodo 23:1–9.
10. Ti maikasangapulo a kari maipapan ti panangraem iti bukod a bagi babaen ti panagbalin a natarnaw iti isip ken saan a panagagum ket makita iti sibubukel a Linteg ti Tulag.

Dagitoy matudtudo a linlinteg (casuistic or apodictic) ket ipaduyakyakda ti Sangapulo a Bilin iti nalawlawa a panangkita; kas pangarigan, amin a preskripsyon maipapan kadagiti pannakadangran ket itudoda ti maikanem a kari ken pagannurotan maipapan iti panagtakaw iti maikawalo a kari. Ti kalat dagitoy a “panangukom” ket tapno tumulong kadagiti mamati nga agbalin a lallaki ken babbai a natarnaw.

### Paset II: Komentaryo

Ti Exodo 19–24 ket tratarenna iti pannakaipasdek (Exodo 19:3–8) ken pannakapabaro, wenno pannakapasingked, iti tulag ti Dios kadagiti tattaona iti maysa a nasolemne a seremonya a pakairamanan ti pannakaiwarsi ti dara, a mangipakpakita iti pannakasello dayta a tulag (Exodo 24:3–8). Iti nagbaetan, kas iti dua a bookends, ket imparangda dagiti pamuon a prinsipyo ti kababalin ti Dios kas mainaig iti sangkataoan. Dagitoy sapasap ken agnanayon a kababalin, nga awan iti limitasyonda iti kultura wenno iti daga, ket naiyebkas kadagiti namoralan a linlinteg, ti Sangapulo a Bilin wenno ti Sangapulo a Karkari (Exodo 20:1–17), ken kalpasanna nailawlawag iti ad-adu a pannakaibinsabinsa idiay Tulag ti Linteg (Exodo 20:22–23:33). Ti pannakaipakat ken pannakailawlawa ti Sangapulo a Bilin iti langa ti Tulag ti Linteg, agpaay kadagiti napraktikalan a rason, ket mabalin a mabukel iti sumaganad a wagas:

1. Ti Pauna (Exodo 20:22–21:1)
2. Kasasaad a Pakairamanan Dagiti Ad-adipen a Hebreo (Exodo 21:2–11)
3. Kasasaad a Pakairamanan Dagiti Dusa ti Patay (Exodo 21:12–17)
4. Kasasaad a Pakairamanan Dagiti Personal a Pannakadangran (Exodo 21:18–32)
5. Kasasaad a Pakairamanan ti Madadael a Sanikua, Salaknib, ken Panagtakaw (Exodo 21:33–22:15)
6. Kasasaad a Pakairamanan ti Biag iti Sociedad (Exodo 22:16–31)
7. Kasasaad a Pakairamanan ti Hustisya ken Karkarruba (Exodo 23:1–9)
8. Linlinteg a Mainaig Kadagiti Nasagradoan a Panpanawen (Exodo 23:10–19)
9. Ti Pagpatinggaan (Exodo 23:20–33)

Dagiti prinsipyo iti likudan dagitoy a pagannurotan ti Linteg ti Tulag ket mabalin nga ipakat uray pay ita nga aldaw; nupay kasta, masapul nga aramidentayo dayta nga awan iti panangipakat kadagiti supapak ken pannakadusa a naikuyog kadakuada, agsipud ta naitedda idi, ken nakedngan iti teokratiko (direkta a panagturay ti Dios wenno dagiti tattao a direkta nga ibagbagnos ti Dios) a sistema ti Israel. Ti teokratiko ket nagpatingga, agraman dagiti linlinteg ti panagdatdaton iti ipapatay ni Jesus idiay kruz (Daniel 9:25–27; Mateo 27:51; Colosas 2:14) ken iti pannakaobor ni diakono nga Esteban, idi a.d. 34 (Aramid 7:54–60). Ti ipapatay ni Esteban ket tanda iti panagpatingga ti 70–a lawas a padto ti Daniel 9:24–27, pannakatungpal ti panawen dagiti Judio ken tanda ti panangrugi ti evangelio a maiwaragawag iti amin a lubong, kadagiti Judio ken Gentil nga agpadpada (Mateo 28:18–20; Aramid 1:8).

**“Iti Isu-amin a Disso a Pangilanadac iti Naganco, Umayacto Kenca, ket Bendicionancanto” (Exodo 20:24)**

Iti pauna ti Sangapulo a Bilin, nga isu a mangikabil iti ayug no ania iti sumaruno, ti Dios ipakdaarna: “Nakisaoac cadacayo nanipud sadi langit [tudtudoenna ti nabiit pay a napasamak a nadaeg, naisao, ken publiko a pannakaibaga ti Sangapulo a Karkari; kitaen ti Exodo 20:1; Deuteronomio 5:24] . . . . iti isu-amin a disso a pangilanadac [Hebr. zakar “a laglagipen”] iti naganco, umayacto kenca, ket bendicionancanto” (Exodo 20:22–24). Daytoy mamin-uppat a paganetget iti nadiosan a “Siak,” maipapan no ania iti inaramid ti Dios, ken aramidenna, ket napateg. Ti langa ti pannakaibaga ti “ ‘ “iti isu-amin a disso a pangilanadac iti naganco” ’ ” (Exodo 20:24) ket ti Apo ti kakaisuna a suheto daytoy a bersikulo. Ti Apo a Mismo ket kayatna nga ipatalged kadagiti tattaona a makiadda Isuna kadakuada. Ti Dios inkarina nga Isu ket adda kadakuada kadagiti luglugar a nangipasdekanna iti naganna ket pagbalinenna dayta a maraem koma; idiay bendicionanna ida.

Dagitoy a luglugar ket iramanda dagiti adu met a temporaryo a luglugar, ken nangnangruna iti ud-udina, ti templo idiay Jerusalem, nga idiay a maidaydayawto Isuna a sipupudno unay. Daytoy a sasao ket ipakitana a dagiti tattao ket masapul a sumungbatda nga umiso ken rukitenda ti maysa a pannakikayamet Kenkuana. Ti kaadda ken bendicionna ket saan a giddato. Isu ket adda no sadino ti pakalagipan iti Naganna. Daytoy ket isilpunatayo iti panangipaltiing ti Dios iti Naganna ken Moises ken, babaen kenkuana, kadagiti Israelitas isu ti “pacalaglagipac cadagiti isu-amin a caputotan” (Exodo 3:15). Gapuna, iti nateolohiyaan a sentro dagiti linlinteg ti altar iti Exodo 20:24–26, ti kaadda ken bendicion ti Dios ket naipaganetgetda. Ti Dios ket impaduyakyaknan nga Isu ket adda idi idiay tengnga ti Egipto, uray pay no Isu ket saan a binigbig dagiti Egipcio (Exodo 8:22). Ngem itan Iwaragawagna nga Isu ket adda iti tengnga ti Israel.

**Ti Bersikulo a Tengnga ti Exodo**

Segun iti kuna ti Masorete iti teksto ti Hebreo, ti bersikulo a tengnga ti libro ti Exodo ket Exodo 22:27. Daytoy a bersikulo ket nakasentro iti maysa kadagiti kangrunaan a kababalin ti Apo, dayta ti parabur ti Dios, nga itedna nga awan baybayadna ken ilawlawagna a kas di maikari a pabor a naipaay kadagiti tao. Ti lawagna saritaenna ti asi ti Dios iti napanglaw, ken ti gapu ket naited: “Ta Siak naparaburak.” Paliiwen a daytoy laeng iti kababalin ti Apo iti sibubukel a Sursurat a nasukog iti uneg ti pormola ti bukod-a-pakailasinan “Siak.” Dayta iti Kinasiasinona: ti Apo ket naparabur. Daytoy napateg a kinapudno maipapan iti Dios ket naibaga iti uppat a daras idiay Exodo: namindua a kas maysa nga adjective (Exodo 22:27; Exodo 34:6), ken namindua iti langa ti verb (Exodo 33:19). Dagiti tattao ti Dios ket naparaburda koma a kas iti kinaparabur ti Dios, di naimbubukodan a tumulong kadagidiay agkasapulan.

**Ti Linteg ti Panagibales (Exodo 21:23–25)**

Ti makunkuna a lex talionis (ti linteg ti panagibales) ket masansan a saan a maawatan ken maaramat a mangawan iti kababalin ken sursuro ti Dios iti Daan a Testamento iti gandat a “mangpaneknek” a ti Dios iti Daan a Testamento ket maysa a managibales a Dios. Daytoy a kapanunotan ket adayo manipud iti pudno ken iti pannakaawat iti kaipapanan ken gandat daytoy a linteg. Ti panggep ket tapno kednganna ti personal a panagibales, iti kasta lappedanna iti maysa a tao wenno pamilya iti panangalada iti hustisya kadagiti bukodda nga im-ima. Dayta ket linteg agpaay iti pagimbagan ti tao ken naisangrat kadagiti ok-okom a mangtratar kadagiti nadumaduma a kaskaso no mapasamak ti pannakadangran wenno pannakasakit. Ti linteg ket tapno mangipatalged iti pannakaipakat iti maiyannatop (saan a nalablabes) a supapak. Ti gungguna a pamirak ket isu iti kangrunaan iti likudan dagitoy a pagannurotan (kitaen, kas pangarigan, Exodo 21:19, 22, 30, 32, 34–36) wenno mangipaay iti wayawaya manipud pannakaadipen (Exodo 21:26, 27), tapno ti komonidad dagiti Israelita ket masalakniban ken ti dakes ket makedngan.

**Ti Pannakaparmek ti Canaan**

Ti Dios ipatalgedna kadagiti Israelitas a kas iti pannakibakalna agpaay kadakuada idiay kapadasan ti Nalabaga a Baybay (Exodo 14:13, 14, 26–31), Isu ket aramidenna manen dayta inton sumrekda iti Naikari a Daga. Isu a Mismo ti mapan nga umun-una kadakuada ken abakenna dagiti kabusorda (Exodo 23:20–31). Ti nadiosan a “Siak” ket agparang iti 13 a daras iti daytoy a teksto, a ditoy ti Dios ipakdaarna no ania iti aramidenna iti Israel, pagbalinenna ida a mangtawid iti baro a teritoryo: (1) “ ‘Adtoy, baonec iti sangom ti maysa nga angel, a mangaluad kenca iti dalan, ken mangipan kenca iti disso a sinaganac’ ” (Exodo 23:20); (2) “ ‘Siacto ngarud ti maysa a cabusor dagiti cabusormo’ ” (Exodo 23:22a); (3) “ ‘[Siak] . . . maysa a caringgor dagiti caringgormo’ ” (Exodo 23:22b); (4) “ ‘Ipusayconto ida’ ” (Exodo 23:23); (5) “ ‘Siac iccatecto ti sakit iti tengngam’ ” (Exodo 23:25); (6) “ ‘ti bilang dagiti aldawmo tungpalecto’ ” (Exodo 23:26); (7) “ ‘Ibaonconto ti pangkigtotco iti sangoanam’ ” (Exodo 23:27a); (8) “ ‘Abakecto amin dagiti tattao a papanamto’ ” (Exodo 23:27b); (9) “ ‘Aramidecto a dagiti amin a cabusormo tumallicodda’ ” (Exodo 23:27c); (10) “ ‘Ibaonconto ti alimbubuyog iti sangom’ ” (Exodo 23:28); (11) “ ‘Main-inut a pagtalawecto ida iti sangom’ ” (Exodo 23:30); (12) “ ‘Icabilconto a beddengmo’ ” (Exodo 23:31a); ken (13) “ ‘Yawatconto iti imam dagiti agnaed iti daga’ ” (Exodo 23:31b).

Ti Dios ket nalawag met unay nga ibagana no ania ti kasapulan nga aramiden dagiti tattaona a sungbatda tapno mapadasanda koma ti nadiosan a bendicion iti kaimbaganna: (1) “Agannadcayo” ket “ipangagyo” (Exodo 23:21) ti Angelko (daytoy ti Angel ti Apo, ti naglasag a Babaunen, ni Jesu-Cristo, kitaen ti Genesis 16:7; Exodo 3:2, 4, 7; Exodo 14:19); (2) “dicayo pagpungtoten” (Exodo 23:21); (3) “Dica agrucnoy cadagiti didiosda [dagiti pagano], wenno pagservian ida, wenno tuladen dagiti ar-aramidda” (Exodo 23:24); (4) “ngem tuangemto ida a maminpinsan, ket bungtolem dagiti tedteddecda” (Exodo 23:24); (5) “Dica makicapponto cadacuada, wenno cadagiti didiosda” (Exodo 23:32); (6) “Didanto agnaed iti dagam” ta “pagbasolendaca iti maicaniwas caniac” ta ti panagdaydayawda iti ladladawan “dayta ti maysa a pacaitibculam a di bumurong” (Exodo 23:33).

Gapuna, ti Apo nalawag unay a pinatigmaananna ida a saanda a sumrek iti maysa a tulag a pannakikayamet kadagiti kabangibang a nasnasyon wenno tuladen dagiti ar-aramidda a panagdaydayaw kadagiti didiosda. Iti kasta a pannakikayamet ken ar-aramid ket isinana ti Israel manipud iti pannakaikayametda iti sibibiag a Dios, ti Namarsua ken Mannubbotda, a daytoy ti mamataud iti pannakadadaelda.

### Paset III: Panangipakat iti Biag

1. Ti sigud a plano ti Dios ket, iti panaguni ti sara ti lalaki a karnero, dagiti tattaona ket “umasidegdanto iti bantay” (Exodo 19:13). Ania iti napaypayso a napasamak, ken apay a dagiti Israelitas ket nalibtawanda daytoy dakkel nga awis nga impaay ti Dios kadakuada (pagiinnadalan iti klase dagiti teksto a kas iti Exodo 19:16b; Exodo 20:19; ken Deuteronomio 5:5, 25)?
2. Naibatay iti istoria (Exodo 19), dagiti Israelita ket mabutengda idi nagsao ti Dios a direkta kadakuada. Ania iti nagdumaan ti maysa a nalinteg a panagbuteng ken maysa a dakes a panagbuteng (Exodo 20:19–21)? Ania ti kayat a saoen ti sursuro ti Biblia nga “agbuteng iti Dios”?
3. Apay a napateg a ti pangato (vertical) a pannakikayamettayo iti Apo ket kankanayon koma a maiyallatiw iti pabaribar (horizontal) a rukod ti trabahotayo ken iti panangngaasitayo kadagiti tattao a makasapul iti tulong ken panagraemtayo?