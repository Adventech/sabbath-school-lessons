---
title:  Uraro, Dudon, ken Sipnget
date:   24/07/2025
---

`Basaen ti Exodo 9:13–10:29. Kasano ti kaballigi dagitoy a didigra iti panangbalbaliw iti panunot ni Faraon?`

Ni Nut ket diosa ti tangatang ken langlangit dagiti Egipcios ken masansan a naipakita a mangtengtengngel iti mapaspasamak iti babaen ti tangatang ken iti rabaw ti daga. Ni Osiris ket dios dagiti apit ken kinataba. Iti Biblia, ti uraro ket masansan a naikadua iti panangukom ti Dios (Isaias 28:2, 17; Ezekiel 13:11–13). Iti panawen daytoy a didigra, dagidiay mangilemmeng iti sanikuada iti maysa a natalged a linong ket masalakniban (Exodo 9:20, 21). Isuamin ket mapadas ita: mamatida ngata, wenno saan, iti Sao ti Dios ken agtignayda a kas iti maitutop?

Ti Dios iwaragawagna a ti panggepna iti panangipalubosna nga agbiag ni Faraon ket tapno ti sibubukel a daga ket maam-ammona Isuna (Exodo 9:16). Ti ari ti Egipto itan ket ipudnona nga isu ket nakabasol, ngem iti ud-udina balbaliwanna ti panunotna.

Ti dios ti bagyo, gubat, ken warawara dagiti Egipcio ket nanaganan iti Seth. Iti panagkaduada ken Isis, naibilangda a didios ti agrikultura. Ni Shu ket maysa a dios ti angin. Ni Serapis ket ibagina ti nadiosan a kinadayag, kinataba, panangagas, ken kalpasan ti biag. Awan iti uray maysa kadagiti didios dagiti Egipcios ti makabalin a mangpasardeng kadagiti panangukom ti Dios (Exodo 10:4–20) agsipud ta dagiti ladladawan ket awan a pulos (Isaias 44:9, 10, 12–17).

Dagiti adipen ni Faraon ket ginuyugoyda isuna a palubosannan ti Israel a mapan, ngem isu ket nagtukiad manen. Nangitanggaya isuna iti maysa a kompromiso, nga isu a dagus a tinukiad ni Moises agsipud ta dagiti babbai ken ubbing ket napateg ken di maisina a paset ti panagdaydayaw ken ti komonidad ti pammati.

Kamaudiananna, ni Ra ket kangrunaan a dios dagiti Egipcios, ti dios nga init. Ni Thoth ket maysa a dios ti bulan. Uray ania kadakuada ket saanda a makaited iti lawag. Ni Faraon ket padasenna manen iti tumawar, ngem ubbaw. Ti maysa a tallo-nga-aldaw a panawen ti sipnget ti nangkabil iti Egipto, ngem adda lawag idiay ayan dagiti Israelitas. Ti panagsina ket naisangsangayan ken nakaskasdaaw.

Ngem, uray pay no kasano a pannakakabil ti naala ti nacionna, ni Faraon ket inkeddengna ti lumaban ken saan nga agsardeng. Nupay ditay’ ammo dagiti naun-uneg a panggepna, iti sumagmamano a ponto dayta ket mabalin a nagbalin a namimpinsan a banag ti kinatangsit. Uray pay no kasano ti kinabileg ti pammaneknek, uray pay no kasano ti kinalawag ti mapaspasamak (uray no dagiti bukodna nga adipen ket impakdaarda, “ ‘Casano ti cabayagnanto a daytoy a lalaki silsiloannatayo? Bay-am a pumanaw dagiti tattao, tapno agservida ken Jehova a Diosda: dica pay la ammo a ti Egipto nadadael?’ ” [Exodo 10:7]), ken uray pay no ti husto a pili ket adda a mismo iti sangoananna—kalpasan iti sangkabassit a panagalla-alla, ni Faraon ket kaskasdi a nagmadi a sumuko iti pagayatan ti Dios a mangpalubos kadagiti tattao a mapan.

Anian a napnoan buya a pagwadan dagiti sasao, “Ti kinatangsit umununa ngem ti pannacadadael, ket ti napalangguad nga espiritu casacbayan ti pannacatnag” (Prov. 16:18).