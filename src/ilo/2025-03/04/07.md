---
title:  Adalen Pay
date:   25/07/2025
---

Basaen ti surat ni Ellen G. White, “The Plagues of Egypt,” pp. 265–272 iti Patriarchs and Prophets.

“Dagiti tattao ti [Dios] ket napalubosanda a makapadas iti makagiling a kinadawel dagiti Egipcios, tapno saanda a maallilaw maipapan iti makaipababa nga impluwensya ti panagdaydayaw iti ladladawan. Iti panangtratar ti Dios ken Faraon, impaduyakyakna ti gurana iti panagdaydayaw iti ladladawan ken ti diterminasyonna a mangdusa iti kinadawel ken panamarparigat. . . . Awan iti panangaramid iti nailangitan a pannakabalin a mangpatangken iti puso ti ari. Ti Dios intedna ken Faraon ti makatignay a pammaneknek ti nadiosan a pannakabalin, ngem ti ari sisusukir a nagmadi a mangikaso iti lawag. Tunggal pannakaipakita ti awan patinggana a pannakabalin a tinukiadna, ket nangipaay kenkuana iti ad-adda pay a panangikeddeng iti yaalsana. Dagitoy a bukel ti yaalsa nga immulana idi a tinukiadna ti immuna a datdatlag, ket pinataudda ti apitda.”—Ellen G. White, Patriarchs and Prophets, p. 268.

“Ti init ken bulan ket pagdaydayawan dagiti Egipcios; iti daytoy datdatlag a sipnget dagiti tattao ken dagiti didiosda nga agpadpada ket nakabil babaen ti pannakabalin iti nangako iti pagimbagan dagiti ad-adipen. Ngem uray no nakabutbuteng, daytoy a panangukom ket maysa a pammaneknek ti kinamanangngaasi ti Dios ken ti dina yaanamong a mangdadael. Ikkanna dagiti tattao iti tiempo nga agutob ken agbabawi sakbay nga iyegna kadakuada ti maudi ken nakabutbuteng a didigra.”—Patriarchs and Prophets, p. 272.

**Salsaludsod a Pagiinnadalan:**

`Agtaeng nga ad-adda iti saludsod no apay a pinalubosan ni Faraon ti bagbagina nga agtultuloy iti nalabes a kinatangken iti sango ti nalawag ken husto a pili—Bay-am a mapan dagiti tattao!—kaskasdi a nagmadi isuna. Kasano ngata a ti maysa a tao ket maallilaw unay iti bukodna a bagi? Ania a kita dagiti ballaag dagiti alaentayo manipud daytoy agpaay kadagiti bagbagitayo maipapan no kasano a mabalin nga agbalintayo a napudpudno a napatangken iti basol nga aramidentayo ti mamimpinsan a nakapegpeggad a pangngeddeng idinto a ti husto a pangngeddeng ken ti husto a dalan ket adda a mismo iti sangoanantayo iti amin a tiempo? Asino pay dagiti dadduma a tattao iti Biblia a nakaaramid iti isu met laeng a biddut? Panunoten, kas pangarigan, ni Judas.`

`Iti maysa a ponto, iti tengnga ti pannakadadael nga inyeg ni Faraon iti bukodna a daga ken tattao, isu impakdaarna, “ ‘Nacabasolac itoy a daras: nalinteg ni Jehova, ket siac ken ti ilic dakescami’ ” (Exodo 9:27). Nupay daytoy ket maysa a nakaskasdaaw a panagpudno iti basol iti dayta a tiempo, kasano iti pannakaammotayo a dayta ket saan a napudno?`