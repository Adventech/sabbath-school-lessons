---
title:  Komento Dagiti Mannursuro
date:   25/07/2025
---

### Paset I: Pakabuklan

**Kangrunaan a Teksto:** Exodo 9:35

**Sentro ti Adal:** Exodo 7:8–10:29

**Pakauna**

Iti adaltayo ita a lawas, makitatayo ti Dios dagiti datdatlag ken dagiti pagilasinan ken nakaskasdaaw nga ar-aramidna. Mainayon pay, intayo kitaen dagiti siam kadagiti sangapulo a didigra a palubosanna kas nadiosan a panangukom iti Egipto. Iparangmo dagitoy nga el-elemento iti klasem iti lawag ti dakkel a panagbinnusor—ti naespirituan a gubat iti nagbaetan dagiti pwersa ti naimbag ken dakes, lawag ken sipnget, ni Cristo ken ni Satanas, ti sibibiag a Dios ken dagiti ladladawan. Daytoy a naespirituan a gubat ket nangrugi ditoy daga idiay Minuyongan ti Eden idi a da Adan ken Eva ket natnagda iti basol. Ti Dios inkarina ti naballigi a pagbanagan daytoy a gubat tapno saantayo nga agbalin a kankanayon a biktima ti dakes (Genesis 3:15). Manipud iti rugina, ti panagbinnusor ket naaramid iti nagbaetan dagiti agdaydayaw iti Dios a Namarsua ken dagiti agdaydayaw iti parsua kadagiti nadumaduma a langana. Ti panagdaydayaw iti Namarsua ket luk-atanna ti sangkataoan ken wayawayaanna ida manipud iti panangadipen ti basol. Ti panagdaydayaw iti parsua ket mangiturong iti namoralan a panagpababa ti sangkataoan, ti naparsua a kaladawan ti Dios, ken agpatingga a mamimpinsan iti pannakaadipenda.

Idiay Exodo 7:8–10:29, ti supiat iti nagbaetan ti sibibiag a Dios ken ni Faraon ket kumarkaro. Ni Faraon kayatna nga ipaduyakyak nga isu ket, pudno a maysa a dios, a kas patien dagiti Egipcios. Gapuna, ikarigatanna nga aramiden ti paset ti maysa nga agturay nga ari, nga isu a mangtengngel ken mangikeddeng no ania iti nalinteg ken dakes. Iti kasunganina, ti Dios kayatna nga ispalen dagiti tattaona manipud iti panangadipen dagiti Egipcios, ngem, kasta met a tarigagayna nga isuro dagiti Egipcios iti kinasiasino ti Dios ken luk-atanna ida manipud iti pannakaadipenda kadagiti didiosda.

Maysa a banag ti masapul a maaramid a nalawag a kas kristal: ti Dios ket saan a maibusor kadagiti Egipcios; ay-ayatenna ida a kas iti panangayatna iti tunggal maysa, a nabuyogan iti agnanayon ken di naimbubukodan nga ayat. Kasta met, ti agturay nga Apo ket agtakder a maibusor kadagiti didios dagiti Egipcios. Gandatna nga ipaduyakyak a dagitoy a “didios” ket inaramid ti tao, a mangiturong kadagiti tattao iti buteng ken pannakaadipen. Mainayon pay, ti kangrunaan a kalatna ket tapno dadaelenna ti panagdas-al ti Egipto kadagitoy naaramid a didios tapno pagserbianda koma ti sibibiag a Namarsua ken Mannubbot a Dios. Nupay kasta, no dagiti tattao ket agtultuloyda a makikadua ken mainaig kadagitoy saan a pudno a didios, ti panangukom ti Dios ket maiyulog, saan laeng a kadagiti didiosenda no di pay ket kadakuada. Ti agtultuloy a panagdaydayaw iti ladladawan ket agbanag iti pannakadusada ken, iti mamimpinsan a pannakadadaelda.

Ti Dios nalawag unay nga ipakdaarna: “ ‘Aramidecto ti panangocom a maibusor cadagiti amin a didiosen ti Egipto’ ” (Exodo 12:12); Ti panangukom ti Dios a maibusor kadagiti didiosen ti Egipto ket nailanad a kas maysa a kinapudno a naibatay iti pakasaritaan idiay Numeros 33:4. Tunggal didigra, wenno panangukom, ket kadawyan a naiturong a maibusor kadagiti adu a didiosen ti Egipto a nangtiliw kadagiti imahinasyon, kapanunotan, ken rikrikna dagiti tattao; inimpluwensyaanda ti kababalinda ken biagda iti sociedad; ken nangiturong iti pannakaadipenda iti basol iti maysa a nalawa a wagas. Ngarud, ti sibubukel a tao ket natiliw. Kalpasan dayta, ti kararua ket agbiag iti namimpinsan a panagpasakop iti maysa a mangidaydayaw iti ladladawan nga istilo ti biag. Daytoy nga istilo ti biag, a tengngel ti salamangka, ket nagtakder a namimpinsan a maisupadi iti wayawaya a panagdaydayaw nga agubbog manipud iti sibibiag, naayat, a Dios a Namarsua.

### Paset II: Komentaryo

**Dagiti Pagilasinan ken Datdatlag**

Idiay Exodo 7:3, mabasatayo a ti Apo ket paaduenna dagiti “pagilasinan ken datdatlag” iti sangoanan dagiti amin a tattao tapno maawatanda koma ti kinasiasino ti Dios. Ti Exodo 7:3 ket isu laeng ti teksto idiay Exodo a dagitoy dua a balbalikas, “pagilasinan” ken “datdatlag,” ket napagtiponda. Ti sao a “pagilasinan” ket agparang iti 16 a daras iti libro ti Exodo (Exodo 3:12; Exodo 4:8 [namindua], 9, 17, 28, 30; Exodo 7:3; Exodo 8:19; Exodo 10:1, 2; Exodo 12:13; Exodo 13:9, 16; Exodo 31:13, 17). Kadagitoy a pannakaaramat, ipaganetgetda dagiti dua a bambanag: ni Moises ket mangaramid kadagiti naiduma a pagilasinan iti sangoanan ni Faraoan (Exodo 10:1, 2), ken ti dara iti Paskua ket agbalinto a maysa a pagilasinan ti biag, a mamagbalin iti angel a pumatay a lumabas kadagiti pagtaengan nga adda iti babaen ti panangaywanna (Exodo 12:13). Ti balikas a “datdatlag” ket naaramat a mangitudo no ania ti aramiden ti Dios iti sangoanan ni Faraon, iti laksid ti pannakapatangken ti pusona (Exodo 4:21). Iti lawag dagiti didigra, daytoy a balikas ket napateg agsipud ta agparangda iti mamindua idiay panangrugi dagiti siam a didigra (Exodo 7:3, 9) ken, manen, mamindua idiay pagpatinggaan ti maikasiam a didigra (Exodo 11:9, 10).

Adda dagiti napateg a kababalin ti didigra:

1. Dagiti immuna a siam a didigra ket mabalin a guduaen iti tallo a ragup, wenno bunggoy, dagiti tallo a didigra. Ti maikasangapulo a didigra ket naisalsalumina ken naisina manipud kadagiti dadduma. Dagiti tattao ket kasapulanda ti maysa a naisangsangayan a tiempo ken bendicion a mangsango iti dayta.
2. Dagiti immuna a siam a didigra ket inapektaranda amin dagiti tallo a pagnaedan a pinarsua ti Dios idiay Genesis 1: dagiti langlangit (maikapito agingga iti maikasiam a didigra), ti daga (maikatlo agingga iti maikanem a didigra), ken dagiti dandanum (umuna ken maikadua a didigra). Amin dagitoy a didigra ket tukoyenda iti panangpunas-iti-panamarsua.
3. Dagiti immuna a siam a didigra ket kumarkaro, nga agbalbalin nga ad-adda a nakarkaro iti panaglabas ti panawen, kabayatan a ni Faraon ket sisusukir unay a nagmadi a mangpalubos kadagiti tattao ti Dios tapno mapanda a siwayawaya nga agdaydayaw iti Apo a Namarsuada. Dagiti immuna a tallo a didigra ket nalamuyot, napardas, ken saan a namataud iti patay. Dagiti sumaruno a tallo a didigra (maikapat agingga iti maikanem a didigra) ket adadda a seryoso ken makadangran, agsipud ta dinadaelda dagiti dingngoen ken dinangranda dagiti tattao iti sakit ti kudil. Dagiti simmaruno a tallo a didigra (maikapito agingga iti maikasiam a didigra) ket ad-adda a makadadael, nga inramanda ti ipapatay dagiti tattao ken animal ken kasta met ti pannakadadael dagiti apitda.
4. Iti gagangay a panagsao, tunggal didigra ket naiyulog kalpasan ti nalawag a pakdaar ken pakaasi tapno sumuko iti kiddaw ti Apo. Dagiti kellaat ket napasamak, ngem ti pannakadadael ket naiwaragawag iti sakbayna ket mabalin koma a naliklikan. Maysa a naisalsalumina a pakdaar ti naited sakbay dagiti umuna a dua a didigra ken ti maikasangapulo, ngem makitatayo met dagiti nalawag a pakdaar kadagiti pauna dagiti didigra a maikapat, maikalima, maikapito, ken maikawalo.
5. Sakbay dagiti didigra a maikatlo, maikanem, ken maikasiam, adda sangkabassit a supiat ken Faraon wenno awan pay ketdi.
6. Dagiti umuna a tallo a didigra ket naitinnag kadagiti Egipcios ken kadagiti Israelitas, ngem amin dagiti dadduma a didigra ket naitinnag laeng kadagiti Egipcios.
7. Sakbay ti pannakapasamak ti umuna a didigra, ti Dios ket nangaramid iti maysa a datdatlag iti sangoanan ni Faraon: ti sarukod ni Aaron ket nagbalin a maysa nga uleg a nangalun-on amin kadagiti ul-uleg dagiti salamangkero. Nupay kasta, “ti puso ni Faraon timmangken” (Exodo 7:13).
8. Ti maudi a didigra ket isu iti makadadael unay agsipud ta iti tunggal pamilya nga awan iti sidong ti panangaywan ti dara ti kordero ket naapektaran iti ipapatay ti inauna nga anak a lalaki. Sakbay a naitinnag ti maudi a didigra, ti Dios, iti asina, ket intedna kadagiti tattao dagiti tallo nga aldaw ti sipnget agpaay iti panagut-utob, panagpanpanunot, ken panagbabawi, kasta met ti bilin no kasano a makaliklik iti maudi a pannakadadael.
9. Kalpasan laeng ti maikanem a didigra a ti nailanad ipakdaarna a “ni Jehova pinatangkenna ti puso ni Faraon” (Exodo 9:12; kitaen pay ti Exodo 10:1, 20, 27; Exodo 11:10; ken kasta met ti Exodo 14:4, 8, 17). Kadagiti umuna a lima a didigra, ni Faraon ti nangpatangken iti pusona (Exodo 7:13, 14, 22; Exodo 8:15, 19, 32; Exodo 9:7; Exodo 9:35). Sakbay iti mismo nga istoria maipapan iti 10 a didigra, adda dua a padto ti Dios a mangibagbaga nga Isu, ti Apo, ket patangkenenna ti puso ni Faraon (Exodo 4:21, Exodo 7:3).
10. Dagiti salamangkero ket mabalinda laeng a tuladen dagiti dua nga immuna a didigra. Idi napasamak ti maikatlo a didigra, apag-isu unay iti panangibagada: “Ramay ti Dios daytoy” (Exodo 8:19). Iti ud-udina isuda a mismo ket nagsagrapda kadagiti busali (Exodo 9:11; kitaen met ti panangguyogoy dagiti “opisyales” ni Faraon Exodo 10:7).
11. Dagiti didigra ket mabalin met ida nga urnongen nga agpaparis: dagiti umuna ken maikadua a didigra ket naisilpuda iti karayan a Nile; dagiti maikatlo ken maikapat a didigra ket dagiti agtayab nga insekto (babbassit a kuto/ lamok ken ngilngilaw); dagiti maikalima ken maikanem a didigra ket umararngi iti maysa ken maysa, dagiti angol a napasamak kadagiti animal ken busali kadagiti tattao; dagiti maikapito ken maikasiam ket iladawanda ti pannakadadael dagiti apit; dagiti maikasiam ken maikasangapulo a didigra ket nainaigda iti sipnget—maysa iti napisikalan a sipnget ken ti sabali iti namimpinsan a sipnget, ti ipapatay ti inauna nga anak.
12. Makapangayangay a paliiwen a ti Apo ket matudtudo unay nga inawisna ni Faraon iti pito a daras a “ ‘Bay-am a pumanaw ti umilic’ ” (Exodo 5:1; Exodo 7:16; Exodo 8:1, 20; Exodo 9:1, 13; Exodo 10:3) ken naminsan nga inaramatna ti maysa a saan a nasayaat nga adda kondisyonna a sasao: “ ‘Ta, no dica bay-an a pumanaw ti ilic, adtoy, ta ibaonconto kenca . . . ’ ” (Exodo 8:21). Ni Faraon immanamong kalpasan ti maikadua, maikapat, maikapito, ken maikasiam a didigra (Exodo 8:8; Exodo 8:25–28; Exodo 9:28; Exodo 10:24), ngem, iti ud-udina, nagtukiad a mangpalubos kadagiti tattao a mapan tapno agdaydayawda iti Apo (Exodo 8:15; Exodo 8:32; Exodo 9:35; Exodo 10:27). Dinawatna pay ken Moises nga ikararagna ti panagpatingga dagiti masinunuo a didigra ken ikararaganna isuna (Exodo 8:8, 28; Exodo 9:28; Exodo 10:16, 17). Kalpasan laeng ti maikasangapulo a didigra a pinaayabanna da Moises ken Aaron ket binilinna ida: “Ket pinaayabanna da Moises ken Aaron iti rabii, ket kinunana, Tumacdercayo, pumanawcayo iti baet dagiti iturayac, dacayo ken casta met dagiti annac ti Israel; ket incayo agservi ken Jehova a cas kinunayo. Alaenyo dagiti an-animalyo a babassit man ken dadackel, cas kinunayo, ket incayon ala; ket bendicionandac met” (Exodo 12:31, 32).

Kas nakunatayo, amin dagitoy a didigra ket nainaigda iti panangukom ti Dios a maibusor kadagiti didios dagiti Egipcios ken kadagidiay kumpet kadakuada. Ti maysa ket saanna koma a liblibtawan ti kinapudno nga iti tengnga amin dagitoy a didigra ket ti pakdaar ti mannakabalin a kaadda ti Dios iti daga ti Egipto. Kayatna a pagbalinen a nalawag nga adda ti maysa a pagdumaan iti nagbaetan dagiti sumurot Kenkuana ken dagiti sumupiat Kenkuana: “ ‘Ta, no dica bay-an a pumanaw ti ilic, adtoy, ta ibaonconto kenca, ken cadagiti ad-adipenmo, ken cadagiti iturayam, ken cadagiti balbalaymo, ti pinangen a ngilngilaw: ket dagiti balbalay dagiti Egipcios mapnodanto cadagiti ngilngilaw a pinangen, ken ti pay daga a pagyananda. Ket iti dayta nga aldaw salacnibacto ti daga a Gosen, isu a pagnaedan ti ilic, ta awanto ti pinangen a ngilngilaw sadiay; tapno pacaammoam a siac ni Jehova iti tengnga ti daga’ ” (Exodo 8:21, 22).

Ti mammadto nga Isaias saritaenna ti ayat ti Dios ken ti masakbayan a planona agpaay iti Egipto a nabuyogan kadagiti makapaklaat a sasao: “Iti dayta nga aldaw addanto maysa a napatac a dalan nga aggapu iti Egipto nga agturong sadi Asiria, ket dagiti Asirios sumrecdanto iti Egipto, ket dagiti Egipcios iti Asiria; ket dagiti Egipcios agcararagdanto agraman cadagiti Asirios. Iti dayta nga aldaw ti Israel isunto ti maicatlo iti Egipto ken Asiria; maysa a bendicion iti tengnga ti daga; Agsipud ta ni Jehova dagiti buybuyot binendicionanna ida, a kinunana, Bendito coma ti ilic nga Egipto, ken ti Asiria nga aramid dagiti im-imac, ken ti Israel a cucuac’ ” (Isaias 19:23–25).

**Pannakapatangken ti Puso ni Faraon**

Ti pannakapatangken ti puso ni Faraon ket makaawis kadagiti estudyante ti Biblia. Masapul nga ipaganetgettayo a ti Dios ket dina tinudingan dagiti pangngeddeng ni Faraon. Dagiti pili ket kukuana. Isu ket saan a naituding a sitatangken a mangtukiad kadagiti bilbilin ti Dios ken nakedngan iti pannakadadael. Ti Dios ket mangted iti wayawaya nga agpili kadagiti amin a tattao ken pabilgenna dagiti tattao a sumungbat iti mensahe ti ayatna ken ti ipaayna a parabur. Saanna a piliten dagiti tattao tapno agtulnog wenno agsukir Kenkuana.

Ti naan-anay a naibatay iti teksto a panangsaripatpat maipapan iti pannakapatangken ti puso ni Faraon (kitaen ti punto #9 iti napalabas a segkay) ket mangipaay kadagiti sumaganad a banagna: iti proseso ti pannakapatangken, immuna a ni Faraon a mismo ti sisusukir unay a nagtukiad a mangipakumbaba iti bagbagina iti sangoanan ti Dios (Exodo 10:3). Ti pangngeddengna, ti inggagara a panagsukirna, ti nangiturong kenkuana a lumabas iti punto nga awanen ti panagsubli. Ti kababalinna ket nagbalin a permanente. Ti nadiosan nga ayab kenkuana a mangpalubos kadagiti Israelita a mapan ken agdayaw iti sibibiag a Dios ti nangsungrod iti makunkuna nga apuy iti pusona, nasindian a maibusor iti Mannakabalin-amin ken ti adipenna a ni Moises.

### Paset III: Panangipakat iti Biag

1. Ti pammaneknek ket umad-adu a ti Apo ket maysa nga agturay a Dios a kayatna nga ispalen dagiti tattaona ken idalan ida a rumuar manipud iti Egipto. Ania dagiti adda iti uneg dagiti puso ken biagtayo a nalabit a mamagbalin kadatayo a sisusukir nga agtukiad kadagiti amin nga awis ti Dios tapno agbabawi ken sumurot Kenkuana?
2. Ania ti makaawis unay maipapan iti panagdayaw iti ladladawan? Apay a narigat unay kadagiti Egipcios a mangisardeng iti panagdayawda iti ladladawan, uray kalpasan a nakitada no ania a kita ti pannakadadael ti inyegna?
3. Dagiti tattao ket nalaingda maipapan iti panangparnuay kadagiti bukodda a ladladawan. Nganngani isuamin a bambanag ket mabalin a mapagbalin a kas maysa a ladladawan. Ania iti maysa a ladladawan? Kasano ti panangaramidtayo kadagiti bukodtayo a didios ken agrukbab iti sangoananda? Ania dagiti prinsipyo a mailadawan ti maysa ken madlaw iti likudan iti kasta a makaipababa a kababalin? Apay a ti Dios ket agtakder a maibusor unay iti panagdaydayaw iti ladladawan?