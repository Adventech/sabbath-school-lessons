---
title:  Dagiti Umuna a Tallo a Didigra
date:   22/07/2025
---

Dagiti sangapulo a didigra idiay Egipto ket saan a naiturong kadagiti tattao nga Egipcios no di ket kadagiti didiosda. Tunggal didigra kinabilna iti maysa kadakuada.

`Basaen ti Exodo 7:14–8:19. Ania ti napasamak kadagitoy a didigra?`

Ti Dios binilinna ni Moises a ti pannakisarita ken Faraon ket narigat ken nganngani imposible (Exodo 7:14). Nupay kasta, kayat ti Dios nga iparangarang ti Bagbagina ken Faraon ken kadagiti Egipcios. Gapuna, inkeddengna a makisao kadakuada iti maysa a wagas a maawatanda. Kasta met, dagiti Hebreo ket makaalada iti pagimbagan manipud daytoy a panagsango agsipud ta makasursuroda iti ad-adu pay maipapan iti Diosda.

Ti umuna a didigra ket naiturong a maibusor kenni Hapi, ti dios ti Nile (Exodo 7:17–25). Ti biag idiay Egipto ket namimpinsan a nakadas-al iti danum manipud iti Nile. No sadino ti yan ti danum, adda ti biag. Ti danum ket paggapuan ti biag, isu nga inembentoda ti diosda, a Hapi, ken nagdaydayawda kenkuana a kas mangipaay iti biag.

Agpayso, ti laeng sibibiag a Dios ti Paggapuan ti biag, ti Namarsua iti isuamin a bambanag, pakairamanan ti danum ken taraon (Genesis 1:1, 2, 20–22; Salmo 104:27, 28; Salmo 136:25; Juan 11:25; Juan 14:6). Ti panangbalbaliw iti danum nga agbalin a dara ket isimboloanna ti panagbalbaliw iti biag nga agbalin a patay. Ni Hapi ket dina kinabaelan ti mangipaay ken mangsalaknib iti biag. Dagitoy ket mabalin laeng babaen iti pannakabalin ti Apo.

Ti Dios inikkanna ni Faraon iti sabali pay a gundaway. Iti daytoy a tiempo, ti diosa a tukak, Heqet, ket direkta a nasango (Exodo 8:1–15). Imbes a biag, ti Nile pataudenna dagiti tukak, nga isu a kabuteng, kaalumiim, ken kagura dagiti Egipcios. Kayatda a mapukaw dagitoy. Ti apag-isu a tiempo idi a daytoy a didigra ket naipanaw ket ipaduyakyakna a ti pannakabalin ti Dios ket isu met iti adda iti likudan daytoy a didigra.

Ti maikatlo a didigra ket addaan ti kaababaan a pannakailadawan (Exodo 8:16–19). Ti kita ti insekto ditoy (Hebreo kinnim) ket saan a nalawag (ngilaw, lamok, timel, kuto?). Dayta ket naiturong a maibusor iti dios a Geb, ti dios ti daga ti Egipcio. Manipud iti tapok ti daga (yallangoganna ti istoria ti Panamarsua iti Biblia) ti Dios inyegna dagiti ngilaw, nga isu a nagwaras iti amin a daga. Gapu ta di kabaelan dagiti salamangkero a tuladen daytoy a datdatlag (ti Dios laeng ti makabalin a mamarsua iti biag), impakdaarda, “Ramay ti Dios daytoy” (Exodo 8:19). Nupay kasta, ni Faraon kaskasdi a nagmadi nga agbaliw.

`Panunoten no kasano ti katangken ti puso idi ni Faraon. Ti maulit-ulit a panangtukiad iti awis ti Dios ket pinagbalinna laeng dayta a dakdakes. Ania dagiti ad-adal ditoy nga agpaay iti tunggal maysa kadatayo maipapan iti kankanayon a panangtukiad iti awis ti Apo?`