---
title:  Asino ti Nangpatangken iti Puso ni Faraon?
date:   21/07/2025
---

`Basaen ti Exodo 7:3, 13, 14, 22. Ania iti pannakaawattayo kadagitoy a teksto?`

Siam a daras idiay Exodo, ti pannakapatangken ti puso ni Faraoan ket nainaig iti Dios (Exodo 4:21; Exodo 7:3; Exodo 9:12; Exodo 10:1, 20, 27; Exodo 11:10; Exodo 14:4, 8; kitaen pay ti Roma 9:17, 18). Sabali pay a siam a daras a nakuna a ni Faraon ket pinatangkenna ti bukodna a puso (Exodo 7:13, 14, 22; Exodo 8:15, 19, 32; Exodo 9:7, 34, 35).

Asino iti nangpatangken iti puso ti ari—ti Dios, wenno ni Faraon a mismo?

Napateg nga idiay istoria ti Exodo maipapan kadagiti sangapulo a didigra, iti tunggal maysa kadagiti umuna a lima a didigra, ni Faraon laeng ti ahente ti pannakapatangken ti pusona. Gapuna, isu ti nangilongalong iti pannakapatangken ti bukodna a puso. Nupay kasta, manipud iti maikanem a didigra ken dagiti sumarsaruno, ti teksto ti Biblia ibagana a ti Dios ti nangpatangken iti puso ni Faraon (Exodo 9:12). Ti kayat a saoen amin daytoy ket ti Dios pinapigsana wenno inyun-unegna ti bukod a pili ni Faraon, ti siaanamung nga aramidna, a kas imbaga ti Dios ken Moises nga aramidenna (Exodo 4:21).

Iti sabali a pannao, ti Dios imbaunna dagiti didigra tapno tumulong ken Faraon nga agbabawi ken tapno mangwayawaya kenkuana manipud iti sipnget ken biddut ti nakemna. Ti Dios ket dina pinarsua ti sadiwa a dakes iti puso ni Faraon; no di ket, binaybay-anna ni Faraon iti panangituray iti bukodna a dakes a kinadursok. Binay-bay-anna isuna nga awan ti mangigawgawid a parabur ti Dios ket iti kasta binaybay-anna isuna iti bukodna a kinadangkes (kitaen Roma 1:24–32).

Ni Faraon ket naaddaan iti wayawaya a pagayatan—mabalinna a pilien iti agpaay wenno maibusor iti Dios—ket inkeddengna iti maibusor iti Dios.

Dagiti ad-adal ket nalawagda. Naikkantayo iti kabaelan nga agpili iti nagbaetan ti husto ken biddut, naimbag ken dakes, panagtulnog ken panagsukir. Manipud ken Lucifer idiay langit, agingga ken Adan ken Eva idiay Eden, agingga ken Faraon idiay Egipto, ken kadatayo ita nga aldaw—sadinoman ti pagtaengantayo, agpilitayo mabalin a biag wenno patay (Deuteronomio 30:19).

Maysa a panamagdilig: utoben ti maysa nga init a mangdardarang iti mantikilya ken damili. Ti mantikilya malunag ngem ti damili tumangken. Ti pudot ti init ket agpadpada kadagiti dua a kasasaad, ngem adda dua nga agduma nga epekto ti pudot, ken dua nga agduma a pagbanagan. Ti epekto ket agdas-al iti materiales. Iti kasasaad ni Faraon, ti maysa ket mabalin a kunaenna a dayta ket nagdas-al iti kababalin ti pusona a maiturong iti Dios ken dagiti tattao ti Dios.

`Ania dagiti pili iti wayawaya a pagayatan nga inka aramiden iti sumaruno nga aldaw? No ammom no ania iti husto a pili, kasano iti panangisaganam iti bagbagim a mangaramid dayta?`