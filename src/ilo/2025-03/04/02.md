---
title:  Dios vs. Dagiti Didios
date:   20/07/2025
---

`Basaen ti Exodo 7:8–15. Ania dagiti ad-adal nga adda ditoy immuna a panagsango iti nagbaetan ti Dios dagiti Hebreo ken dagiti didios ti Egipto?`

Dagiti umad-adani a gubgubat ket mapasamak iti nagbaetan ti sibibiag a Dios ken dagiti “didios” dagiti Egipcios. Ti nangaramid kadagiti bambanag a dakdakes ket ti panangibilang ni Faraon iti mismo a bagbagina a maysa kadagidiay a didios. Ti Dios ket saan a nakilaban a maibusor mismo kadagiti Egipcios, wenno iti Egipto per se, no di ket maibusor kadagiti didiosda (dagiti Egipcios ket nagdaydayawda iti nasurok a 1,500 a didios ken didiosa). Ti teksto ti Biblia ket nalawag: “ket aramidecto ti panangocom a maibusor cadagiti amin a didiosen ti Egipto; siac ni Jehova” (Exodo 12:12). Iti ud-udina, dayta ket maminsan pay a naipaganetget, ita a tiempo iti panagpagpagna ti Israel manipud Egipto ket nalagip: “ni Jehova inaramidna met ti panangocom cadagiti didiosda” (Numeros 33:4).

Maysa nga ehemplo iti daytoy a panangukom kadagiti didiosenda ket naimbag unay ti pannakaipaduyakyakna babaen ti datdatlag ti sarukod a nagbalin a maysa nga uleg (Exodo 7:9–12). Idiay Egipto, ti Uraeus a diosa a Wadjet ket itakderan ti maysa a cobra ken itakderanna ti nangato a panangituray idiay Akinbaba nga Egipto. Ti simbolo a cobra ket agparang iti balangat ti Faraon, maysa a tanda ti pannakabalinna, kinadios, kinaari, ken nadiosan a turay agsipud ta daytoy a diosa ket agtupra iti gita kadagiti kabusorna. Dagiti Egipcios patienda pay a ti nasagradoan nga uleg ket ibagnosna ti Faraon kalpasan a matay.

Idi ti sarukod ni Aaron ket nagbalin a maysa nga uleg ken inalun-onna amin dagiti dadduma nga ul-uleg iti sangoanan ti Faraon, ti panagturay ti sibibiag a Dios iti ngatoen ti salamangka ken pammadles dagiti Egipcios ket naipaduyakyak. Ti tanda ti bileg ni Faraon ket saan laeng a naparmek, no di pay ket da Aaron ken Moises ket pinetpetanda kadagiti im-imada (Exodo 7:12, 15). Ti damo a panagsangoda ket impaduyakyakna ti pannakabalin ti Dios ken kinaapona iti ngatoen ti Egipto. Ni Moises, kas mangibagi iti Dios, ket addaan iti dakdakkel a pannakabalin ken turay ngem ti inaramid ti “dios” a Faraon a mismo.

Napateg a panunoten pay a dagiti nagkauna nga Egipcios ket imbilangda ti maysa nga uleg a dios, ni Nehebkau (“isu a mangaramat kadagiti espiritu”), a sagrado, maitan-ok, ken maidaydayaw. Segun iti sarsaritada (mythology), daytoy nga uleg a dios ket addaan iti dakkel a pannakabalin agsipud ta inalun-onna dagiti pito a cobra. Gapuna, ti Dios nakisao kadagiti Egipcios nga Isu, saan a ti uleg a dios, ti addaan iti nangato a pannakabalin ken turay. Kalpasan iti kasta a maysa a nabileg unay a panagsango, nabalinanda a maawatan a dagus ken masinunuo daytoy a mensahe.

`Kasano iti panangpalubostayo iti Apo tapno maaddaan iti panagturay iti ngatoen iti aniaman kadagiti “didios” a mangsapsapul iti panangituray kadagiti biagtayo?`