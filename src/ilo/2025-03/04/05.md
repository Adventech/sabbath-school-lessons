---
title:  Ngilngilaw, Dingngoen, ken Busali
date:   23/07/2025
---

`Basaen ti Exodo 8:20–9:12. Ania ti isuro daytoy nga istoria nga uray pay no kasano iti kadakkel dagiti pannakaipaduyakyak ti pannakabalin ken dayag ti Dios, ti tao ket kaskasdi nga addaan iti wayawaya a mangtukiad Kenkuana?`

Ti dios dagiti Egipcio nga Uatchit ket ngilaw a dios dagiti basaw ken baresbes. Ti dios a Khepri (ti sumingising nga init, panamarsua, ken pannakayanak manen) ket naipakita nga addaan iti ulo ti abal-abal. Dagitoy a “didios” ket inabak ida ti Apo. Iti daytoy nga istoria (Exodo 8:20–24), kabayatan a dagiti Egipcios ket agsagsagaba, dagiti Hebreo ket nasalaknibanda. Kinaagpaysoanna, awan iti nangapektar a didigra kadakuada.

Manen, amin daytoy ket gandat ti Dios a mangipakaammo ken Faraon a “ ‘Siac ni Jehova iti tengnga ti daga’ ” (Exodo 8:22).

Gapuna, ni Faraon nangrugi a tumawar. Awan duadua a ti presyor ket dumakdakkel. Isu ket siaanamung kadagiti Israel nga agdaydayawda iti Diosda ken agdatonda Kenkuana, ngem laeng iti uneg ti daga ti Egipto (Exodo 8:25). Dagiti kondisyonna ket saan a mabalin a matungpal agsipud ta dadduma kadagiti animal ket naibilangda a sagrado idiay Egipto, ken iti panangidaton kadakuada ket mabalin a mangpataud iti kinaranggas a maibusor kadagiti Hebrew. Kasta met a saan a daytoy iti plano ti Dios agpaay iti Israel.

Kabayatanna, ti sumaruno a didigra (Exodo 9:1–7) ket nagtinnag kadagiti dingngoen. Ni Hathor, ti diosa ti ayat ken pannakaaywan dagiti Egipcio, ket naipakita a nabuyogan iti olo ti maysa a baka. Ti maysa a toro a dios nga Apis ket pagaammo unay ken nangato unay iti pannakaibilangna idiay nagkauna nga Egipto. Gapuna, iti daytoy maikalima a didigra, dagiti kangrunaan a didios ket nainayonda a naabak idi a dagiti dingngoen dagiti Egipcios ket natayda.

Iti maikanem a didigra (Exodo 9:8–12), ti namimpinsan a pannakaabak ni Isis, ti diosa ti medisina, salamangka, ken sirib, ket naipaduyakyak. Makitatay pay ti pannakaabak dagiti didios a kas ken Sekhmet (diosa ti gubat ken epidemya) ken Imhotep (dios ti medisina ken panangagas). Dida kabaelan a salakniban dagiti bukodda nga agdaydayawda. Maisupadi unay, uray pay dagiti salamangkero ken mammadles ket nadangran unay a dida makaparang idiay paraangan, nga isu a mangipakita nga awan iti mabalbalinda a maibusor iti Namarsua ti langit ken daga.

Iti umuna a daras iti istoria maipapan ti sangapulo a didigra, maysa a teksto ti agkuna a “ni Jehova pinatangkenna ti puso ni Faraon” (Exodo 9:12). Uray pay no kasano a makariribok koma daytoy a sasao, no maawatan iti naan-anay a lawagna, dayta ket iparangarangna manen a ti Apo ket bay-annatayo a mangapit kadagiti supapak ti bukodtayo nga agtultuloy a panangtukiad Kenkuana.

`Ti parikut ni Faraon ket saan nga iti pannakaammo; isu ket addaan iti makaanay a pammaneknek a mangaramid iti husto a pili. Ni di ket, ti parikut ket ti pusona. Ania koma ti ibaga daytoy kadatayo no apay a masapul a bantayantayo dagiti pusotayo?`