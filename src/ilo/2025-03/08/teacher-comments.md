---
title:  Komento Dagiti Mannursuro
date:   22/08/2025
---

### Paset I: Pakabuklan

**Kangrunaan a Teksto:** Exodo 19:4–6

**Sentro ti Adal:** Exodo 19:1–20:20

**Pakauna**

Idiay Sinai, ti Dios ket mangipasdek iti maysa a tulag kadagiti tattaona. Isu iti Nangilongalong iti kontrata. Kas Nangilongalong, ti Dios ket mangted iti parabur kadagiti tattaona ken sumrek iti maysa a pannakikayamet kadakuada. Ti Dios kayatna ti Israel nga agbalin koma a naisangsangayan a tattaona, ti naipatpateg a sanikuana, maysa a pagarian dagiti papadi, maysa a nasantoan a nasyon. Ti balligi ti Israel ket agdas-al iti nasayaat a sungbatda iti naayat a panangibagnos ti Dios ken kadagiti nabileg nga ar-aramid nga inaramidna iti biangda idiay Egipto ken iti dalan nga agturong idiay Sinai. Ti Dios ket inawisna idan a sumurot Kenkuana ken mapaneknekan a planona nga ited kadakuada ti maysa a naraniag a masakbayan. No laeng salimetmetanda dagiti sursurona ken sapulenda a rukiten ti maysa a napudno a pannakikayamet Kenkuana, iti kasta ti Dios ket mabalinna nga idalan ida iti saan pay a napaspasamak a wagas a mapan idiay Naikari a Daga. Masapul a masursuroda iti kinasiasinona ken no ania iti aramidenna kadakuada tapno maapresyar, ayaten, tungpalen, ken daydayawenda Isuna. Ti sagut ti Sangapulo a Bilbilin ket iparangarangna dagiti prinsipyo agpaay iti maysa a naragsak, natimbeng, ken narang-ay a biag.

**Tema ti Liksion**

Babaen iti panangidalan iti Israel a rumuar manipud Egipto ken panangibagnos kadakuada babaen iti Nalabaga a Baybay ken iti let-ang a mapan idiay Sinai, ti Dios tinarigagayanna nga iyeg ida Kenkuana a Mismo (Exodo 19:4). Iti agarup maysa a tawen, insurona ida babaen daytoy a proseso. Ti Dios ket kasla maysa a naayat a nagannak kadagiti tattaona, insursurona ida iti kaimbagan agpaay iti panagrang-ayda. Dagiti tattao nakitada no kasano ti panang-abak ti Dios kadagiti didios dagiti Egipcios ken panangayatna kadakuada babaen kadagiti didigra ken ti ilulusotda manipud Egipto. Kalpasanna ti Dios intedna kadakuada ti kapapatgan a sagut: ti Sangapulo a Bilbilin, a mangisuro kadakuada no kasano iti agbuteng Kenkuana (Exodo 20:20). Utobentayo iti daytoy nga adal dagiti nadumaduma a trabaho ti linteg ti Dios.

### Paset II: Komentaryo

Ti Sangapulo a Bilbilin ket sukogenna ti puso iti paltiing ti Dios ken ti etika a naibatay iti Biblia ken isingasingna iti pannakaisalakan. Dayta iti Magna Carta ti sursuro a naibatay iti Biblia, ken iti pakadagdagupanna, ti pagrukodan iti amin a pagrukodan. Buklenna ti kapatgan a paset ken pamuon ti nadiosan a pagrukodan agpaay iti amin a sangkataoan; dagiti prinsipyona ket agnanayon. Ti istoria maipapan iti pannakaited ti Sangapulo a Bilbilin a naibatay kadagiti umuna a lima a liblibro (Pentateuchal) ti Biblia ket ipaganetgetna a dayta ket inwaragawag ti Dios (Exodo 19:19; Exodo 20:1; Deuteronomio 5:4, 5, 24) ken kasta met a naisurat babaen Kenkuana (Exodo 24:12; Exodo 31:18; Deuteronomio 5:22). Dayta ket naited a namindua ken Moises a kas maysa a naisangsangayan a sagut (Exodo 32:19; Exodo 34:1; Deuteronomio 10:1, 2). Iti libro ti Exodo, ti Sangapulo a Bilin ket nanaganan “ti Pammaneknek” (Exodo 31:18); ken “dagiti sasao ti tulag,” Exodo 34:28). Ti sasao a “ti Sangapulo a Bilbilin” ket saan a naaramat idiay Hebreo nupay naibagada a kas “bilbilin” idiay Exodo 20:6. No di ket, ti Sangapulo a Bilbilin ket namitlo a daras a nanaganan “dagiti Sangapulo a Sasao” (Hebreo: ‘aseret haddebarim; kitaen ti pannakaaramat ti Hebreo idiay Exodo 34:28; Deuteronomio 4:13; Deuteronomio 10:4).

Iti Exodo ken Deuteronomio, ti Sangapulo a Bilin ket agdas-al idiay pangrugian ti pannakaurnong ti linteg ken dagiti patarusda. Adda dua a bersion ti Sangapulo a Bilin, nga addaan iti sangkabassit a pagdumaan; ti umuna ket nailanad idiay Exodo 20:1–17 ken ti maikadua ket idiay Deuteronomio 5:6–21. Ti maikadua a bersion ket naiparang babaen iti panangisao ni Moises iti dayta iti Israel a napasamak kalpasan iti nganngani uppat a pulo a tawtawen, sakbay unay iti iseserrekda iti Naikari a Daga (Deuteronomio 1:3, 4; Deuteronomio 4:44–47), nga iti dayta ket ipaganetgetna ti pannakaisalakan a naited kadakuada iti Exodo. Idi insalaysay ni Pablo ti linteg a kas ayat, inadawna dayta manipud iti Sangapulo a Bilin (Roma 13:8–10; Galacia 5:14). Ti ayat ket pudno unay nga isu ti pakadagdagupan ti linteg ti Dios agsipud ta ti Dios Isu ti ayat (1 Juan 4:16). Uray no dagiti matudtudo a linlinteg ti Sangapulo a Bilin ket naammoanen iti kababagasna sakbay ti Sinai, ti Dios a Mismo ket pinilina a pormal nga iparang ti Sangapulo a Bilin kadagiti tattaona ken iti sangkataoan. Dayta ket agsipud ta dagitoy a bilbilin ket iyanninawda, iti maysa a nasistemaan a wagas, ti kinasiasinona, ti kababalinna, ken dagiti pategna.

Ti trabaho ti linteg ket saan a tapno isuronatayo tapno magun-od ti pannakaisalakan babaen iti pannakasalimetmetna. Dayta ket, saantayo koma a salimetmetan ti linteg tapno maisalakan no di ket agsipud ta naisalakantayo. Ti linteg ket saan a maysa a paggapuan iti biag no di ket isu iti wagas a panangipaduyakyak ken panangiyebkastayo iti biag nga adda kadatayo.

Iti Biblia, ti linteg ti Dios ket makita pay iti maysa a nasayaat unay a silaw (Mateo 5:16, 17; Juan 14:15; Galacia 3:21; 1 Corinto 7:19). Ti maysa ket mabalin a mangpataud kadagiti dandaniw maipapan iti linteg (kas iti Salmo 119, maysa nga obra maestro), agkanta maipapan iti linteg (Salmo 19), ken utoben dayta iti aldaw ken rabii (Sal. 1:2; Josue 1:8) agsipud ta salaknibanna ti maysa manipud iti dakes ken mangted iti sirib, pannakaawat, salun-at, kinarang-ay, ken talna (Deuteronomio 4:1–6; Proverbio 2–3).

Ti Sangapulo a Bilin ket addaan kadagiti adu a napateg a trabaho:

1. Ti linteg ti Dios ket maysa a mangpatalged iti wayawaya (Genesis 2:16, 17; Santiago 2:12). Dayta ket kas la maysa nga alad a mangpataud iti dakkel a nawaya a lugar agpaay iti biag ken mangballaag nga iti labes ti maysa a masinunuo a ponto ket adda dagiti peggad, parparikut, narikut a pasikutsikut, ken patay. Awan ti masakbayan kadagidiay rumuar iti gunglo ti wayawaya.
2. Ti linteg ket maysa a sarming (Santiago 1:23–25). Iti dayta, makitatayo no kasano iti kinarugittayo ken no kasano iti kadakkel ti pannakasapultayo a madalusan. Ti Sangapulo a Bilin ket iparangarangna ti kinamanagbasoltayo; nupay kasta, saannatayo a magugoran manipud basol wenno salungasing (Roma3:20).
3. Ti linteg ti Dios ket maysa a pagilasinan a poste. Iti kasta, dayta ket idalannatayo a kas maysa a paidagogos, wenno maestro ti eskuelaan, a mapan ken Cristo (Galacia 3:24). Itudonatayo ken Jesus, nga Isu a mangugas, mamakawan kadagiti basbasoltayo, ken balbaliwanna dagiti biagtayo (2 Corinto 5:17; 1 Juan 1:7–9).
4. Ti Sangapulo a Bilin ket kari ti Dios kadatayo. Babaen iti panangipakdaar kadagitoy a lilinteg, ti Dios ikarina a dagitoy a pagrukodan ket agbalin a paset dagiti biagtayo no pagtalinaedentayo ti maysa a nasinged a pannakikayamet Kenkuana. Isu ti Talgedtayo a mamagbalin kadagitoy a pagrukodan tapno agbalin a permanente nga istilo ti panagbiagtayo. Agbalintayo a nasinged unay Kenkuana a ditay tarigagayan dagiti adda a maiparparit. Agbalintayo a siraragsak nga agtalinaed iti pannakikadua Kenkuana, a dawatentayo Kenkuana nga aramidenna daytoy a panagtulnog iti unegtayo babaen ti pannakabalin ti paraburna, ti Saona, ken ti Espiritu Santo.

Idiay Sangapulo a Bilin, dagiti bilbilin a maikapat ken maikalima ket naitedda iti pagsasao a Hebreo a kas nasayaat a bilbilin iti langa ti infinitive absolute nga addaan iti dua a kaipapanan iti ligal a material: maysa a bilin wenno maysa a paganetget a kari (kitaen ti E. Kautzsch, ed., Gesenius’ Hebrew GraMMar [Oxford: Clarendon, 1910], par. 113bb and 113ee). Dagiti dadduma a bilbilin ket naiyebkasda kas negatibo a bilbilin iti panangaramat iti negation particle l’o (“dika”), santo mainayon ti bilin (kas iti imperfect form). Mainayon iti kinapudno a ti kayat a saoen iti kasta a panangiyebkas iti Hebreo ket maysa a parit, isunga dayta ket bilin, naisingasing nga idanunna met ti maysa a masakbayan a kasasaad, isu a maysa a kari (kitaen ti Jacques B. Doukhan, Hebrew for Theologians: A Textbook for the Study of Biblical Hebrew in RelaTIon to Hebrew Thinking [Lanham, MD: University Press of America, 1993], p. 41). Iti lawag daytoy a singasing, ti maysa nga umiso a patarus ket mabalin a “dikanto . . .” saan a “dika. . . .” Maysa a suporta iti pannakaawat iti Sangapulo a Bilin a kas maysa a kari ket mabalin a masarakan idiay Oc-ocom 6:23, nga idiay a ti Apo inkarina ken Gideon: “ ‘Dicanto matay.’ ” Ti pannakaisurat daytoy a sasao ket apagisu unay a kas iti Sangapulo a Bilin.

Ti kayat a saoen ti Hebreo a balikas a dabar, a naaramat a mangiladawan iti Sangapulo a Bilin, ket saan a nasken a kaipapananna ti “bilin” no di ket “sao” wenno “kari.” Dayta ket depende kadagiti bersion a naaramat, ngem kitaen, kas pangarigan, ti pannakaaramat ti sao a dabar a kas “kari,” idiay 1 Ar-ari 8:56; 2 Cronicas 1:9; Nehemias 5:12, 13; ken Salmo 105:42; ken ti pannakaaramat ti dabar a kas maysa a verbo, agraman iti isu met laeng a kaipapanan ti “agkarkari,” idiay Deuteronomio 1:11; Deuteronomio 6:3; Deuteronomio 9:28; Josue 9:21; Josue 22:4; ken Josue 23:5.

Ni Ellen G. White pasingkedanna ti patarustayo kadagiti sumaganad a sasao maipapan iti trabaho ti Sangapulo a Bilin: “Ti sangapulo a bilbilin . . . ket sangapuloda a karkari.”—Manuscript 41, 1896 [published in The Sda Bible CoMMentary, vol. 1, p. 1105]. “Iti tunggal bilin wenno patigmaan nga ited ti Dios adda iti maysa a kari, ti kasasayaatan, nga agraraira iti bilin.”—ThoughTS from the Mount of BleSSIng, p. 76. Ipaganetgetna a “ti timek ti Dios manipud langit” ket agsao “iti kararua iti kari, ‘Daytoy aramidem, ket saanka a dumteng iti sidong ti panangituray ken tengngel ni Satanas.’ ”—Letter 89, 1898 [published in The Sda Bible Commentary, vol. 1, p. 1105].

Dagiti kasla panangiparit ti linteg ket agpaay laeng iti pagimbagantayo tapno mataginayon ti ragsak ken biag (Mikias 6:8; Juan 10:10). Ti linteg ket isu ti pagalagadan ti kababalin agpaay kadagidiay agtalek iti Dios ken naisalakan babaen ti paraburna gapu iti pammati ken Cristo.

Ti lugar ti linteg idiay baro a tulag ket nakaskasdaaw—dayta ket naimula iti uneg ti puso. Ti linteg ket naipauneg (kitaen ti Mateo 5:21–48) ken makita koma saan a kas maysa a dadagsen no di ket kas maysa a rag-o. Dagidiay umiso a pagbiaganda ti Sangapulo a Bilin ket surotenda dagiti karkarina a nabuyogan iti nalinteg a panggep, tulnogenda dagiti linlintegna gapu iti kinamanagyaman iti inaramid ti Dios, ken ti ar-aramidenna nga agpaay kadakuada. Ti parabur ket saanna a balbaliwan ti linteg, ngem ti kababalintayo kenkuana ti agbaliw. Ni Pablo ket busorenna ti ligalismo ken busorenna iti saan nga umiso a panangaramat iti linteg ti Dios ngem saanna a busoren ti linteg a mismo (Roma 7:9–12).

Ni Jesu-Cristo ket Isu ti telos ti linteg (Roma 10:4), kayatna a saoen nga Isu iti kalat ken panggepna—saan a pagpatinggaan—iti kapanunotan ti panagpatingga wenno panagsardeng iti kinaumisona. Ni Cristo ti kangrunaan a mangipatarus a manglukat iti pudno a kaipapanan ken panggep ti linteg. Gapuna, saan nga umiso nga ibaga a ni Cristo ket pinunasna, pinagsardeng, inaddagan, wenno binaliwanna ti linteg. Ni Cristo itedna ti kaipapanan ti linteg.

Kas iti palagip ni Josue kadagiti agdengdengngeg kenkuana, saantayo a mabalin a tulnogen ti Dios: “ ‘Dicayo mabalin ti agservi ken Jehova’ ” (Josue 24:19). Nupay kasta, no dawatentayo iti Dios nga alaenna ti kinakapuytayo, Isu ket aramidennatayo a napigsa. Itedna kadatayo ti Espiritu Santona nga Isu a mangtignay kadatayo nga agtulnog Kenkuana (Ezekiel 36:27). Ni Pablo kunana: “ta inton nacapuyac, isu ti capigsac” (2 Corinto 12:10). Ti panagtulnog ket isu ti trabaho ti Espiritu Santo iti unegtayo.

### Paset III: Panangipakat iti Biag

Damagen iti istudyantem dagiti sumaganad a salsaludsod:

1. Kas tattao, mabalintayo laeng ti agkeddeng a mangaramid no ania iti nalinteg babaen ti impluwensya ti parabur ti Dios. Masapul nga agkeddengtayo nga agtulnog Kenkuana, ngem awanantayo iti pannakabalin a mangtungpal iti pangngeddengtayo wenno mangsurot Kenkuana. Masapultayo iti tulong iti kinarasi ken kinakapuytayo, tulong nga aggapu iti ruar dagiti bagbagitayo. Ti naimbag a damag ket Isu ipaayna ti yaanamong (nga isu iti sungbat iti ayab ti ayatna) ken pannakabalin nga agtulnog (Fil. 2:13). Iti napraktikalan a panangkita, kasano ti panangkitam kadagitoy a bendicion nga agtartrabaho iti bukodmo a biag?
2. Aniaman dagiti bilbilin ti Dios, Isu papigsaenna dagiti pasurotna a mangaramid kadagita. Ni Ellen G. White kunana nga “amin dagiti awisna ket makapapigsa.”—ChrIST’s Object LeSSons, p. 333. Manipud iti dayta a panangkita, ti Sangapulo a Bilbilin ket, kinaagpaysoanna, sangapuloda a bendicion. Iti ania a panangkita a dagiti bilbilin ti Dios ket papigsaenna dagiti mamati a mangtulnog iti Dios?