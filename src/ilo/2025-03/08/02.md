---
title:  Idiay Bantay Sinai
date:   17/08/2025
---

`Basaen ti Exodo 19:1–8. Ania ti inkari ti Dios kadakuada ditoy, idiay sakaanan ti Bantay Sinai?`

Ti Dios inturongna ti Israel idiay Bantay Sinai, nga idiay nga iti mabiit ket itedna kadakuada ti Sangapulo a Bilbilin (the Decalogue). Ti Jebel Musa (kangatona: 7,497 pie wenno 2,285 metro) idiay Sinai Peninsula ket mabalin nga idiay ti nakisinnabatan ni Moises iti Dios iti namin-adu a daras (kas pangarigan, Exodo 3:1; Exodo 19:2; Exodo 24:18), ken, napalabas dagiti tawtawen, ni Elias sinabatna ti Dios ditoy (1 Ar-ari 19:8). Daytoy ket isu met la a bantay a nangayabanna ken Moises a mangidalan iti Israel a rumuar iti Egipto (Exodo 3:1, 10). Iti dayta a tiempo, ti Dios impakaammona ken Moises nga agdaydayawto isuna iti Dios a kaduana ti nawayawayaan nga Israel iti daytoy met laeng a lugar, nga isu ti tanda ken Moises a ti Dios ni Abraham, Isaac, ken Jacob ket idaldalanna ida (Exodo 3:12).

Kalpasan iti dua a bulan ti panagpagpagna, dagiti Israelitas simmangpetda idiay Sinai (Exodo 19:1), nga idiay nga agtalinaedda iti agarup maysa a tawen (idilig ti Exodo 19:1 iti Numeros 10:11, 12). Iti daytoy a panawen, adu dagiti linlinteg a naited, kas nailadawan idiay Exodo 19–40, Levitico 1–27, ken Numeros 1:1–10:10. Ti panagian ti Israel idiay Bantay Sinai ket isu ti kangrunaan a paset ti istoria a masarakan kadagiti umuna a lima a liblibro ni Moises. Ditoy ket isu ti pamuon ti panagbalinda a tattao a pinili ti Dios, ti kakaisuna a nacion a saan nga agduyos iti kinapagano ken panagdayaw ti ladladawan.

Ti Dios alaenna ti panangilongalong ken ipasdekna ti tulag iti nagbaetan ti Bagbagina a Mismo ken iti Israel. Iti kondisyon ti panagtulnog dagiti tattao ken panamagtalinaedda iti maysa a pannakikayamet Kenkuana, ti Dios ikarina nga aramidenna ida a maysa a naisangsangayan a kinabaknang, maysa a pagarian dagiti papadi, nasantoan a tattao.

Iti agbalin a nasantoan a tattao ket kayatna a saoen nga agbalin a naitalaga iti Dios ken iparangarang ti kababalinna kadagiti sabsabali, nangnangruna kadagiti nasnacion iti aglikmutda. Naayabanda pay nga agkurri a kas maysa a pagarian dagiti papadi nga isu a mangisilpu kadagiti dadduma a tattao iti Dios, mangidalan kadakuada Kenkuana ken isuroda kadakuada dagiti wagas ken linlintegna. Agbalinda koma a naisangsangayan a kinabaknang ti Dios agsipud ta kayatna ti Israel nga agbalin a kalasugan a manglawag iti lubong iti pannakaammo Kenkuana ken ti kababalinna.

Daytoy a tulag ket isu idi ti ligal a pannakaipasdek ti maysa a panagkayamet iti nagbaetan ti Dios ken dagiti tattaona. Ti gagangay a pormola ti tulag, nga isu agbaliw bassit kadagiti nadumaduma a teksto, ket: “Alaencayto nga ilic, ket siacto ti Diosyo” (kitaen ti Exodo 6:7; Levitico 26:12; Jeremias 24:7; Jeremias 31:33; Hebreo 8:10; Apocalipsis 21:3).

`Panunotemman nga agbalinka a “naisangsangayan a kinabaknang” ti Dios! Ania dagiti naisangsangayan a gundaway a saklawen dayta? Ania a naisangsangayan a pagrebbengan ti adda kenka?`