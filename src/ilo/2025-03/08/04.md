---
title:  Ti Sagut ti Decalogue (Sangapulo a Bilbilin)
date:   19/08/2025
---

`Basaen ti Exodo 20:1–17. Ania dagiti prinsipyo ti Decalogue, ken kasano iti pannakaorganisarna?`

Paliiwen a ti Decalogue ket saan a mangrugi kadagiti bilbilin no di ket iti naparabur nga aramid ti Dios kadagiti tattaona: “ ‘Siac ni Jehova a Diosmo, a nangaon kenca iti daga nga Egipto, iti balay a nacaadipnan’ ” (Exodo 20:2). Ti Apo immuna nga ipakitana ti paraburna babaen ti panangitedna ti wayawaya ken pannakaisalakan ti Israel, ket kalpasan laeng dayta nga imparangarangna ti pagayatanna. Dagitoy a bilbilin ket masalimetmetanda koma a gapu iti ayat ken panagyaman gapu iti inaramid ti Dios kadakuada.

Ti kangrunaan a sao a panangdagdagup ti Dios iti Decalogue (Sangapulo a Bilbilin) ket “ayat” (Roma 13:10). Ti kadakkelan a bilin ket ti bilin ti ayat, nga isu a naiyebkas iti dua a wagas: ayat iti Dios (Deuteronomio 6:5) ken ayat iti karrubatayo (Levitico 19:18).

Kadagiti umuna nga uppat a bilbilin, ti Decalogue ipatarusna no ania ti kaipapanan ti panangayat iti Dios; kadagiti sumaruno nga innem a bilbilin, ti linteg ipatarusna no ania ti kaipapanan ti panangayatmo iti karrubam. Ti Decalogue mangrugi iti panangdayaw iti Dios iti ngatoen ti amin (pangato nga ayat [vertical love]) ken agtultuloy iti panangraem kadagiti dadduma (pabaribar nga ayat [horizontal love]):

1. Panangdayaw ken panangraem iti Dios babaen iti panangited Kenkuana iti umuna ken kangatoan a lugar iti amin a kasasaad ti biagtayo (ti umuna a bilin);
2. Panangdayaw ken panamagtalinaed iti naisalsalumina a saad ti Dios ken saan a panangsukat Kenkuana babaen iti maysa a ladawan iti aniaman a langa, mabalin a napisikalan, nainsimboloan, wenno naespirituan. Ti katatarnawan a panagayattayo ket kukua ti Apo (ti maikadua a bilin);
3. Panangraem iti nagan ti Dios—ti dayaw ken kababalinna (ti maikatlo a bilin);
4. Panangdayaw iti aldawna a panaginana ken panagdaydayaw—iti Sabado (ti maikapat a bilin);
5. Panangraem kadagiti nagannak (ti maikalima a bilin);
6. Panangraem iti biag (ti maikanem a bilin);
7. Panangraem iti panagassawa (ti maikapito a bilin);
8. Panangraem iti sanikua dagiti tattao (ti maikawalo a bilin);
9. Panangraem iti dayaw dagiti sabsabali (ti maikasiam a bilin); ken
10. Panangraem iti bagi tapno awan ti naimbubukodan a tartarigagay a mangmulit iti kababalintayo (ti maikasangapulo a bilin).

Kas iti kinuna ni Jesus a Mismo: “ ‘No ayatendac, tungpalenyo dagiti bilbilinco’ ” (Juan 14:15; kitaen met ti 1 Juan 4:20, 21). Gapuna, ti pudno a panagtulnog ket maysa laeng a panangiyebkas iti ayat ken panagyaman ken Jesus, maysa nga ayat a kapipigsaan a naiyebkas iti wagas ti panangtratartayo kadagiti karkarrubatayo.