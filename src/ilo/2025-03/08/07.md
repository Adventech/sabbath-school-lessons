---
title:  Adalen Pay
date:   22/08/2025
---

Basaen ti surat ni Ellen G. White, “The Law Given to Israel,” pp. 303–310, ken “Satan’s Enmity Against the Law,” pp. 331–342, iti Patriarchs and Prophets.

“Ti Dios pinanggepna nga aramiden ti panangisao iti Lintegna a maysa a buya ti nakaam-amak a kinadaeg, iti panangtaginayunna iti naitan-ok a kababalinna. Dagiti tattao ket maawatanda koma nga isuamin a bambanag a naisilpu iti serbisyo ti Dios ket masapul a maibilang a nabuyogan iti kadakkelan a panagraem.”—Ellen G. White, Patriarchs and Prophets, p. 303.

Daytoy prinsipyo ti panagraem ket agtultuloy pay laeng agingga ita nga aldaw. Dayta ket agubbog manipud iti maysa a pannakaawat iti kinadakkel, pannakabalin, ken kinadaeg ti Dios. Ti pannakakita iti dayag ti Dios ket pataudenna ti panagyaman kadagiti pusotayo ken pagpakumbabaenna ti kinatangsittayo. No as-asideg a makitatayo ti kinasanto ti Dios, ad-adda met a mailasintayo dagiti pagkurkurangantayo kadagiti biagtayo, a mangiturong kadatayo iti ad-adda pay a pannakawaw iti makabalbaliw a kaaddana ken tarigagayan ti ad-adda pay a panagbalin a kas Kenkuana.

Ken kasta met, iti pannakaammo iti pannakaisupaditayo Kenkuana ken iti nasantoan a lintegna ket pagbalinennatayo a mamimpinsan nga agdas-al iti mangisuno nga ipapatay ni Cristo agpaay kadatayo.

Kasta met, nalawag nga imbaga ni Jesus a, no sipapakumbaba nga awatentayo ti Dios a kas Apo ken Aritayo, dagiti bilbilinna ket saanda a narigat a tungpalen (Mateo 11:28–30). Nalawag nga imbaga ni Cristo a ti nadiosan a linteg ket addaan iti kinaagnanayonna (Mateo 5:17–20). No salimetmetantayo dagiti linlinteg ti Dios gapu iti ayat ken panagyaman Kenkuana gapu iti pannakaisalakan nga intedna kadatayo, mabalin a mapadasantayo ti kinaan-anay ti maysa a mangisalakan a pannakaikayamet Kenkuana. Kabayatan a nannanamen ti dakkel a pagimbagan ti panangsalimetmet iti linteg (ta kalpasan ti amin, kitaen ti ut-ot ken kinarigat nga iyeg ti panangsalungasing dayta), mabalintayo pay a nanamen ti talged ti pannakaammo a ti pannakaisalakantayo ket masarakan ken Jesus, saan nga iti panagsalimetmettayo-iti-linteg.

**Salsaludsod a Pagiinnadalan:**

`Ti panagsagana agpaay iti panangawat iti linteg ti nakatulong kadagiti tattao a makaawat iti rikna ti panagraem a kasapulanda. Ita nga aldaw, iti iglesiatayo ken biagtayo iti iglesia, adda kadi ti umasping a rikna ti panagraem ken panagaripapa iti sangoanan ti Dios? Wenno in-inut kadin a napukawtayon dayta?`

`Agtaeng nga ad-adda iti daytoy naintulagan a pormola: “Siacto ti Diosda, ket isudanto dagiti tattaok.” Ania ti kaipapanan daytoy kadatayo ita nga aldaw, ken kasano koma iti pannakaiparangarangna iti tunggal maysa ken kas maysa a kongregasyon dagiti tattao?`

`Ti ibilin ti Dios nga aramidentayo, pabilgennatayo a mangaramid dayta. Ni Ellen G. White kunana nga “amin dagiti iyaw-awisna ket pannakapabileg.”—Christ’s Object Lessons, p. 333. Kasano a daytoy kari a dabar ket ipakat ti maysa a tao?`

`Kasano ti panangsungbattayo iti gagangay a mangmangngegtayo nga argumento, a kalpasan ti kruz, ti linteg ket napunasen? Iti kaaduan a kasasaad, ania iti napaypayso nga ibagbagada a napunasen?`