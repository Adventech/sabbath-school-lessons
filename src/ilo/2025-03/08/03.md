---
title:  Maisagsagana nga Agpaay iti Sagut
date:   18/08/2025
---

`Basaen ti Exodo 19:9–25. Kasano ti panangisagana ti Dios iti Israel a mangawat iti Sangapulo a Bilbilin?`

Ti Dios nangted kadagiti masinunuo a bilbilin no ania ti aramiden dagiti Israelitas iti panagsagsagana agpaay iti pannakaited ti linteg idiay Sinai. Ti akinruar a kinadalusda ket iyanninawna koma ti namimpinsan a pannakaitalagada iti Dios. Kasapulanda iti agbalin a nakasagana agpaay iti napintas a pannakaipaduyakyak ti dayag ti Dios a ngannganin dumteng. Ket idi dimteng, dayta ket “naggurgurrood ken nagkimkimat, ken nagulep iti napuscol iti rabaw ti bantay, ken naguni ti tangguyob a casta unay ti pigsana; ket nagkintayeg amin dagiti tattao iti pacarso” (Exodo 19:16).

Ti Decalogue (Sangapulo a Bilbilin) ket isu ti puso ti paltiing ti Dios ken dagiti namoralan a prinsipyo ti Biblia. Buklenna ti bugas ken pamuon dagiti nadiosan a pagrukodan nga agpaay iti amin a sangkataoan; dagiti prinsipyona ket agnanayon ken sapasap.

Segun iti istoria ti Biblia, ti Sangapulo a Bilbilin ket inwaragawag ti Dios (Exodo 19:19; Exodo 20:1; Deuteronomio 5:4, 5, 24), ken naisurat babaen Kenkuana (Exodo 24:12; Exodo 31:18; Deuteronomio 5:22). Dayta ket namindua a naited ken Moises a kas maysa a naisangsangayan a sagut (Exodo 32:19; Exodo 34:1; Deuteronomio 10:1, 2).

Iti libro ti Exodo, ti Decalogue ket nanaganan “ti Pamanecnec” (Hebreo: ‘edut; Exodo 31:18); wenno nanaganan “dagiti sasao ti tulag” (Hebreo: dibre habberit; Exodo 34:28). Iti libro ti Deuteronomio, naisuratda iti “taptapi met laeng ti tulag” (Deuteronomio 9:9, 11, 15). Awan iti uray ania kadagitoy a libro, iti Hebreo, ti nangaramat iti balikas a “ti Sangapulo a Bilbilin” (Hebreo: mitzwot, “bilbilin”). No di ket, tallo a daras a ninaganda dayta “ti Sangapulo a Sasao.” Ti Hebreo ket ‘aseret haddebarim, manipud ti dabar, kaipapananna “sao, sasao, banag, sarita, istoria, kari, ibaga.” (Kitaen ti Exodo 34:28; Deuteronomio 4:13; Deuteronomio 10:4.)

Adda dua a bersion ti Decalogue nga addaan kadagiti bassit laeng a nagdumaan; ti umuna ket nailanad iti Exodo 20:1–17 ken ti maikadua ket iti Deuteronomio 5:6–21. Ti maikadua a bersion, a naidatag babaen iti panangisao ni Moises iti Israel, ket napasamak iti nganngani uppat a pulo a tawtawen kalpasan ti Sinai, sakbay unay a simrek dagiti tattao iti Naikari a Daga (Deuteronomio 1:3, 4; Deuteronomio 4:44–47). Dagitoy a paspasamak ti mangilawlawag iti sangkabassit a nagdumaan dagiti dua.

Idi insalaysay ni Pablo ti linteg a kas ayat, inadawna dayta manipud iti Decalogue (Roma 13:8–10). Pudno unay, ti ayat ket isu ti pakadagdagupan ti linteg ti Dios agsipud ta Isu ket Dios ti ayat (1 Juan 4:16).

`Kasano ti pannakaawatmo iti kapanunotan a ti Sangapulo a Bilbilin ket maysa a pannakaiyebkas ti ayat ti Dios? Ania ti kayat dayta a saoen? Kasano a naiparangarang ti ayat ti Dios kadakuada?`