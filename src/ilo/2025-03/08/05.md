---
title:  Nadumaduma a Trabaho ti Linteg ti Dios
date:   20/08/2025
---

Ti linteg ti Dios ket iparangarangna ti kababalin ti Dios, ti kinasiasinona. Kas Dios Isu ket nasantoan, nalinteg, ken naimbag, kasta met ti lintegna. Ni Pablo pasingkedanna: “Iti casta ngarud ti linteg nasantoan, ket ti bilin nasantoan, nalinteg, ken naimbag” (Roma 7:12).

Iti Biblia, ti linteg ti Dios ket makita iti maysa a kasasayaatan a lawag (Mateo 5:17, 18; Juan 14:15; 1 Corinto 7:19). Ti maysa ket mabalin a mangparnuay kadagiti dandaniw maipapan iti linteg (kas iti Salmo 119), agkanta maipapan iti linteg (Salmo 19), ken ut-utoben dayta iti aldaw ken rabii (Salmo 1:2; Josue 1:8). Ti linteg tumulong a mangsalaknib iti maysa manipud iti dakes ken mangted sirib, pannakaawat, salun-at, kinarang-ay, ken talna (Deuteronomio 4:1–6; Proverbio 2–3).

1. Ti linteg ti Dios ket kas la maysa nga alad a mangaramid iti dakkel a wayawaya a disso nga agpaay ti biag ken mangballaag nga, iti labes ti maysa a masinunuo a ponto—peggad, parparikut, kinarikut, ken uray pay patay ti agur-uray (Genesis 2:16, 17; Santiago 2:12).
2. Ti linteg ket kas la maysa a poste a pagilasinan a mangitudtudo ken Jesus nga Isu ti mamakawan kadagiti basbasoltayo ken mangbalbaliw kadagiti biagtayo (2 Corinto 5:17; 1 Juan 1:7–9). Iti daytoy a wagas, iturongnatayo a kas maysa a paidagogos, maysa nga agaywan/mangaywan, a mapan ken Cristo (Galacia 3:24).

`Basaen ti Santiago 1:23–25. Ania iti ibagbagana, ken kasano a dagitoy a sasao ket matulongannatayo a makabibig no ania ti trabaho ken kinapateg ti linteg, uray pay no saannatayo a maisalakan?`

Ti sarming ket mabalinna nga iparangarang ti rukermo, wen. Ngem awan a pulos ti adda idiay sarming a mabalin a makaagas kadakuada. Ti sarming itudona dagiti parparikut ngem awan ipaayna a solusyon kadagiti parparikut. Kasta met laeng iti linteg ti Dios. Iti panangpadpadas a mapalinteg iti sangoanan ti Dios babaen iti panangsalimetmet ti linteg ket kas la panangperperreng iti sarming iti namnama nga, iti mabiit, ti sarming ket pukawenna ti rukermo.

Agsipud ta ti pannakaisalakan ket babaen ti pammati, saan a babaen kadagiti ar-aramid—pakairamanan dagiti ar-aramid ti linteg—sumagmamano a Cristiano dagiti mangibagbaga a ti linteg ket napunasen, ket saanen a salimetmetan dayta. Agpayso, no kitaentayo a ti linteg a mismo ket isu iti mangilawlawag iti basol—“Ta diac coma nailasin ti basol, no saan a gapu iti linteg” (Roma 7:7)—daytoy a tuntontonen ket maysa nga awan kais-iskanna a saan a husto a panangipatarus iti panagkayamet ti linteg iti evangelio. Ti kaadda ti linteg ket isu iti apag-isu a gapu no apay a masapultayo ti evangelio.

`Kasano iti kaballigi iti pananggandatmo a mangtungpal iti linteg ti Dios? Naimbag unay kadi a mabalinmo a pangibatayan iti pannakaisalakanmo dayta? No saan, apay a kasapulam ti evangelio?`