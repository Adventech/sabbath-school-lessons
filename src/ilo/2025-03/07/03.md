---
title:  Pugo ken Mana
date:   11/08/2025
---

Daksanggasat, adda iti maulit-ulit a pagwadan ti yaalsa kadagitoy nga is-istoria ti panagpagpagna. Dagiti tattao ket nalatakda unay a mananglilipat a ti nabileg nga ima ti Dios ket tinulonganna ida iti napalabas ken impaayna dagiti mangrisot kadagiti parparikutda. Pinalubosanda ti agdama a parikutda a mangbulsek kadakuada iti mamimpinsan a kalat ken ti naikari a nakaskasdaaw a masakbayanda. Dayta ket kadawyan met a parikut uray pay kadagiti tattao ti Dios ita nga aldaw.

`Basaen ti Exodo 16:1–36. Ania ti nangpataud iti panagtantanabutob dagiti Israelitas, ken ania iti simmaruno?`

Napateg a paliiwen a dagiti sulisog iti Biblia ket masansan a nainaigda iti taraon. Idiay Minuyongan ti Eden, ti Pannakatnag ket nainaig iti pannangan manipud iti maiparparit a kayo ti pannakaammo ti imbag ken dakes (Genesis 2:16, 17; Genesis 3:1–6). Idiay pannakasulisog ni Jesus idiay let-ang, ti immuna a sulisog ni Satanas Kenkuana ket taraon (Mateo 4:3). Ni Esau napukawna ti kalinteganna nga inauna nga anak gapu iti kinaawan disiplinana iti pannangan (Genesis 25:29–34). Kasano iti kasansan a ti panagsukir ti Israel ket naisilpu iti taraon ken inumen! Isu a saan a pagsiddaawan a ni Moises palagipanna dagiti simmarsaruno a kapkaputotan: “ ‘ti tao saan laeng a ti canen ti pagbiagna, no di ket ti isu-amin a rumuar iti ngiwat ni Jehova ti pagbiagan ti tao’ ” (Deuteronomio 8:3).

Agpayso, ti mana, ket nailangitan a tinapay nga inted ti Dios iti Israel idi panawen ti 40 a tawtawen a panagpagpagnada idiay let-ang. Babaen daytoy a sagut, Insurona ida nga Isu ti Namarsua ken ti Mangipapaay iti isuamin a bambanag. Kasta met, ti Dios inaramatna ti nailangitaan a bendicion ti mana a mangipakita kadakuada no kasano iti panangsalimetmet iti maikapito nga aldaw ti Sabado.

Tunggal lawas uppat a datdatlag dagiti mapasamak: (1) iti lima nga aldaw, ti Dios nangted iti inaldaw a mana; (2) kadagiti Viernes, mamindua nga apag ti mana ti naited; (3) ti mana ket saan a nabangles manipud Viernes agingga iti Sabado; ken (4) awan ti mana a nagtinnag iti Sabado. Ti Dios ket agtultuloy nga inaramidna dagitoy a datdatlag tapno dagiti tattao ket malagipda ti aldaw ti Sabado ken rambakenda ti kinaimbag ti Dios iti dayta nga aldaw. Ti Dios kinunana: “ ‘Kitaenyo, ta ni Jehova intedna cadacayo ti panaginana’ ” (Exodo 16:29).

`Dagiti tattao kayatda ti mangan. Naparsuatayo a kayattayo ti mangan. Ti nabaknang a kinawadwad ti taraon, agtubo manipud iti daga (ti sigud a taraon) ket iparangarangna a saan laeng a ti Dios ket kayatnatayo a mangan, no di ket kayatentayo pay ti kankanentayo. Nupay kasta, kasano a daytoy nakaskasdaaw a sagut, ti makan (ken ti panangayattayo a mangan), ket maabuso?`