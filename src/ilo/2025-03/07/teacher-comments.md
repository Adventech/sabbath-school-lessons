---
title:  Komento Dagiti Mannursuro
date:   15/08/2025
---

### Paset I: Pakabuklan

**Kangrunaan a Teksto:** Exodo 16:28–30

**Sentro ti Adal:** Exodo 15:22–18:27

**Pakauna**

Ti napnoan datdatlag nga ibaballaet ti Dios a mangarayat kadagiti tattaona manipud pannakaadipen, maysa a di pay napaspasamak ken saan a maulit a pasamak, ket masapul a malaglagip ken kanayon a marambakan iti Paskua. Dagiti Israelitas ket nasubbot ken wayawaya a mapan, ngem ti wayawaya ket maysa a nangina a banag. Dagiti pagilasinan ken datdatlag ti Dios ket naaramidda iti biang ti Israel, a nagbanag iti nadiosan a panangukom a nagtinnag iti Egipto. Dagitoy a panangukom ket saanda laeng a mangdusa kadagiti Egipcios, no di ket makaisuro met kadagiti Israelitas, a tumulong kadakuada a mangammo iti pudno a Dios ken no ania iti napaypayso, agpaut a pateg iti biag. Ti Dios imparangna ti Bagbagina a kas maysa a naayat ken nalinteg a Mannubbot, maysa a nabileg a Mannakigubat a nangarayat iti Israel manipud iti pannakaadipen. Dagitoy napnoan buya a paspasamak ket naaramidda a mangidalan kadagiti tattaona tapno naan-anay nga agtalekda Kenkuana a kas masirib a Bagnosda ken manangted iti pannakaaywan ken iti kasta tapno agdas-alda iti Panagipangulona.

Kalpasan ti dakkel a pannakawayawaya manipud Egipto, ti kapadasan iti Nalabaga a Baybay, ken ti naruay unay a pannakarambak iti panangisalakan ti Dios manipud kadagiti im-ima ni Faraon ken ti buyotna, ti Dios indalanna ti Israel idiay Let-ang ti Shur, nga idiay a nagdaliasatda kadagiti tallo nga al-aldaw a dida nakasarak iti danum. Ditoy, dagiti Israelitas ket naidatag kadakuada iti sabali manen a suot iti panagtalek iti Apo (Exodo 15:25). Sakbay unay daytoy a suot, dagiti Israelitas ket nagtalekda iti Apo kalpasan a binallasiwda ti Nalabaga a Baybay ken iti pannakakitada iti pannakaabak ni Faraon (Exodo 14:31). Agtuloyda kadi nga agtalinaed iti dalan ti namimpinsan a panagtalek iti Dios, a nabuyogan iti panagtalek iti Panguloda? Amin a napasamak kadagiti napalabas nga al-aldaw ken lawlawas ket naikitikit koma iti lagipda. Malagipda ngata ti panagipangulo ti Dios no dagiti kinarigat ti biag ket kumabil manen?

Ti Dios inayatna ti Israel a kas iti maysa a naayat a nagannak, ken indalanna ida a siaanus iti let-ang. Masapul nga isurona ida kadagiti naut-ot nga ad-adal idi nagtanabutobda; ngem, siaayat a nangipaay Isuna iti danum, pugo, ken mana ken binilinna ida no kasano iti panangsalimetmet iti nasantoan a Sabado.

### Paset II: Komentaryo

Ti Exodo 15:22–18:27 ket iladawanna ti panagpagpagna ti Israel a mapan Sinai. Ti teksto launenna dagiti lima nga is-istoria: dua nga is-istoria ket nainaigda iti sagut ti danum. Ti immuna nga istoria ti danum, idiay Mara, ket maipapan iti panangaramid iti napait a danum a nasam-it (Exodo 15:22–27). Ti maikadua nga istoria ti danum ket maipapan iti danum nga agpuspuswak manipud iti maysa a bato (Exodo 17:1–7). Iti nagbaetan dagitoy dua nga is-istoria ket agdas-al dagiti napnoan datdatlag a sagsagut ti taraon—pugo ken mana—ken dagiti sursuro maipapan no kasano a salimetmetan ti Sabado (Exodo 16:1–36). Dagitoy tallo a datdatlag—danum, pugo, ken mana—ket sinaruno dagiti dua a nainayon nga is-istoria, isuda ti sagut ti Apo a panang-abak kadagiti Amalec (Exodo 17:8–16) ken ti isasarungkar ni Jetro, nga isu iti tiempo a panangtedna iti nainsiriban a balakad ken Moises (Exodo 18:1–27).

**Ti Sagut ti Danum Idiay Mara**

Iti umuna a daras iti libro ti Exodo, ti ramut ti Hebreo a lun— “tanabutob,” “dayengdeng,” “reklamo”—ket agparang iti istoriatayo maipapan iti kinakurang ti mainum a danum idiay let-ang ti Shur. Dagiti Israelitas ket nagsardengda idiay Mara, nga idiay a ti danum ket napait; isu a, dagiti “tattao nagdanengdengda ken Moises” (Exodo 15:24). Daksanggasat, ti lun ket nagbalin a kangrunaan a pagsasao a nangmarka kadagiti is-istoria a panagwalwalang ti Israel idiay letang. Dayta ket masansan a nausar a sao kadagiti is-istoria ti mana ken pugo, nga idiay a daytoy a saan a nasayaat a balikas ket nagparang iti naminwalo a daras (kas maysa a verb idiay Exodo 16:2, 7, ken 8; kas maysa a noun idiay Exodo 16:7, 8; ken namindua pay idiay bersikulo 9 ken 12). Dayta ket nadakamat pay idiay sumaruno nga istoria maipapan iti danum nga agpuspuswak manipud iti bato idiay istoria ti Refidim (Exodo 17:3–6). Isu met laeng a kapanunotan ti panagtantanabutob wenno panagdaydayendeng ti mabasa idiay libro ti Numeros (Numeros 14:2, 27, 29, 36; Numeros 16:11, 41; Numeros 17:5, 10). Daytoy a balikas ket naminsan laeng a naaramat iti ruar dagiti umuna a lima a libro (Pentateuch), idiay laeng Josue 9:18.

Idi nagreklamo dagiti tattao, ni Moises imkis iti Apo, nga ita ket namitlon a daras a naibaga idiay Exodo (Exodo 8:12; Exodo 14:15; Exodo 15:25). Ti Apo inturongna ni Moises a mangibato idiay napait a danum iti maysa a pidaso ti kayo. Ti danum ket naagasan idi a sinurot ni Moises dagiti bilbilin ti Dios. Iti lawag ti pannakaagas ti danum, ti Apo inkarina nga “ ‘awanto ti iccabilco kenca cadagiti sakit [Hebreo: mackalah]” nga “ ‘incabilco cadagiti Egipcios,’ ” no ipangagda a sipapasnek ken agtulnogda Kenkuana. Tapno mapatalgedan ti karina, Inaramatna ti maysa a nadiosan a pormola: “ ‘ta siac ni Jehova a mamaimbag kenca’ ” (Exodo 15:26). Ti Apo tudtudoenna dagiti nadumaduma a saksakit a mainaig kadagiti sangapulo a didigra (kitaen met ti kari ti Dios idiay Exodo 23:25). Awan iti kasta a didigra nga agtinnag iti matalek.

Idiay let-ang, ti danum ket maysa a mangted-iti-biag a produkto. No awan ti danum, ti maysa ket saan nga agbiag; dayta ket maysa a paggapuan ken manarawidwid iti biag. Ti danum ket biag. Ti maysa ket mabalinna laeng iti agbiag iti sumagmamano nga al-aldaw iti kaawan dayta. Saan a pagsiddaawan ngarud nga addaantayo kadagiti adu a napateg nga is-istoria ken datdatlag a mainaig iti danum iti Exodo ken Numeros. Kalpasan dayta, dagiti Israelitas ket nagpakarsoda idiay Elim a sadiay ket adu ti danum ken sapaw dagiti palma.

**Pugo, ti Sagut a Mana, ken ti Sabado**

Ti Apo siaasi a nangsungbat iti danengdeng dagiti tattao, nga isu a nagreklamo nga awananda iti karne ken dadduma a taraon a ninanamda idiay Egipto. Dagiti sasaoda ket napno iti kinalablabes ken napait a kasungani. Dagiti Israelitas linagipda dagiti napno a pingganda kabayatan a paad-adipenda ken Faraon. Nupay kasta, iti sungbat, ti Apo inkarina nga ipaayna kadakuada ti tinapay manipud langit ken kasta met iti pugo. Kinunana nga iti rabii ket maaddaanda iti pugo, ken iti agsapa, tinapay manipud langit. Dayta ket napasamak nga apagisu a kas naipadto (Exodo 16:13). Naklaatda iti agsapa, agsipud ta dida pay pulos a nakakitkita idi iti mana, isu a dinamagda, “Ania daytoy?” (Exodo 16:15)? Daytoy a saludsod ket isu ti kaipapanan ti sao a “mana.”

Iti sagut a mana, ti Dios insurona dagiti Israelitas no kasano a salimetmetan ken pagbiagan ti Sabado. Ni Jesus naganenna ti mana a “tinapay manipud langit” (Juan 6:31), a daytoy ket mangitudo iti Exodo 16:4. Ngarud, ti mana ket isu ti tinapay nga inted ti Apo a kanen dagiti tattaona idiay let-ang (Exodo 16:15). Iti 40 a tawtawen, ti mana ket naipaay kadagiti Israelitas (Exodo 16:35). Ti pannakaipaay iti mana ket simmardeng laeng idi dagiti Israelitas ket rinambakanda ti umuna a Paskuada idiay Naikari a Daga (Josue 5:10–12).

Iti tunggal lawas iti panawen ti 40–a tawen a temporaryo a panagtaeng dagiti Israelitas idiay let-ang, uppat a datdatlag dagiti napasamak. Dagitoy a datdatlag ket insuroda kadagiti Israelitas iti kinasagrado ti Sabado: (1) ti mana nagtinnag manipud langit iti inaldaw, malaksid iti Sabado; (2) no ti maysa a tao ket nagurnong iti mana nga agpaay iti sumaruno nga aldaw iti panawen ti lawas a panagtrabaho, ti mana ket mabangles iti sumaruno nga aldaw; (3) doble a kaadu ti mana ti agtinnag iti tunggal Viernes, ti aldaw a panagsagana agpaay iti Sabado; ken (4) ti mana a naurnong iti Viernes ket saan a mabangles no di ket agtalinaed a sadiwa agpaay a kanen iti Sabado. Gapuna, ti Apo impaayna ti inaldaw a kasapulan ti Israel. Innem nga al-aldaw iti tunggal lawas ket masapul a rumuarda nga agurnong iti mana, maysa a palagip nga iti inaldaw ket naan-anay a nakadependeda Kenkuana.

Ti sabali pay a datdatlag iti tinapay manipud langit ket ti bilin ti Apo ken Moises a mangala iti maysa nga omer ti mana, agarup 3.64 a litro, ikabilna dayta iti maysa a poronggo, ket kalpasanna ikabil dayta iti sangoanan ti Pammaneknek (Exodo 16:34). Iti ud-udina, ti omer ti mana ket naikabil iti lakasa ti tulag (Heb. 9:4) a kas maysa a palagip kadagiti masakbayan a kapkaputotan. Daytoy a mana ket saan a nabangles, uray pay no iti kabayagan a panagtalinaedna a saan a mabangles ket dua nga aldaw laeng, manipud Viernes agingga iti Sabado.

Ti sao a “Sabado” (Hebreo: shabbat) ket namin-adu a daras a naipaganetget idiay libro ti Exodo ken naibaga iti umuna a daras idiay Biblia iti Exodo 16:23, nga iti dayta ket nailadawan a kas maysa a “Sabado a panaginana” (Hebreo: shabbaton) ken maysa a “nasantoan a Sabado iti Apo.” Daytoy a bersikulo ket isu iti umuna a nalawag a bilin maipapan iti panagngilin iti Sabado ken launenna dagiti tallo a kasapulan: “yhorno,” “ipaburek,” ken “maidulin”! Ti Sabado ket masapul koma a marambakan. Makapangayangay a ti bersikulo 25 ket inayonna ti maikapat a kasapulan: “Kanen”! Kanen ti mana ita nga aldaw. Ti pannangan ket nasinged a naisinggalot iti panangsalimetmet iti Sabado. Ti nailubongan a balikas nga “ita nga aldaw” ket naaramat kadagiti tallo a daras iti daytoy a teksto iti pannakaisilpu iti Sabado, gapuna a mangipagpaganetget iti datdatlag iti pannangan ti mana iti Sabado agsipud ta impaay ti Dios dayta. Idiay bersikulo 25, naibaga a daytoy ket isu ti maysa a “Sabado iti Apo,” ken ti bersikulo 26 ilawlawagna a ti Sabado ket isu iti maikapito nga aldaw ti lawas. Ti bersikulo 30 isilpuna ti Sabado iti panaginana: “Isu a dagiti tattao naginana [Hebreo: shabat] iti maikapito nga aldaw.” Dagiti tallo a kangrunaan a sasao iti daytoy a teksto ti Exodo 16:23–30—isu ti, “Sabado,” “ita nga aldaw,” ken “panaginana”— maisinggalot iti Hebreo 4:7–10, nga iti dayta ilawlawag ni Pablo iti kapanunotan ti “Sabado,” “ita nga aldaw,” ken “panaginana.” Ti sao a “Sabado” ket agparang met iti libro ti Exodo kadagiti sumaganad a teksto: iti Exodo 16:25, 26, 29; Exodo 20:8, 10, 11; Exodo 31:14, 15 (namindua), 16; ken Exodo 35:2, 3.

Iti tuktok ti istoria ti mana, idi sumagmamano a tattao dagiti rimmuar iti Sabado tapno agurnong iti mana, ti Dios dinamagna ti maysa a napunto unay a saludsod: “ ‘Casano ti cabayagnan ita a dicay tungpalen dagiti bilbilinco ken linlintegco?’ ” (Exodo 16:28). Ti Apo aramatenna ti sao a “dicay” a mangiladawan iti inggagara nga aramidda. Masapul a masursuroda a ti Sabado ket maysa a sagut, maysa a naipaganetget babaen ti kinapudno a ti Apo ket impaayna ti taraon agpaay kadakuada. Iti kasta ngarud, saanda a kasapulan iti agurnong iti mana agpaay kadagiti bagbagida iti Sabado.

### Paset III: Panangipakat iti Biag

1. Ni Jesus impakdaarna maipapan iti bagbagina nga Isu iti Tinapay ti Biag (Juan 6:35, 48). Kasano iti pannakipabiagtayo ken Jesu-Cristo iti maysa a nasinged a panagkayamet nga Isu ket agbalin kadatayo nga inaldaw a “tinapay ken danum” tayo?
2. Inton ano, ken kasano, nga asikasuentayo dagidiay agreklamo maipapan kadagiti kinarigat ti biag, ken inton ano a saantayo a dumngeg iti tantanabutob?
3. Ti Dios ket adda idi iti monmon ti ulep ken iti monmon ti apuy, ngem dagiti israelitas ket linaglag-anda laeng ti kaadda ti Dios iti ulep. Mabalin nga adda met iti maysa a naindaklan a trabaho ti Dios a maar-aramid kadatayo ngem ditayo nga apresyaren dayta. Kasano iti panamagtalinaedtayo kadagiti rikriknatayo a siaaripapa kadagiti kinasagrado dagiti bambanag a mainaig iti Dios ken ti trabahona?
4. Ti isasarungkar ni Jetro ket maysa nga istoria a kasasayaatan maipapan iti nadiosan a panagipangulo. Ni Moises ket agsursuro ken dumakdakkel iti siribna a panagipangulo. Isu ket pangulo a naisentro-iti-dios nga isu a mangbigbig iti panangipangulo ti Dios iti biagna ken iti Israel. Ni Moises ket maysa pay a naimbag a managdengngeg, a napno iti panagyaman ken panangidaydayaw iti Dios. Isu ket addaan iti naindaklan a sirmata; ngem, masapul a masursurona no kasano iti mangited iti pagrebbengan kadagiti dadduma. Isu ket nalaka a maisuro nupay isu ket napigsa a pangulo. Ania ngata iti adda ken Moises a namagbalin kenkuana a silulukat kadagiti baro a kapanunotan ken benneg ti panagrang-ay a saanna nga imbilang dagiti makapasayaat a pannakadillaw kas personal nga atake ken saanna nga imbilang a pangta dagiti singasing agpaay iti panagdakkel?
5. Ni apostol Pablo, iti panangtukoyna iti datdatlag ti danum nga agay-ayus manipud iti bato idiay Refidim, ket kunana a daydi Bato ket Isu ni Jesus (1 Corinto 10:4). Iti dayta nga istoria, dagiti tattao ket nagdanengdengda ket inkabilda ti Apo iti pannakasuot (Exodo 17:2). Idiay Malakias 3:10, maawistayo a padasentayo ti Dios. Ania ti pagdumaan ti nasayaat ken dinasayaat a panangsuot iti Dios? Kasano iti panangpadastayo iti Dios iti maysa a dakes a wagas?