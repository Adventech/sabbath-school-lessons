---
title:  Ti Tinapay ken Danum ti Biag
date:   09/08/2025
---

### Basaen Agpaay iti Adal ita a Lawas

Exodo 15:22–16:36; Genesis
3:1–6; Exodo 17:1–7; 1 Corinto 10:4; Exodo 18: 1–27; 1 Corinto 10:11.

> <p>Paset a Mayulo</p>
> “Ket ni Jehova kinunana ken Moises, Casano ti cabayagnan ita a dicay tungpalen dagiti bilbilinco ken linlintegco? Kitaenyo, ta ni Jehova intedna cadacayo ti panaginana, isu ti gapuna nga itedna cadacayo iti maicanem nga aldaw ti canen a tumutop cadagiti dua nga aldaw; agtaengcayo, tumunggal maysa a tao, iti dissona: awan coma ti rumuar iti ayanna iti maicapito nga aldaw. Isu ti gapuna a naginana dagiti tattao iti maicapito nga aldaw” (Exodo 16:28–30).

Kalpasan a pimmanawda iti Egipto, ti Israel ket addan iti di ammo a panagdaliasat nga agturong iti Naikari a Daga. Naipasangoda iti narigat ken atiddog a dalan, ken kasapulanda ti agsursuro kadagiti nakaad-adu a baro nga ad-adal. Ti Apo iti mangidaulo ken mangaywan kadakuada; ket, wen, tinarigagayanna a tulongan ida a dumakkel, ngem nasken a sursuroenda ti disiplina, panagteppel, panagsakripicio, di kinaimbubukodan, panagtalek iti Apo, ken nangnangruna ti panagtulnog.

Ni Moises ket maysa a makita a pangulo, ket dagiti tattao ket masapul a sumurot kenkuana ken iti panangipangulona tapno agballigida. Napateg unay nga agtalinaedda nga agtitimpuyog, agtitinnulongda a kas maysa a komonidad, ken agtitinnulongda iti maysa ken maysa. Adu dagiti lapped ken karit iti masangoanan. Adu kadagiti naespirituan a panagdakkelda ket agdas-al no kasano iti panangsangoda kadagitoy a karit ken no kasano ti panangsungbatda ken Moises, nangnangruna no dagiti karit ket agbalin a dakkel.

Ti pagaammo a pagsasao dagiti Intsik a “ti panagpagna iti sangaribu a milya ket mangrugi iti maysa nga addang” ket pudno iti kasasaadda, ket kasapulanda iti agtalek kadagiti panangiturturong ti Apo iti tunggal addang. Nakalkaldaang unay, kas makitatayo, saanda a nalaka a nasursuro dagidiay nga ad-adal.

Ngem manen, asino aya iti nalaka a makasursuro kadagita?

_*Adalen ti adal ita a lawas tapno maisagana agpaay iti Sabado, Agosto 16._