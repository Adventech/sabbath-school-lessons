---
title:  Ti Tinapay ken Danum ti Biag
date:   14/08/2025
---

`Basaen ti 1 Corinto 10:11. Ania a rason ti ited ni Pablo no apay a nailanad dagitoy a paspasamak?`

Ni Pablo ilawlawagna nga amin dagiti bambanag a napasamak kadagiti Israelitas ket pagulidanan ken pakabagbagaan dagiti pasurot ni Cristo ken makatulong kadakuada a mangliklik kadagiti isu met laeng a riribok; dayta ket, makasursuroda manipud kadagitoy a pagulidanan. Daytoy ket maiyataday a bilin agpaay kadatayo, datayo nga agbibiag iti “panungpalan dagiti aldaw.” Ti Dios itedna kadagiti tattaona ti Espiritu Santo tapno mapapigsa dagiti mamati a nabuyogan iti “kinatibker, ayat, ken naimbag a nakem” (2 Tim. 1:6, 7) tapno makaaramidda kadagiti husto a pangngeddeng ken surotenda ti Sursurona. Ni Jesu-Cristo ti Puon ti baro a biag (Juan 14:6), ken Isu laeng ti makabalin a mangbalbaliw kadatayo iti “sibibiag, nasantoan ken macaay-ayo iti Dios. . . .Ket dicay umabuloy itoy lubong, no di ket agbalbaliwcayo, gapu iti pannacapabaro ti isipyo; tapno mapanecnecanyo no ania ti nasayaat, macaay-ayo ken naananay a pagayatan ti Dios” (Roma 12:1, 2).

Iti ud-udina, iti panagministro ni Jesus, pinidutna dagiti ad-adal manipud kadagitoy nga is-istoria iti Daan a Testamento, nangnangruna iti mana ken ti danum, nga inaramatna dagidiay a ladladawan a mangisuro kadagiti kinapudno maipapan iti Mismo a Bagbagina, ti Maysa a nangidalan kadagiti Israelita idiay let-ang.

`Basaen ti Juan 4:7–15 ken Juan 6:31–51. Ania dagiti kinapudno a naiparangarang ditoy nga agpaay kadatayo kas Cristiano?`

Ti babai a Samaritana ket natakuatanna a ni Cristo ket mangipaay iti maysa a banag a saanna a maala iti sadinoman a lugar. Ti akin uneg a pannakawaw iti kapia, rag-o, ken kinaragsak ket aggapu iti Dios, ket iti kasta, ti laeng Dios ti makapennek dayta (Salmo 42:1, 2).

Iti ud-udina, iti lawag ti mana, ni Jesus inlawlawagna a ti Dios, saan a ni Moises, ti nangipaay dayta agpaay kadagiti tattao. Kalpasanna impakdaar ni Jesus: “ ‘Siac ti tinapay ti biag: ti umay caniac, saanto nga agbisin’ ” (Juan 6:35). Ni Jesus inulitna iti namitlo a daras nga Isu ti Tinapay ti Biag (Juan 6:35, 41, 48).

Kas iti mana idiay let-ang nga isu idi ti “tinapay manipud langit” (Juan 6:31, 32), kasta met ti danum manipud ti bato ket sagut ni Cristo a mangpennek ti wawda. Iti laksid dagitoy napisikalan nga aspeto, ti tinapay ken danum ket adda met ti naespirituan a kaipapananda, ta ni Jesu-Cristo ket Isu “ti tinapay ti biag” (Juan 6:35, 48) ken “ti sibibiag a danum” (Juan 4:10, 11, 14; Juan 7:37, 38). Kenkuana laeng ngarud, a ti naespirituan a pannakawaw ken pannakabisin ket napudpudno a mapnektayo.