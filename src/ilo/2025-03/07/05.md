---
title:  Jetro
date:   13/08/2025
---

Ni Moises ket sinarungkaran ni Jetro, ti katuganganna-a-lalaki, nga isu a nanaganan pay a Reuel (Exodo 2:18). Ni Jetro inyegna kenkuana ti asawa ni Moises, ni Zipporah, ken dagiti dua nga annakna a lallaki, da Gershom ken Eliezer. Idi nangngeg ni Moises a sumangpetda, isu rimmuar tapno kablaawanna ida.

`Basaen ti Exodo 18:1–27. Ania dagiti kangrunaan nga addang iti pakasaritaan ti nacion a napasamak ditoy?`

Ni Jetro immay agsipud ta nangngegna ti maipapan iti nakaskasdaaw a panangispal nga inaramid ti Dios iti Israel. Ni Moises sinaritana ken Jetro a bininsabinsa “amin nga inaramid ni Jehova ken Faraon ken cadagiti Egipcios a maipuon iti Israel, amin dagiti rigrigat a linac-amda iti dalan, ken no casano ti panangispal ni Jehova cadacuada” (Exodo 18:8).

Ni Jetro indaydayawna ti kinamanagayat ken naisalsalumina nga ibaballaet ti Dios iti biang dagiti tattaona, nga impakdaarna, “ ‘Bendito coma ni Jehova, a nangispal cadacayo iti ima dagiti Egipcios ken iti ima ni Faraon; daydiay nangisalacan cadagiti tattao iti ima dagiti Egipcios. Ita maammoac a ni Jehova dacdackel ngem dagiti isu-amin a didios; kinaagpaysona, gapu iti aramid a tinatangsit nga inaramidda maibusor met laeng cadacuada’ ” (Exodo 18:10, 11).

Ti makitatayo ditoy ket maysa a pagwadan no kasano iti panagtrabaho ti Dios kadagiti tattaona tapno agbalinda a saksi iti lubong iti kinasiasino ti pudno a Dios ken ti mabalinna nga aramiden agpaay kadagiti tattaona.

Kabayatan a ni Jetro naammoanna ti maipapan iti pudno a Dios, isu a mismo ket addaan iti maysa a banag nga ipaay kadagiti tattao ti Dios: masirib ken pagimbagan a balakad. Ni Moises kasapulanna nga organisaren ti ligal a sistema nga addaan kadagiti nalinteg ken nasayaat a prinsipyo. Kasapulanna pay dagiti naitalaga ken matalek nga oc-ocom, lallaki a natan-ok. Ni Jetro sisisirib a nangibaga kadagiti sumaganad a kwalipikasyon: (1) lallaki nga agbuteng iti Dios; (2) nga isu a mapagtalkan; ken (3) isu a kagurada iti saan a napudno a ganansya. Makabael a tattao nga addaan naimbag a kababalin ti madutokan koma a mangidaulo kadagiti nadumaduma a bunggoy dagiti rinibu, ginasut, limapulo, ken pinullo. Iti daytoy a wagas, ti administratibo nga awit ni Moises ket maksayan, ket mabalinna iti mangisentro ti imatangna kadagiti napateg a parparikut. Iti kasta, dagiti tattao ket mapagserbian a naimbag.

Ni Moises inawatna ti nainsiriban a balakad ni Jetro (Exodo 18:24) ket dinutokanna dagiti pangpangulo kadagiti nadumaduma a paset ti administrasyon (kitaen pay ti Deuteronomio 1:9–18).

`Ni Moises ket mabalin koma a dina inkaskaso ti lakay a tao ket imbagana kenkuana a bianganna lattan ti bagbagina. Ngem di na inaramid dayta. Ania dagiti napateg nga ad-adal a masursurotayo manipud iti siaanamong a panangtimudna iti daytoy a tao nga isu a saan pay ket a maysa a Hebreo?`