---
title:  Danum Manipud iti Bato
date:   12/08/2025
---

Idiay let-ang, kasapulan ti adu a danum. Ti Dios inasikasona daytoy a parikut, uray pay no dagiti tattao ket mannakiapa, saanda a nagtalek Kenkuana, ken pinadasda pay ti kabaelanna ken yaanamongna a mangted kadakuada iti danum. Iti panagduaduada, timmaliawda idiay Egipto.

`Basaen ti Exodo 17:1–7. Ania nga adal koma ti nasursuro dagiti tattao manipud daytoy a pasamak?`

Ni Moises ninagananna ti lugar a Massah, kayatna a saoen “panangpadas,” ken Meribah, nga isu a mangipakita iti “panagaapa.” Ti Apo inikkanna dagiti Israelitas iti danum iti laksid ti panagduaduada. Dagitoy dua a nagnagan ket palagipanna koma dagiti Israelitas a saanda a padpadasen ti Dios ken saanda a makiapa Kenkuana (Hebreo 3:7, 8, 15). Impapatida a nagduduaan ti kaadda ti Dios kadakuada, nupay nakitadan dagiti adu a makita a pammaneknek saan laeng nga iti kaaddana, no di pay ket ti pannakabalin ken turayna.

“Ni Moises binautna ti bato, ngem ti Anak ti Dios, a naabbongan iti naulep a monmon, ti adda idi a nagtakder iti abay ni Moises, ken pinagpusuakna ti mangted-biag a danum nga agayus. Saan laeng a ni Moises ken dagiti lallakay, no di ket ti amin a kongregasyon nga isu a nagtakder iti adayu, nakitada ti dayag ti Apo; ngem no naikkat koma ti ulep, napapatayda koma gapu iti nakaam-amak a kinaraniag ti nagtaeng idiay.”——Ellen G. White, Patriarchs and Prophets, p. 298.

Ti danum ket maysa a simbolo ti biag agsipud ta, no awan ti danum, awan ti biag. Tunggal selula (cell) iti uneg ti bagitayo ket kasapulanna ti danum. 60 a porciento ket danum iti mismo a bagitayo. Uray pay dagiti tultulangtayo ket buklen ti danum. Gapuna, iti panangipaay iti danum idiay let-ang agpaay kadakuada ket maysa a tanda kadagiti Israelitas a ti Dios ket maseknan kadagiti kasapulanda ket iti kasta ket mabalinda iti agtalek Kenkuana. Ngem, manen, masapul nga agtulnogda.

Iti adu a siglo a napalabas ni Pablo, idiay 1 Corinto 10:4, ket palagipanna dagiti mamati a ti kapadasan dagiti Israelitas idiay let-ang ket naisalsalumina. Ni Cristo a Mismo ket saanna laeng nga imbagnos ida no di ket impaayanna ida iti danum (Salmo 78:15, 16) ken impaayna pay dagiti dadduma a naespirituan ken napisikalan a kasapulan. Ni Pablo impakdaarna: “ket daydi a bato isu idi ni Cristo.” Kadakuada, ni Cristo ket Isu ti Puon ti Biag ken ti Mangmangted iti agnanayon a biag. Kas iti kinatibker ti bato, ti Dios ket sititibker a nangidalan kadagiti tattaona. Ti maysa ket mabalinna iti agtalek Kenkuana agsipud ta Isu ket saan nga agkurang a mangtungpal kadagiti karkarina.

`Ania dagiti sumagmamano a bambanag nga, itan a mismo, masapul a pagtalkam ti Dios iti dayta? Kasano a masursurom ti agpasakup iti pagayatanna ken aguray Kenkuana nga agtignay iti panniempona? Apay a saan a kanayon a nalaka unay nga aramiden daytoy?`