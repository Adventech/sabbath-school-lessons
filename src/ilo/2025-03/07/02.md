---
title:  Napait a Dandanum
date:   10/08/2025
---

Kadagiti is-istoria ti Biblia, nadumaduma a paset dagiti inaramid dagiti nadumaduma a tattao, naimbag wenno dakes, ken masapul nga imatangantayo a naimbag dagiti paspasamak, luglugar, pannakaitiempo, ken dagiti kontrabida. Nupay kasta, ti kapapatgan a ponto iti linya ti istoria ket kaaduanna a ti solusyon ken dagiti ad-adal a nasursuro. Saan a naiduma kadagitoy nga is-istoria.

Kas ipakita dagiti paspasamak, ti Dios ket Isu ti Pararisot iti Parikut ken ti Mamagkapia; nupay kasta, ti trabahona ket rimmikut gapu iti panagduadua dagiti tattao. Gapu iti kankanayon a panagtantanabutobda ken kinasukir, dagiti Hebreo ket napadasanda dagiti nakaro a kinarikut, uray pay dagiti nakalkaldaang. Inyegda kadagiti bagbagida dagiti adu a kinarigat gapu iti di yaanamong ken dida panagbabawi.

`Basaen ti Exodo 15:22–27. Kalpasan ti ilalasat dagiti Israelita iti Nalabaga a Baybay, ania ti pakasaritaan ti immuna a datdatlag a naaramid?`

Ti immuna a pannakapadas ti pammati ti Israel ket nainaig iti panagkasapulanda iti danum, saan dayta a nakakkaklaat gapu iti nagurdo, napudot, ken namaga a let-ang. Kalpasan dagiti tallo nga aldaw a panagpagpagna, kamaudiananna nakasarakda iti danum, ngem dayta ket saan a mainum. Ti kayat a saoen ti Marah ket “napait,” ket gapu ta ti danum ket napait, ti pammati ti Israel iti mangay-aywan nga Apoda ket kimmapuy. Nupay kasta, ti Dios ket simmungbat a nabuyogan iti kinamanagayat, ket ti immuna a datdatlag ket naaramid babaen iti maysa a pidaso ti kayo. Agpayso, saan a ti kayo no di ket ti Apo ti nangaramid iti danum a nasam-it ken mainum. Dagiti tattao ket masursuroda koma dagiti napateg nga ad-adal: (1) panaganus iti panagur-uray iti panangitiempo ti Apo, ken (2) ti Dios agaramid kadagiti bambanag babaen iti pannakitinnulong dagiti tattao.

Nupay kasta, ti Israel ket linaglag-anna laeng dagiti adu a bambanag ken napardas a nalipatanda dagiti dadakkel a datdatlag nga inaramid ti Dios kadakuada—datdatlag nga isu a nabiit laeng a nagkankantaanda iti napnoan ayat a panagdaydayaw Kenkuana, nga impakdaarda: “ ‘Asino ti pumadpad kenca, O Jehova, cadagiti didios? Asino ti pumadpad kenca, a nagloriaan iti kinasanto, Nacaam-amac cadagiti pannacadaydayaw, nga agar-aramid cadagiti datdatlag?’ ” (Exodo 15:11).

Ket nupay kasta, uray pay kalpasan iti panagtantanabutobda, ti Dios inkarina a saanna nga iyeg iti Israel ti aniaman a “sakit” (Exodo 15:26) a nangdidigra kadagiti Egipcios. Isu salaknibanna ida. Mapadasanda laeng dagitoy a kari iti kondisyon nga agtalinaedda a matalek Kenkuana.

`Ania dagiti suot ken balubal nga inyegmo iti bagbagim? Ania a liwliwa ti maalam iti pannakaammo a ti Dios ket kaskasdi nga agtrabaho iti biangmo no makitunoska Kenkuana?`