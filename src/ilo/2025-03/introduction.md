### Exodo: Panagpagpagna nga Agturong Idiay Naikari a Daga

Ti Dios a naiparangarang idiay libro ti Exodo ket ti naayat nga Apo nga Isu nga iti natudingan a panawen—ken kadagiti nabileg nga ar-aramidna—ket nangyeg iti pannakaisalakan ken pannakawayawaya kadagiti tattaona (Genesis 15:12–16). Ti Exodo [iruruar] manipud Egipto ken ti ibaballasiw iti Nalabaga a Baybay ket napateg ken naisalsalumina a paspasamak—napintas ken nakakaskasdaaw nga ar-aramid ti Dios. Awanen iti dakdakkel wenno ad-adda pay a nadayag a pasamak a napasamak iti pakasaritaan ti nagkauna nga Israel sakbay ti kruz. Dayta ti evangelio, ngem segun ken Moises.

Ti Dios ket datdatlag unay ken naulit-ulit a timmakder tapno ipaduyakyakna ti ayat ken panangaywanna kadagiti Hebreo, iti laksid ti kankanayon a panaglikudda. Ti asina ket linabsanna amin dagiti pannakaawat ken rikriknada. Babaen kadagiti naiyunnat a takiagna, indalan ti Apo dagiti tattaona iti wayawaya. Awan pay kasta a naaramid idi. Daytoy di ninamnama a panagsasaruno dagiti nadiosan nga ibaballaet ket isu ti panangrugi ti napabaro a panagpagpagnada a kadua ti Dios, maysa a panagpagpagna manipud Egipto agingga (iti ud-udina) idiay Canaan.

Nupay ni Moises ket addaan iti napateg a paset idiay Exodo, daytoy a libro ket saan a maipapan ken Moises no di ket mipapan iti Dios—ti Dios ti ayat, kinapudno, kinalinteg, wayawaya, ken panangpakawan, ti Dios nga Isu a namimpinsan a napan idiay kruz agpaay kadatayo. Babaen ti panangadal iti Exodo, maaddaantayo iti naisalsalumina a panangkita iti napaypayso a langa ti Dios.

Ket ania iti napaypayso a langana? Isu ti Dios a matalek kadagiti tattaona iti laksid iti saanda a kinamatalek. Isu ket agtultuloy nga agpaay kadakuada, uray pay no bumusbusorda Kenkuana. Maulit-ulit, impakitana kadakuada ti asina, inikkanna ida iti pammabileg, panangtubngar, ken nadiosan a bilbilin. Idaldalanna ida iti kaimbagan a mabalin a wagas. Kayatna a, manipud iti ayat nga agpaay Kenkuana ken iti kababalinna, ket disnudoda nga agdaydayaw ken agtulnog, amin agpaay iti bukodda a pagimbagan.

Ti Dios ni Moises ket Isu ti Dios ti panagkakayamet. Ti kapapatgan unay a panggep ti Dios ket saan a tapno makagun-od iti maysa a banag wenno tapno mangtungpal iti maysa a plano; no di ket, ti kangrunaan a panggepna ket tapno mangaramid iti maysa a dakkel ti kaipapananna a pannakaikayamet iti Israel. Indalanna ida idiay Sinai tapno ipasdekna daytoy nauneg a pannakikadua kadagiti napili a tattaona.

Ni apostol Pablo isurona a ti napasamak kadagiti tattao ti Dios iti napalabas ket maysa a banag a pakaadalan agpaay kadatayo tapno makaadaltayo manipud kadagiti biddutda ken simamatalek a surotentayo ti Apo ita nga aldaw: “Ket dagitoy a banbanag naaramidda cadacuada a pagulidanan ket naisuratda tapno pacabagbagaantayo, a dimtengen dagiti panungpalan dagiti aldaw” (1 Corinto 10:11). Dagitoy napalabas a paspasamak ket agbalinda koma a ballaag ken maysa a paggapuan ti di malipatan a bilin agpaay kadatayo ita. Basaentayo koma ida, adalen ida, ken agsursuro kadakuada, agsipud ta uray pay no kasano iti pannakaiduma dagiti paspasamak, dagiti naespirituan a prinsipyo iti likudanda ket agtalinaed nga isu met laeng.

Ti planotayo iti panangadal iti libro ti Exodo kadagitoy 13 a lawlawas ket nalawag. Ti libro ket nabingbingay iti linawas a mabasa a kapkapitulo a nadumaduma ti kaatiddogda (nabingbingay segun iti tema agpaay ti pagnam-ayan): (1) Pannakaadipen idiay Egipto, ti pannakayanak ni Moises, ken ti umuna nga 40 a tawtawenna (Exodo 1–2). (2) Ti Pannakaibaun ni Moises (Exodo 3–4). (3) Komplikasyon: no ti biag ket dumakdakes (Exodo 5–6). (4) Dagiti immuna a siam a saplit (Exodo 7–10). (5) Ti maikasangapulo a saplit ken ti pannakarambak ti Paskua (Exodo 11–12). (6) Ti pannakawayawaya manipud Egipto, ken ti kapadasan idiay Nalabaga a Baybay (Exodo 13–15). (7) Ti panagpagpagna a mapan Bantay Sinai (Exodo 16–18). (8) Ti sagut ti Tulag ti Dios ken ti Sangapulo a Bilbilin (Exodo 19–20). (9) ti pannakaipakat ti linteg ti Dios (Exodo 21–23). (10) Ti Tulag napasingkedan ken ti plano ti tabernakulo (Exodo 24–31). (11) Ti panaglikud babaen iti baka a balitok ken panangibabaet ni Moises (Exodo 32). (12) ti panangiparangarang ti Dios iti bagbagina ken ti naraniag a rupa ni Moises (Exodo 33–34). (13) Ti tabernakulo nabangon ken naitalaga (Exodo 35–40). Tunggal lawas isentrotayo nga adalen dagiti kangrunaan a teksto ken paspasamak manipud kadagiti naibaga a kapitulo.

Sapay koma ta ti naparabur nga Apotayo ket bendicionannatayo kabayatan nga adalentayo daytoy napateg a libro a mangipalagip kadatayo no kasano a ti Dios ket kayatna nga idalan dagiti tattaona manipud pannakaadipen agingga iti wayawayawa, manipud patay agingga iti biag, ken manipud let-ang agingga iti Baro nga Jerusalem (Hebreo 12:22).

_Ni Jiří Moskala ket professor iti Old Testament exegesis ken theology, ken dean iti Seventh-day Adventist Theological Seminary idiay Andrews University._