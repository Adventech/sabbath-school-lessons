---
title:  Ti Sabado ti Apo
date:   21/09/2025
---

Uray no kasano iti panangipapati dagidiay sumupiat iti aldaw ti Sabado ken irikiarda, uray no saan a pudno, nga agpaay laeng dayta kadagiti Judio (ti maikapito nga aldaw ket nailasin ken nasantifikar idiay Eden [kitaen ti Genesis 2:1–3]); wenno irikiarda, a dagiti Judio ket immuna a nangngegda ti maipapan iti dayta idiay Sinai (dagiti Judio ket agsalsalimetmetdan iti Sabado sakbay pay ti Sinai [kitaen ti Exodo 16:22–29])—awan duadua a ti Sabado ket paset unay ti biag dagiti tattao a Hebreo manipud rugi.

`Basaen ti Exodo 35:1–3. Ania a kinapudno ti naipaganetget kadagiti tattao ditoy iti lawag ti panangpatakder iti santuario?`

Ti Sabado ken ti mensahena idi, ita, ken kankanayon ket maipapan iti Dios—ti kinasiasinona ken no ania dagiti nabileg nga ar-aramidna. Ti Sabado palagipannatayo iti makaparsua ken makaisalakan nga aramidna ken isentrona ti imatangtayo iti Dios, Isu a kayatna iti agtaeng kadagiti tattaona. Iti daytoy a wagas, ti Sabado ken ti santuario ket itudoda iti agpadpada a punto: ti kaadda ti Dios kadagiti biagtayo.

Ti Sabado ti iglesia iti Daan a Testamento ket idanunna dagiti adu a mensahe. Mabalin nga isalaysay ti kababagasna kadagiti lima a napateg a ponto:

1. Ti Dios ket Isu ti Namarsua, ket ti Biblia mangrugi iti daytoy nakaskasdaaw ken pamuon a pakdaar (Genesis 1:1). Ti nalawag a pakalaglagipan iti panamarsua ti Dios ket ti Sabado (Genesis 2:2, 3; Exodo 20:8–11). Manipud daytoy a kinapudno—ti Dios kas Namarsuatayo—ket agayus dagiti amin a dadduma a kinapudno.
2. Ti Misias ket umay, ket daytoy a namnama maisentro iti kari ti Dios iti Bukel, nga isu a mang-abak iti uleg (ni Satanas) ken iyegna ti balligi a maibusor iti dakes.
3. Ti Dios ket ipasdekna ti pagarianna, ken ti Sabado ket isu ti pangramanan.
4. Ti pannakaisalakan aggapu iti Apo, ken dagiti tattao ti Dios saksianda a ti Dios ket Isu ti Mangisalakan ken Mannubbotda ken ti pannakaisalakan umay a kas bunga ti parabur ken ti paraburna laeng.
5. Ti Dios ket Isu ti mamimpinsan nga okom dagiti amin a tattao. Dagidiay mangipappapilit a mangkarit ken mangilibak Kenkuana ket awan ti masakbayanda, ngem wayawaya nga itedna ti agnanayon a biag kadagidiay sumurot Kenkuana.

`Dagiti Judio ket adda maysa a pagsasaoda: Ad-adda ngem iti Israel a nangsalimetmet ti Sabado, ti Sabado sinalimetmetanna ti Israel. Nupay datayo kas Adventista ket nalabit a saantayo a maiyebkas dayta iti kasta a wagas, ania ti napateg a paset nga aramiden ti Sabado iti biag ti pamilya ti iglesiatayo?`