---
title:  Komento Dagiti Mannursuro
date:   26/09/2025
---

### Paset I: Pakabuklan

**Kangrunaan a Teksto:** Exodo 40:34, 38

**Sentro ti Adal:** Exodo 35:1–40:38

**Pakauna**

Sakbay nga inrugi dagiti Israelitas iti agtrabaho iti tabernakulo, dagiti
masinunuo a sursuro ken palagip ket naited maipapan iti panangsalimetmet iti
Sabado (Exodo 35:1–3). Uray pay kabayatan iti panagtartrabaho iti santuario,
dagiti tattao ket masapul a raemen ken rambakenda ti “maysa nga inana a
panaginana a nadaeg ken Jehova” (Exodo 35:2).
Ti Dios intedna ken Moises ti maysa a plano ti tabernakulo, a naawagan
met a Tolda ti Gimong, agraman dagiti bilbilin no kasano iti mangpatakder
dayta (Exodo 25–31). Itan ti tiempo dimtengen a bangunen dayta. Amin dagiti
materiales agpaay iti tabernakulo ket immuna a naurnong (Exodo 35:4–29; Exodo
36:4–7), kalpasanna dagiti natalunggadingan a tattao (agraman babbai, kitaen ti
Exodo 35:25, 26) ket napunnoda iti Espiritu ti Dios, iti sirib, iti pannakaawat,
ken iti pannakaammo, ken iti amin a kita ti panangaramid (Exodo 35:30–
36:4), ket nairugi ti panangbangun. No iraman dagiti trabaho agpaay kadagiti
nadumaduma a kawkawes, sangapulo amin dagiti kangrunaan a bambanag a
masapul a maisagana:
1. Ti tabernakulo (Exodo 36:8–38),
2. Ti lakasa (Exodo 37:1–9),
3. Ti lamisaan (Exodo 37:10–16),
4. Ti kandelero (Exodo 37:17–24),
5. Ti altar ti insienso (Exodo 37:25–28),
6. Ti nasantoan a lana ken insienso (Exodo 37:29),
7. Ti altar ti daton a mapuoran (Exodo 38:1–7),
8. Suer a pagbuggoan (Exodo 38:8),
9. Ti paraangan (Exodo 38:9–20),
10. Dagiti napadian a kawkawes, ti efod, ti pektoral, ken dadduma pay a
napadian a pagan-anay (Exodo 39:1–31).
Idiay Exodo 38:21–31, dagiti materiales a maaramat ket naibagada (nasurok a
1 a tonelada a balitok, agarup 3.75 a tonelada a pirak, ken agarup 2.5 a tonelada
a suer). Ni Moises sinukimatna amin dagiti gapuanan ket naaramid dagitoy “cas
iti pinangibilin ni Jehova” (daytoy a pagsasao ket naulit iti tallo a daras tapno
mangipaganetget iti kinaapagisu ken iti panagtulnog; Exodo 39:32, 42, 43). Ni
Moises ket nay-ayo unay iti nalpas a trabaho, ket binendicionanna amin dagiti
trabahador (Exodo 39:43b).
Kalpasanna, ti tabernakulo ket maiplastaren iti umuna nga aldaw ti umuna a
bulan, kas iti panangibilin ti Dios (Exodo 40:1, 2), a kayatna a saoen a dayta ket
naipatakder iti nganngani maysa a tawen kalpasan a pimmanaw dagiti Israelitas
manipud Egipto (Exodo 12:2, 6; Exodo 40:17). Idi nakasaganan ti dakkel a tolda,
170
dagiti matudtudo a bambanag ket nasangal ken naikabilda iti uneg ken iti ruar,
mangrugi iti Kasasantoan a Disso ken agpatingga iti paraangan. Tunggal lugar
ket pinagsina iti bengbeng (tallo a nadumaduma a bengbeng dagiti naibaga: idiay
Exodo 40:3, 5, 8; ken, manen, idiay Exodo 40:21, 28, 33).

### Paset II: Komentaryo

Ti Kaadda ti Dios
Ti kaadda ti Dios ket kaipapananna iti isuamin a bambanag kadagiti mamati.
Ti naganna “SIAC TI SIAC” wenno “Pagbalinak iti kayatko a pagbalinan” ket
kaipapananna nga Isu ket agnanayon, Dios a kankanayon nga adda. No ti Mismo
a Dios ket ilawlawagna ti kaipapanan ti naganna, ti kaaddana ket maipaganetget
(Exodo 3:13–15).
Ti kangrunaan a tema daytoy a segkay iti libro nga Exodo a nainaig iti
tabernakulo ket ti kaadda ti Dios. Ti Apo imbagana kadakuada a bangunenda
dayta, agsipud ta kayatna a makita ti pannakiaddana kadagiti tattaona, tapno
agnaed kadakuada iti mismo a tengngada. Ti Dios kayatna a naasideg Isuna
kadakuada tapno mabalinda a makita ti dayag ti shekinah na. Dagiti Israelitas ket
naibagnos babaen iti kaaddana iti makita a langa ti ulep iti aldaw. Daytoy isu met
laeng nga ulep ti nagbalin a monmon ti apuy iti rabii. No ti ulep ket maipangato
iti ngatoen ti tabernakulo, dagiti Israel ket umalisda (Exodo 40:36–38). No ti
Dios ket panawanna dagiti Israelitas, sigurado kadakuada iti saan a panagballigi,
pannakadadael, ken patay.
Ti banag a pagpatinggaan iti pannakabangun ti tabernakulo ket ti kinapudno
a “ti dayag ni Jehova pinunnona ti tabernaculo” (naibaga iti namindua agpaay
iti paganetget; Exodo 40:34, 35), gapuna, mapunno ti lugar iti ulep, maysa a
makita a pagilasinan iti kaadda ti Dios. Ti tabernakulo, napno iti dayag ti Dios,
ket maysa a mayataday unay a panagpatingga ken pakadagdagupan iti libro ti
Exodo (Exodo 40:34, 35). Daytoy ket tumulong kadagiti tattao a mangrukit iti
kaadda ti Dios iti bukodda a biag.
Ti Dios ket impaduyakyaknan iti un-unana ti kaaddana iti tengnga ti daga nga
Egipto (Exodo 8:20–23). Indalanna ti iruruar ti Israel manipud Egipto (Exodo
12:51) ken inarayatna ida idiay Nalabaga a Baybay (Exodo 14:30, 31). Ti Apo
nangipaay iti mana (Exodo 16:14, 15), ken babaen iti Sabado, insurona ida nga Isu
iti Namarsuada, nga isu nga adda kadakuada. Ti Sabado, iti pakadagdagupanna,
ket ti “Dios adda kadatayo” (Genesis 2:2, 3), ken inkarina kadagiti tattaona
a makiadda Isuna kadakuada iti sadinoman a ti Naganna ket malagip (Exodo
20:24). Ti makaisalakan a kaadda ti Dios ket maysa a mangibagnos a kaadda
agsipud ta, babaen kadagiti nadumaduma nga ibaballaet, ti Dios tinulonganna ti
Israel a dumakkel babaen ti nainkayametan, makabalbaliw a kaaddana.
Napno iti Espiritu ti Dios
Ti Dios ket saanna laeng nga impaay ti plano agpaay iti tabernakulo ken
imbaga kadagiti Israelitas a mangbangun iti maysa a santuario, no di ket
171
“pinunnona” dagiti tattao iti Espiritu ti Dios (Exodo 31:3; Exodo 35:31), a
namagbalin kadakuada a mangbangun dayta (Exodo 31:1–11; Exodo 35:30–
36:1). Ania iti kayatna a saoen iti mapno iti Espiritu Santo? Ti teksto ti Biblia
ket ipaayna ti maysa a nalawag a sungbat: dagiti tattao ket pinunnona iti Espiritu
ti Dios, iti sirib, iti pannakaawat, ken iti pannakaammo, ken iti amin a kita ti
kabaelan tapno agaramid kadagiti disenyo iti metal, bato, kayo, ken lupot agpaay
iti panangbangun iti santuario. Gapuna, awan a pulos ti sinasalamangka wenno
palpalimed a napasamak. Awan dagiti espiritu wenno pannakabalin a simrek iti
maysa a tao; ti laeng Espiritu Santo ti nangted kadagiti naespirituan a sagsagut,
laing, wenno kabaelan nga agaramid, a namagbalin iti panagdur-as iti trabaho ti
Dios a panangiwaragawag iti kinapudno ken misyonna. Iti panawen ni Moises,
daytoy a pannakapunno ket napasamak ken Bezalel, Oholiab, ken dadduma pay
a tattao. Inton ti Espiritu ti Apo ket punnoenna dagiti tattao, papigsaenna ida a
mangaramid kadagiti baro a bambanag agpaay iti trabahona.
Isu met laeng ti mapasamak inton “ti Espiritu ti Dios umay” iti maysa a tao. Iti
kasta a maysa a pagsasao ket naibaga idiay Biblia iti umuna a daras iti kasasaad
ni Balaam (Numeros 24:2), a kayatna a saoen a ti Espiritu Santo ti nangted
kenkuana iti maysa a naisangsangayan a paltiing, ket nabalinanna iti nagipadto.
Iti libro ti Oc-ocom, ti sasao a “ti Espiritu ti Apo immay” ket naaramat iti pito a
daras kadagiti agduduma nga oc-ocom [Othniel (Oc. 3:10), Gideon (Oc. 6:34),
Jephthah (Oc. 11:29), ken Samson (Oc. 13:24, 25; Oc. 14:5, 6, 19; Oc. 15:14)],
pinabilegna ida a mangaywan, manalaknib, ken agaramid iti trabaho ti Dios.
Ti maysa nga umas-asping a kaipapanan ket linaun iti pagsasao maipapan iti
nabautisaran iti Espiritu Santo (Mateo3:11; Marcos 1:8; Lucas 3:16) wenno
panangawat iti Espiritu Santo (Aramid 2:38).
Ti Naidagaan ken Nailangitan a Santuario
Ti Apo binilinna ni Moises a mangbangun iti maysa a santuario, kas iti
pagwadan (Hebreo: tabnit; Exodo 25:9) wenno plano (Hebreo: mishpat kayatna
a saoen ket litiral a panangukom; Exodo 26:30) nga impakitana kenkuana idiay
Bantay Sinai. Daytoy a pagwadan ket maysa a bassit a mangitakder iti nailangitan
a santuario, naadaptar iti nataoan a kasasaad ken kondisyontayo ngem naitulad
iti orihinal idiay langit (Heb. 8:1, 2).
Ti naidagaan a santuario ket saan a nabangun a kas iti nailangitan a santuario
iti rukod a 1:1. Ni apostol Pablo ket tulongannatayo a makaawat iti dakkel a
nagdumaan ti nailangitan ken naidagaan a santuario. Irikiarna a dagiti papadi
ket “isuda nga agservi a cas la pacakitaan ken aniniwan dagiti banbanag a
nailangitan” (Heb. 8:5) ken ilawlawagna a dayta ket maysa laeng nga anniniwan
ti nailangitan a kinapaypayso. Daytoy a panangiladawan ket maiyataday unay.
Mangaramidtayo iti maysa a panamagdilig iti maysa a tao ken iti anniniwanna.
Ti anniniwan iti maysa a tao ket kas la met la iti kinapaypayso iti makinanniniwan; nupay kasta, ti anniniwan ket saan unay a nasayaat a mangiyanninaw
iti tao. Ti maysa ket bassit laeng ti maammoanna maipapan iti tao a maibatay
iti anniniwanna. Ti langa ti anniniwanna ket agdas-al iti posisyon ti init. Iti
kasayaatan a buya, ti anniniwan iti maysa ket mabalin a palubosanna ti maysa nga
172
agpalpaliiw a mangpugto no ti tao ket lalaki wenno babai, natayag wenno pandek,
nalukmeg wenno nakuttong, ken agpattapatta maipapan kadagiti dadduma nga
akinruar a kababalinna. Ti anniniwan iti maysa a tao ket saanna nga iparangarang
iti agpalpaliiw ti tawen ti tao wenno dagiti iparangarang ti rupana. Ti anniniwan
ket awan a pulos iti ibagana maipapan iti panagpanpanunot, rikrikna, kalat,
pannakaammo, ar-arapaap, planplano, wenno pannakauppapay. Makaanay a
mangiladawan daytoy nga ulidan iti kinapudno a masapul a naannadtayo a ditay
pagbalinen ti nailangitan a santuario a maiyataday iti nakedngan a pampanunot,
pannakaammo, ken kapadasantayo.
Ti orihinal a nailangitan a templo ket saan a maidilig kadagiti rukod, lugar,
ken materiales. Ti nailangitan a santuario a templo ket lugar a pagnanaedan ti
Dios; dayta ket maysa a palasyo agraman iti tronona (Jer. 17:12). Dayta ket
lugar a paguornongan ken pagdaydayawan ti uniberso (Isaias 14:13). Dayta iti
nailangitan a sentro ti pagbilinan a paggapuan dagiti maiyulog a panangukomna
(Sal. 11:4, 5; Sal. 18:6; Sal. 57:3; Sal. 76:8; Sal. 102:19; Sal. 123:1). Kas iti
Dios a napaypayso, dagiti angeles a napaypayso, ti langit a napaypayso, kasta
met ti nailangitan a santuario.
Dagiti al-alagaden ti naidagaan a santuario ket iparangda ti maysa a napateg
unay a paset ti pannakaisalakan babaen ti panangiladawanda no kasano ti
panangisalakan ti Dios ken no kasano ti panangtratarna iti basol ken dagiti
managbasol. Ti naidagaan a santuario ket iyanninawna dagiti kangrunaan a
trabaho a nainaig iti plano ti pannakaisalakan. Adda idi dagiti inaldaw a serbisyo a
nangipaay iti maysa a mamati iti pannakapakawan ken talged ti pannakaisalakan.
Ti tinawen a serbisyo ket iladawanna ti maudi ken naan-anay a solusyon iti parikut
ti basol: ti dakes ket mapunas ken mamimpinsan a maikisap. Kas bungana, ti
kababalin ti Dios nga ayat, kinapudno, ken kinalinteg ket maitandudo, maalangon,
ken mapasingkedan babaen ti sibubukel a uniberso agsipud ta silalatak nga
imparangarang ken impaduyakyakna ti ayatna. Amin a parsua ket mabigbigda ti
dayag, panagturay, ken pannakabalinna. Isu ket maikari iti panagdayaw iti tunggal
nabiag gapu iti kinaimbag ken kinalintegna, ken amin a tao ket agrukbab Kenkuana
iti namimpinsan a panangidayaw (Fil. 2:9, 10; Apo. 15:4). Tunggal maysa, awan ti
mailaksid, ket iwaragawagda a ti Dios ket ayat.

### Paset III: Panangipakat iti Biag

1. Ipaganetget kadi ti Dios ti aniaman a sapsapulen wenno kondisyon
a masapul a matungpal sakbay a maawat ti sagut ti Espiritu Santo?
Imatangan a naimbag dagiti sasao ni Pedro iti kasabana idiay Pentecostes:
“ ‘Agbabawicayo, ken mabautizaran ti tunggal maysa cadacayo iti
nagan ni Jesu-Cristo a maipaay iti pannacaiccat dagiti basbasolyo; ket
awatenyonto ti parangcap ti Espiritu Santo’ ” (Aramid 2:38). Ania ti
kaipapanan daytoy a kari kenka?
173
2. Adu dagiti mangikarkararag iti Espiritu Santo tapno matagikuada. Iti
kinapudnona, ti Espiritu Santo ket masapul a tagikuaennatayo tapno
maaramatnatayo. Aruatannatayo agpaay iti serbisyo. Laglagipen a
tunggal mamati ket adda maysa a naespirituan a sagutna tapno agserbi
kadagiti sabsabali. Ania ti sagut a naawatmo manipud iti Dios? Ania dagiti
naespirituan a sagsagut a kasapulam tapno ad-adda pay a maaramatdaka
ti Dios, ti iglesiana, ken ti sociedad a mismo?
3. Kasano a rukitentayo ti kaadda ti Dios iti biagtayo? Ania dagiti ar-aramid
a manglapped, wenno mangala, iti rag-o ti kaaddana manipud kadatayo?
4. Apay a napateg unay nga ikisap ti basol ken dakes manipud iti dagatayo
tapno maisubli ti sigud a tunos? Mabalin kadi ngata a matengngel iti dakes
no saan nga inikkat ti Dios dayta no di ket pinalubosanna iti kaaddana iti
agnanayon? Ilawlawag. No ti dakes ket dadaelenna iti bukodna, kasano
iti kapaut ti kaaddana no awan ti ibaballaet ti Dios a mangdadael dayta?