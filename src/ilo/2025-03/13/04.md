---
title:  Ti Tabernakulo Napatakder
date:   23/09/2025
---

`Basaen ti Exodo 36:8–39:31. Apay ngata a dagita nalawag a bilbilin ket naited? Ania ti isuro daytoy kadatayo maipapan no kasano a maseknan ti Dios maipapan iti tunggal detalye?`

Ni Moises ket siaannad a pinatakderna ti tabernakulo, ken dagiti bilbilin a naawatna idiay Bantay Sinai ket sigagaed unay a naipatungpal. Ti teksto iti Biblia ibagana dagiti sumaganad: (1) ti tabernakulo agraman kadagiti agduduma nga abel, bengbeng, ken paspasetna (Exodo 36:8–38); (2) ti lakasa (Exodo 37:1–9); (3) ti lamisaan agpaay iti tinapay (Exodo 37:10–16); (4) ti kandelero (Exodo 37:17–24); (5) ti altar ti insenso (Exodo 37:25–29); (6) ti altar ti daton a mapuoran (Exodo 38:1–7); (7) palanggana a pagbuggoan (Exodo 38:8); (8) ti paraangan (Exodo 38:9–20); ken (9) dagiti materiales a naaramat iti tabernakulo (Exodo 38:21–31). Ti Exodo 39 agtultuloy iti pannakailadawan ti efod, pektoral, ken dadduma pay a napadian a kawes.

Dagiti serbisyo ti tabernakulo ket makita a pakaadalan iti evangelio, mangipadpaduyakyak iti sibubukel a plano ti panangsubbot ti Dios. Dagiti nadumaduma a seremonya impakitada (1) no kasano ti pananggura ken panangtratar ti Dios iti basol, (2) no kasano nga isalakanna dagiti sibababawi a tattao, (3) ania ti gasat dagiti nadangkes, ken (4) no kasano a patalgedanna ti maysa a nadayag a masakbayan nga awanton ti dakes.

Dua nga agduma ngem nasinged unay nga agnaig a serbisyo ti maaramid kada tawen: ti inaldaw ken ti tinawen. Dagitoy dua a segkay ti panagministro ket iladawanda no kasano iti panangtratar ti Dios iti basol ken no kasano ti panangisalakanna kadagiti managbasol. Babaen ti inaldaw a serbisyo ti santuario, ti Dios patalgedanna dagidiay nagbabawi a pinakawanna dagiti basbasolda ken sipaparabur nga impaayna kadakuada ti pannakaisalakan. Tapno maawat daytoy a sagut ti pannakaisalakan, maysa a sakripisyo ti maaramid, ket dagitoy sakripisyo itudoda ti ipapatay ti Misias, a ti darana “ugasannatayo iti amin a basol” (1 Juan 1:7). Panangipudno iti basol ken panangawat iti kawes ni Cristo a kinalinteg ti adda iti sentro daytoy a sagut (Salmo 32:1, 2). Iti daytoy a wagas, ti sibababawi a managbasol ket mapatalgedan iti pannakapakawan ken mabalinna ti agrag-o iti pannakaisalakan.

Ti tinawen a serbisyo, ket maaramid iti Aldaw ti Pannakaabbong, a mangipaduyakyak no kasano a punasen ti Dios ti basol, risutenna ti parikut ti basol, ken patalgedanna ti awanan basol a masakbayan (Levitico 16; Juan 1:29). Iti agdama, ti nagkadua a panagministro ni Cristo idiay nailangitan a santuario ket sabali a panangiyebkas iti trabaho ti Dios agpaay kadatayo (Hebreo 7:25) ken iyegna ti maudi a solusyon iti parikut ti dakes (Daniel 7:13, 14, 22, 27; Daniel 8:14; Apocalipsis 21:4).

Ti santuario ket maysa a lugar a pagdaydayawan iti Dios, pangitan-okan Kenkuana, ken pangitedan iti panagyaman. Ti panagdaydayaw ket maipapan iti panangsalimetmet iti maysa a pannakikayamet iti Dios, nga isu a mangawis kadagiti mamati iti dayta a panagkakadua [fellowship].