---
title:  Datdaton ken ti Espiritu
date:   22/09/2025
---

`Basaen ti Exodo 35:4–36:7. Ania dagiti napateg nga ad-adal nga adda ditoy agpaay kadatayo ita nga aldaw?`

Adu a nadumaduma a napateg a materiales dagiti kasapulan iti panangipatakder iti tabernakulo, ket dayta ket nalpas babaen kadagiti naparabur a donasyon manipud kadagiti tattao ti Dios, nga isu a nangted manipud iti kaunggan ti pusoda, siaanamong ken nabuyogan rag-o. Nangtedda iti balitok, pirak, suer, napino a lienzo, napateg a batbato, naisalsalumina nga abel, kayo nga acacia, lana ti olivo, rikrikado, ken adu pay a dadduma a kasapulan a bambanag. Dagiti tattao indonarda pay ti panagtrabahoda, agsipud ta adu dagiti masinunuo a bambanag a maaramid babaen ti laingda ken nagaget a panagtrabaho idiay tolda wenno kadagiti alikamenna. Kasta met a dagiti agab-abel ket abelenda dagiti kawes agpaay kadagiti papadi, nga isu nga agministro idiay tabernakulo, ken ti agpaay iti nangato a padi, a ti nagarbo a kawesna ket iramanna ti pektoral ken tapungor.

Ti Dios ket siwawadwad a binendicionanna dagiti Israelitas babaen kadagiti sagsagut nga inted dagiti Egipcios kadakuada idi pimmanawda manipud Egipto. Itan isu ti gundawayda a mangted kadagiti datdaton a pagyaman agpaay iti kinamanangngaasi ken nabileg a panagipangulo ti Dios, ken dagiti puspusoda ket natignay a mangileppas daytoy a trabaho nga agpaay iti dayagna.

Dagiti tattao ket mangmangtedda a nabuyogan iti rag-o ken kinawadwad a naibaga ken Moises: “ ‘Ti iyeg dagiti tattao ad-adu unay ngem ti umanay’ ” (Exodo 36:5). Isu a, ni Moises ket masapul a pasardengenna ti donasyonda, “Ta addaanda idi iti macaanay a sagana iti aramid tapno tuloyenda, ket agsobsobraan pay idi” iti tabernakulo (Exodo 36:7).

Babaen ti panangibagnos ti Espiritu Santo, ti Dios inarwatan ken pinabilegna dagiti tattao tapno patakderenda nga apag-isu ti tabernakulo. Da Bezalel, Aholiab, ken dadduma pay ket “pinunnona iti Espiritu ti Dios” (Exodo 35:31), a kayatna a saoen a naikkanda iti sirib, iti pannakaawat, ken iti pannakaammo, tapno naan-anay a maaramidda amin a trabaho. Dayta ket maysa a dakkel a proyekto ken masapul a maaramid nga apagisu a mayannatop iti pagwadan nga impakita ti Dios ken Moises.

Napateg a ti sagut ti Espiritu Santo ket nainaig kadagiti agduduma a kabaelan ken laing dagiti tattao, nga isu a kasapulan a maaramat iti panangpatakder iti tabernakulo. Ti pannakapunno iti Espiritu ket saan a maysa nga aramid ti salamangka ken saanna a kayat a saoen a ti naisangsangayan a naespirituan a pwersa ket adda iti uneg dagiti tattao. Tapno agdur-as ti trabaho ti Dios ken matungpal ti misyonna, ti Dios papigsaenna dagiti pasurotna a mangileppas kadagiti planona ken tapno aramidenda dayta a naimbag.

`Ania dagiti naespirituan a sagsagut a naawatmo idi napnoka iti Espiritu Santo? Laglagipen a dagiti naespirituan a sagsagut ket mabalin laeng a dumakkel inton rukitem dagiti bungbunga ti Espiritu iti biagmo (Galacia 5:22, 23).`