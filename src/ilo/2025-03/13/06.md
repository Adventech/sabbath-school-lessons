---
title:  Ni Jesus Nakipagian iti Sangkataoan
date:   25/09/2025
---

`Basaen ti Juan 1:14. Kasano a ti panaglasag ni Cristo ket maidilig iti tabernakulo?`

Ti panaglasag ni Jesus ket maysa a palimed kasta met a maysa nga eksklusibo a siensya nga adalento ti nasubbot iti amin a kinaagnanayon. Ni apostol Juan ibagana a ni Cristo, babaen iti panangalana iti bagitayo iti Mismo a Bagina, ket iparangarangna nga Isu agtaeng kadatayo iti maysa a konkreto a wagas. Ni Jesus a naglasag ket kapadpada ti Dios iti Daan a Testamento, nga Isu a nakipagtaeng kadagiti Israelita idiay tabernakulo idiay Sinai ken idiay let-ang kabayatan a nagpagpagnada a napan iti Naikari a Daga.

Iti daytoy a panaglasag, ni Jesus nakipagian iti sangkataoan. Anian a di matukod a pribilehio! Ti agnanayon a Dios bimmaba kadatayo, a kas maysa kadatayo, tapno ipatalgedna kadatayo nga Isu iti “Emmanuel: Ti Dios adda cadatayo.”

Idiay Mateo 18:20, ni Jesus kinunana a no dua wenno tallo ket aguornongda gapu iti Naganna, Isu ket adda iti nagtetengngaanda. Ni Cristo ket adda kadagiti tattaona babaen ti kaadda ti Espiritu Santo. Ni Cristo awisenna dagiti pasurotna iti nasinged a pannakikayamet Kenkuana: “ ‘Adtoy, siac addaac nga agtactacder iti ruangan, ket agtugtugac; no adda dumngegto iti timecco ket luctannanto ti ruangan, sumrecacto kencuana, ket makipanganacto kencuana, ket isu, caniac’ ” (Apocalipsis 3:20).

`Basaen ti Apocalipsis 21:1–3. Ania iti naidatag kadatayo ditoy?`

Ti Baro nga Jerusalem ket bumabanto manipud langit a mapan ditoy daga, ket ni Juan ipakdaarna: “ ‘Adtoy ti tabernaculo ti Dios adda cadagiti tattao, ket isu makipagnaedto cadacuada, ket isudanto dagiti tattaona, ket ti Dios met laeng addanto cadacuada, a Dios da’ ” (Apocalipsis 21:3). Awan ti templo idiay Baro nga Jerusalem (Apocalipsis 21:22) agsipud ta ti sibubukel a ciudad ket isu ti templo, ti santuario ti Dios. Ti kaatiddog, kaakaba, ken kangato ti ciudad, ket agpapada (Apocalipsis 21:16) a kas iti Kasasantoan a Disso idiay santuario, nga isu a kuadrado, nga iti amin a sikiganna agpapada. Iti kinaagnanayon, iti maysa a lubong nga awan ti basol, patay, wenno panagsagsagaba, agtaengtayo iti kaadda ti Diostayo.

`Iti panangkitkita iti inkari ni Jesus kadatayo, kasano a masursurotayo nga agibtor agingga iti panungpalan?`