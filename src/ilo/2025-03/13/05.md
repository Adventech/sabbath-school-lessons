---
title:  Ti Kaadda ti Dios Idiay Tabernakulo
date:   24/09/2025
---

`Basaen ti Exodo 40:1–38. Kasano a nailasin dagiti Israelitas ti kaadda ti Dios?`

Ti maudi a kapitulo ti Exodo (Exodo 40) ket iladawanna ti pannakaitalaga ti tabernakulo ken ti sagut ti Decalogue (Sangapulo a Bilbilin). Ti pannakaitalaga ti tabernakulo ket isu ti pagpatinggaan a pasamak ti Israel idiay Sinai.

Ti dayag ti Dios ket isu ti kinasantona, ti kababalinna, ti naayat a kaaddana, nga isu ti kinaimbagna a mismo (Exodo 3:5; Exodo 33:18, 19). Ti kaaddana ket pinunnona ti tabernakulo ken makita a kas ulep, ti dayag ti Shekinah. Ti libro ti Exodo ket agpatingga iti pannakaipaganetget iti mangibagbagnos a kaadda ti Dios, iti ulep ti Apo iti aldaw, ken iti ulep ti apuy iti rabii. Iti maysa a napaypayso unay ken napigsa unay a wagas, dagiti tattao a Hebreo ket napadasanda saan laeng a ti kinapaypayso ti Dios no di ket ti nasinged ken ti agtataeng a kaaddana kabayatan ti panangidaldalanna kadakuada.

Ni Moises ket insimpana ti tabernakulo iti umuna nga aldaw iti umuna a bulan iti maikadua a tawen (Exodo 40:2, 17). Inkonsagrarna pay dagiti isuamin a bambanag—pakairamanan ni Aaron ken dagiti annakna a lallaki iti kinapadi (Exodo 40:9, 13–15)—babaen iti lana a pangpulot. Napan isuna idiay Kasasantoan a Disso, ti Nasantoan a Disso, ken ti paraangan, nga intalagana amin iti Apo. Babaen daytoy a proseso, insibunna dagiti serbisyo agpaay iti sibubukel a santuario (kasta met a kitaen ti Numeros 7:1). Idi laeng pannakaisibbu ti tabernakulo a nabalinan ni Moises a sumrek iti Kasasantoan a Disso; kalpasan dayta, ti laeng Nangato a Padi ti mabalin nga agministro idiay iti Aldaw ti Pannakaabbong (Levitico 16:2, 17).

Kadagiti tallo nga okasyon, ti teksto ibagana a ti trabaho ket nalpasen: (1) idiay panagpatingga ti lawas ti Panamarsua, ti Dios ipaganetgetna ti pannakalpas ti makaparsua nga ar-aramidna (Genesis 2:1–3); (2) iti pannakalpas ti tabernakulo, ti teksto ti Biblia ipakdaarna: “Casta ti pinangleppas ni Moises iti aramid” (Exodo 40:33); ken (3) dayta ket naiyebkas met idi nalpas ni Solomon ti aramid iti templo (1 Ar-ari 7:51).

Daytoy panagsilpu iti nagbaetan ti Panamarsua ken ti santuario ti Israel ket itudona ti nailangitan a buya, ti panawen inton ti Apo ket makipagtaeng iti nasubbot idiay baro a daga idiay Baro nga Jerusalem, nga isu “ti Tabernakulo ti Dios” (Apocalipsis 21:2, 3; idilig iti Apocalipsis 22:1–4).

Ti panangpunno ti Dios iti tabernakulo iti kaaddana (Exodo 40:34) ket isu iti dakkel a pagpatinggaan dagiti paspasamak a nangrugi iti pannakayanak ni Moises ken nagtultuloy iti pannakaabak dagiti didios ti Egipto idi panawen ti 10 a didigra, agraman iti ilalapsutda manipud Egipto, agraman iti pannakaabak ti buyot ti Egipto, ken, kamaudiananna, iti pannakaipalgak ti Dios idiay Bantay Sinai.

`Ania dagiti wagas nga, uray pay itan, ket mabalinmo a mapadasan ti kaadda ti Dios? Apay a napateg nga aramidem dayta?`