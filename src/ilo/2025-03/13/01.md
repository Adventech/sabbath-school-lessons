---
title:  Ti Tabernakulo
date:   20/09/2025
---

### Basaen Agpaay iti Adal ita a Lawas

Exodo 35:1–36:7; Genesis 1:1; Exodo 36:8–39:31; Hebreo 7:25; Exodo 40:1–38; Juan 1:14.

> <p>Paset a Mayulo</p>
> “Idin ti ulep inabungotanna ti tolda ti gimong, ket ti dayag ni Jehova pinunnona ti tabernaculo. . . .Ta ti ulep ni Jehova adda idi iti aldaw iti rabaw ti tabernaculo, ket iti rabii adda idi ti apuy idiay rabawna, iti imatang dagiti amin a balay ti Israel, bayat dagiti amin a pannagnada” (Exodo 40:34, 38).

Ti kangrunaan a trabaho dagiti tattao ti Dios idiay Daan a Testamento (kasta met kadatayo ita nga aldaw) ket ti agbiag iti nasinged a pannakaikayamet iti Apo; tapno agdaydayaw ken agserbi Kenkuana; ken, kasta met, tapno iparang ti husto a ladawan ti Dios kadagiti sabsabali (Deuteronomio 4:5–8).

Idiay Minuyongan ti Eden, da Adan ken Eva ket naglemmengda manipud iti Dios agsipud ta ti basolda ket pinagbalinna isuda a mabuteng Kenkuana. Ti kinamanagbasol ket pagbalinenna dagiti tattao a gagangay a mabuteng iti Dios, ken daytoy a panagbuteng ket tiritirenna ti panagkitatayo iti Kababalinna. Ti naimbag a damag ket ti Dios ket alaenna ti umuna nga addang tapno kalubanna daytoy a birri ken, iti panangilongalongna, tarimaanenna ti gutbaw ken ti nadadael a panagkayamet. Ayabanna ti managbasol nga agsubli Kenkuana: “ ‘Sadino ti yanmo, sica?’ ” (Genesis 3:9).

Gapuna, ti kangrunaan a misyontayo ket tapno iparang ti umiso a kababalin ti Dios ken ti naayat ken nalinteg nga aramidna kadagidiay adda iti likmuttayo. No dagiti tattao ket maguyugoyda iti Dios ken makombinsida iti di naimbubukodan nga ayatna kadakuada, itedda dagiti biagda Kenkuana ken tungpalenda ti ibagana kadakuada nga aramiden, ta ammoda a dagita ket agpaay iti bukodda a pagimbagan.

Ti santuario ket impaduyakyakna ti kinaasideg ti Dios iti sangkataoan ken imparangarangna dagiti kadadakkelan a kinapudno kadakuada, nga isu ti wagas nga isalakanna dagidiay mapan Kenkuana iti pammati.

_*Adalen ti adal ita a lawas tapno maisagana agpaay iti Sabado, Setiembre 27._