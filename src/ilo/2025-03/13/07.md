---
title:  Adalen Pay
date:   26/09/2025
---

Basaen ti surat ni Ellen G. White, “The Tabernacle and Its Services,” pp. 353–358, iti Patriarchs and Prophets.

“Sakbay ti pannakabangun ti santuario, immun-una pay iti maysa a nadiosan nga aramid ti pannakasubbot, a daytoy ti pannakawayawaya ti Israel manipud iti mangadipen a pannakabalin ti Egipto. Daytoy ket sinaruno ti yaanamong ti Dios a sumrek iti maysa nga agtultuloy a tulag a pannakikayamet kadagiti tattaona. Isunto ti Diosda, ken agbalindanto a tattaona (Exodo. 6:7). Ti wagas a pannakilangenda Kenkuana ken iti maysa ken maysa ket nailawlawag babaen ti tulag ti linteg. Ti tabernakulo ket pudno unay a lugar a pagsasarakan, maysa a lugar a pagsasarakan ti Dios ken dagiti tattao. Idi laeng kalpasan ti pannakasubbot ken ti pannakaipasdek ti agnanayon a pannakaitipon iti Dios babaen ti tulag a dagiti tattao ket mabalin a makaadani iti Dios idiay pagtaenganna a lugar.”—Andrews Bible Commentary: Old Testament, “Exodos” (Andrews University Press, 2020), p. 226.

Kabayatanna, ni Ellen G. White iladawanna ti panggep dagiti serbisyo ti santuario: “Gapuna iti panagministro iti tabernakulo, ken ti templo a nangala iti lugarna iti kalpasanna, dagiti tattao ket naisuroda iti tunggal aldaw kadagiti dadakkel a kinapudno a mainaig iti ipapatay ken panagministro ni Cristo, ken maminsan iti tunggal tawen dagiti pampanunotda ket naiturong kadagiti maud-udi a paspasamak ti dakkel a panagbinnusor iti nagbaetan ni Cristo ken ni Satanas, ti maudi a pannakagugor ti uniberso manipud iti basol ken dagiti managbasol.”—Patriarchs and Prophets, p. 358.

**Salsaludsod a Pagiinnadalan:**

`Ti kangrunaan kadagiti serbisyo a panagdaydayaw idiay santuario ket ti pannakaibokbok ti dara. Amin a kita dagiti animal ket naidaton, ken ti darada ket naaramat iti nganngani amin kadagiti al-alagaden ti templo. Ania ti isimboloan ti dara, ken ania ti namimpinsan nga itudo dagitoy amin a datdaton?`

`Nupay kasano a nakaskasdaaw a ti Dios, ti Namarsua iti uniberso, ket agnaed iti santuario iti tengnga dagiti tattaona, di ad-adda a nakaskasdaaw nga Isu ket umay nga agtaeng kadatayo kas maysa kadatayo, maysa a tao. Dayta a mismo ket maysa a nakaskasdaaw a pannakaiyebkas ti ayat. Ngem kalpasanna ket idatonna iti Mismo a Bagbagina a kas sakripisyo nga agpaay iti basol—dayta ket, tapno matay iti biangtayo? Ania ti isuro daytoy kadatayo maipapan iti kababalin ti Dios? Kasta met, ania ti isuro kadatayo daytoy maipapan iti kadakkel iti ayat ti Dios a makakita kadatayo a maisalakan iti agnanayon a pagarianna?`

`Basaen ti Hebreo 8:1–6. Ania ti ibaga dayta kadatayo no kasano nga inyanninaw ti naidagaan a santuario ti ar-aramiden ni Jesus agpaay kadatayo ita idiay nailangitan a santuario?`