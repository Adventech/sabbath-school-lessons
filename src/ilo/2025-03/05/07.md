---
title:  Adalen Pay
date:   01/08/2025
---

Basaen ti surat ni Ellen G. White, “The Passover,” pp. 273–280, iti Patriarchs and Prophets.

“Ti Paskua ket agpadpada koma a pakalaglagipan ken mangyanniniwan, saan laeng a mangitudtudo iti napalabas a pannakawayawaya manipud iti Egipto, no di ket agturong iti dakdakkel a pannakawayawaya nga isu a leppasen ni Cristo iti panangwayawayana kadagiti tattaona manipud iti pannakaadipenda iti basol. Ti maidaton a kordero ket itakderanna ‘ti Kordero ti Dios,’ nga isu laeng ti namnama ti pannakaisalakantayo. Kuna ti apostol, ‘ta naidaton met ti Pascuatayo, nga isu ni Cristo.’ 1 Corinto 5:7. Saan a makaanay a ti daton a kordero ket mapapatay; ti darana ket masapul a maiwarsi kadagiti baotek ti ruruangan; isu a ti pakaikarian ti dara ni Cristo ket masapul a maipakat iti kararua. Masapul a patientayo, saan laeng nga Isu ket natay nga agpaay iti lubong, no di ket Isu natay nga agpaay iti tunggal maysa kadatayo. Masapul a mangi-alokartayo kadagiti bagbagitayo iti pannakabalin ti makaabbong a daton.”—Ellen G. White, Patriarchs and Prophets, p. 277.

Agingga ita nga aldaw, dagiti agngilngilin a pamilya dagiti Judio iti intero a lubong ket rambakenda ti Paskua, Pesach. Addaanda iti nagnaganenda a “Paskua Seder” (“Seder” kayatna a saoen “ornos/arrangement”) nga iti dayta a panawen lagipenda ti Exodo ket kalpasanna nanamenda ti maysa a naisangsangayan a pannangan a kas maysa a pamilya. Nakaskasdaaw ta daytoy ket nasalimetmetan a literal a sipud pay idi panawen ti Exodo! Ti laeng maikapito nga aldaw ti Sabado, nga isu a salsalimetmetan pay laeng dagiti agngilngilin a Judio, ti nangrugi nga ad-adda pay nga ad-adayo pay idi angged.

**Salsaludsod a Pagiinnadalan:**

`Kasano ti pannakaawattayo iti “kinaimbag” ti Apo iti panangkabilna iti patay kadagiti inauna nga annak, adu kadakuada ket sigurado nga “inosente”? Kasano a mapagtunostayo daytoy iti napigsa unay a kinapaypayso ti ayat ti Dios? Panunoten pay ti layus. Kasano ti pannakaawattayo iti daytoy?`

`Ania ti kaipapanan dagiti nainsimboloan a sasao a dagiti mamati ket naabbonganda babaen ti dara ni Jesus ken ti darana ket dalusanna ida iti amin a kinadangkesda?`

`Basaen ti sumaganad a sasao: “Dagiti pasurot ni Cristo ket masapul a makipasetda iti kapadasanna. Masapul nga awatenda ken ibingayda ti sao ti Dios tapno dayta ket agbalin a panggep ken pannakabalin ti biag ken aramid. Babaen ti pannakabalin ni Cristo, masapul a mabalbaliwanda iti kaas-aspingna, ken yanninawda ti nadiosan a kababalinna. . . . Ti espiritu ken trabaho ni Cristo ket masapul nga isu ti espiritu ken trabaho dagiti adalanna.”—Ellen G. White, Patriarchs and Prophets, p. 278. Kasano iti panangpalubostayo ken Cristo a mangaramid iti unegtayo iti adda a naisurat ditoy?`