---
title:  Ti Nadiosan a Panangukom
date:   31/07/2025
---

`Basaen ti Exodo 12:29, 30 no kasano a kinabil ti Dios ti inauna nga anak idiay Egipto. Apay nga insentro ti Dios iti inauna nga anak? (Kitaen ti Hebreo 11:28.)`

Ti maudi a didigra ti Egipto ket nagtinnag iti inauna nga anak. Dayta ket maysa a nailangitan a panangukom kadagiti amin a didios ti Egipto ken iti amin a pampamilya a nagdaydayaw kadagitoy saan a pudno a didios, nga isu nga awan patpategda a ladladawan a nangyanninaw kadagiti bukod a pagayatan, tartarigagay, ken panagbuteng dagiti tattao.

Kas impakita dagiti immun-una a didigra, dagitoy a ladladawan ket dida kinabaelan nga isalakan dagiti tattao. Ti kinaawan patpategda ket ad-adda payen a nalawlawag ita, iti panawen ti maikasangapulo a didigra, nga isu a nangyeg kadagiti kadadakkelan a supapak kadagiti Egipcios.

“Iti amin a nalawa a gunglo ti Egipto ti kinatangsit ti tunggal sangakabbalayan ket naipababa. Dagiti ikkis ken panagdung-aw dagiti agladladingit pinunnona ti tangatang. Ti ari ken dagiti mamalbalakadna, agraman kadagiti bumbumsag a ruprupa ken agpigpigerger nga im-ima, nagtakder a sibubuteng iti aglaplapusanan a buteng.”—Ellen G. White, Patriarchs and Prophets, p. 280.

Ni Faraon ket intakderanna ti namimpinsan a pannakabalin ken dios ti Egipto, ken ti inauna nga anakna a lalaki ket naibilang a maysa nga anak a lalaki ti maysa a dios. Ni Isis ket maysa a diosa a mangay-aywan kadagiti ubbing; ni Heqet ket maysa a dios a mangtamtaming kadagiti babbai nga agpasngay; ken ni Min ket maysa a dios ti panagpaadu. Iti laksid dagitoy, adda dagiti adu a didios ti kinabunga dagiti Egipcio. Amin dagitoy a didios ket awan mabalbalinda no maidilig iti sibibiag a Dios. Ni Moises kunana: “ ‘Asino ti pumadpad kenca, O Jehova, cadagiti didios? Asino ti pumadpad kenca, a nagloriaan iti kinasanto, Nacaam-amac cadagiti pannacadaydayaw, nga agar-aramid cadagiti datdatlag?’ ” (Exodo 15:11). Sinaksian ni Jetro iti ud-udina: “ ‘Ita maammoac a ni Jehova dacdackel ngem dagiti isu-amin a didios; kinaagpaysona, gapu iti aramid a tinatangsit nga inaramidda maibusor met laeng cadacuada’ ” (Exodo 18:11).

Segun iti Exodo 1, dagiti Egipcios ket pinapatayda dagiti kayyanak nga annak a lallaki ti Israel iti bilin ni Faraon tapno mapakapsut dagiti Israelitas, ken tapno maparmek ken tapno ibabainna ida. Itan ti panangdusa ti Dios kabilenna dagiti inauna nga annak a lallaki ti Egipto. Ti immula dagiti tattao, apitenda.

Dagiti pangngeddengtayo ken napaypayso a kababalintayo ket iyegna dagiti supapak. Ken ti nasaem a kinapudno, nga isu a napadasantayo amin, ket saan laeng a datdatayo ti agsagrap kadagiti supapak dagiti dakes nga ar-aramidtayo. Dagiti sabsabali, no dadduma adu a sabsabali, uray pay dagiti inosente a sabsabali, ket agsagrapda met. Kasta iti kababalin ti basol.

`Ania dagiti wagas a nagsagrapka manipud kadagiti basbasol dagiti sabsabali? Wenno, ania dagiti wagas a dagiti sabsabali ket nagsagrap manipud kadagiti basbasolmo? Ania laeng ti namnamatayo?`