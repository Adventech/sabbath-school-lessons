---
title:  Pesach
date:   29/07/2025
---

`Basaen ti Exodo 12:17–23. Ania a paset ti aramiden ti dara iti pannakarambak daytoy baro a fiesta?`

Ti dara ti naidaton nga animal ket maysa a kangrunaan nga elemento iti daytoy a rambak. Dagidiay nakipaset iti daytoy a fiesta ket inkabilda ti dara ti napapatay a kordero kadagiti baotek dagiti ruangan dagiti balbalayda. Iti kastoy a wagas, impaduyakyakda ti pammatida iti Dios, a patienda nga Isu ket isalakanna ida manipud iti sangoen dagidiay saan nga abbongan ti dara.

Anian a nagpigsa a pannakaiyebkas ti evangelio!

Ti kordero ti Paskua ket awan koma iti pakapilawanna, agsipud ta itudtudona ni Jesu-Cristo, “ ‘ti Cordero ti Dios, a mangiccat ti basol ti lubong!’ ” (Juan 1:29). Ti dara ti animal ket nangaramid iti maysa a napateg a paset: dayta ket isimboloanna ti pannakasalaknib ken isu ti tanda ti biag iti tiempo ti patay. “ ‘ “Ket ti dara cadagiti balbalay a pagyananyo isunto ti pagilasinan cadacayo: ket no makitacto ti dara, labsancayonto ket awanto cadacayo ti didigra a mangpatay cadacayo, intono dusaec ti daga nga Egipto” ’ ” (Exodo 12:13).

Ti sibubukel nga evangelio ket nainaig iti rambak ti Paskua agsipud ta saanna laeng nga itudo ti wayawaya manipud iti pannakaadipen ken ipapan idiay Naikari a Daga, no di ket iti sakripisyo ni Jesu-Cristo agpaay kadagiti basbasoltayo ken ti pakaikarianna a maipaay iti amin nga isu nga inabbongan ti darana.

Kalpasan dagiti siglo kabayatan a sinublian ni Pablo daytoy a rambak, insuratna: “Ugasanyo cadacayo ti baac a levadura, tapno agbalincayo a baro a masa, ta awanen ti levadurayo: ta naidaton met ti Pascuatayo, nga isu ni Cristo” (1 Corinto 5:7).

Ti yeast, wenno levadura, ket naaramat a mangisagana iti gamay a nadumaduma. Iti immuna a pannakaibagana iti Biblia, dayta ket naisilpu iti pannakaisagana ti tinapay a saan a nalevaduraan iti rabii nga ipapanaw dagiti Israelitas manipud Egipto. Ti levadura ket masapul a maikkat manipud kadagiti pagtaenganda (Exodo 12:8, 15–20; Exodo 13:3–7). Iti daytoy matudtudo a lawag, ti levadura ket maysa a simbolo ti basol (1 Corinto 5:6–8); iti kasta ngarud, dayta ket saan koma a maaramat iti panawen ti fiesta ti Paskua iti maysa a lawas.

Ti tinapay a saan a nalevaduraan ket maysa a simbolo ti awan basolna a Misias, nga isu a nangparmek kadagiti amin a sulisog ken intedna ti biagna agpaay kadatayo (Juan 1:29; 1 Corinto 5:7; Hebreo 4:15). Maysa a “sangareppet nga hisopo,” a naisawsaw iti dara, ket isimboloanna ti makagugor a parabur ti Dios (Salmo 51:7). Iti pangababaan, iti intero a Pesach, ti makasubbot a trabaho ni Jesus ket naiparangarang.

`Ania ti isuro kadatayo ti kinapudno nga iti pannakaabbong ti basol ket innalana ti dara ni Jesus, ti Dios a Mismo, no kasano ti napaypayso a kinadakes ti basol?`