---
title:  Paskua
date:   26/07/2025
---

### Basaen Agpaay iti Adal ita a Lawas

Exodo 11:1–10; Mikias 6:8; Exodo 12:1–30; 1 Corinto 5:7; Exodo 13:14–16; Hebreo 11:28.

> <p>Paset a Mayulo</p>
> “ ‘Ket maaramidto a no cunaendanto dagiti annacyo cadacayo, “Ania ti caipapanan daytoy nga annungen?” Cunayonto, “Isu ti daton ti pascua ni Jehova, a limmabas cadagiti balbalay dagiti annac ti Israel sadiay Egipto, idi dinusana dagiti Egipcios, ket insalacanna dagiti balbalaymi. Ket dagiti tattao nagtamedda ket nagdaydayawda’ ” (Exodo 12:26, 27).

Ti maikasangapulo ken maudi a didigra ket ngannganin maitinnag. Ti maudi a pakdaar ket naiteden; ti maudi a pangngeddeng ket masapul a maaramid. Dayta ket pudno unay a maysa a banag ti biag wenno patay. Saan laeng a ti biag ti maysa a tao, no di pay ket ti panagrang-ay dagiti pampamilya ken ti sibubukel a nacion ket nakapusta. Ni Faraon ken dagiti opisyalesna ket pagrebbenganda ti gasat dagiti adu a tattao, mabalin nga agpaay iti biag wenno iti patay. Ti kababalinna a naiturong iti sibibiag a Dios ti Israel ti mangikeddeng saan laeng nga iti masakbayanna no di pay ket ti nacionna.

Kasano ti riknatayo, ken ania ti aramidentayo, no ti dagsen dagiti paspasamak ket agdas-alda a nadagsen kadatayo, ket masapul a pilientayo ti sumaruno nga addang ken turongen, maysa a pili a dakkel unay ti panangbaliwna kadagiti biag dagiti dadduma iti laksid ti bagitayo?

Ti Dios ket ad-adda pay a siaanamong a mangted kadatayo iti sirib, pannakaawat, ken pannakabalin a mangaramid iti nalinteg (1 Corinto 1:30; Filipos 2:13).

Nupay kasta, ti parikut ket, iti bukodtayo a nasukir a puso, saan a kankanayon a kayattayo nga aramiden ti nalinteg. Ammotayo no ania dayta, ngem agtukiadtayo a mangaramid dayta. Iti istoria ti Exodo, ti panagtukiad ti maysa a tao a pasakop iti Dios, uray pay iti sangoanan ti aglaplapusanan a pammaneknek, ti nangyeg iti leddaang kadagiti adu a dadduma a tattao iti laksid iti bagina, nga isu iti masansan a mapaspasamak.

_*Adalen ti adal ita a lawas tapno maisagana agpaay iti Sabado, Agosto 2._