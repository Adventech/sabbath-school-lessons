---
title:  Panangiyallatiw iti Aluten
date:   30/07/2025
---

Ti sumasalmo ibagana no kasano a dagiti annaktayo ket mabalin a maamoanda ti Dios ken ti naayat a panangaywanna: “Ti maysa a caputotan ipadpadayawnanto dagiti aramidmo iti sabali, ket sarsaritaennanto dagiti mannacabalin nga ar-aramidmo” (Salmo 145:4). Ti maysa a pamilya ket saritaenna koma iti sabali a pamilya ti maipapan iti Dios, maipapan kadagiti nakaskasdaaw nga ar-aramidna, ken maipapan kadagiti sursurona, amin tapno ipasana ti pannakaammo a naibatay iti Biblia iti sabali a kaputotan.

`Basaen ti Exodo 12:24–28. Ania ti napateg a ponto ditoy?`

Dagiti nagannak ket isuda dagiti immuna a mannursuro idiay Israel ken masapul a saritaenda ti istoria ti Exodo kadagiti annakda. Saan laeng a maibaga dayta a kas napalabas a pasamak ti pakasaritaan, no di ket maiparang a kas bukodda a kapadasan, uray pay no dayta ket nabayagen a napasamak. Babaen ti panangrambakda iti daytoy a piesta, makinaigda kadagiti ammada, ket ti pakasaritaan ket biagen manen ken pagbalinen a pudno. Ti ama ket kunaenna: “Addaak idi idiay Egipto, nakitak ti pannakaabak dagiti didiosen ti Egipto ken dagiti didigra idiay Egipto, ket nawayawayaanak.” Iti libro nga Exodo, namindua a naipaganetget no kasano a sungbatan dagiti nagannak dagiti salsaludsod dagiti annakda maipapan iti Paskua (kitaen ti Deuteronomio 6:6–8 ken Exodo 13:14–16).

Napateg a paliiwen a dagiti Israelitas ket addada pay laeng idi idiay Egipto idi naibaga a rambakenda ti pannakawayawayada manipud Egipto. Ti sibubukel ngarud a rambak, ket maysa nga aramid ti pammati. Kalpasan ti pannakaawatda kadagiti bilbilin, “dagiti tattao nagtamedda ket nagdaydayawda” (Exodo 12:27) iti Mannubbotda, ket kalpasanna sinurotda dagiti bilbilin ti Paskua.

Iti libro ti Deuteronomio, ti Israel ket napalagipan nga ibagada ti istoriada iti wagas a maipaunegda dayta a kas bukodda a panagpagpagna. Paliiwen ti sangsangkamaysa nga ayug daytoy nga istoria kasta met ti riribok iti agdama a kapadasan: “ ‘Ket sumungbatcanto, ket cunamto iti sango ni Jehova a Diosmo, Maysa a taga Siria a nganngani matay isu idi ni amac; ket simmalog a napan iti Egipto, ket nagnaed idiay, bassit iti bilang; ket nagbalin a maysa a nacion sadiay, dackel, mannacabalin ken adu a tattao. Ket dagiti taga Egipto inaramidda cadatayo ti dakes, ket pinarigatdatayo, ket incabilda cadatayo ti nabantot a pannacaadipen: Ket immawagtayo ken Jehova a Dios dagiti ammatayo, ket ni Jehova dinengngegna ti timectayo, ket nakitana ti leddaangtayo, ken panagbannogtayo, ken pannacaparigattayo; Ket iti maysa nga ima a mannacabalin ken tackiag a sinuunnat, ken dackel a nacakigkigtot, ken dagiti pagilaslasinan, ken dagiti nacascasdaaw ti pinangaon ni Jehova cadatayo sadi Egipto; Ket inyegnatayo ditoy a lugar, ket intedna cadatayo daytoy a daga, a maysa a daga nga agayus ti gatas ken diro’ ” (Deuteronomio 26:5–9).

Kasta met, babaen iti pananglagip ken panangibaga manen iti istoria ti Paskua (wenno aniaman a paspasamak iti nasagradoan a pakasaritaan) kadagiti annakda, dagiti nagannak ket naindaklanda unay a matulongan iti pananglaglagip iti naaramidan ti Dios agpaay kadakuada ken agpaay kadagiti tattao. Iti panangibaga dayta ket dakkel nga agpaay iti agsasao a kas met kadagiti dumdumngeg.