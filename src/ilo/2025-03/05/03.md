---
title:  Ti Paskua
date:   28/07/2025
---

`Basaen ti Exodo 12:1–20. Ania dagiti masinunuo a bilbilin nga ited ti Dios kada Moises ken Aaron sakbay a ti Israel ket panawanna ti Egipto?`

Ti maysa ket namnamaenna a ti Dios ket bilinenna da Moises ken Aaron no kasano iti panangorganisar iti ipapanaw manipud Egipto: dayta ket, kasano iti panangipaay kadagiti kasapulan agpaay iti ipapanaw, nangnangruna kadagiti nataengan, dagiti inna nga addaan kadagiti babassit nga annak, dagiti an-animal, ken dadduma pay. Ngem, ti bilin ti Dios ket makapaklaat: Ibagana kadakuada no kasano iti panangrambak iti Paskua. Iti sabali a pannao, ti sentro ket iti panagdaydayaw iti Apo, Isu a mangsubbot kadakuada. Isuamin a bambanag ket sumurot iti umiso a panawen.

Tunggal pamilya ket mangisagana iti maysa a kordero, nga awan a pulos ti masayang. Tunggal maysa ket masapul a kanenna ti apagna, ket no ti pamilya ket saanna a maibus ti sibubukel a kordero, masapul a manganda a kaduada iti sabali a pamilya.

`Basaen ti Exodo 12:13, 14. Ania ti aramiden ti Apo kadakuada inton dumteng ti maudi a didigra? Ania ti isimboloan amin daytoy?`

Ti Exodo ket marambakan koma a kanayon iti tunggal tawen, saan laeng a kas maysa a pananglagip iti maysa a napalabas a pasamak nga inaramid ti Dios kadagiti ammada, no di pay ket kas pannakatungpal iti mangwayawaya nga aramid ti Dios agpaay iti agdama a kaputotan. Daytoy ket agbalin koma a sadiwa a kapadasan agpaay iti tunggal bunggoy.

Dagiti bersikulo 12 ken 13 ket ilawlawagda ti kaipapanan ti Paskua: ti nadiosan a panangukom a mangdadael ket “labsanna (pass over)” dagiti Israelitas; gapuna, laglagipenda ti “Paskua (Passover).” Daytoy a sao ket maysa a panagtipon dagiti dua a sasao, “lumabas (pass)” ken “ngatoen (over),” agsipud ta ti mangdadael ket “limmabas iti ngatoen” dagiti pagtaengan dagiti Israelita nga isu a dagiti baotek ti ruruanganda ket namarkaan babaen iti dara ti kordero, ti tanda ti biag ken pannakaisalakan. Iti Hebreo, ti nagan a Paskua ket Pesach, manipud iti maysa a verbo a kayatna a saoen “tapno lumabas (to pass over).”

Ti panangrambak iti Paskua ket palagipanna ti tunggal Israelita iti nabileg ken naparabur nga aramid ti Dios iti biang dagiti tattaona. Daytoy a panangrambak ket tumulong a mangpatalged iti pannaka-ammoda kas sangkailian ken selloanna ti narelihiyosoan a kombiksionda.

`Apay a napateg unay a kankanayon a laglagipen ti naimbag a naaramidan ti Dios kenka iti napalabas ken agtalek nga aramidenna met ti naimbag kenka iti masakbayan?`