---
title:  Komento Dagiti Mannursuro
date:   01/08/2025
---

### Paset I: Pakabuklan

**Kangrunaan a Teksto:** Exodo 12:26, 27

**Sentro ti Adal:** Exodo 11:1–12:30

**Pakauna**

Ti maikasangapulo a didigra ket isu ti pagpatinggaan dagiti didigra. Dagiti tattao ket masapul nga umiso iti panangisaganada kadagiti bagbagida sakbay iti yaayna agsipud ta dagiti biag iti nakataya. Mabalin a biag wenno patay ti agur-uray iti inauna nga anak, gapuna a dagiti pampamilya ket alerto iti panagsagana. Tunggal pamilya ket sungbatanna ti maysa a napateg a saludsod: Agtalekkami kadi iti Dios ken ti bendicionna iti biag, wenno dimi ikankano dayta? Ti laeng dalan nga agturong iti biag ket namarkaan babaen iti panangawat iti dara ti inosente a kordero. Iti dayta a tiempo, ti pannakarambak ti Paskua ket naisibbu, tapno, iti panagtutunos, dagiti sibubukel a pampamilya ket mabalin a mapadasanda ti panangispal ti Dios.

Mannursuro, dikay liplipatan nga ilawlawag kadagiti kamkameng ti klaseyo ti kangrunaan a banag ti adal: ni Jesu-Cristo ket Isu ti Kordero ti Paskua (Juan 1:29; 1 Corinto 5:7). Kenkuana laeng a maaddaantayo iti pudno a biag ken biag nga agnanayon. Daytoy a biag ket naipatalged idiay kruz (Juan 11:25; Juan 12:32; Roma5:6–8; 1 Corinto 1:18, 23, 24). Ti panangrambak iti Paskua ket nangidalan ken Jesus tapno mangipasdek kadagiti pasurotna iti maysa a baro a seremonya. Idiay Maudi a Pangrabii, ni Jesus nangan a kaduana dagiti adalanna iti kordero, nga isu a mangitudo Kenkuana. Iti panangaramidna a kasta, ni Cristo ket inturongna manen ti imatang dagiti pasurotna iti maysa a baro a rambak a mangulit-ulit a mangipalagip kadakuada iti kapapatgan a pasamak iti pakasaritaan ti daga ken ti intero nga uniberso: ti namimpinsan a sakripisyona idiay kruz agpaay kadatayo. Rambakentayo daytoy a santa sena iti Pangrabii ti Apo no malagiptayo ti Biagna ken ipapatayna agpaay kadatayo (Mateo26:26–29; 1 Corinto 11:23–26). Daytoy a pannakapabaro ti kita ti Paskua manipud iti nainsakripicioan a kordero a naipan iti Sibibiag a Kordero, ni Jesu-Cristo, ket maysa a di matukod nga adal a sipapasnek unay koma a malaglagip iti panawen ti Komonyon, kasta met inaldaw a napersonalan a panangawat iti tunggal maysa iti mangisuno nga ipapatay ni Cristo agpaay iti sangkataoan (2 Corinto 5:15, 21).

### Paset II: Komentaryo

**Pakasaritaan a Naibatay iti Historya**

Ni Thutmose III (1504–1450 B.C.) ket dinutokanna ti anakna a lalaki a ni Amenhotep II (1453–1425 B.C.), saan nga isu ti inauna nga anakna a lalaki, nga agbalin a kaduana nga agturay, ngem iti ababa laeng a panawen. Ni Amenhotep II ket nalabit nga awan idiay Egipto idi panawen ti maikasangapulo a didigra, kabayatan iti kampanyana iti militar. Kalpasan iti panagsublina, awatenna ti makaburak-puso a damag a ti amana ket natay idiay Nalabaga a Baybay kabayatan a kamkamatenda dagiti Israelitas (Exodo 14:28; Exodo 15:4; Sal. 136:15) ken ti kabsatna a lalaki, ti inauna nga anak ni Faraon, ket natay iti maikasangapulo a didigra (Exodo 12:29). Ti naiyulog a panangukom ti Dios ket kimmabil, a kas naipadto, iti maysa a tallo-ti-tudokna nga iduduprak kadagiti lallaki nga inauna nga anak dagiti Egipcios, kadagiti animalda, ken kadagiti didiosenda (Exodo 12:12). Ni Faraon ket nalawag unay a naballaagan, ngem agpadpada a kinaritna ti nadiosan a patigmaan ken ti naulit-ulit a pakaasi ni Moises a sumuko iti kiddaw ti Dios tapno daytoy a didigra ket mabalin a saan a matuloy. Ni Faraon sisusukir a nagtukiad nga agtulnog iti Dios, ket ti dina itutunos ti nangiturong iti ad-adu pay a pannakadadael (a saan pay pulos a napaspasamak idi) kadagiti Egipcios. Tunggal pamilya ket naapektaran. Ti impluwensya daytoy a leddaang ket dagdagus, ket dagiti Egipcios nagpakaasida kadagiti Israelitas a panawanda ti Egipto.

**Ti Kordero ti Paskua**

Adu dagiti saan a makaawat iti pudno a kaipapanan ken panggep dagiti datdaton ken dagiti motibo iti likudanda. Adda maysa a dakkel a nagdumaan iti nagbaetan dagiti datdaton dagiti pagano, naidaton kadagiti templo wenno balbalay kadagiti agduduma a didios iti langa dagiti ladladawan, ken ti napudno a daton a naidaton iti sibibiag a Dios. Ti Dios ket timtimbengenna dagitoy a datdaton ken itedna dagiti apag-isu a bilbilin no apay ken no kasano iti panangidatonda kadagitoy Kenkuana, agraman no ania koma ti maidaton ken no asino iti mangakem iti pannakaidaton dagitoy a datdaton.

Iti likudan dagiti amin a datdaton a saan a naibatay iti Biblia ket agdas-al iti pannakaawat a taraon ida agpaay kadagiti didios, nga isu nga agdas-al kadakuada agpaay iti pannakatarawidwid. Iti kasungani, ti sibibiag a Dios ket mangipaay iti taraon iti tunggal maysa (Sal. 104:14–27); iti kasta, ti Dios ket saanna a kasapulan dagiti datdaton a mangtaraon ken mangtarawidwid Kenkuana. Iti pangababaan, dagiti datdaton ket saanda a taraon agpaay iti Dios idiay langit.

Ngem ti kangrunaan a pagdumaan dagiti datdaton dagiti pagano ken dagiti datdaton a naibatay iti Biblia ket naun-uneg pay. Ti agraraira a panggep ti pagano ket ti panangkitana a dagiti nainsakripicioan a sagsagutna ket maysa a napigsa unay a wagas a mangimpluwensya kadagiti didios, mamagsardeng kadagiti pungtotda, ken mangay-ayo kadakuada tapno nalabit a maawatda ti paborda. Dagiti agdaydayaw a pagano ket masapul a mangyeg kadagiti datdaton kadagiti didios tapno ay-ayoenda, tapno gun-odenda ti pamendicionda, ken tapno patalnaenda ida tapno lappedanda dagiti didios a mangdangran kadakuada. Dagiti agdaydayaw a pagano ket masapul a mangtedda kadagiti didiosda iti kaimbagan tapno mabalin a makaawatda, kas subad, iti nadiosan a pannakaaywan, panagrang-ay, kinabunga, talged, ken pabor.

Iti kasungani, dagiti datdaton, segun iti Biblia, ket wagas ken bendicion ida ti Dios agpaay kadatayo tapno makaasidegtayo Kenkuana. Ti Dios agpababa kadatayo ken mangipaay iti pannakaikapia ken pannakaisalakan. No dagiti mamati ket agdaton, saanda a manmanipolaren ti Dios. Mangtedda agsipud iti panangkita iti namimpinsan a daton ni Jesus nga isu ti itudtudo dagiti amin a datdaton. Ngarud, awatenda ni Cristo a kas Mangisalakanda nga Isu laeng ti mabalin a makapakawan kadagiti basbasolda, mangisalakan kadakuada, ken mangbendicion kadakuada.

Idi panawen ti Exodo, ti dara kadagiti baotek ti ruangan ket maysa a pagilasinan (Exodo 12:13) a ti matudtudo a sangakabbalayan ket inawatda ti Apo ken kayatda iti agbiag a kas maitunos kadagiti sursurona. Daytoy pagilasinan a dara ket nangyeg iti pannakaukom a pannakaisalakan agpaay iti pamilya. Ti Dios iwaragawagna: “Ket no makitacto ti dara, labsancayonto ket awanto cadacayo ti didigra a mangpatay cadacayo, intono dusaec ti daga nga Egipto” (Exodo 12:13). Daytoy a panangukom ket saan a maysa a panangdusa wenno panangdadael no di ket maysa a nasayaat a panangukom iti panangsubbot a mapadasan dagiti mamati. Iti pagsasao ti Inglis, adda iti maysa panangilawlawag iti balikas a “Passover [Paskua],” nga isu a panagtipon dagiti dua a balbalikas: “pass [lumabas]” ken “over [ngatoen],” gapuna a nabukel ti “ Passover [Pascua].” Ti patarus a naibatay iti Biblia ket maitunos iti daytoy a panangilawlawag nga ipaganetgetna ti kinapudno a ti panangukom ti Apo a panangdadael ket “lumabas” kadagidiay mamati a nangtulnog iti Dios babaen iti panangikabilda iti dara a pagilasinan kadagiti baotek ti ruanganda.

Dagiti mamati a pamilya ket rinambakanda ti Paskua a kas panangukom ti pannakaisalakan. Amin daytoy a dara ket addaan iti naun-uneg a kaipapanan. Ti nadara a daton ket mangitudtudo iti napaypayso a Kordero ti Paskua, ni JesuCristo, nga Isu a mangidaton iti Mismo a Bagbagina agpaay iti sangkataoan, mammaminsan agpaay iti amin. Gapuna, dagidiay mangawat Kenkuana kas personal a Mangisalakanda ket awatenda ti kari nga agbiagda iti agnanayon Kenkuana (Juan 3:16; 1 Juan 5:11–13).

Ti Dios ket awatenna ti daton a naited laeng manipud iti sibababawi, napakumbaba, ken managyaman a puso. Ti panagyaman gapu iti inaramid ti Dios (saan a gapu iti nagun-odko wenno inaramidko) ti masapul a kangrunaan a maris nga agubbog manipud iti puso a mangidaydayaw iti Dios gapu iti sagut ti pannakaisalakan. Ti mammadto nga Isaias ket ipaganetgetna nga agpipinnabilegtayo iti maysa ken maysa agsipud ta ti panangukom ti Dios iti biang dagiti tattaona ket saan a mangdusa no di ket makasubbot. Ti managayat, managparabur, ken manangngaasi a Diostayo isurona dagiti mamati no kasano a maawatanda ti Panangukomna: “Cunaenyo cadagiti managbutbuteng a puso, Bumilegcayo, dicayo agbuteng: adtoy, ti Diosyo umayto iti panangibales, iti panangsupapac ti Dios; isu umayto ken isalacannacayo’ ” (Isaias 35:4).

**Panangisuro Kadagiti Annaktayo iti Wagas ti Dios**

Ti Dios itedna ti apag-isu a bilin kadagiti tattaona no kasano nga isuro ti sumaruno a kaputotan maipapan Kenkuana ken dagiti nabileg nga ar-aramidna. Ibagana kadakuada a rambakenda ti Paskua iti kada tawen iti maysa a napersonalan a wagas. No ania iti napasamak kadagiti appoda ket masapul a lagipenda a kas bukodda a kapadasan ti Exodo, kas la isuda idi dagiti ad-adipen nga isu a sinubbot ti Dios ken nakalusot manipud Egipto. Dagiti nagannak masapul nga isuroda dagiti annakda, nga awan patinggana. Masapul a pagbiaganda dayta, saan laeng a kadagiti sasao no di ket kadagiti ar-aramid. Ti kapadasan ket masapul a kankanayon a sadiwa; ti pakasaritaan ket masapul a mananam a kas la napasamak dayta ita a mismo. Ti pasamak a naibatay iti pakasaritaan ket agbalin a mapaspasamak ita ken personal. Iti kastoy a wagas, ti pakasaritaan ket mapabiag manen, ti lagip ket mapapigsa manen, ket ti napasamak ket saanto a malipatan. Ni Moises kunana: “ ‘Ket maaramidto nga intono sumreccayo iti daga nga itedto ni Jehova cadacayo a cas incarina, salimetmetanyonto daytoy nga annungen Ket maaramidto a no cunaendanto dagiti annacyo cadacayo, Ania ti caipapanan daytoy nga annungen? Cunayonto, Isu ti daton ti pascua ni Jehova, a limmabas cadagiti balbalay dagiti annac ti Israel sadiay Egipto, idi dinusana dagiti Egipcios” ’ ” (Exodo 12:25–27). Tapno malagip, dagiti Israelitas ket nabilinda a rambakenda ti alagaden ti Paskua iti tunggal tawen.

Daytoy a pagwadan ket isu iti pagrukodan iti wagas a panangisurotayo kadagiti annak ken appokotayo ita nga aldaw. Daytoy a pagwadan ket naited kadatayo tapno tuladentayo. Ni Asaf ket pabilgennatayo: “Yebcasto toy ngiwatco iti maysa a pangngarig; yesngawconto dagiti nasipnget a sasao idi ugma, Isuda a nangngeg ken naammoantayo ken imbaga cadatayo dagidi amammatayo. Dicamto ilimed ida dadagiti putputotda, babaen ti panangibagami iti caputotan a sumaruno cadagiti pacaidaydayawan ni Jehova, ken ti kinapigsana, ken dagiti nacascasdaaw nga ar-aramid nga inaramidna. Ta nangted iti pammanecnec ken Jacob, ket nangikeddeng iti linteg iti Israel, isu nga imbilinna cadagiti amammatayo, nga ipacaammoda ida cadagiti putputotda; Tapno ti caputotan a sumaganad maammoanna ida, agpapan dagiti ubbing a mayanacto; dagidiay bumangondanto ket ibagadanto ida cadagiti putputotda, Tapno maisaadda coma ti inanamada iti Dios, ken dida malipatan dagiti aramid ti Dios, ngem salimetmetanda ketdi dagiti bilbilinna” (Sal. 78:2–7). Ni David ibagana ti aramidentayo koma kadagitoy a sasao: “Ti maysa a caputotan ipadpadayawnanto dagiti aramidmo iti sabali, ket sarsaritaennanto dagiti mannacabalin nga araramidmo” (Sal. 145:4). Ti istoria ti pannakasubbot ken pannakawayawaya ket masapul koma a maiyataday a maulit-ulit ken maadal babaen iti tunggal baro a kaputotan. Maysa laeng a kaputotan a makaliway iti daytoy a trabaho agpaay kadagiti annakda ti kasapulan tapno mapukawda ti pannakaammo iti Dios. Kalpasanna ti pannakaawat kadagiti Sursurona ket nakalkaldaang nga agpukaw, ken ti panangsurot iti maysa a nadiosan a biag ket agpeggadto.

### Paset III: Panangipakat iti Biag

1. Ti kinatangken ti ulo ni Faraon, agraman ti kinasukir dagiti adu nga Egipcios, ket isurona kadatayo nga uray dagiti dadakkel a datdatlag ken pagsidsiddaawan ket awan ti bilegda a mamagbalin kadagiti tattao a mamati ken mangbalbaliw kadagiti biagda. Kinuna a Mismo ni Jesus: “ ‘ “No dida denggen ni Moises ken dagiti mammadto, didanto met mamati no adda maysa nga agungar cadagiti natay” ’ ” (Lucas 16:31). Ania ti adda idi, ken ita, iti panagpagpagnam iti biag a nangiturong kenka a mangsurot a naimpusoan iti Dios? Kasanotayo a matulongan dagiti sabsabali a saanda nga agdas-al kadagiti datdatlag no di ket ipapatida nga adalen ti Sao ti Dios?
2. Agsipud ta ti Dios ket ay-ayatennatayo, isuronatayo maipapan kadagiti makadadael a supapak ti kinasukir no sipipingettayo nga agtalinaed iti basol. Ti panagpilit nga agtalinaed iti dakes ket makapatay; gapu itoy, ti Dios ket sipaparabur unay a mangayab kadatayo nga agbabawi ken mangawat iti bendicionna nga agpaay iti pannakaisalakan. Kasano a maipasiguradotayo a naan-anay a naisukotayo ken ni Jesus ken naisalakantayo? Kasano a maseryosotayo dagiti naayat a patigmaan ti Dios a saan a panangsurot iti maysa a dalan a mangiturong iti pannakadadael? Dagiti palab-og a mangisiasi ket adu. Kasano a ti maysa a tao ket maliklikanna ida?
3. Ni Moises, iti kasabana kadagiti Israelitas, ket ipaganetgetna a masapul nga isurotayo ken sursuroantayo dagiti annak ken appokotayo iti amin a panawen maipapan iti ayat, kinamanangngaasi, ken kinapudno ti Dios: “ ‘Ket isuromto a siaagawa dagitoy cadagiti annacmo, ket dagitoy ti sasaoem cadacuada no situtugawca iti balaymo, ken no magmagnaca iti dalan, ken no agiddaca, ken no bumangonca’ ” (Deuteronomio 6:7). Kasano a maisurotayo dagiti annaktayo iti maysa a makaay-ayo ken adda kaipapananna a wagas, a saan a makapasuron wenno nainkapilitan, tapno dagiti pamilyatayo ket mapno iti pannakaammo iti Dios?