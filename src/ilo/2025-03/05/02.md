---
title:  Maysa Pay a Didigra
date:   27/07/2025
---

Ti mammadto nga Amos ipakdaarna a “ ‘Kinapudnona awanto ti aramiden ni Apo Jehova a dinto maipalgac ti palimedna cadagiti adipenna, dagiti mammadto’ ” (Amos 3:7), ket babaen ti mammadto a Moises Isu imparangarangna ken Faraon no ania iti sumaruno a dumteng. Ti kasosolemnian a pakdaar ket naited ken Faraon. Daytoy ket agbalinto a maysa a nalinteg a panangukom iti kinatangsit, pananggundaway, kinaranggas, ken panagdayaw iti ladladawan, nga amin dagitoy ket isu ti nakaigapuan dagitoy a diddidigra iti Egipto.

`Basaen ti Exodo 11:1–10. Ania a pakdaar ti inted ti Dios sakbay nga inyulogna ti panangukom iti Egipto?`

Ti Dios inikanna ti tiempo ti Egipto—tallo nga al-aldaw ti sipnget (Exodo 10:22, 23)—a mangpanunot kadagiti nabiit pay a paspasamak ken no ania iti kaipapananda. Impaayna pay ti maudi a nalawag a ballaag, ti maudi a gundaway a mangaramid iti nalinteg a banag.

Ngem ti Exodo 11:8 kunana a ni Moises “pimmanaw a sibabara ti pungtotna iti sango ni Faraon.” Apay koma a pumanaw ni Moises a sipupungtot? Mabalin ngata a gapu ta ammona a ti trahedia, ti maikasangapulo a didigra, ket inna kabilen dagiti adu nga inosente a tattao—amin ket gapu iti kinatangken ti puso ni Faraon.

Kasta met, ti bilang a sangapulo ket napateg iti simbolismo iti Biblia. Ti sangapulo itakderanna ti pannakapunno wenno pannakaan-anay. (Panunoten ti Sangapulo a Bilbilin a kas maysa a naan-anay a panangipakaamo iti nadiosan ken namoralan a linteg). Ti sangapulo a didigra dagiti Egipcios ket itudoda ti naan-anay a panangipakita ti Dios iti hustisyana ken panangdusa.

Ti Dios ket Isu ti Okom, ken Isu ket maibusor iti kinatangsit, kinakillo, panangidumduma, kinasungit, pananggundaway, kinadawel, ken kinaimbubukodan. Isu ket adda iti dasig dagiti agsagsagaba, dagiti mairurumen, dagiti saan a husto ti pannakatratarda, ken dagiti naidadanes. Ti Dios ket iyulogna ti hustisya, nga isu ti napudpudno ken sabali pay a pannakaiyebkas ti ayatna. (Kitaen ti Salmo 2:12; Salmo 33:5; Salmo 85:11; Salmo 89:14; Salmo 101:1; Isaias 16:5; Jeremias 9:24.)

Datayo met ket padasentay’ koma ti kaimbagan a kabaelantayo nga agbalin nga agpadpada a naayat ken nalinteg. Nupay kasta, mabalin a nalakatayo unay a matnag kadagiti nalablabes, iti maysa a wagas wenno iti sabali. Gapu iti “ayat” ikidemtayo dagiti matatayo iti kinadakes, kadagiti bambanag a masapul koma a mailinteg. Wenno mabalin a silalamiistayo a mangyulog iti hustisya a kas man maysa a banag a naaramid iti asero. Awan kadakuada a kinalabes iti husto. No di ket, daytoy iti pagwadan: “Imparangna kenca, O tao, daydiay naimbag; ket ania aya ti iparebbeng ni Jehova kenca, no di laeng ti agaramid a sililinteg, ken iti kinamanangngaasi ken pannagna a sipapacumbaba iti Diosmo?” (Mikias 6:8).

`No ditay maala ti naan-anay a timbeng (nga isu a ditay’ kabaelan), apay a nasaysayaat iti agkamali iti sikigan ti asi a saan ketdi nga iti hustisya? Wenno kasta kadi?`