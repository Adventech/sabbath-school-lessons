---
title:  Komento Dagiti Mannursuro
date:   08/08/2025
---

### Paset I: Pakabuklan

**Kangrunaan a Teksto:** Exodo 14:13, 14, 30, 31

**Sentro ti Adal:** Exodo 12:31–15:21

**Pakauna**

Iti pakasaritaan dagiti tattao ti Dios, ti Exodo [Iruruar] manipud Egipto ket isu iti naindaklan unay nga istoria iti Daan a Testamento, nga iti dayta ti Dios bimmallaet iti nakaskasdaaw unay a wagas. Kalpasan iti pannangan iti kordero ti Paskua, dagiti Israelitas ket nakasaganadan idi a mangpanaw iti Egipto. Ni Faraon iti kamaudiananna ket intedna ti pammalubosna. Iti dakkel a danagna, intedna ti bilin kada Moises ken Aaron a mapan ken agdaydayawda iti Diosda. Isuamin ket nairaman—lallaki, babbai, ubbing, kasta met kadagiti dingngoen ken pangenda. Iti napalabas, ni Moises ket umiso unay ti panagtukiadna a pumanaw no dagiti Iraelitas ket saanda a mapalubosan a pumanaw a kas kumpleto a pampamilya, kaduada dagiti dingngoenda. Mainayon pay, ti Dios intedna dagiti kasapulan agpaay iti masakbayan dagiti tattaona: saanda a pimmanaw iti Egipto nga imaima.

Kabayatan nga agpakpakaasi dagiti Egipcios kadagiti Israelita a pumanawdan iti pagilian, intedda kadakuada amin a banag a kiniddawda: pirak, balitok, ken kawes, kas iti imbilin ni Moises nga aramidenda. Dagitoy a bambanag ket bayad kadagiti tangdan a di nainkalintegan a naipaidam kadakuada. Iti ud-udina, dagiti Israelitas ket sangoenda ti maysa a panagpili no kasano nga aramaten dagitoy a sagsagut, mabalin a babaen iti panangted iti tela, napateg nga ar-arkos, balitok, pirak, ken dadduma pay a metal agpaay iti panangibangon iti tabernakulo (Exodo 25:1–7) wenno babaen ti panangted kadagiti balitok nga alahas ken ni Aaron tapno mangparnuay iti ladawan ti balitok a baka (Exodo 32:1, 2).

Ti tema ti napaypayso nga “iruruar” ket naipaganetget idiay pangrugian ti istoria (Exodo 12:37–41), iti panagdur-asna (Exodo 13:21, 22), ken iti pannakadagdagupna, nga idiay a napaganetgetan a kastoy ti “panangisalacan ni Jehova iti Israel” (Exodo 14:30, 31).

### Paset II: Komentaryo

**Pakasaritaan a Naibatay iti Historya**

Babaen ti wagas a pannakaawat iti pakasaritaan a naibatay iti historya ti Exodo 12, kitaen dagiti sumaganad a dua a bambanag:

A. Kalpasan ti 430 a tawtawen a temporaryo a panagnaed idiay Egipto, ti Israel itan ket wayawaya nga agbiahe a mapan idiay Naikari a Daga. Gapu iti mamindua a panagparang ti sao ti Hebreo a wayehi, “dayta ket napasamak,” “kasta idi,” idiay Exodo 12:41, ti teksto ipaganetgetna daytoy a panawen babaen iti panangibagana a “Pudno unay [wenno wen], iti apagisu nga aldaw a rimmuarda.” Umuna, ni laeng Jose ti adda idiay Egipto; kalpasanna ti amin a pamilya simmangpet. Iti pangrugian adda laeng idi 70 (Exodo 1:5), ngem itan “aginnem a gasut a ribu a lallaki ti nagnagna malacsid dagiti ubbing” (Exodo 12:37; idilig iti Exodo 38:26), a kayatna a saoen a ti maysa a kompanya ti agarup dua a milyon a tattao iti agmarmatsa a rumuar iti Egipto. Ni Moises ket sigurado a nasursuroan iti istratehiya ti militar iti panagyanna idiay palasyo ni Faraon, isu nga ammona no kasano iti panangorganisarna iti kasta a kadakkel a bilang dagiti tattao. Ti teksto a naibatay iti Biblia ibagana nga agmarmartsada “iti daydi met laeng nga aldaw nga innala ni Jehova dagiti annac ti Israel idiay daga nga Egipto a binuyonbuyot” (Exodo 12:51; idili iti Exodo 6:26; Exodo 7:4; Exodo 12:17, 41), a kayatna a saoen a kas “buybuyot” ti bunggoy wenno batalyon. Ti Exodo ket nasayaat unay iti pannakaorganisarna; nupay kasta, masapul a laglagipentayo a ti bunggoy ket makapagbiahe laeng a kas kapardas iti “kakapsutan” a kamkameng, a dagitoy ket dagiti ubbing, nataengan a tattao, pangen, ken dingngoen.

B. Ti Exodo ket mabalin a napasamak idi Marso 1450 b.c., segun iti kasayaatan a panagkuenta dagiti konserbatibo nga iskolar: a kayatna a saoen a ti 430 a tawtawen ket mabalin nga agsubli iti 1880 b.c. Kasano iti pannakaawattayo iti daytoy a panawen ti tiempo? Adda dua a kapanunotan dagiti konserbatibo nga iskolar: (1) ti 430 a tawtawen, nabilang manipud iti tiempo ni Jose agingga iti Exodo, ken (2) ti 430 a tawtawen, mangrugi ken Abraham agingga iti Exodo. (Agpaay iti maysa a panagiinnadal maipapan kadagitoy dua a kangrunaan a takder maipapan iti nabayag wenno ababa a temporaryo a panagnaed idiay Egipto [mabalin nga idiay laeng daga ti Egipto, segun iti teksto ti Masoretic Hebreo, wenno agpadpada nga “idiay daga ti Egipto” ken “idiay daga ti Canaan,” segun iti lima a Libro Dagiti Samaritano (SamarITan Pentateuch) ken ti patarus ti Griego iti Septuagint], ken ti pammaneknek agpaay iti ababa a panagyan idiay Egipto, kitaen ti The Sda Bible CoMMentary, vol. 1, pp. 183–187, 313–315, 557.)

**Ni Jehova Makibakalto Gapu Kadakayo, ket Dakayo Agtaengkayo a Sitatalna!**

Dagiti Israelitas ket nariputda iti maysa a lugar: iti sangoananda ket ti Nalabaga a Baybay. Iti maysa a sikigan ket dagiti bambantay, ken iti likudanda ket ti naimbag-ti-pannakasanayna ken napigsa unay a buybuyot ni Faraon (agpaay kadagiti pannakaibinsabinsa kitaen ti surat ni Ellen G. White, “The Exodos,” p. 284, 287, iti Patriarchs and PropheTS). Manipud itoy a kasasaad, iti nataoan a panagsao, imposible a makalusot. Dagiti tattao ket nagbuteng. Saan ngarud a pagsiddaawan a ti Dios, babaen ken Moises, ket pinabilegna ida iti, “ ‘Dicayo agbuteng, agtalnacayo, ket kitaenyo ti panangispal ni Jehova’ ” (Exodo 14:13). Saantayo a gagangay nga ammo no kasano iti agtalinaed a natalna ken urayen ti ibaballaet ti Dios. Kayattayo iti makibakal idinto a mabalintayo koma iti aguray agpaay iti Dios, agulimek, ken agdur-as babaen ti parabur ken pannakabalinna.

Dakkel a tensyon ti adda iti aglikmut. Ania ngata ti reaksyon dagiti tattao? Ti ayus dagiti paspasamak ket naisangsangayan: Ti Dios itedna ti bilin nga agabanteda. Ti monmon ti ulep, a mangibagi iti di makita a kaadda ti Dios, ket umakar manipud iti sango a mapan iti likudan dagiti tattao, “nagtaeng idi iti nagbaetan ti pacarso ti Egipto ken ti pacarso ti Israel” (Exodo 14:20). Ni Moises ingatona ti sarukodna. Maysa nga angin ti daya ti nangbisngay iti danum ken nangbukel iti namaga a daga. Ti Israel agmarcha iti pasilio ti danum ti baybay. Dagiti Egipcio pinadasda a kamaten ida. Ngem ti Apo inulawna ti buyot ni Faraon, ket ti amin a buyot nalmes kabayatan a dagiti Israelitas ket natalgedda iti bangir ti Nalabaga a Baybay. Gapuna, napadasanda ti nakaskasdaaw a balligi ti Dios iti panangispalna kadakuada.

Ti Egipto itakderanna dagidiay sumupiat ken mangtukiad iti Dios. Dagiti Egipcios ket saanda a nagballigi kadagiti dua a bambanag: (1) Sisusungitda a nangtukiad iti sibibiag a Dios, ken (2) tinarigagayanda a tiliwen ken adipenen dagiti Israelitas. Kinaagum ken kinaranggas ti nangidalan kadakuada iti pannakadadael. Adda dakkel a nagdumaan iti panagserbi iti Apo, nga Isu iti mangted iti parabur, wayawaya, ken pannakaisalakan, ken iti panagserbi ken Faraon, nga isu a mangiturong iti bulsek a panagtulnog, mamutbuteng a bilbilin, panangadipen, ken namimpinsan a patay.

**Ti Apo Mangisalakan**

Iti mismo a sentro ti libro ti Exodo ket ti napateg unay a sasao: “Castoy ti panangisalacan ni Jehova iti Israel” (Exodo 14:30), nga isu ti nateolohiyaan a batombalani, sentro, ken ubbog ti sibubukel a libro agsipud ta isuamin a bambanag ket agayus dita ken manipud dita. Daytoy a pasamak ket isu laeng ti tiempo a naaramat daytoy a sasao idiay Exodo. Ti pannakaisalakan ket naggapu iti Apo. Ti nabagas a nateolohiyaan a verbo ti Hebreo a yasha’ ket kayatna a saoen “isalakan,” “alawen,” ken agparang iti nagan ni Jesus (kasta met kadagiti nagnagan da Josue ken Isaias), a kayatna a saoen “ti Apo mangisalakan” (kitaen ti Mateo1:21). Ti Dios insalakanna amin dagiti Israelitas, awan ti maysa a napukaw, iti kasungani iti buybuyot ni Faraon agsipud ta “awan natda uray maysa cadacuada” (Exodo 14:28); aminda ket natay idiay Nalabaga a Baybay. Ti balligi ti Apo ket naballigi ken naan-anay.

Dagiti Israelitas nagtignayda iti nabileg a pannakawayawayada babaen ti panagbutengda iti Apo ken panagtalekda Kenkuana (Exodo 14:31). Ti teksto ibagana a daytoy nasayaat nga isusungbat ket napasamak idi nakitada ti pannakaiparangarang ti dakkel a pannakabalin ti Apo a maibusor kadagiti Egipcios. Ti kalat ni Faraon ken ti buyotna ket nalabit a ti panangpapatay kadagiti adu nga Israelitas kas panangipakita iti pannakabalinda ken ti napait unay a panangadipen manen kadagiti dadduma kadakuada. Daytoy ket saan a napasamak agsipud iti naayat ken nainkalintegan nga ibaballaet ti Dios. Ti sungbat ti Israel ket ti panagbettak dagiti pammadayaw a naiyebkas iti langa ti maysa a kanta.

**Dagiti Kankanta da Moises ken Miriam**

Iti maudi a pagpatinggaan ti datdatlag ti Exodo, ni Moises iturongna dagiti Israelitas iti panagdaydayaw iti Apo babaen kadagiti napintas unay a dandaniw, nga isu nga agaramat iti nabaknang a ladawan (ti pakasaritaan daytoy nga aramid ket nailawlawag idiay Exodo 15:19). Dagiti kankanta da Moises ken Miriam ket kankanta ida ti balligi ken kinamanagyaman. Ti Apo ket naiparang a kas nabileg a Mannakigubat. Ti mangleppas a sasao ket “ ‘Ni Jehova agarinto iti agnanayon awan inggana’ ” (Exodo 15:18), ken agsipud ta Isu ti nangato unay a maitan-ok ken agnanayon nga Ari, ni Moises ipakdaarna nga Isu iti pigsa, kanta, salakan, ken Diosna; isu nga idaydayaw ken itan-okna (Exodo 15:1, 2). Awan iti pumadpad Kenkuana: Isu ket “nagloriaan iti kinasanto,

Nacaam-amac cadagiti pannacadaydayaw, nga agar-aramid cadagiti datdatlag?” (Exodo 15:11). Ni Moises kasaona ti Apo ken idaydayawna: “Ket iti kinadackel ti kinadaegmo, racrakem dagiti umingar a cumanniwas kenca” (Exodo 15:7) ken itultuloyna: “ ‘Iti kinaimbag ti dongngom imparocpocmo cadagiti tattao a sinubbotmo: Indalanmo ida ita pigsam iti pagnaedam a nasantoan’ ” (Exodo 15:13). Daytoy a lugar, a tudtudoen ti Exodo 15:17, ket nanaganan iti “santuario,” a masarakan “ ‘iti bantay a pagpatawidmo.’ ” Ti daniw ket maysa a naimpadtoan a kanta, nga addaan iti pannakakita iti templo idiay Jerusalem.

Ti kanta ket addaan iti pito a natemaan nga istansa: (1) bersikulo 1–3, ti pannakaitan-ok ti Apo; (2) bersikulo 4–5, ti balligi ti Apo iti ngatoen ni Faraon; (3) bersikulo 6–7, ti naglorian a kinadaeg ti Apo; (4) bersikulo 8–10, ti makaparsua a pannakabalin ti Apo ken ti panangukomna; (5) bersikulo 11, ti kinasalsalumina ti Apo; (6) bersikulo 12–16a, ti ayat ken panangsubbot ti Apo kadagiti kabusor; ken (7) bersikulo 16b–18, ti Apo ket Isu ti Ari ken itedna ti inana kadagiti tattaona idiay Naikari a Daga. Idiay Exodo 15:6, 11, ken 16, dua a sasao dagiti kankanayon a naulit agpaay iti pannakaipaganetget. Ti daniw ket iyallangoganna ti pakasaritaan ti Panamarsua idiay Genesis 1 ken 2, ket iti kasta markaanna ti baro a pangrugian agpaay kadagiti tattao ti Dios, ti pannakaparsua ti nawayawayaan a nasyon ti Israel.

Ni Miriam ket naibilang a kas maysa a mammadto. Ti ababa a kantana (Exodo 15:21) ket ulitenna dagiti adu a tema ti kanta ni Moises (Exodo 15:1). Ngem maysa a napateg a detalye ti naiduma. Ni Miriam ad-adda pay nga indalanna amin a babbai nga agkanta (grammatical imperative!) iti Apo, napakuyogan kadagiti pandareta. Ti pusona aglaplapusanan iti kinamanagyaman, ken indalanna dagiti dadduma a mangiyebkas iti isu met laeng a rikna. Mabalin a kinantada met ti sibubukel a kanta, nga isu a napaababa idiay naisurat a pakasaritaan, a ti panglukat a linya ti nagserbi a kas titolona.

Iti baybay a sarming, ti nasubbot ket kantaenda ti kanta ni Moises ken ti Kordero (Apo. 15:2–4). Dagitoy nga himhimno ket kankanta ida ti pannakawayawaya ken balligi, ken ipaduyakyakda ti ayat, hustisya, ken pannakabalin ti Dios. Iti ud-udina, iti Baro a Testamento, ni apostol Pablo ket aramatenna ti ladawan ti ilalasat kadagiti dandanum ti Nalabaga a Baybay a kas maysa a simbolo agpaay iti pannakabautisar ti Israel ken Cristo (kitaen ti 1 Corinto 10:2).

### Paset III: Panangipakat iti Biag

1. Ti panagtalek iti Apo ken kadagiti karkarina ket masansan a narigat, nangnangruna kadagiti napeggad a panpanawen no ti tulong ket saan a sidadaan ken saan a dumteng a dagus. Ania iti kayatna a saoen iti “agtalinaed a natalna” tapno makita ti panangispal ti Dios?
2. Ti Apo kinunana ken Moises a saan laeng nga agkararag no di ket agtuloy nga agabante. Ti kadi Dios ket makibakal agpaay kadatayo iti amin a kasasaad ti biag, wenno namnamaennatayo a mangaramid kadagiti bambanag a kas sungbat iti panangibagnosna? Kasano iti pannakaammom no inton ano nga aguray ken inton ano nga agtignay?
3. Apay a ti Dios ket masansan unay a masapul a mangpalagip, ken mangpabileg kadatayo iti bilin a, “Dika agbuteng”? Apay a nalakatayo unay a mauppapay?
4. Kasano koma a magun-od ti Apo ti dayag babaen iti panang-abak ken Faraon ken ti buyotna? Ania iti dayag ti Dios? Kasano koma ti pannakaammo dagiti Egipcios a ti Dios ti adda iti tengnga dagiti amin a didigra a nagtinnag iti dagada?