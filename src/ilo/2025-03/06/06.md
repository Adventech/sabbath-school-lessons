---
title:  Ti Kanta da Moises ken Miriam
date:   07/08/2025
---

Ti sibubukel a buyot dagiti Egipcio ket naabak; awan iti nagbiag, pakairamanan ni Faraon (kitaen ti Salmo 136:15). Dayta ket maysa a nakaskasdaaw a pannakaabak kadagiti Egipcios ken maysa a naan-anay a balligi kadagiti tattao ti Dios. Saan a pagsiddaawan ngarud nga iti amin a pakasaritaanda, ken uray pay ita nga aldaw, dagiti Judio laglagipenda daytoy nga istoria.

`Basaen ti Exodo 15:1–21. Ania ti linaun ti kanta ni Moises?`

Daytoy a kanta ket daydayawenna ti Apo agsipud ta Isu ket maysa a nabileg a mannakigubat nga isu a nang-abak kadagidiay a nangsupiat kadagiti tattaona. Ni Moises inlawlawagna daytoy a tema babaen ti panangipaganetget a ti Apo, ti Diosna, ket Isu met ti pigsa, kanta, ken salakanna. Awan iti kas Kenkuana, “ ‘nagloriaan iti kinasanto, Nacaam-amac cadagiti pannacadaydayaw, nga agar-aramid cadagiti datdatlag?’ ” (Exodo 15:11).

Ti kanta ni Moises ket maipapan amin iti Dios, maipapan iti Kinasiasinona ken no ania iti ar-aramidenna. Ti Apo ket naitan-ok, naidaydaydaw, ken naraem gapu iti mabigbigbig nga aramidna agpaay kadagiti tattaona. Ti panagyaman ken panagdaydayaw ket gagangay a bunga iti kinaimbag ti Dios agpaay kadatayo. Ti panangapresyar iti ayatna ket isu iti kasapulan ti maysa a naalibtak a naespirituan a biag. Ti natibker nga ayat ti Dios ket naisangsangayan a naipaganetget ken naidaydayaw agsipud ta idalanna dagiti tattao nga isu a sinubbotna, ken ibagnosna ida nga agturong iti nasantoan a pagnaedan a lugar. Ipadto ni Moises a ti Dios ket ipasdekna ti santuario iti bantay ti tawidna (Exodo 15:17), amin ket mangitudtudo iti Sion ken ti Templo idiay Jerusalem.

Idiay Apocalipsis 15:2–4, dagiti nasubbot kantaenda ti kanta ni Moises ken ti kanta ti Kordero. Mapanunotmo kadi no kasano ti panaguni daytoy idiay langit, daytoy a panangidaydayaw iti Dios gapu kadagiti naindaklan ken nakaskasdaaw nga ar-aramidna, idaydayaw ti Dios gapu iti kinalintegna ken pudno a panangukom, ken idaydayaw ti Dios gapu iti nalinteg nga aramid ken iti kinasantona?

Paliiwen ti maudi a linya ti kanta. “ ‘Isuamin dagiti pagpagarian umaydanto ket agdayawdanto iti sangoanam; ta dagiti ar-aramidmo a nalinteg naiparangarangda.’ ” Dayta ket, inton amin dagiti panangukom ti Dios—nangnangruna dagiti panangukomna iti dakes ken panamarparigat a saan a nadusa iti napalabas a rinibribu a tawtawen—ket maipaduyakyakda amin, dagiti nasubbot kadagiti nasnacion ket agdaydayaw Kenkuana gapu kadagidiay a panangukom.

`Ni Immanuel Kant kinunana a no ti Dios ket nalinteg, iti kasta adda ngarud ti sumagmamano a kita ti biag kalpasan ti patay. Apay a dayta a sasao ket pudno unay, ken kasano a masursurotayo iti agtalek nga iti maysa nga aldaw, ti hustisya a nabayag unayen a nagkurang ditoy, ket dumteng? Kasano iti pannakaalam iti liwliwa manipud iti dayta a namnama?`