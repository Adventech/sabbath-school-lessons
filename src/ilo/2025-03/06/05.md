---
title:  Agtultuloy a Panagmartsa Babaen ti Pammati
date:   06/08/2025
---

`Basaen ti Exodo 14:13–31. Iti laksid ti nakurang a pammatida, ania ti inaramid ti Dios agpaay iti Israel?`

Agsipud ta ni Moises ket naimpusoan a nagtalek iti Dios ken iti Saona, pinabilegna dagiti tattao. Indatagna dagiti uppat a napapateg a ponto no kasano iti agtignay kadagiti narigat a kasasaad:

1. “ ‘Dicayo agbuteng’ ” (Exodo 14:13). Ti umuna nga awis ket ti panagtalek iti Apo, agsipud ta iti laeng kastoy a wagas a ti buteng ket maabak. Ni Isaias palagipannatayo iti daytoy a kinapudno babaen ti panangibaga a dagiti mamati ket addada kadagiti im-ima ti Dios, ken Isu ket agtignay agpaay kadakuada no awatenda Isuna kas Dios ken Apoda: “ ‘Dica agbuteng, ta addaac kenca; dica agcullayaw, ta siac ti Diosmo. . . . Ta siac, Jehova a Diosmo, a mangtengngelto iti akincanawannga imam, a cunac kenca, Dica agbuteng; badangancanto’ ” (Isaias 41:10, 13).
2. “ ‘Agtalnacayo’ ” (Exodo 14:13). Ti “agtalna” ket saanna laeng a kayat a saoen a sumardeng nga agtantanabutob ken mangnamnama kadagiti dadakkel a bambanag, no di ket agtalek iti Dios ken aguray a siaanus agpaay iti nabileg nga ibaballaetna, agsipud ta Isu ket agtignay.
3. “ ‘Kitaenyo ti panangispal ni Jehova nga aramidennanto cadacayo ita nga aldaw’ ” (Exodo 14:13). Tapno dumakkel ti pammatitayo, napateg a bigbigentayo ti panangipangulo ken tulong ti Dios ken tapno agyaman iti inkarina a tulong. Ti “kitaenyo” ket kayatna a saoen a tapno lukatan ti mata ti maysa (agsipud ta ti panagduadua ket bulsek). Ti Dios laeng ti makabalin a mangipaay iti balligi, talged, ken pannakaisalakan. Ti Dios ket kankanayon nga agpaay kadatayo, mangay-aywan ken mangipapaay no ania iti kasapulan iti maiyataday a tiempo.
4. “ ‘Ni Jehova makibacalto gapu cadacayo’ ” (Exodo 14:14). Daytoy ket ipakpakitana no ania ti aramiden ti Dios: Isu ket personal a makibakal agpaay kadagiti tattaona. Ti Kalbaryo ket isu ti namimpinsan a pammaneknek iti daytoy a kinapaypayso, ta idiay kruz, ni Cristo ket inabakna ni Satanas tapno itedna kadatayo ti agnanayon a biag (Juan 5:24; Hebreo 2:14; Apocalipsis 12:10, 11). Iti ud-udina, uray pay dagiti Egipcios binigbigda a ti Apo ket makibakal agpaay kadagiti Israelitas (Exodo 14:25).

Ti bilin ti Dios ken Moises ket nalawag: “Agtuloyka.” Ti Dios imbuksilanna ti plano nga aramidenna iti tunggal addang: (1) ti Angel ti Dios ken ti monmon ti ulep immalis manipud iti sango ti pakarso ti Israel ken nagtakder iti likudanda, a salsalaknibanna ida manipud kadagiti buybuyot dagiti Egipcio; (2) babaen ti pammati, ni Moises ket masapul nga iyunnatna ti imana iti ngatoen ti baybay; (3) ti Apo binisngayna ti danum ken pinamagaanna dayta iti maysa a napigsa nga angin; ken (4) ti banagna ket dagiti Israelitas limmabasda a sitatalged iti baybay iti namaga a daga agingga iti ballasiwna. Dagiti Egipcios sibubulsekda a nangkamat kadakuada, agsipud ta dida nakita a ti Dios ket mangar-aramid kadagiti naisalsalumina a bambanag agpaay kadagiti tattaona; dayta ket, dida nakita agingga a dayta ket naladaw unayen, a kas naiparangarang iti panagpudnoda idiay Exodo 14:25.