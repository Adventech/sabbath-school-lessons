---
title:  Panangballasiw iti Nalabaga a Baybay
date:   05/08/2025
---

`Basaen ti Exodo 13:17–14:12. Kasano iti panangibagnos ti Dios iti Israel idi a pinanawanda ti Egipto, ken ania ti napasamak a simmaruno?`

Iti panangsurot kadagiti bilbilin ti Dios ken Moises, dagiti Israelitas ket pinanawanda ti Egipto a kas maysa a naorganisar a buyot. Dagiti balikas ti Hebreo a tsaba’ ken makhaneh ket saksianda dayta a pannakailadawan, a daytoy ket, “army,” “division,” “pakarso,” ken “buybuyot” (Exodo 6:26; Exodo 7:4; Exodo 12:17, 41, 51; Exodo 14:19, 20; idilig iti Exodo 13:18). Nabingaybingayda kadagiti babbassit a bunggoy ket nagmartsada a kas maysa a buyot. Iti ud-udina nakita ni Balaam manipud iti turturod ti Moab a “ti Israel sinanaed cas mayannurot cadagiti capcaputotanda” (Numeros 24:2).

Kabayatanna, “ni Moises incuyogna dagiti tultulang ni Jose” (Exodo 13:19). Daytoy ket maysa a napateg unay a detalye iti teksto, ket dayta ket iparangarangna ti pannakatungpal ti pammati ni Jose kadagiti karkari ti Dios. Saan a pulos a napukaw ni Jose ti panangkitana iti Naikari a Daga, uray pay no isu ket nagbiag iti kinapintas ken pribilehio ti Egipto. Isu dinawatna a dagiti tultulangna ket maala a maipan idiay daga a Canaan (Genesis 50:24, 25). Namati isuna a ti Apo ket sigurado a sarungkaranna ti Israel idiay Egipto ken iyegna ida idiay daga, a kas insapatana (Hebreo 11:22). Iti isasangpet ti Israel idiay Canaan, dagiti tultulang ni Jose ket “imponponda idiay Siquem” (Josue 24:32).

Ti monmon ti ulep ken ti monmon ti apuy ket isuda dagiti makita a tanda iti kaadda ti Dios kadagiti tattaona. Ti Apo nagtaeng idiay ken nagsao pay manipud iti ulep (Exodo 14:24; Numeros 12:5, 6).

Kabayatanna, ni Faraon iparangarangna dagiti pudno a panggep ti pusona. Isu ket saan a nakombertir, ken saan a pulos a sipupudno a nagbabawi. Ti panangdawatna iti Dios a mangbendicion kenkuana ket maysa a pananglais, nalabit a maysa a panangallilaw iti bukodna a puso. Inurnongna dagiti buybuyotna, ken napanda a nangsurot kadagiti nakalapsut nga ad-adipenda. Anian a namimpinsan a panangbulsek ti basol iti daytoy a lalaki.

Idi nakita dagiti tattao dagiti bubuyot ni Faraon nga um-umay, nagsaoda kadagiti sasao ken inyebkasda dagiti sentimiento nga iyallangoganda saan laeng a mammaminsan: “ ‘Gapu ta awan dagiti pagitaneman sadi Egipto, innalanacami aya tapno mataycami iti let-ang? Apayapay nga incastoynacami nga impanawnacami sadi Egipto?’ ” (Exodo 14:11).

Dayta ket, uray nakitadan iti napnoan buya a pannakaipaduyakyak iti pannakabalin ti Dios, nga isu a pakairamanan iti pannakaispal dagiti bukodda nga inauna nga annak, dagiti tattao ket kaskasdi nga impakitada ti nakaskasdaaw a nakurang a pammati.

`Panunoten ti naudi a tiempo a sinangom ti maysa a nakabutbuteng a kasasaad. Ania iti immuna nga inaramidmo: pammati iti Dios wenno nakurang a pammati? Ania dagiti ad-adal a nasursurom manipud iti dayta a kasasaad a mabalin a makatulong kenka iti sumaruno a tiempo a yuumay iti sabali (ken dayta ket umay)?`