---
title:  Pannakaikonsagrar ti Inauna nga Anak
date:   04/08/2025
---

Ti naikari a tiempo ti pannakasubbot, ti pannakawayawaya, ket ngannganin sumangpet. Dagiti tattao ket masapul a nakasaganada. Kasapulanda saan laeng a mamati no di pay ket aramidenda dagidiay a patpatienda. Ti Dios ket imbagana kadakuada ti masapul nga aramidenda; babaen ti pammati, masapul nga aramidenda dayta itan. Nupay naiduma iti lawag daytoy manipud iti lawag iti insurat ni Santiago, ti prinsipyo ket maiyataday unay: “Casta met ti pammati, no awan dagiti ar-aramidna, isu ti pammati a natay?” (Santiago 2:17–20).

`Basaen ti Exodo 13:1–16. Dagiti inauna nga annak dagiti Israelita ket naispalda babaen ti parabur ti Dios idi maudi a didigra. Apay a naited daytoy agnanayon a bilin, ken ania iti kaipapanan dayta kadatayo ita nga aldaw?`

Ti Dios siaasi a sinalaknibanna dagiti pampamilya dagiti Israelita nga isu nga adda iti babaen ti dara agsipud ta, babaen ti pammati, minarkaanda dagiti baotek dagiti ruruanganda. Dagitoy a baro a bilbilin ket naggapu iti Apo babaen ken Moises: “ ‘Santificarem caniac amin nga inauna’ ” (Exodo 13:2). Daytoy a linteg ket maipaay kadagiti tattao kasta met a kadagiti an-animal.

Maysa a prinsipyo iti likudan daytoy a bilin ket, ti isuamin a bambanag kukua ti Dios agsipud ta Isu ti Namarsuatayo ken ti Makinkukua iti isuamin a bambanag: “Ti daga cucua ni Jehova, ken amin nga adda kencuana; ti lubong, ken dagiti agnaed kencuana” (Salmo 24:1). “Ti pirac cucuac, ti balitoc cucuac, cuna ni Jehova dagiti buybuyot” (Haggeo 2:8). Dagiti inauna nga annak a lallaki dagiti Israelita ket isuda dagiti umuna a bunga dagiti bendicion ti Dios, nga isu nga intedna kadakuada; isuda ket tanda pay ti namimpinsan a pannakaikonsagrarda Kenkuana ken iti pannakaawat nga amin a sanikuada ket naggapu laeng Kenkuana.

Kasta met, makitatayo ti kapanunotan ti pannakasubbot, ti pannakaisalakan, ditoy. Ti inauna nga anak a lalaki ket naispal manipud patay agsipud ta naabbongan babaen ti dara. Nasubbotda manipud patay, a kas met iti amin nga adda iti babaen ti dara ni Jesus. Kas iti insurat ni Pablo maipapan ken Jesus: “A kencuana maaddaantayo ti pannacasubbot, ti pannacapacawan dagiti basbasoltayo” (Colosas 1:14).

Kabayatanna, dagiti paglintegan ket naited maipapan no kasano a daytoy a pannakaitalaga ket maidaton, maysa a rambak ti pannakawayawayada manipud iti panangadipen dagiti Egipcios. Idatonda dagiti animal, ngem dagiti annakda a lallaki ket masubbotda (Exodo 13:12, 13, 15).

`Ti Exodo 13:16 ket ibagana no ania koma ti ikabilda kadagiti im-imada ken iti baet dagiti matada. Kasano a daytoy ket isimboloanna ti napateg a naespirituan a kinapudno nga, uray pay no kasano ti kadakkel ti pammatitayo, masapul nga adda aramidtayo iti dayta a pammati?`