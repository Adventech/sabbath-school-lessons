---
title:  Adalen Pay
date:   08/08/2025
---

Basaen ti surat ni Ellen G. White, “The Exodos,” pp. 281–290, iti Patriarchs and Prophets.

Ti Dios ket agpaay iti Israel iti laksid ti bassit a pammatida. Isu tarigagayanna nga isuro ken ibagnos ida no kasano ti agpanunot ken agparbeng a kas pinilina a tattao. Ti Dios indalanna ida a siaanus ken inturongna ida iti maysa a lugar nga idiay ket masabatda ti basbassit a karit. Ni Ellen G. White ilawlawagna: “Dagiti Israelitas . . . addaanda iti bassit a pannakaammo iti Dios ken bassit a pammati Kenkuana, ket mabalin nga agbalinda a mabuteng ken mauppapay. Awan ti igamda ken saanda a nairuam iti gubat, ti espirituda ket nauppapay gapu iti nabayag a pannakaadipen, napadagsenanda kadagiti babbai ken ubbing, pangen ken arban. Iti panangidalanna kadakuada iti dalan iti Nalabaga a Baybay, ti Apo imparangarangna ti Bagbagina a kas maysa a Dios ti kinamanagayat kasta met ti panangukom.”—Ellen G. White, Patriarchs and Prophets, p. 282.

Iti panangsarita maipapan iti Kanta ni Moises, ti Andrews Bible Commentary kunana: “Ti kinasigurado daytoy makasubbot nga aramid ti Dios iti pakasaritaan ket ipatalgedna kadatayo nga awan a pulos ti pagbutngantayo iti masakbayan. Ti maudi nga istansa ket nakasentro kadagiti masakbayan a kabusor nga isu a sangoenda iti pannakaparmek iti Canaan. Gapu iti mannakabalin a “takiag” ti Dios, agbalin a ‘naulimecda a cas bato’ (v. 16). No sangoentayo dagiti matudtudo nga imposible, no mariknatayo a naipasulitayo ken di tayo ammo no ania iti dalan a turongen, masarakantayo ti pammatalged iti ‘Kanta ni Moises,’ ta ipalagip dayta ti maysa a dakkel a pasamak iti pakasaritaan dagiti tattao ti Dios.”—Andrews Bible Commentary, “Exodus” (Andrews University Press, 2020), p. 214.

**Salsaludsod a Pagiinnadalan:**

`Apay a masansan a masarakantayo dagiti bagbagitayo iti kasasaad dagiti Hebreo kalpasan ti di nakappapati a pannakaispalda manipud Egipto, ngem sakbay ti karit ti Nalabaga a Baybay? Dayta ket, iti sango dagiti nakaad-adu a pammaneknek agpaay iti kinaimbag ti Dios kadatayo ken iti pannakabalinna, apay a masarakantayo pay laeng a nalaka unay nga ipakita, ken uray pay iyebkas, ti nakurang a pammati?`

`Uray kalpasan amin a napasamak, agraman ti pannakapukaw dagiti inauna nga annak a lallaki, apay a kinamat latta ni Faraon ti Israel? Ania ti ibaga daytoy kadatayo no kasanot’ kapeggad iti siasinoman kadatayo a tumangken babaen iti basol (wenno timmangken iti basol)?`

`Nupay amintayo ket sumango kadagiti nakaam-amak a pannubok no dadduma, adu kadatayo kadagiti addaan (ken addaan pay laeng) kadagiti sumagmamano a nasayaat unay nga al-aldaw, sumagmamano a nasayaat unay a panpanawen, nga awan ti dakes a mapasamak kadatayo wenno kadagiti ay-ayatentayo. Apay koma a kitaentayo dagitoy a panpanawen kas pammaneknek iti parabur ken salaknib ti Dios agsipud ta, kalpasan ti amin, maawatantayo nga agbibiagtayo iti teritoryo ti “kabusor”? Dayta ket, apay koma a kankanayon a laglagipentayo nga idaydayaw ti Dios kadagiti naimbag a panpanawen, gapu ta ditay pulos ammo no ania dagiti didigra a nakaispalantayo?`