---
title:  Inka, ken Daydayawem ti Apo
date:   03/08/2025
---

Iti rabii ti Paskua, ti nadiosan a panangukom ket nagtinnag kadagidiay saan a naabbongan iti dara (Exodo 12:1–12). Awan iti maysa a nakalasat gapu iti saad, adal, kasasaad iti sociedad, wenno katatao. Ti dusa kinabilna amin a pampamilya, manipud ken Faraon agingga kadagiti ad-adipen, ken uray pay kadagiti inauna nga annak dagiti an-animal. Ti kinatangsit ti Egipto ket naipababa iti tapok.

`Basaen ti Exodo 12:31–36. Ania ti karkarna a kiddaw nga aramiden ni Faraon ken apay, uray pay iti panangitedna iti pammalubos kadakuada amin a pumanaw?`

Anian a makapangayangay a ni Faraon, iti panangibagana kadagiti Hebreo a mapan ken agdaydayaw, ket inayonna daytoy a kiddaw: “ket bendicionandac met.”

Ket bendicionandac met?

Apay nga isu, ti ari ti Egipto, maysa a “dios” ditoy daga iti tengnga dagiti tattaona, ket dawatenna iti kasta? Kasla iti kamaudiananna ket naamirisna ti pannakabalin ti Dios dagiti Hebreo ket kayatna nga adda maalana a pagimbagan iti dayta. Nupay kasta, kasano ti panangbendicion ti Dios kenkuana kabayatan nga isu ket agduyos iti yaalsa, kinasukir, basol, ken kinatangsit? Wen, iti kamaudiananna ket intedna ti pammalubosna, ngem saan a gapu iti panagpasakop iti pagayatan ni Yahweh. No di ket, dayta ket gapu iti pannakaabak. Isu ket saan a sibababawi—kas iparangarang dagiti maud-udi nga ar-aramidna. Kayatna laeng a sumardeng ti didigra a mangdaddadael iti pagarianna.

Ni Faraon ket naibabain. Ken, gapu kadagiti nakalkaldaang a paspasamak manipud iti kadadaksan a didigra kadakuada amin, intedna ti pammalubos kadagiti Israel a pumanaw manipud iti Egipto. Ti tinukiadna nga ipalubos iti napalpalabas a tiempo, uray pay no kasano a panagsagaba ti inyeg dagiti ar-aramidna iti nacion, itan palubosannan.

Ket kaaawat a dagiti tattao ti Egipto ket sigagagarda a pumanaw dagiti Hebreo. Kas iti kunada, pangngaasiyo, pumanawkayon, ta no saan “mataykami amin.”

Kabayatanna, ti Dios, nangaramid iti probisyon tapno ti Israel ket saan a pumanaw iti Egipto nga ima-ima, no di ket addaan kadagiti bambanag a masapulda iti, kamaudiananna, ket nagbanag a nabaybayag a panagdaliasatda ngem iti ninamnamada. Dagiti Egipcios ket intedda kadagiti Judio dagitoy napateg a bambanag tapno laeng maapura dagiti tattao a rumuar iti pagilian, ngem dagita a bambanag ket tangdan iti nabayag a saan a naited kadagiti Israelitas iti adu a siglo a panagtrabahoda kas adipen. Sigurado unay, kadagiti Egipcios, ti gatad ti panangparuar kadagiti Hebreo manipud iti dagada ket nalaka unay.

`Kasano iti kasansan a “nagbabawitayo” kadagiti ar-aramidtayo gapu laeng kadagiti supapakda a saan a gapu ta dagidiay nga ar-aramid ket dakes? Apay a dayta ket saan a pudno a panagbabawi? Kasano a masursurotayo nga agladingit kadagiti basbasol nga, iti maysa a panangkita ket “makalisitayo a di matiliw” no iti ababa a tiempo?`