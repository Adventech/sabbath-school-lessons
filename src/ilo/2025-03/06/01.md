---
title:  Limmasatda iti Baybay a Nalabaga
date:   02/08/2025
---

### Basaen Agpaay iti Adal ita a Lawas

Exodo 12:31–36; Santiago 2:17–20; Exodo 13:1–14:31; Hebreo 11:22; Exodo 15:1–21; Apocalipsis 15:2–4.

> <p>Paset a Mayulo</p>
> “Ket ni Moises kinunana cadagiti tattao, Dicayo agbuteng, agtalnacayo, ket kitaenyo ti panangispal ni Jehova nga aramidennanto cadacayo ita nga aldaw: ta dagiti Egipcios a nakitayo ita nga aldaw, uray caano dicayonto ida makitan. Ni Jehova makibacalto gapu cadacayo, ket dacayo agtaengcayo a sitatalna’ ” (Exodo 14:13, 14).

Ti Exodo ket isu ti kaaduan buya ken dayag a kapadasan dagiti tattao ti Dios idiay Daan a Testamento. Daytoy a pasamak ket isu ti nadiosan a pagwadan no kasano nga inabak ti Dios dagiti kabusor dagiti Hebreo ken inyegna ida a sibaballigi idiay Naikari a Daga. Dayta ket simbolo pay ti pannakaisalakan ken pannakasubbot ken Cristo.

Manipud iti maysa a nataoan a panangkita, dagiti annak ti Israel ket addada iti maysa a desperado, mabalin nga imposible, a kasasaad—maysa a kasasaad a, no is-isuda, ket dida mabalin nga isalakan dagiti bagbagida. Tapno mawayawayaanda, masapul a dayta ket babaen ti nadiosan nga aramid. Agpadpada met kadatayo ken ti basol: iti uneg ken kadagiti bagbagitayo, addatayo iti maysa nga awan namnamana a kasasaad. Masapultayo ti maysa a banag nga ad-adda pay nga aduan buya ngem ti Exodo. Ket naalatayo dayta: ti kruz ni Cristo, ken ti naaramidan ni Cristo idiay agpaay kadatayo amin.

Dagiti paspasamak ti ipapanaw ti Israel manipud iti daga a Goshen a naibaga idiay Exodo 12, agingga iti kanta ni Moises, ken napnoan rag-o a nakanta idiay Exodo 15, ket mamag-amanga ken nakakaskasdaaw. Dagiti tanda, pagsidsiddaawan, ken datdatlag a makasubbot nga ar-aramid ti Dios ket addada iti kangatoanda.

Ngem uray pay dagitoy ket saan a maidilig iti inaramid ni Cristo idiay kruz agpaay kadatayo, nga iti dayta ti buya ti Exodo ket maysa laeng a mangyanniniwan.

_*Adalen ti adal ita a lawas tapno maisagana agpaay iti Sabado, Agosto 9._