---
title:  Komentaryo Dagiti Mannursuro
date:   07/07/2023
---

### Paset I: Pakabuklan

**Kangrunaan a Teksto**: Efeso 1:3

**Sentro ti Panagadal**: Efe. 1:3–14; Efe. 2:6; Efe. 3:10; Col. 1:13, 14; 1 Ped. 1:18, 19; Deut. 9:29.

**Pauna**: Ti adal ita a lawas ket maisentro no kasano iti panangisuro ni Pablo kadagiti taga Efeso—ken kadatayo—a mangbilang kadagiti bendiciontayo. Saan a dagiti bendicion a panpanunotentayo a napateg no di ket dagiti napaypayso a bendicion a kasapulan unay ti tao. Ti Dios, ipaganetget ni Pablo, itedna dagiti bendicion kadatayo ken Cristo. Ken Cristo, napili ken inawatnatayo ti Dios. Kukuanatayo, ken Isu kukuatayo. Ti Dios ipatpateg ken ibilangnatayo a kas tawidna, ken ipatpateg ken ibilangtayo ti Dios a kas tawidtayo. Ken Cristo napakawan ken nasubbottayo. Ken Cristo, awatentayo ti kangatoan a plano ti panangisalakan ti Dios. Ken Cristo, ti sangkataoan ket addaan laeng iti gundawayna iti panagmaymaysa ken panagtutunos. Ken Cristo, agbiagtayo a napno iti rag-o ken panagdaydayaw. Gapu ken Cristo, awatentayo ti sello ti Dios ken iti pannakaraman iti agnanayon a pannakaisalakan. Gapu ken Cristo, mabalin a maawattayo ti kaadda ken sagsagut ti Espiritu Santo. Dagiti sagsagut ti Dios ket naespirituan nangnangruna iti panangkita nga ited ti Espiritu Santo dagita kadatayo. Ti Espiritu Santo iyegna dagitoy a sagsagut kadatayo manipud iti mismo a gunglo ti langit. Amin dagitoy a kinabaknang ket sagsagut ti Dios kadatayo agsipud ta amin dagita ket ditayo kabaelan—ken saantayo a mabalin a—trabahoen tapno maikaritayo kadakuada. Ti Dios ti mangted kadagitoy a sagsagut kadatayo nga awan baybayadna, aggapu iti pusona a napno ti ayat kadatayo. Amin a mangawat kadagitoy a sagsagut ti Dios intudingna a maselloan ken maramananna iti sakbay pay dagiti agnanayon a bendicion ti pagarianna.

**Dagiti Tema ti Adal**: Ti adal ita a lawas ket ipaganetgetna dagiti tallo a kangrunaan a tema:

1. Ken Cristo, ti Dios ket sibubuslon nga intedna kadatayo dagiti adu a sagsagut: pannakapili, pannakaibilang nga anak, pannakasubbot, pannakapakawan, rag-o ti pannakaisalakan, panagmaymaysa ken panagtutunos ti sangkataoan, ken ti panagtaeng a kaadda ti Espiritu Santo a kas pauna a bayad ti Dios nga agpaay iti umayto pay inton agsubli ni Cristo.

2. Ti sungbattayo kadagiti naparabur a sagut ti Dios ket maysa a biag a panangidaydayaw ken panagraem ken Cristo.

3. Iti Espiritu Santo, mapadasantayo ti pannakaraman ti masakbayantayo nga agnanayon a biag.

### Paset II: Komentaryo

**Ni Jesu-Cristo ti Apotayo**

Napateg a paliiwen ti wagas a panangisurat ni Pablo maipapan ti Mangisalakantayo. Manmano iti panangitudo ni Pablo Kenkuana a kas Jesus (Efe. 4:21). No di ket, ken Pablo, ti Mangisalakantayo ket “Apo Jesus” (Efe. 1:15), “ni Apo Jesu-Cristo” (Efe. 1:2, 3, 17; Efe. 5:20; Efe. 6:23, 24), “ken Cristo Jesus, nga Apotayo” (Efe. 3:11), “Jesu-Cristo” (Efe. 1:5), “Cristo Jesus” (Efe. 1:1; Efe. 2:6, 7, 10, 13, 20; Efe. 3:1, 6, 21), “ken Cristo” (Efe. 1:10, 12; Efe. 2:5, 12, 13; Efe. 3:4, 8, 17, 19; Efe. 4:7, 13, 15, 20, 32; Efe. 5:1, 5, 21, 23, 24, 25, 29, 32; Efe. 6:5, 6), wenno “ti Apo” (Efe. 2:21; Efe. 4:1, 5; Efe. 5:8, 10, 17, 19, 22; Efe. 6:7, 8, 10, 21)!

Nalawag unay, maysa a rason kadagitoy a mangitudo iti Mangisalakan ket panagraem, nga isu a masapul a paset dagiti pagsasao ken kababalin ti Cristiano—pudno unay, ti Cristiano a teologo. Ngem adda iti ad-adu pay kadagitoy a pakakitaan ngem iti panagraem laeng iti Apo. Babaen iti panangitudo ken Jesus a kas “Apo,” ni Pablo mangitan-ok Kenkuana a kas nagungar nga Apo Jesu-Cristo, ti Mangisalakan, nga isu a pakaaddaan iti bukodtayo a panagungar manipud kadagiti basbasoltayo ken isu a pakaaddaantayo iti maudi a panagungartayo manipud iti tanem. Ti panagungar ni Jesu-Cristo ken iti panagungartayo ket napategda iti teolohiya ni Pablo agsipud ta addada iti mismo a puso ti makasubbot a plano ti Dios (dayta ket, Efe. 2:1–6). Ti tema ti panagungar ket balbaliwanna ti intero a panangkita ni Pablo iti biag ken pannakaisalakan. Dayta ket nasken met koma kadatayo.

**Teolohiya a Naibatay iti Doxolohiya**

Insurat ni Pablo ti Efeso 1:3–14 iti maysa nga istilo a mabalin a naganentayo ti teolohiya a naibatay ti doxolohiya. Mapaliiw dagiti teologos a ti teolohiya ti Cristiano ket masapul a mangrugi iti doxolohiya (panagdaydayaw) ken agpatingga iti doxolohiya—pudno unay, masapul koma a doxolohiya. Kas kadagiti immuna a teologos a naibatay iti doxolohiya, ti teolohiya ni Pablo ket saan a maysa a nalamiis, namimpinsan a nainsiriban, nainsimboloan, ken neutral a pannakapasayaat ti maysa a kapanunotan. Ni Pablo ket saan laeng nga agsursurat iti daytoy wagas a naibatay iti doxolohiya gapu iti naipaugali nga istilo iti panagsurat iti dayta a tiempo. No di ket, idi pinagtaginayunna iti panagsurat iti napintas a teolohiya ti Cristiano maipapan no siasino ti Dios, maipapan no ania ti naaramidan ti Dios a maipaay kadatayo, maipapan iti ayat ti Dios nga agpaay kadatayo, maipapan iti panaglasag ni Cristo Jesus, maipapan iti ipapatayna, maipapan iti panagungarna, maipapan iti rag-o ken talna ken namnama ken dakkel a pannakabalbaliw ti tao ken Cristo ni Pablo nalawag nga ut-utoben ken iladawanna ti kadadayagan ken nakaskasdaaw a pamuon daytoy a biag ken ti biag nga umay. Iti daytoy a rason, kabayatan nga isursuratna dagitoy a banbanag nga agpaay kadagiti kakabsatna a lallaki ken babbai idiay Efeso, ni Pablo ket dina maliklikan manipud iti panagbettak iti panangidaydayaw ken panagraem iti dakkel a Dios nga iladladawanna.

Ken Pablo, ti Dios ket saan laeng a maysa a kapanunotan; no di ket, ti Dios ket Isu ti Amatayo, ti Namarsuatayo, ti Mangisalakantayo. Daytoy Isu met laeng a Dios ket napnot’ ayat, pigsa, hustisya, ken parabur. Isu ket kankanayon latta a mangsalaknib kadatayo ken mangisalakan kadatayo. Isu ket kankanayon latta a nakasagana a mangted kadatayo kadagiti sagsagut ken bendicion tapno mananamtayo koma dagiti biagtayo iti kinapunnona iti Pagarianna, itan ken iti masakbayan. Kasano koma iti panagsurat ni Pablo maipapan iti kasta a maysa a Dios ken maipapan iti dakkel a panangisalakanna nga awan ibebettakna iti napnoan rag-o a panagdaydayaw?

**Dagiti Bendicion Manipud Nailangitan a Yan**

Ipapilit ni Pablo a ti Diostayo ket napateg a Dios dagiti bendicion. Ngem dagiti bendicion nga ited ti Dios kadatayo ket saanda laeng a namaterialan wenno naidagaan a bendicion—bendicion nga awan pannakainaigna iti naespirituan wenno agnanayon a kinapaypayso. No di ket, dagiti bendicion ti Dios ket bendicionda manipud ti lubong a nailangitan, manipud iti Lubongna. Babaen iti panangitudona iti daytoy a kapanunotan, ni Pablo ket ilawlawana ti teatro ti pannakaisalakan. Ti pannakaisalakan ket saan a bassit unay a solosyon iti maysa a bassit a temporaryo a problema ti tao, nupay iramanna dayta met a paset. Ti pannakaisalakan ket saan laeng a mapasamak iti maysa a suli ti lubong (nupay iti maysa a panangkita, kasta ti napasamak, agsipud ta ni Jesus natay idiay maysa a suli ti Pagarian ti Roma). Ken Pablo, ti pannakaisalakan ket maysa a proseso a mapasamak iti maysa a sapasap a tukad. Ni Pablo ket alaennatayo iti makaulaw a kangato ti epouranios, wenno nailangitan a lublubong.

Ti sao ti Griego a epouranios ket addaan iti adu a kaipapanan. Iti maysa a bangir, dayta ket kaipapananna ti naespirituan wenno nadiosan, a kas maisupadi iti naidagaan wenno naimbasolan (kitaen ti Juan 3:12; Heb. 3:1). Iti sabali a bangir, ti sao tudtudoenna ti nalawa a luglugar (1 Cor. 15:40, 41). Ni Pablo ket pagtiponenna pay dagiti naespirituan ken nalawa a luglugar iti sao nga epouranios (1 Cor. 15:48, 49). Kas pangarigan, ti epouranios iti Efeso 1:3 ket kas la tudtudoenna ti maysa a naespirituan a kinapaypayso: dayta ket, ti Dios bendicionannatayo kadagiti bendicion a masarakan ken Cristo. Nupay kasta, iti isu met laeng a kapitulo, ni Pablo iladawanna ti langit a kas maysa a nalawa a lubong, iti laksid ti daga (Efe. 1:10). Iti Efeso 1:20, ni Pablo inaigna ti epouranios iti yuuli ni Cristo iti trono ti Dios. Gapuna, ti nailangitan a yan ni Pablo, ket saanda a sumagmamano a saan a napaypayso a gunglo, a mangiladladawan iti saan a namaterialan a nadiosan a lubong nga isu a ti di makita a bagitayo, naisina nga espiritu ket pagarupen nga agbiahe kalpasan ti patay.

No kitaen iti dakdakkel a lawag iti Biblia, ti kapanunotan a “nailangitan a yan” ket maysa a nakabakbaknang a kapanunotan a naibatay iti Biblia. Iti sabali a bangir, “ti langlangit” ket tudtudoenna ti intero a uniberso a pinarsua ti Dios (Gen. 1:1; Sal. 8:3; Sal. 19:1; 2 Cron. 6:18), agraman ti amin a nadayag a pintasna. Iti sabali a bangir, ti Biblia ipakitana ti sabali a kaipapanan ti “langlangit,” nga as-asideg iti kayat a saoen ni Pablo idiay Efeso, nga isu a panginaigan ti apostol iti nailangitan a yan agraman ti Sangaparsuaan ken pannakaisalakan. Idi pinarsua ti Dios ti uniberso, Isu ket saan a nagtalinaed iti ruar ti uniberso (ti Biblia ket dina suportaran ti [deism] ti panamati iti maysa a Dios nga Isu a Namarsua iti lubong ngem nanipud idi dinan inkankano dayta). No di ket, pinili ti Dios a sumrek iti uniberso a kas Namarsuana, Mangipaay, ken Ari (Sal. 11:4) ken tapno mangipasdek iti maysa a naisangsangayan, personal a pannakikayamet kadagiti nabiag a pinarsuana a kaladawanna (Gen. 1:26–28). Daytoy a panagkayamet ket nagun-od kadagiti nadumaduma a wagas. Maysa, iti kaaddana iti sadinoman, ti Dios adda idi, ita, ken adda iti amin a uniberso (Sal. 139:7, 8). Daytoy a kapanunotan ket kayatna a saoen a mabalintayo iti agkararag iti Dios iti sadinoman, iti aniaman a kasasaad, ket denggennatayo iti napaypayso a tiempo.

Nupay kasta, ti Biblia iladawanna ti sabali a wagas a panangsabat ken pannakilangen ti Dios iti agnanaed iti uniberso. Adu kadagiti mannurat iti Biblia nga ipaganetgetda a ti Dios pinilina ti maysa a gunglo wenno lugar idiay langlangit nga idiay nga impasdekna ti tronona ti ayat ken kinalinteg (Sal. 103:19, 20). Iti dayta a lugar, ti Dios ipakitana ti agnanayon a makita a kaaddana ken panagturayna iti uniberso. Iti uneg dayta, ken manipud dayta, a ti nailangitan a yan a ti Dios bendicionanna ti uniberso babaen ti aramidna iti naayat a panangipaay. Idiay tronona a sinarakna amin dagiti mamasirib a nabiag (Job 1:6); idiay nga amin dagiti mamasirib a nabiag iti uniberso a sumungbat iti panagdaydayaw ken panagraem iti kaadda ti Dios, panangipaayna, ken naayat ken nalinteg a gobierno.

Ti Biblia ikaduana ti trono ti Dios iti nailangitan a templo ti Dios (Sal. 11:4; Sal. 103:19, 20; idilig iti Exo. 25:8, 9), ti “langit” ti Dios wenno “lugar a pagnaedan” ti Dios (2 Cron. 6:21, 23, 25, 30, 33, 35, 39). Iti kararagna a panangidaton, ni Solomon inkaduana ti templo iti nailangitan a lugar a pagnaedan ti Dios (kitaen met ti 2 Cron 6:2, 18, 40, 41). Iti maibusor iti dayta a trono idiay nailangitan a santuario a limmaban ni Lucifer, pabasolenna ti Dios a saan a naayat ken addaan iti maysa a di nalinteg a kababalin ken gobierno. Iti dayta a trono nga immuli ni Jesus kalpasan a naiparangarangna a sipupunno ken pinaneknekanna ti kababalin ti ayat ken hustisya ti Dios.

Iti suratna kadagiti taga Hebreo, ni Pablo ikaduana met ti langlangit iti trono ti Dios ken ti nailangitan a santuario: “Adda maysa a cangatoan a paditayo, a nagtugaw iti macanawan ti trono ti Ari idiay langit, Maysa a ministro ti altar ken iti napudno a tabernaculo, nga binangon ti Apo, saan a ti tao” (Heb. 8:1–3; kitaen met ti Heb. 1:8; Heb. 4:16; Heb. 9:23–25; Heb. 12:2, 22–24). Gapuna, kas iti suratna kadagiti taga Hebreo, ken kas met ken Daniel (Daniel 7), ni Solomon (2 Cronicas 6), ken iti ud-udina ni Juan (Apocalipsis 4 ken 5), ni Pablo iturongna ti imatang dagiti agbasbasa kenkuana idiay nailangitan a yan ti Dios, iti tronona ken nailangitan a santuariona, a manipud idiay a ti Dios bendicionanna dagiti tattaona kadagiti amin a bendicion a ginandatna iti sigud a planona iti Panamarsua ken pannakaisalakan ken Cristo.

**Ilustrasyon: Ti Ground Fault Circuit Interrupter**

Iti napalabas, adu a tattao ti natay manipud iti disgrasya a pannakakuryente. Dagiti kabaroanan [moderno] a balbalay ket naikkanda iti maysa a makasalaknib nga aruaten a nanaganan iti ground fault circuit interrupter (GFCI). Ti GFCIs ket mariknana ti aniaman a naiduma a kuryente iti sistema ken singaenna ti kuryente iti sumagmamano a milliseconds. Iti daytoy a wagas, no ti maysa nga ubing ket isaksakna ti maysa a landok a banag iti pagsaksakan (outlet), ti mangsinga iti kuryente (circuit interrupter) ket tignayenna ken pasardengenna ti kuryente ken ispalenna ti ubing manipud patay. Ti Dios plinanona a parsuaen ti lubongtayo ken balangatan dayta iti masirib ken wayawaya a tattao nga isu a mabalinna a pilien a tukiaden ti Dios ken iti kasta agbasol. Dagiti supapak iti panagbasol (kas iti supapak iti panangsagid iti adda kuryentena a barut) ket agbanag iti ipapatay ti managbasol. Ti Dios imbagana ken Adan ken Eva a matayda iti kanito wenno aldaw a nagbasolda (Gen. 2:17). Ngem, saanda a natay. Iti kasunganina, nabigbigda no ania iti napasamak ket timmarayda manipud iti Dios (Gen. 3:6, 7). Dayta ket mabalin nga irikiar a ti immuna a paris ket natay iti maysa a naespirituan a wagas wenno nadusada a matay iti panagbayag ti tiempo.

Kabayatan a dagitoy a sungbat ket adda pakaikarianna, ti evangelio, nangnangruna kas iti panangilawlawag ni Pablo idiay Efeso, mangted iti ad-adu a kompleto a sungbat iti saludsod a no apay a da Adan ken Eva ket dida a natay a dagus gapu iti basolda. Segun ken Pablo, sakbay pay iti pannakabangun toy lubong (Efe. 1:4), ti Dios nangbangun iti plano ti Panamarsua iti maysa a natalged a banag, maysa a naespirituan a GFCI. Idi da Adan ken Eva ket natnagda iti basol, matayda koma, agsipud ta sinagidda ti “naukisan a barut” ti basol. Nupay kasta, da Adan ken Eva ket dida natay a dagus, agsipud ta ti plano ti pannakaisalakan, a plinano ti Dios sakbay pay iti pannakabangun toy lubong, ket dagus a napagtignay. Dayta a plano ket ni Cristo, siasinoman a mamati ken Cristo, siasinoman a mangpili a masarakan “ken Cristo,” ket maisalakan manipud iti pannakabalin ken supapak ti basol, pannakaisina, ken patay.

### Paset III: Aplikasion iti Biag

1\. Makipagpanunot kadagiti estudyantem maipapan kadagiti wagas a kabaelanda, kas maysa a klase, mangorganisar kadagiti servicio a panagyaman a pagdaydayaw kadagiti personal a biagda, iti biag ti pamiliada, kadagiti komonidadda, wenno iti lokal nga iglesiada. Iti tunggal maysa kadagitoy a servicio ket mabalin a maaddaan iti nadumaduma a tema: panagyaman nga agpaay ti plano ti pannakaisalakan ken no kasano a binalbaliwanna ti personal a biagda, panagyaman nga agpaay iti ayat ni Cristo kas maipaduyakyak iti personal a biagda ken iti komonidad, wenno panagyaman nga agpaay iti pannakapakawan a kas maipaduyakyak iti personal a biagda ken iti biag ti komonidad.

2\. Damagem dagiti estudyantem a kitaenda daytoy a saludsod: Kasano ti pannakaitan-ok dagiti komonikasyonda? Dayta ket, kasano a ti linaun ti inaldaw a pannakisaoda, surat, wenno nainsimboloan a komonikasyonda ket iparangarangna a ti biagda ket nasagid ken nabalbaliwan, babaen ti parabur ti Dios ken babaen ti panangkita ti lubong iti naitan-ok nga Apo ken ti teolohiyana? Kasano iti pannakarikna dagiti kamkameng ti klasem a nabalbaliwanda gapu iti agnanayon a kinapaypayso dagiti nailangitan a yan? Kasano a ti linaun ken wagas ti pannakisaoda ket kas iti pannakisao ni Pablo? Damagem dagiti estudyantem a kitaenda dagiti wagas nga isu a pannakisaoda iti pamilia, gagayyem, katrabahoan, ken dagiti tattao kadagiti publiko a luglugar. Karitem ida a balbaliwanda ti wagas a panagsuratda kadagiti email wenno mensahe kadagiti nadumaduma a kita to social media. Kasta met, karitem ida a balbaliwanda ti linaun dagiti personal a pannakisaoda iti pamilia, gagayyem, ken katrabahoan tapno maipaduyakyak ni Cristo ken tapno agbalin nga ad-adda a naisentro-ken-Cristo.

3\. Idiay Efeso 1:5, isurat ni Pablo a ti Dios “tinudingannatayo idi damo a maibilang nga annacna gapu ken Jesu-Cristo, a maipaay met la kencuana, cas ti pagayatan ti nakemna.” Adu dagiti Cristiano nga alaenda daytoy a teksto a mangipapan a ti apostol ket isurona ti kapanunotan ti pannakatuding iti panangkita a ti Dios piliennatayo a maisalakan ket dayta ket ditay pulos a matukiad ti pagayatanna wenno mabalbaliwan ti pangngeddengna iti daytoy a banag. Kasano koma iti panangilawlawag dagiti estudyantem iti daytoy a teksto kadagiti sumaganad a bunggoy dagiti tattao: (1) dagiti Cristiano a gagayyemda nga isu a mamati iti kapanunotan a pannakatuding ken (2) kadagiti gagayyemda wenno karkarrubada a saan-a-Cristiano?

` `