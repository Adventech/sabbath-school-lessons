---
title:  Nangina a Pannakasubbot; Aglaplapusanan a Pammakawan
date:   03/07/2023
---

Ti basol ket maysa a sipnget, mangiturturay a pwersa kadagiti biag dagiti agdengdengngeg ken Pablo. Ni Pablo ket mabalin nga iladawanna ida iti sigud a panagbiagda a kas magmagna a natay—“nataycayon gapu cadagiti panangsalungasing ken basbasol” (Efe. 2:1) ngem “magmagna” wenno agbibiag kabayatan a binilin ni Satanas ida (Efe. 2:1–3). Natagabo iti basol ken ni Satanas, awan iti kabaelanda a mangwayawaya kadagiti bagbagida. Kasapulanda iti arayat. Inaramiden ti Dios dayta babaen iti naparabur nga ar-aramidna ken Cristo, ken ni Pablo ket rambakenna dagiti dua a baro a bendicion ti parabur ti Dios iti biag dagiti mamati: pannakasubbot ken pannakapakawan.

`Basaen ti Efeso 1:7, 8. Ti “Pannakasubbot” ket maysa a kapanunotan a masansan a naaramat idiay Baro a Testamento. Idilig dagiti pannakaaramat ti kapanunotan idiay Colosas 1:13, 14; Tito 2:13, 14; ken Hebreo 9:15. Ania dagiti tema a pagpadaan nga ibingay dagiti teksto iti Efeso 1:7, 8?`

Ti sao ti Griego a naipatarus a “pannakasubbot” idiay Efeso 1:7 ket apolutrōsis, sigud a naaramat nga agpaay iti pananggatang iti maysa a wayawaya iti adipen wenno bayad tapno mawayawayaan ti maysa a kayaw. Mangngegan ti agallangogan a timek ti aglaklako iti adipen a mangilaklako iti tagilakona ken ti nalamiis a panagrisis dagiti posas ti maysa nga adipen. No saritaen ti Baro a Testamento ti pannakasubbot, ipaganetgetna ti kinangina ti panangwayawaya kadagiti ad-adipen.

Ti wayawayatayo ket dumteng iti maysa a nakaro a gatad: “Ket kencuana [ni Jesus] maaddaantayo ti pannacasubbot gapu iti darana” (Efe. 1:7). Ti kapanunotan a pannakasubbot ket rambakenna pay ti naparabur a kinamanagited ti Dios iti panangbayadna iti nangato a gatad ti wayawayatayo. Ti Dios itedna kadatayo ti wayawaya ken dayawtayo. Saantayon a paadipen!

“Ti pannakasubbot ket pannakatratar a kas maysa a tao, saan a maysa a banag. Dayta ket panagbalin a maysa a makipagili iti langit, a saan ketdi nga adipen ti daga.”—Alister E. McGrath, What Was God Doing on the Cross (Grand Rapids, MI: Zondervan, 1992), p. 78.

Paliiwen a siaannad a ti kapanunotan a ti Dios ket bayadanna ti bayad ti pannakasubbot ken Satanas ket naibatay idi tengnga ti panawen (medieval time), saan a maysa a naibatay iti Biblia. Ti Dios ket saan a nakautang wenno agbayad ken Satanas iti aniaman a banag.

Dagiti pagimbagan ti Kalbaryo ket iramanna pay “ti pannacapacawan dagiti basbasol” (Efe. 1:7). Idiay kruz, ni Cristo innala Kenkuana a mismo ti bayad ti basoltayo, iti napalabas ken ti masakbayan nga agpadpada, “A pinunasna ti maibusor cadatayo, ti surat a nacailanadan dagiti bilbilin, a nangparigat cadatayo idi; ket isu pinucawna, nga inlansana iti cruzna” (Col. 2:14). Iti panangaramid iti daytoy trabaho ti pannakasubbot ken pannakapakawan babaen ken Cristo, ti Dios ket agtigtignay a kas naparabur nga Amatayo, agraman “iti kinabacnang ti paraburna” a “pinaaduna a maipaay cadatayo” (Efe. 1:7, 8).

`Ania iti kayatna a saoen kenka a babaen iti makaabbong a sakripicio ni Cristo ket napakawan ken nasubbotka? Ania ngay no mariknam a saanka a maikari iti dayta? (Pamalatpatan: saanka a maikari; dayta iti sibubukel a ponto ti kruz.)`