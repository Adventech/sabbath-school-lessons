---
title:  Adalen Pay
date:   07/07/2023
---

Ti kadi Efeso 1:3–14 isurona a ti Dios tinudinganna ti masakbayan dagiti tattao, a tinudinganna dagiti sumagmamano iti biag nga agnanayon ket dagiti dadduma ket tinudinganna iti agnanayon a patay? Daksanggasat ta adu a tattao patienda daytoy. Nupay kasta, kitaen dagitoy a kapanunotan:

1\. Iti teksto, ti trabaho ni Cristo ket mangikeddeng, idinto ta ti nadiosan a pili a mangibilang kadatayo nga annakna ket mapasamak “gapu ken Jesu-Cristo” (Efe. 1:5) wenno “Kencuana” (Efe. 1:4, 11). Isingasing daytoy a ti panangpili ken panangtuding ti Dios ket naaramidda kadagidiay amin a mangpili iti pammati ken Cristo a saan ket di a panangpili no asino iti maisalakan wenno mapukaw a maibatay iti kasasaad iti maysa ken maysa uray pay iti sakbay a nayanak dagiti tattao. Ti pangngeddeng ti Dios ket ti naadal, naituding, nadiosan a sungbat kadagidiay a mangwatwat iti pammati ken Cristo.

2\. Ti Efeso 1:3–14 ket launenna pay ti nalawag a nainkayametan a sasao maipapan iti trabaho ti Dios a panangisalakan. Ti Dios ket “Ama,” ket datayo dagiti “naibilang” nga annakna (Efe. 1:3–5), nga isu nga umawat kadagiti bendicionna iti nawadwad a rukod (Efe. 1:8). Masapul a maawatantayo ti sasao maipapan iti pili ken panangtuding iti lawag daytoy nabaknang, nainkayametan a sasao. Ti Dios ket saan nga adayo, awan riknana nga okom a mangaramid kadagiti bilbilin manipud iti adayo no di ket Isu ti managayat nga Ama kadagiti amin nga annakna (kitaen ti Efe. 3:15).

3\. A ti Dios raemenna ti pili ti tao ket naipaduyakyak idiay Efeso 1:3–14 (nangnangruna iti Efeso 1:13, a ti “nangngeganyo” ken “namaticayo” ket naipato a napategda), iti dadduma a pakasarakan ti surat (Efe. 2:8; Efe. 3:17; Efe. 4:1–6:20, amin ket ipaganetgetda wenno ipapanda ti panangwatwat ti pili ken ti sungbat ti pammati), ken iti dadduma a teksto idiay Baro a Testamento (kas pagarigan 1 Tim. 2:4; Aramid 17:22–31). Wenno, kas iti panangibaga ni Ellen G. White: “Iti pannakaaramat ti di maartapan a sagut ti Anak ti Dios, ti Dios sinallukobanna ti amin a lubong iti maysa a tangatang ti parabur a kas ti kinaadda a pudno ti angin a manglikmut iti lubong. Amin dagidiay a pilienda ti lumang-ab itoy makaited biag nga angin agbiagdanto, ket dumakkeldanto nga agbalin a lallaki ken babbai ken Cristo Jesus.”—Steps to Christ, p. 68.

**Salsaludsod a Pagiinnadalan**:

`Ania dagiti argumento a mabalinmo nga inayon kadagidiay naited iti ngato a tumulong iti kapanunotan a ti Dios ket saanna a pilien no asino iti maisalakan ken asino iti mapukaw sakbay pay a naparsuatayo?`

`Asino iti makinpili iti mamimpinsan a mangikeddeng no ti maysa a tao ket addaan pannakaisalakan wenno awan pannakaisalakanna ken Jesus?`

`“Ket kencuana maaddaantayo ti pannacasubbot gapu iti darana, ti pannacapacawan dagiti basbasol, a mayannurot iti kinabacnang ti paraburna” (Efe. 1:7). Kasano a daytoy a bersikulo ket iparangarangna ti kinapaypayso ti pannakaisalakan babaen ti pammati laeng ket saan a babaen kadagiti ar-aramid ti linteg?`