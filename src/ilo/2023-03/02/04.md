---
title:  Ti Dakkel a Plano ti Dios a Naisentro-ken-Cristo
date:   04/07/2023
---

`Ania iti plano ti Dios “ti pannacatungpal dagiti pannawen” ken kasano iti kalawa iti danunenna? Efe. 1:9, 10.`

Aramaten ni Pablo dagiti tallo a tukad nga agpaay iti plano ti Dios. Dayta ti (1) “palimed ti pagayatanna,” (2) “ti panggepna,” ken (3) “maysa a plano nga agpaay iti pannakatungpal dagiti panawen.” Ania iti namimpinsan, ken maudi a plano ti Dios? Tapno pagmaymaysaenna amin a banbanag, iti sadinoman, ken Jesus.

Ti balikas nga inaramat ni Pablo a mangiladawan iti plano ket maysa a napintas unay (iti Griego, anakephalaiōsasthai), tapno “maipangato” wenno tapno “dagdagupen” amin a banbanag ken Cristo. Iti aramid ti kadaanan a panagkuenta, “inayon” mo ti maysa nga iras dagiti numero ken ikabilmo ti dagupna iti ngato. Idauloan ni Jesus ti maudi ken yuumay a plano ti Dios. Daytoy a plano a naisentro-ken-Cristo ket naaramid “idi saanpay a nabangon ti lubong” (Efe. 1:4) ken nalawa unay a saklawenna amin a panawen (“ti pannacatungpal dagiti panpanawen” (Efe. 1:10) ken law-ang (“amin a banbanag ken Cristo, dagiti adda sadi langit ken dagiti met adda iti rabaw ti daga). Impablaak ni Pablo a ti panagkaykaysa ken Cristo ket isu ti naindaklan, nadiosan a kalat agpaay iti uniberso.

Iti panangdakamat iti “pannacaisagana ti pannacatungpal dagiti pannawen” (Efe. 1:10), ibingay ni Pablo ti tema nga ilagana babaen ti surat. Irugi ti Dios ti planona a mamagkaykaysa amin a banbanag, nairamut iti ipapatay, panagungar, panagpangato, ken pannakaitan-ok ni Jesus (Efe. 1:15–2:10), babaen iti panangbangun iti iglesia ken panamagkaykaysa kadagiti agduduma nga elelemento ti sangkataoan, dagiti Judio ken Gentil, nga adda iti dayta (Efe. 2:11–3:13).

Iti daytoy a wagas, ti iglesia ipakitana kadagiti dakes a pannakabalin a ti plano ti Dios ket addan nga umay ket ti mamagsisina a panagturayda ket agpatinggan (Efe. 3:10). Kas iti panagkuna ti Biblia iti maysa a lugar: “ta ti diablo immulog cadacayo, nga addaan dackel a pungtot, nga ammona a bassiten ti tiempona” (Apo. 12:12).

Ti maudi a kagudua ti surat ni Pablo ket manglukat a nabuyogan napasnek nga ayab iti panagkaykaysa (Efe. 4:1–16) ken agtultuloy agraman iti maysa nga atiddog a patigmaan a mangliklik kadagiti kababalin a mangdadael iti panagmaymaysa, tapno mangbangon iti kinatibker kadagiti kapammatian (Efe. 4:17–6:9). Dagdagupen ni Pablo iti makakibor a ladawan ti iglesia a kas maysa a napagkaykaysa a buyot, a makipaspaset a nabuyogan iti kinaregta a mangar-aramid kapia iti nagan ni Cristo (Efe. 6:10–20).

`Kasano iti panangawat ken panangrambakmo a ti pannakasubbot a napadasam ken Cristo Jesus ket paset ti maysa a banag a sapasap ken dakkel, maysa a nasken a paset iti naadal ken namimpinsan a plano ti Dios a mamagkaykaysa amin a banbanag ken Cristo?`