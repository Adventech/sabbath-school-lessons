---
title:  Agbibiag a Pakaidayawan iti Dayagna
date:   05/07/2023
---

“Isu met a nacaaramidantayo a sanicuana, idinto a natudingantay idi, cas ti panggep daydiay agararamid cadagiti isu-amin a banag cas mayalubog iti nakemna met laeng: Tapno datayo maipaaytay coma a pacaidayawan ti dayagna—datayo a nanginanama ken Cristo” (Efe. 1:11, 12).

Dagiti mamati idiay Efeso ket kas la napukawda ti maysa a nalawag a panangkita iti kinasiasinoda a kas Cristiano, a “maupay” da (kitaen ti Efe. 3:13). Kas maiyannatop iti immun-unan a pinasingkedanna (Efe. 1:3–5), tarigagayan manen ni Pablo nga ipakitada ti pakabigbiganda a kas Cristiano. Dagiti Cristiano ket saan a biktima ti parparawpaw a keddeng dagiti nadumaduma a didios wenno pannakabalin dagiti bitbituen. Isuda ket an-annak ti Dios (Efe. 1:5) ken mabalinda a maaddaan kadagiti adu a bendicion babaen ken Cristo a kas naibatay iti nauneg a balbalakad ken agnanayon a pangngeddeng ti Dios. Ti panggep, balakad, ken pagayatan ti Dios (Efe. 1:11) ket isu ti maaramid kadagiti biagda a maiyannatop iti nalawlawa a plano ti Dios a mamagkaykaysa amin a banbanag ken Cristo (Efe. 1:10). Mabalin a maaddaanda iti di-magaraw a panagtalek iti takderda iti sangoanan ti Dios ken iti kinabertud dagiti bendicion nga ipaayna. Dagiti biagda ket ipukkawda koma ti damag ti Efeso 1:3–14: Madaydayaw coma ti Dios ken Ama ni Apotayo a Jesu-Cristo!

`Pagdiligen ti pannakaaramat ti kapanunotan ti “tawid” idiay Efeso 1:11, 14, 18. Apay ngata a daytoy a kapanunotan ket napateg ken Pablo?`

Nakaawatka kadin iti maysa a tawid a kas bunga ti ipapatay ti maysa a tao? Nalabit a maysa a kabagian ti nangibati kenka iti maysa a napateg a gameng wenno iti dakkel a dagup ti kuarta. Iti panangkita ni Pablo babaen ti ipapatay ni Jesus, dagiti Cristiano ket naawatda ti maysa a tawid manipud iti Dios (Efe. 1:14) ken agbalin a maysa nga “ipatawid” ti Dios (Efe. 1:18).

Idiay Daan a Testamento, dagiti tattao ti Dios ket no dadduma maipagarup a kas “tawid” ti Dios (Deut. 9:29; Deut. 32:9; Zac. 2:12). Daytoy a panangkita iti panagbalin a tawid ti Dios ket nalawag idiay Efeso 1:18 ken kas la isu met ti kaipapanan ti balikas idiay Efeso 1:11 (nga isu a mabalin nga ipatarus, “Kenkuana nagbalintayo a maysa a tawid”). Kas maysa a kangrunaan nga elemento iti Nacristianoan a pakabigbiganda, tarigagay ni Pablo a dagiti Cristiano ket ammoda ti pategda iti Dios. Saanda laeng tagikuaen ti maysa a tawid manipud iti Dios (Efe. 1:14; Efe. 3:6; idilig Efe. 5:5), no di ket tawid ida ti Dios.

`Ania ti nagdumaan ti agtartrabaho tapno maala ti maysa a banag ken ti tawiden dayta ketdi? Kasano a daytoy a kapanunotan ket matulongannatayo a makaawat iti adda a naited kadatayo ken Jesus?`