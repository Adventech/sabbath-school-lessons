---
title:  Ti Iglesia, Maysa a Nasantoan a Templo
date:   27/07/2023
---

`Ania a mangipatingga a ladladawan dagiti aramaten ni Pablo idiay Efeso 2:11–22 a mangipakita iti panagmaymaysa dagiti Judio ken Gentil idiay iglesia?`

Iti panangadal manen iti Efeso 2, malagiptayo a dagiti bersikulo 1–10 isurona nga agbiagtayo iti pannakipagmaymaysa ken Jesus, kabayatan a dagiti bersikulo 11–22 isurona nga agbiagtayo iti pannakipagmaymaysa kadagiti sabsabali a kas paset ti Iglesiana. Iti ipapatay ni Jesus ket addaan iti agpadpada nga agpangato (vertical) a pagimbagan iti panangipasdek iti pannakikayamettayo iti Dios (Efe. 2:1–10) ken maysa a pabaribar (horizontal) a panangcimiento kadagiti pannakikayamettayo kadagiti sabsabali (Efe. 2:11–22). Babaen ti Kruz, ni Jesus rebbaenna amin a mamaglalasin kadagiti mamati a Gentil manipud kadagiti Judio, pakairamananen ti saan nga umiso a panangaramat iti Linteg tapno ilawlawana ti gutbaw (Efe. 2:11–18). Ni Jesus ket bangunenna pay iti maysa a banag—maysa a nakaskasdaaw, baro a templo a buklen dagiti mamati. Dagiti Gentil, nga iti naminsan nailaslasinda manipud iti panagdaydayaw kadagiti nasagradoan a disdisso ti templo, itan makitiponda kadagiti mamati a Judio iti panagbalin a maysa a baro a templo. Datayo amin ket agbalin a paset ti iglesia ti Dios, “maysa a Templo a nasantoan iti Apo” (Efe. 2:19–22) ken adda gundawaydan nga agbiag a makipagmaymaysa ken Jesus ken kadagiti kakabsattayo a babbai ken lallaki ken Cristo.

`Kasano a ti panangaramat ni Pablo iti panangyarig iti iglesia a kas maysa a templo idiay Efeso 2:19–22 ket maidilig kadagiti pannakaaramat dagiti sumaganad a teksto? 1 Cor. 3:9–17; 2 Cor. 6:14–7:1; 1 Ped. 2:4–8.`

Aramaten ni Pablo ti pangyarigan ti iglesia a kas templo a kas maysa a mangipatingga a ladawan nga agpaay iti sipupunno a pannakairaman dagiti Gentil iti iglesia. Iti naminsan nalappedanda manipud iti panagdaydayaw idiay “Paraangan ti Israel” idiay templo, itan saanda laengen nga addaan iti yaasideg (Efe. 2:18) no di ket dagiti mismo a bagbagida ket agbalin a materiales ti patakder nga agpaay iti maysa a baro a templo a naaramid a kas maysa a “pagbalayan ti Dios babaen ti Espiritu” (Efe. 2:22).

Dagiti mannurat iti Baro a Testamento aramatenda ti pangyarigan ti templo a mangipakita iti kinasanto ti iglesia, ti paset ti Dios iti panangbangon ken panangpadakkel iti iglesia, ken iti panagmaymaysa dagiti mamati iti uneg ti iglesia. Ti pangngarig ket naaramat a nainaig iti biolohikal a sasao (kitaen ti Efe. 2:21, nga idiay ti templo “dumackel”), ket ti pannakaaramid ti templo ket masansan nga ad-adda a maipakaammo (kitaen ti Efe. 2:22, “Isu a pacaicuyoganyo met a mabangbangon,”). Imbes a maysa a saan nga agkutkuti a ladawan, ti iglesia ket mabalinna nga awaten ti pakailasinanna a kas “Templo ti Dios a sibibiag” (2 Cor. 6:16).