---
title:  Naiyasideg ken Cristo
date:   23/07/2023
---

`Idilig ti Efeso 2:1–3, ti immuna a panangiladawan ni Pablo iti napalabas ti Gentil a sinuratanna, iti Efeso 2:11, 12. Ania iti ipaganetgetna iti sadiwa a panangiladawanna iti napalabasda?`

Dagiti Gentil nga itan ket mamati ken Cristo ken kamkameng ti “bagi”na, ti iglesia, nga iti naminsan ket namimpinsan a naisinada manipud Israel ken iti panangisalakan nga intanggaya ti Dios. Impato ni Pablo a napateg dayta nga agpaay kadakuada a “lagipen” (Efe. 2:11) daytoy napalabas. “Awan ni Cristo” kadakuada, ti Maysa a Napulotan, ti Misias ti Israel. “Sangsangailida manipud iti ili [estado wenno tattao] ti Israel.” Ken “ganggannaetda maipapan cadagiti tulag ti cari,” dida ammo dagiti kari ti panangisalakan ti Dios a naipaay iti amin a pakasaritaan ti pannakaisalakan. Ti pannakaisina manipud iti Israel ken iti pannakaisalakan a naipaay a kaipapananna nga iti naminsan ket awananda iti namnama ken addada “ditoy lubong nga awanan Dios” (Efe. 2:12).

Kasta met, iti napalabas a panagbiagda, dagiti Gentil ket nairamanda iti maysa a dakkel nga apa iti nagbabaetanda a mismo ken dagiti Judio. Ikkan ni Pablo iti maysa a panangkita daytoy naibugasen a gura babaen iti panangibagana iti maysa a simtoma dayta, pananginsulto. Dagiti Judio naganenda dagiti Gentil a nabuyogan panangumsi a kas “di-pannacacugit” ken dagiti Gentil naganenda dagiti Judio a nabuyogan iti kinaawan panagraem a kas “pannacacugit” (Efe. 2:11).

Nupay kasta ti Efeso 2:13, itudona ita ti maysa a banag a nakaro unay a naiduma. Insurat ni Pablo: “Ngem ita, ken Cristo Jesus, dacayo nga idi adayucayo iti Dios, naiyasidegcayo kencuana, gapu iti dara ni Cristo.”

Idi iladawan ni Pablo dagiti mamati a Gentil nga iti naminsan “adayucayo,” binulodna manipud Isaias 57:19: “ ‘Talna, talna, iti daydiay nga adda iti adayu ken iti daydiay nga adda iti asideg, cuna ni Jehova; ket isu agasacto’ ”

(idilig iti Efe. 2:17, 18). Ken Cristo ken babaen ti kruzna, dagiti mamati a Gentil ket naiyasidegda kadagiti amin a nakaisinaanda—iti Dios, inanama, ken dagiti kakabsatda a babbai ken lallaki a Judio. Adtoy ti napigsa unay a naimbag a damag nga impakita ti panangiladawan ni Pablo: a ti kruz ni Cristo ket maagasanna ti nalawa a gutbaw a nagbaetan dagiti Judio ken Gentil ket kayatna a saoen a ti amin nga apa ken panagsisinatayo ket mabalin a marisot idiay. Daytoy a naimbag a damag ket awisennatayo a mangkita kadagiti panagsisina nga adda kadagiti bukodtayo a biag ken iti uneg ti iglesia ken tapno utoben ti pannakabalin ti kruz a mangaddag kadakuada.

`Manipud iti ania a kasasaad a sinubbotnaka ni Jesus? Apay ngata a napateg a lagipem a nabuyogan iti panagtultuloy, no sadino iti ayanmo idi nasarakannaka ken no sadino koma iti ayanmo ita no dinaka a nasarakan?`