---
title:  Komentaryo Dagiti Mannursuro
date:   28/07/2023
---

### Paset I: Pakabuklan

**Kangrunaan a Teksto**: Efeso 2:13, 14

**Sentro ti Panagadal**: Efe. 2:11–22; Rom. 3:31; Rom. 7:12; Isa. 52:7; Isa. 57:19; Juan 14:27; 1 Cor. 3:9–17.

**Pauna**: Idiay Efeso 2:1–10, ipinta ni Pablo ti maysa a nakapinpintas ken makaitag-ay a ladawan no kasano iti panagtrabaho ti Dios iti panangisalakanna iti maysa a tao. Ti naisalakan ket kayatna a saoen nga inayaban ti Misias, ti napagungar ket naikanunong iti Misias, ken kas immuli a naikanunong iti Misias, ken kas naitan-ok a nairaman iti Misias. Ngem daytoy a pannakailadawan ket gagangay a naipakat kadagiti Judio nga isu a sigagagar unay a mangur-uray iti Misias-ken-Mangisalakanda. Iti panangipatarus ti Judio, inton umay ti Misias Isu ket manamnama nga isalakan ken itan-okna dagiti Judio ken dadaelen ken ipababana dagiti Gentil. Nupay kasta, ni Pablo alaenna ti makaitag-ay a pagsasao a naaramat a mangiladawan iti pannakaisalakan dagiti Judio ken ipakat dayta met . . . kadagiti Gentil!

Kasta met, masapul a naannadtayo a mangpaliiw a ni Pablo ket saanna nga ipakdaar nga itan dagiti Gentil ket naisalakanda agsipud ta Gentilda wenno dagiti Judio ket naisalakanda agsipud ta Judioda. Dagiti Judio, nga isu nga “asideg” iti Dios (Efe. 2:13), ket mabalin nga agbiag iti isu met laeng a kita ti biag “ditoy lubong nga awanan Dios” (Efe. 2:12) a kas kadagiti Gentil (Efe. 2:1–10; Rom. 2:17–26). Dagiti Gentil, gapu iti pasetda, ket masapul a dida liplipatan no ania a kita ti biag ti panagbiagda sakbay a nasabat ken inawatda ni Cristo. Gapuna, nga agpadpada a bunggoy ket agpadpadada a naisalakan babaen ti parabur ti Dios, naipaduyakyak ken Cristo idiay kruz. Iti laeng kaadda dagiti agpadpada a Judio ken Gentil ken Cristo a naisalakanda. Iti sabali a bangir, ipaganetget ni Pablo a ti pannakaisalakan ket aggapu kadagiti Judio (Efe. 2:12; kitaen met ti Rom. 9:4, 5; Juan 4:22). Ta kalpasan ti amin, “Ti Dios ket pinilina dagiti tattao a Hebreo nga agbalin a mangibagi Kenkuana ditoy daga, . . . intalekna kadakuada dagiti nadiosan a bilbilin, ken . . .  ti Misias ket . . . maysa a Judio (Rom. 9:4, 5).”—The SDA Bible Commentary, vol. 5, p. 940.

**Dagiti Tema ti Adal**: Ti adal ita a lawas saklawenna ti tallo a kangrunaan a tema:

1. Ni Cristo Jesus isalakanna dagiti Judio ken Gentil nga agpadpada, nupay ti Dios ket immuna nga inayabanna dagiti Judio iti misyon a panangiwaragawag iti panangisalakanna iti lubong.

2. Ti pannakaisalakan a naipaay iti amin babaen ken Apo Jesus ket sapasap agsipud ta Isu natay idiay kruz iti kasta nangaramid iti bendicion ti pannakaisalakan nga agpaay iti isuamin a mamati Kenkuana (Juan 3:16), ket iti kasta ti mamaglasin a pader iti nagbaetan dagiti Judio ken dagiti Gentil ket nagbalin a saan a mayataday.

3. Ni Jesu-Cristo ket saanna laeng a dinadael ti pader iti nagbaetan dagiti Judio ken Gentil; Isu ket binangunna pay ti maysa a baro a napaypayso, maysa a baro a templo ti Dios, ti iglesia, nga idiay a dagiti Judio ken Gentil ket agpadpada ken agtimpuyogda a buklen ti iglesia.

### Paset II: Komentaryo

**Panangrebba Dayta a Pader**

Sumagmamano a Cristiano ket biddut iti panagawatda nga, iti Efeso 2:16, ni Pablo inarapaapna ti kappia iti nagbaetan dagiti Judio ken dagiti Gentil babaen iti panangpunas ti linteg ni Moises. Iti ud-udina, dagitoy a Cristiano kitaenda ti Daan a Testamento ken ti Linteg a kas la saan a mayataday iti kina Cristiano. Nupay kasta, daytoy a panangkita ket saan laeng a di pannakaawat iti teolohiya ni Pablo no di pay ket maysa a panangdagdagup a maisupadi iti insurat ni Pablo.

Dua a kangrunaan a paliiw dagiti napateg nga ugedan ditoy. Umuna, ti kaasitgan a lawag ti Efeso 2:16 ket pudno unay a mangitudo iti kapanunotan a dagiti Gentil nga isu a mayat a makitipon kadagiti tattao ti Dios ket nasabat iti maysa a pader a nanglapped kadakuada a mangaramid a kasta. Daytoy a pader ti panagsisina ket maysa a nakalkaldaang agsipud ta ti Dios ket inayabanna ti Israel iti paraburna ken intedna kadakuada ti misyon a mangiwaragawag iti paraburna iti lubong. Nupay kasta, dagiti Israelitas ket dida naawatan ti ayabda a makapadas iti kinasanto, naited babaen ti parabur, iti panaglaslasin ken rikna a nangatngato. Gapuna, saanda a nagballigi a nangited iti misyon ti Dios nga agpaay kadakuada.

Dadduma agduyos a mangipakita iti problema ti guranggura a nailadawan ditoy a kas pinataud laeng dagiti Judio tapno mangpaadayo kadagiti Gentil iti yaasidegda iti Dios. Ti kangrunaan nga ipakpakita daytoy a panangkita ket ti problema ket mabalin a marisot ni Jesus babaen laeng iti panangpunasna iti linteg ti Judio ken panangipasdek iti maysa a baro a relihiyon. Awan duadua nga adda adu a guranggura nga impakita dagiti Judio a maibusor kadagiti Gentil. Nupay kasta, ti Daan a Testamento ket saksianna met ti guranggura dagiti tattao iti kadaanan a lubong a naipaduyakyak a maibusor iti Israel ken Juda.

Nupay kasta, ni Pablo ket saan a makiraman ditoy iti maysa a proyekto ti maysa a kadaanan a panagkappia ti dua a bunggoy dagiti tattao, a naibatay iti pannakailasin kadagiti pagtutunosan a banag, iti kompromiso iti dua a sikigan, ken iti napolitikaan a pangngeddeng ti nagnumoan a panangpalabas. Ni Pablo ket saanna a kunaen a dagiti agpadpada a Judio ken Gentil ket biddutda, ngem dina met kuna a ti kangrunaan a problema dagitoy dua a bunggoy dagiti tattao ket buklen laeng iti nagnumoan a parparikut wenno iti nakurang a panangsapul iti maysa a wagas a panagkadua iti lubong. Iti mismo a lawag ti Efeso 2:14, ni Pablo ibagana kadagiti Cristiano a Gentil idiay Efeso a “nataycayon . . . cadagiti basbasolyo,” saan a gapu kadagiti Judio no di ket gapu ta insukoda ti bukodda a naimbasolan a kababalin ken ni Satanas ken agsipud ta nasungitda ken impagarupda a nasaysayaat iti ammoda a panangisalakan kadagiti bagbagida (Efe. 2:1–3; kitaen pay ti Rom. 1:21–32).

Ti problema dagiti Judio, iti sabali a bangir, ket saan nga aglaun iti talmeg ken iduduprak a sinagrapda kadagiti im-ima dagiti Gentil; ti Dios ket inkarina kadakuada ti panalaknibna no sipupunno nga agtalekda Kenkuana. Wenno ti problema ket dimteng iti kinapudno a dagiti karkari, dagiti tultulag, ken dagiti linlinteg ken al-alagaden ket naited kadagiti Judio ket saan a kadagiti Gentil. Kasta met, dagiti Judio ket saanda a nagbalin a kabusor dagiti Gentil agsipud ta ti Dios binilinna ida nga agbalin a kasta. Ti problema ti kinasungit iti nagbaetan ti Judio ken Gentil ket naglaun iti maysa a banag a sabali.

Ipapilit ni Pablo a ti kangrunaan a problema ti nagnumoan a kinasungitda ket aglaun iti dua a bunggoy ket agpadpadada a nagbasol ken nagsukir a maibusor iti Dios (Rom. 3:9–19). Kabayatan a ti dalan ti Gentil nga agturong iti pannakaisalakan ket kankanayon a babaen kadagiti ar-aramid (wenno kasta iti panangipagarupda), dagiti Judio inawatda ti paltiing ti panangisalakan ti Dios babaen ti parabur. Nupay kasta, iti tiempo ni Jesus, ti nagdumaan iti nagbaetan dagiti Judio ken dagiti Gentil ket saanen a babaen ti parabur (dagiti Judio) kontra dagiti ar-aramid (dagiti Gentil); no di ket, itan ket agap-apada no asino iti makin-aramid iti makagun-od iti pannakaisalakan. Kabayatan nga impagarup dagiti Gentil a ti napnoan banwar a panangilongalongda, ar-aramid, ken istilo ti panagbiag ti nangikabil kadakuada iti dalan a pannakaisalakan ti sangkataoan, dagiti Judio impagarupda nga isuda iti adda iti dalan ti pannakaisalakan—ti pannakaisalakanda—agsipud ta, babaen iti nairut a panangsurotda iti linteg, tinungpalda ti linteg nga inted ti Dios kadakuada (Rom. 9:31, 32; Rom. 10:3).

Ti ngarud panagbinnusor, ket parparawpaw ken artipisyal: iti sirok ti sasao, dagiti Judio ken Gentil nga agpadpada ket maymaysada ken agpadpadada: managbasol ken sumuksukir a maibusor iti parabur ti Dios (Rom. 1:21; Rom. 2:4, 5), tunggal maysa kadakuada a bunggoy ket ibagbagada a naisalakanda babaen kadagiti ar-aramidda. Dagiti Judio ken Gentil ket paglablabananda iti maysa a relihiyon ti ar-aramid. Iti kababagasna, ti relihiyon ti Judio ket nagbalin a Gentil iti kababalinna; iti daytoy a gapu a ni Jesus, kalpasan iti atiddog a panangung-unget kadagiti Judio gapu iti panagtinnagda iti ligalismo ken saan a husto a panangipatarus kadagiti Sursurat (Mateo 23), ket masapul a maiwaragawag kadagiti pangpanguloen nga “Adtoy, ti balayyo mapanawan cadacayo nga awan naggian” (Mat. 23:38).

Ti Dios ket inayabanna ti Israel nga agbalin nga agaywan ken mangipakdaar iti relihiyon ti parabur iti lubong. Daytoy nga ayab ti, ken agpaay ti parabur ket isu iti mismo a pakailasinan ken misyon ti Israel. Iti daytoy a gapu a ni Pablo ket limmaban a sirurungsot nga agpaay iti pannakatarawidwid ti parabur iti mismo a pamuon ti Nacristianoan a relihiyon. Dagiti sursuratna kadagiti taga Galacia (dagiti Gentil) ken dagiti Hebreo (dagiti Judio) ket maysa a napnoan ayat nga ayab iti kina Cristiano tapno mailiklik iti panangsurotda iti Israel iti kadadagsenan a biddut.

Maikadua, ken kamaudianan, ti rimedyo ni Pablo iti daytoy napateg a problema ket saan nga iti nasosyalan wenno napolitikaan a pamayan, a ti linteg iti Daan a Testamento ket maikompromiso bassit wenno mamimpinsan a maikompromiso tapno mangted iti silid kadagiti Gentil a maikappia kadagiti Judio. No di ket, ni Pablo ayabanna dagiti dua a bunggoy a panawanda ti nasaripdaan a saadda iti panagtaltalekda kadagiti ar-aramid ket awatenda ti parabur ti Dios ken Jesu-Cristo. No iti tunggal maysa kadagitoy a bunggoy ket awatenda koma ti parabur ti Dios a maikappia koma iti Dios, masarakanda koma dagiti mismo a bagbagida iti isu met laeng a napagkaykaysa a gunglo a pagarian ti Dios. Masarakanda koma dagiti bagbagida nga agbalin a paset iti isu met laeng a tattao ti Dios, umili iti isu met laeng a pagilian ken kamkameng iti isu met laeng a pamilia (Efe. 2:19), ti iglesia.

Gapuna, ti pabaribar (horizontal) a panagkappia dagiti Judio ken dagiti Gentil ket agdas-al iti, umuna, ti kapadasanda iti pangato (vertical) a pannakaabbong. Daytoy a pannakaabbong ket nagun-od babaen ken Cristo, nga isu a naglasag tapno “maicappiana ida nga agpadpada iti Dios iti maymaysa a bagi, gapu iti cruz” (Efe. 2:16). Gapuna, ti iglesia—dayta a lugar a nakaaramidan ti kappia iti nagbaetan ti Judio ken Gentil—ket saan a nabangun iti panangpunas iti linteg ti Dios, agsipud ta dayta ket isu iti linteg ti ayat ken parabur ti Dios (Juan 14:15; Rom. 13:8–10).

No ti Dios ket ikappiana koma ti tao iti Mismo a Bagbagina babaen iti panangbaliwna iti bukodna a linteg, ti dara ni Jesus ken ti kruz ket saan koman a nasken. Ti intero a plano ti pannakaisalakan ket saan koman a nasken. No di ket, ti Dios pinagkappiana ti Judio ken Gentil nga agpadpada Kenkuana babaen iti panangayabna kadakuada amin nga agsubli Kenkuana ken babaen ti panangisalakanna kadakuada amin babaen iti Isu met laeng a Cristo ken isu met laeng nga Espiritu (Efe. 2:16, 18).

### Paset III: Aplikasion iti Biag

1\. Kalpasan ti rinibribu a tawtawen ti pakasaritaan, ti panagkayamet dagiti Judio ken dagiti Gentil ket nagbalin a saan a mayataday kadagiti adu nga ig-iglesia ti Cristiano. Kaaduanna, ti lokal a klasem wenno iglesia iti rehiyon ket buklen dagiti Gentil, ken dida pay ket panpanunoten iti maipapan kadagiti Judio. Nupay kasta, kas latta met kadagiti Judio, datayo a, kas Cristiano, ket mabalin a nangbanguntayo kadagiti bukodtayo a pader ti panagsisina iti nagbabaetantayo, dagiti tattao ti Dios, ken dadduma a bunggoy dagiti tattao—padpader a mangyadayo kadagiti tattao manipud ti evangelio. Damagem kadagiti estudyantem a sukimatenda no iti kakasta a pader ket adda kadagiti bukodda a panagbiag ken iti biag ti iglesiada. Kasano ngata iti panangipalubos ti iglesia iti kakasta a pader tapno marebba babaen, ken Cristo?

2\. Dadduma a tattao ket mabalin nga ipatarusda ti pannakarebba ti pader a nagbaetan dagiti Judio ken dagiti Gentil a ti kayatna a saoen ket itan ket awan koman ti nagdudumaan ti iglesia ken ti lubong ken iti dayta ti iglesia ket mabalinna itan ti agbiag kadagiti pagrukodan ti lubong. Apay a daytoy a kababalin ket saan a naibatay idiay Biblia? Damagen dagiti kamkameng ti klase a kitaenda no kasano nga iti kasta a kababalin ket maysa a makadadael iti panangibingay iti evangelio kadagiti amin a tattao. Apay a ti ayab a panangitandudo iti kinasanto ti Dios, ken panangikkat iti basol ken maysa a naimbasolan nga istilo ti biag iti iglesia, ket maysa a nainkalintegan nga ayab? Pagiinnadalan.

3\. Dadduma a Cristiano ket mabalin a mapaliiwda a ti namaglasin a pader iti nagbaetan dagiti Judio ken dagiti Gentil ket pinatakder a Mismo ti Dios iti un-unana, nangnangruna idi nga inturongna dagiti Israelitas nga isinada dagiti bagbagida manipud kadagiti Gentil. Ta kalpasan ti amin, ni Jesus a Mismo imparangna ti Dios a kas nangikabil iti maysa a “linawlawna iti alad” ti Israel (Mat. 21:33). Mainayon pay, ti Dios ket nairut nga imparitna kadagiti Israelita a makiasawa kadagiti sabsabali a nasnacion (kitaen, dayta ket ti, Deut. 7:1–6). Uray pay ni Pablo ket iballaagna ti saan a pannakiasawa kadagiti saan a mamati (2 Cor. 6:14). Kaaduanna iti agdama a sociedad ket kas la ipakpakitana iti ad-adu pay panangiraman, di mangidumduma a bunga ti narelihiyosoan a panagaassawa. Iti panangkita kadagitoy a palpaliiw, kasano koma iti panangilawlawag dagiti kamkameng ti klase ti panangpasingked ni Pablo a rinebba ni Jesus ti pader a nagbaetan dagiti Judio ken Gentil idinto a ti Biblia ket kas la nalawag a ti Dios iti nangbangon iti pader iti lawlaw ti Israel?

` `