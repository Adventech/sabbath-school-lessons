---
title:  'Ti Iglesia: ti Mangipakaammo iti Sirib ti Dios'
date:   01/08/2023
---

`Ania ti kuna ni Pablo maipapan ti Dios ken dagiti ar-aramid ti Dios idiay Efeso 3:7–13?`

Ibaskag manen ni Pablo ti ibagbagana nga isu ket “ministro” babaen ti “sagut daydi parabur ti Dios” (Efe. 3:7; idilig iti Efe. 3:1, 2). Daytoy a sagut, kas iti evangelio a mismo, ket saan a naited gapu iti pakaikarian ti umawat, no di ket babaen ti parabur ti Dios. Ipaganetget ni Pablo daytoy a banag babaen iti panangiladawanna iti bagbagina a kas “canomoan cadagiti isu-amin a sasanto” (Efe. 3:8).

Adda maysa a makapangayangay a panagdur-as iti bukod a pannakaawat ni Pablo a maawatan kabayatan nga agtuloytayo kadagiti sursurat ni Pablo iti ornos a pannakaisuratda. Iti un-unana, ibaskagna ti ibagbagana a kasasaadna a kas tinudingan ti Dios nga apostol (Gal. 1:1). Nupay, iti ud-udina, iyammona ti bagbagina a kas “canomoan cadagiti isu-amin a sasanto” ken “saanac a maicari a managan apostol” (1 Cor. 15:9). Ditoy Efeso makitana ti bagbagina a kas “canomoan cadagiti isu-amin a sasanto” (Efe. 3:8). Kamaudiananna, iladawanna ti bagbagina a kas “cangronaan cadacuada” wenno “kadadaksan” kadagiti managbasol (1 Tim. 1:15).

Nalabit a daytoy nga iras ti panagpanpanunot ni Pablo ket makatulong a mangilawlawag ditoy pagaammo nga adaw ni Ellen G. White: “No umas-asidegka ken Jesus, dakdakkelto ti panagparang ti pakapilawam iti imatangmo; ta ti sirmatam nalawlawagto, ket dagiti pilawmo makitamto a maigiddiat unay iti awan pilawna a kababalinna.”— Steps to Christ, p. 64.

Itultuloy ngarud ni Pablo. Idiay Efeso 3:10, isuratna: “Tapno ita gapu iti Iglesia, maipacaammo coma cadagiti panguloen ken agturturay cadagiti yan a nailangitan, ti nadumaduma a kinasirib ti Dios.” Asino dagiti “panguloen ken agturturay cadagiti yan a nailangitan” a naibaga ditoy? Kasano iti panangipakaammo iti iglesia iti “nadumaduma” wenno adu a kinasirib ti Dios kadakuada? Nupay ti Efeso 3:10 ket saanna nga iladawan ti kababalin dagiti pannakabalin, kasla kaimbagan a maawatan a dagitoy ket dagiti dakes a nailadawan iti ad-adu a pannakaibinsabinsa idiay Efeso 6:11, 12. No kasta, ti nangbukel iti iglesia, ti panamagkaykaysa kadagiti Judio ken Gentil nga iti naminsan ket nasinasinada a paset ti sangkataoan, ket agbalinda a maysa nga umaw-aweng a pakaammo kadagitoy sinasairo a “panguloen ken agturturay cadagiti yan a nailangitan” iti plano ti Dios nga agpaay ti masakbayan, “tapno mapagcaycaysa dagiti amin a banbanag ken Cristo, dagiti adda sadi langit ken dagiti met adda iti rabaw ti daga” (Efe. 1:10). Mapakaammoanda a ti plano ti Dios ket addan iti dalan ket ti pannakadadaelda ket naipasigurado. Ti mismo a kababalin ti maysa a napagkaykaysa nga iglesia ket ipakitana ti namimpinsan a pannakaabakda.

`No ti bukodmo a kongregasyon ket ipapatina nga alaen ti “nailadawan a trabaho” ti iglesia segun ken Pablo idiay Efeso 3:10, kasano ngata iti panangbalbaliwna iti pannakinaigmo ken dagiti padam a kamkameng ti iglesia ken iti maysa ken maysa?`