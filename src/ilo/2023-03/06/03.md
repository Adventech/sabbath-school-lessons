---
title:  Ti Nabayag-a-nailemmeng a Palimed ti Evangelio
date:   31/07/2023
---

`Ania ti palimed a naitalek ken Pablo? Efe. 3:1–6.`

Kabayatan nga adalenyo ti Efeso 3:1–6, paliiwen dagiti sumaganad:

Umuna, isurat ni Pablo daytoy a paset ti surat a nangnangruna a maipaay kadagiti mamati a Gentil kadagiti balbalay nga ig-iglesia ti Efeso (Efe. 3:1).

Maikadua, ibaga ni Pablo nga awatenna ti maysa a banag a naganenna ti “pannacaaywan ti parabur ti Dios,” naited kenkuana a “maipaay cadacayo,” kadagiti mamati a Gentil (Efe. 3:2). Daytoy a pannacaaywan, wenno daytoy a panagministro ti parabur, ket wagas ni Pablo a panangiladawan iti trabaho a naited kenkuana a mangikasaba iti evangelio (“ti parabur ti Dios”) kadagiti Gentil (idilig iti Efe. 3:7, 8).

Maikatlo, ibaga ni Pablo a ti maysa a palimed ket naipakaammo kenkuana, maysa a topiko a naisuratnan idiay surat (kitaen nangnangruna ti Efe. 1:9, 10; Efe. 2:11–22), ti “palimed ni Cristo” (Efe. 3:3, 4). Saan a kayat ni Pablo a maawatan a kas nakatakkuat (inventor) iti evangelio, ngem ibagana iti maysa nga inted-ti-Dios a trabaho a maiwaragawag dayta.

Maikapat, ni Pablo ket saan nga agmaymaysa iti pannakaawat iti naipakpakauna a paltiing maipapan iti daytoy a palimed, kabayatan a ti Espiritu ket impakaammona met kadagiti “sasanto nga apostol ken mammadto” ni Cristo iti wagas nga addaganna pay ti pannakaipaltiing ti plano ti Dios kadagiti immun-una a kapkaputotan (Efe. 3:5). Ti balikas a mammadto ditoy ket nalabit a tudtudoenna dagidiay nga agik-ikut ken mangar-aramid iti sagut ti padto kadagiti immuna a balbalay nga ig-iglesia ti Cristiano a saan ket di a dagiti mammadto ti Daan a Testamento. Ti palimed nga iti naminsan ket nailemmeng, ket itan nagbalin a nalabit a naganentayo a maysa a “silulukat a palimed.”

Kamaudiananna, ipakdaarna: Ti palimed “a dagiti Gentil makipagtawidda ken makipagcamcamengda iti bagi, ket makiranudda iti naicari ken Cristo Jesus, gapu iti evangelio” (Efe. 3:6).

Ni Pablo ket dakkel ti panagayatna maipapan iti evangelio ken nangnangruna iti maipapan iti wagas a pannakaipakaammona iti iglesia, nga isu a buklen ti agpadpada a Judio ken Gentil. Dagitoy dua a bunggoy ket nagbalinda a bloke a nangbangun iti kabarbaro a komonidad ti Dios, ti kabarbaro a kita ti taona, ti iglesia (kitaen ti Efe. 2:14–16). Mabalintayo a kunaen nga itan ket nabalbaliwanda manipud kabusor a nagbalin a “makipagtawid,” “makipagcamcamengda ti bagi” (nairaman iti maymaysa a bagi, ti bagi ni Cristo) ken “makiranudda” iti kari ti evangelio (kitaen ti Efe. 3:6).

`Ania, no addaman, dagiti kababalin, a mabalin a saan a makita kenka ngem nalabit nga ig-igganam dagita a maibusor iti kinaawan panangilaslasin nga insuro ti evangelio? Kasano iti panangpasardengmo kadakuada?`