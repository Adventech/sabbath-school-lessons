---
title:  Komentaryo Dagiti Mannursuro
date:   04/08/2023
---

### Paset I: Pakabuklan

**Kangrunaan a Teksto**: Efeso 3:20, 21

**Sentro ti Panagadal**: Efeso 3; Job 11:5–9; Eze. 43:13–16; Amos 7:7, 8; Apo. 11:1, 2.

**Pauna**: Kalpasan nga imbingayna idiay Efeso 3:1 ti nadayag a sirmatana iti kruz ni Cristo ken ti nalpasna nga agpaay kadagiti Judio ken dagiti Gentil nga agpadpada, kayat ni Pablo nga ipasigurado kadagiti kakabsatna a lallaki ken babbai idiay Efeso nga isu ket agkarkararag tapno kankanayon koma a panpanunoten, maawatan, ken maibagnosda ken mabalbaliwan babaen ti sirmata ti kruz ken babaen ti dayag, ti pannakabalin ken ti ayat ti Dios nga imparangarang ti kruz. Nupay kasta, kas iti panangirugi ni Pablo nga ibaga kadagiti taga Efeso nga ikarkararaganna ida, isu, “a balud ni Cristo Jesus, gapu cadacay a Gentil” (Efe. 3:1), ket nagkeddeng nga agtaeng pay iti ad-adu bassit a panagministrona kadagiti Gentil. Ti panagministrona ket buklen iti pannakaawat iti nadayag a “palimed” ti Dios a mangiraman kadakuada, dagiti Gentil, iti plano ti Dios a panangisalakan ken iti iglesiana. Daytoy a palimed, ti apostol ipapilitna, ket saan a gagangay laeng a panpanunot iti plano ti Dios. No di ket, dayta ket “gandat nga agnanayon” (Efe. 3:11) ti Dios, ket itan, iti panawen ni Cristo, ti Dios nagtultuloy iti sipupunno a panangiparangarangna iti daytoy a panggepna iti lubong, tungtungpalenna dayta babaen ken Cristo, ken ita babaen ken Pablo, nga apostol ni Cristo.

**Dagiti Tema ti Adal**: Ti adal ita a lawas ipaganetgetna ti tallo a kangrunaan a tema:

1. Ti kararag ni Pablo ken ti pagwadan nga agpaay iti iglesia ken tapno kitaen ti iglesia a kas baro a tao, pakairamanan dagiti Gentil.

2. Ti pannakairaman dagiti Gentil ket isu ti dakkel a palimed ti Dios ken pagsiddaawan iti sangkataoan. Ni Pablo iti napakumbaba nga agaywan iti daytoy a palimed.

3. Gapu iti pannakairaman dagiti Gentil, ken iti kasta ti amin a sangkataoan iti plano ti pannakaisalakan, ti iglesia ket nagbalin a pakakitaan ti sirib, ayat, pannakabalin, ken dayag ti Dios, iti agpadpada a daga ken iti amin a uniberso.

### Paset II: Komentaryo

**Ti Palimed ti Dios ken ti Pamuon Dagiti Apostoles ken Dagiti Mammadto**

Ti panangad-adal kadagiti Judio ken dagiti Gentil, nagmaymaysada iti bagi ni Cristo, ket pataudenna ti pagsasaritaan [isyu] iti panagkayamet ti iglesia ken Israel. Dagiti Cristiano ket napataudda dagiti nadumaduma a pagwadan ti panagnaig ti Israel-ken-iglesia. Maysa kadagiti kadaanan a takder ket ti Israel ket nacion a tulag ti Dios, ngem kalpasan a ti Israel kas maysa a nacion ket tinukiadda ni Jesus a kas Misias, ti Israel a kas nacion ket natukiad ken nasukatan iti iglesia. Iti kasta, kalpasan ni Cristo, ti Israel ket saanna nga aramiden iti aniaman a paset iti ekonomiya ti panangisalakan ti Dios. Dadduma a teologos ket innalada ti maysa a “litiral a panangipatarus” iti Sursurat ken napataudda ti teorya ti dispensasyon: a ti Israel ken ti iglesia ket itakderanda ti dua nga agduma a tattao ti Dios. Dagitoy a tattao ket addaanda iti agduma nga ayab, agduma a tulag, agduma a dalan ti pannakaisalakan, ken naiduma a panggep iti ekonomiya ti pannakaisalakan.

Uray pay iti napardas a panangbasa ken Pablo ken ti Baro a Testamento iparangarangna a dagitoy dua a teorya ket adu ti problemana ken ti panangkita a maibatay iti dispensasyon iti Israel-ken-iglesia ket naisangsangayan a maisupadi iti sirmata ti apostol. Adu dagiti kangrunaan a ponto iti panangkita ni Pablo iti panagnaig ti Israel-ken-iglesia a mabalin a maaramid ditoy. Umuna, kitaen ni Pablo ti maysa a nasken a panagtultuloy ti Israel ken ti iglesia. Daytoy a panagkayamet ket maawatan koma iti lawag ti nalawa a mangipatarus a principio a naibatay iti Biblia iti natungpal-a-kari: ni Cristo ken ti Baro a Testamento a tattao ti Dios ket isuda dagiti nakatungpalan dagiti karkari ti Dios idiay Daan a Testamento. Idiay Daan a Testamento, ti Dios insalakanna ti Israel ken inayabanna dayta a mangipakdaar kadagiti tulag ti Dios ken karkari ti parabur iti lubong. Babaen ti Israel, ti ayab ti Dios a panangawat kadagiti karkarina ti parabur ken tapno tumipon kadagiti tultulagna ket dumanon koma kadagiti amin a pampamilia ken nasnacion iti daga. Ti Israel ket saan a maysa a misyon a pannakapasayaat ti imperio nga isu a ti Israel ket agparmek ken manginayon kadagiti amin a nasnacion ti daga. No di ket, dagiti nasnacion ket manamnamada koma a tumipon iti tulag ken karkari ti Dios, a kas maisupadi iti pannakitipon iti maysa a sangkailian wenno maysa nga imperio. Gapuna, ti Daan a Testamento ket kumitkita iti masakbayan ti maysa a pannakabalin dagiti tattao ti Dios, nga isu a dagiti tattao dagiti amin a nasnacion ket agbalin a paset ti isu met laeng a tulag ti Dios (Gen. 12:1–3; 1 Ar-ari 8:41–43; Isa. 56:3–7; Isa. 60:3). Daytoy a pannakabalin ket natungpal idiay Baro a Testamento a tattao ti Dios a buklen ti agpadpada a Judio ken Gentil.

Maikadua, ken kamaudianan, ti Israel ken ti iglesia ket saan a dua a tattao ti Dios a naadda nga agpadpada, tunggal maysa kadakuada agraman dagiti tultulagda, daldalan iti pannakaisalakan, ken misyon. No di ket, ni Cristo inlawlawagna a ti misyonna ket tapno “iyegna” dagiti “sabsabali a carneroc a saanda a naitipon itoy a pagtaracnan” tapno “addanto maymaysa nga arban, ken maymaysa a pastor” (Juan 10:16). Ken saan a ti iglesia ket sukat laeng ti Israel a kas maysa a nacion, iti gapu a ti Israel ket isu ti nacion ti Dios agingga ken Cristo, ket itan, kalpasan a tinukiad ni Cristo ti Israel a kas maysa a nacion, ti iglesia ket isu ti baro a tattao ti Dios. No di ket, ken Pablo, ti iglesia ket saan a naiduma a tattao ti Dios no di ket pannakatungpal ti nakaskasdaaw a kari ti Dios idiay Daan a Testamento: Inayabanna amin a sangkataoan iti paraburna. Dayta iti gapuna no apay nga idiay Roma 9, ni Pablo kitaenna ti iglesia a kas buklen dagiti Judio ken Gentil nga agpadpada (Rom. 9:23–26).

Pudno, ti laeng maysa a natda nga Israel ti timmipon iti komonidad a naurnong iti lawlaw ni Jesus (Rom. 9:27–29), ngem apagisu a daytoy a natda ti mangipakita a ti Dios ket dina tinukiad ti pannakipaset ti Israel iti iglesia (Rom. 11:1). Daytoy a natda iti mangipasigurado iti panagtultuloy ken panagmaymaysa ti Israel ken ti iglesia. Gapu itoy, idiay Roma 11:16–18, ni Pablo ket idiligna ti iglesia iti kayo nga oliva: dadduma a sangsanga ket dagiti annak ni Israel, ken dadduma a sangsanga ket dagiti Gentil, ngem amin dagiti sangsanga ket namimpinsan a nataraonan iti isu met laeng a ramut; dayta ket, ti tulag ti Dios ken Abraham. Ti Dios ket kankanayon latta nga addaan maysa a plano ti pannakaisalakan, maysa a Bukel, maysa a kari, maysa a tulag, ken maysa a tattao.

Daytoy isu met laeng a kapanunotan ti maysa a plano ti Dios, ti panagtultuloy ti Israel ken ti iglesia, ket iti kasta ti kinanasken ti panagmaymaysa ti iglesia ket agparang manen idiay Efeso 2 ken 3. Ilawlawag ni Pablo kadagiti taga Efeso a ti iglesia ket buklen ti agpadpada a “pannacacugit” ken “di pannacacugit” (Efe. 2:11). Ti apostol ket dina kuna a dagiti Judio ken ti iglesia ket dua a nagsina a tattao wenno ti iglesia ket sinukatanna dagiti Judio kas tattao ti Dios. Adayu iti panangilaksidna kadagiti Judio manipud iti iglesia, suroten ni Pablo ti teolohiya ni Jesus ken pasingkedanna a ti pannakaisalakan ket aggappu kadagiti Judio (Juan 4:22). Gapu itoy, ipaganetget ni Pablo a, kabayatan a dagiti Gentil ket “adayuda,” dagiti Judio ket “asidegda” (Efe. 2:17). Iti sabali, ni Pablo inladawanna daytoy “kinaasideg” kadagiti balbalikas a naawatda dagiti karkari ti Dios wenno tultulag, dagiti padpadto ti Dios, ti Misias, ken ti misyon ti Dios a mangibingay kadakuada amin iti lubong (Rom. 9:4, 5). Gapuna, dagiti Gentil ket isu ti naiyasideg iti Dios ken nabangun iti isu met laeng a pamuon dagiti mammadto a Hebreo, a kas maisupadi iti panangbangun iti pamuon kadagiti bukodda a daan a sarsarita ken pilosopia.

Maikatlo, uray pay idi saritaenna ti pamuon ti iglesia, ni Pablo ket aramatenna ti isu met la kapanunotan a panagtultuloy ti Israel ken ti iglesia, iti daytoy a tiempo iti balbalikas ti paltiing. Ti iglesia ket nabangun iti nadiosan a paltiing. Ngem ti Dios ket saan nga addaan iti dua a di agtultuloy a paltiing, ti Daan ken ti Baro a Testamento. Isu ket dina imparangarang iti maysa a banag idiay Daan a Testamento tapno baybay-anna laeng ti planona ken mangiparangarang iti namimpinsan a baro a proyekto. Ti planona ket maymaysa, ken ti paltiingna ket maymaysa ken agtultuloy. Dayta ti gapu no apay nga ipaganetget ni Pablo a ti iglesia ket nabangun nga agpadpada kadagiti apostoles ken mammadto (Efe. 2:20; kitaen met ti panangiladawan ni Juan iti Baro nga Jerusalem nga idiay a dagiti nagnagan dagiti apostoles ket naisuratda iti pamuon ti ciudad, ken dagiti nagnagan dagiti patriarka ket naisurat kadagiti ruruangan; nupay kasta dagiti apostoles ken dagiti patriarka ket nailagum iti isu met laeng a Baro nga Jerusalem, ti yan a pagtaengan ti Dios, Apo. 21:10–14). Ti gapu iti panangilista kadagiti apostoles nga immun-una ket nalabit a dagiti apostoles ket “dakdakkelda” ngem kadagiti mammadto a kas met iti panangkita a ni Juan Bautista ket dakdakkel ngem kadagiti amin a mammadto. Daytoy a “kinadakkel” ket maawatan koma iti isu met la a panangkita iti natungpal-a-kari: kabayatan a dagiti mammadto impadtoda ti yuumay ti Misias, dagiti apostoles inwaragawagda ti napaypayso a pakasaritaan ti yuumayna ditoy lubong. Ti Misias nga isu nga inwaragawag dagiti apostoles nga immay ditoy lubong ket isu met laeng a Misias a nakita dagiti mammadto kadagiti sirmatada. Dagiti apostoles ken mammadto ket nagmaymaysada iti testimonioda, nga isu a pamuon ti iglesia.

Nupay kasta, kabayatan a nabigbig ni Pablo a dagiti apostoles ken dagiti mammadto ket inawatda ti ayab ti Dios a mangaramid daytoy trabaho a pamuon iti iglesia, nabigbigda ken impakdaarda a ti pasuli a bato ti iglesia ket ni Jesus ti Nazaret, Isu a ni Cristo nga impadto ti Daan a Testamento ti Sursurat (Efe. 2:20), ti linaun ken kababagas ti testimonioda. Kas maysa nga apostol, ni Pablo sinurotna ti makaipatarus a principio ni Jesus iti “isuamin a sursurat” (Lucas 24:27) a mangitudtudo Kenkuana, ti Yuumay ken Panagministrona (kitaen ti Lucas 24:25–27). Dayta ket agsipud ta ni Jesus iti pasuli a bato dayta a patakder a nabangun nga awan pagkurkuranganna “Kenkuana” (Efe. 2:20–22) kas maysa a “Templo a nasantoan iti Apo” (Efe. 2:21) tapno pagbalayan ti Dios babaen ti Espiritu (Efe. 2:22).

Maikapat, ti panangkita ni Pablo iti panagnaig ti iglesia-ken-Israel ket iparangarangna pay ti panagawatna iti pakakitaan ken kababalin ti Dios. Ti Dios ti Israel ket saan nga Isu iti Diosda a sangkailian; Isu ket Dios ti sibubukel a daga. Kabayatan a ti naidagaan a pagnaedanna ket mabalin nga idiay Jerusalem, ti pagturayanna ket saan a nakedngan iti Judea ken ti aglikmutna. No di ket, ti Dios dagiti Cristiano ket adda ti Tronona kadagiti yan a nailangitan wenno santuario ken ti panagturayna iti ngatoen iti aniaman a pannakabalin ditoy rabaw ti daga ken idiay langit (Mat. 6:10; Mat. 28:18; Efe. 1:21) agsipud ta Isu ti Namarsua ken Mannubbot ti intero a lubong. Dayta iti gapuna no apay a ti Dios ket ayabanna ti lubong nga agsubli Kenkuana, awaten ti Paraburna, ken agbiag idiay Pagarianna.

### Paset III: Aplikasion iti Biag

1\. Dagiti tattao ayatenda dagiti palpalimed ken sekreto. Damagem kadagiti estudyantem a kitaenda dagitoy a salsaludsod: nagbiagam kadin ti Nacristianoan a biagmo a kas la sika iti agaywan iti maysa a dakkel, nadayag a palimed, maysa a palimed a nangbalbaliw iti biagmo nga agnanayon ken, kas iti pannakaawatmo, ket balbaliwanna ti lubong nga agnanayon iti kasasayaatan a wagas? No kasta, ilawlawagmo. Naibingaymo kadin ti evangelio a kas dayta iti maysa a dakkel, napintas a palimed? Pagiinnadalan.

2\. Idiay Efeso 3:10, pasingkedan ni Pablo a ti iglesia ket isu iti pamuspusan a pangipakaammoan ti Dios iti Siribna “cadagiti panguloen ken agturturay cadagiti yan a nailangitan.” Damagem dagiti estudyamtem dagiti sumaganad a salsaludsod: Iti pannakaawatmo, ti kadi iglesia ket maysa a pakaammoan iti plano ti Dios a pannakaisalakan ti intero a uniberso? Kasano a ti panagmaymaysa iti iglesia ken Cristo, panagmaymaysa dagiti Gentil ken dagiti Judio, panagmaymaysa dagiti pampamilia ken iti sociedad ket maysa a nasken a paset iti mangisalakan a pannakaipakaammo ti parabur ken pannakabalin ti Dios? Paggiinnadalan dagiti sungbat iti klasem.

3\. Idiay Colosas 1:27, maysa a teksto a kapadpada ti Efeso 3, ipaganetget ni Pablo a ti palimed nga impakaammo ti Dios kadagiti “sasanto” idiay iglesia ket “ti caadda ni Cristo cadacayo isu ti inanama ti gloria.” Awisem dagiti estudyantem a mangibingay no kasano ngata nga ilawlawagda daytoy a sasao iti maysa a saan-a-Cristiano. Ania iti kayat a saoen ti apostol “ti caadda ni Cristo cadacayo”? Kasano a daytoy a sasao ket mainaig iti “inanama ti gloria”? Iti sabali a bangir, kasano a daytoy a “palimed” ket balbaliwanna ti inaldaw a panagbiagmo? Idalanmo ti klasem iti maysa a panagiinnadal kadagiti sungbat kadagitoy a salsaludsod.

` `