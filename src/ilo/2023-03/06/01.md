---
title:  Ti Palimed ti Evangelio
date:   29/07/2023
---

### Basaen Agpaay ti Adal ita a Lawas
Efeso 3; Job 11:5–9; Eze. 43:13–16; Amos 7:7, 8; Apo. 11:1, 2.

> <p>Paset a Maiyulo</p>
> “Ket iti daydiay mannacabalin nga agaramid iti di matucod nga ad-adu ngem iti dagup ti isu-amin a mabalintayo a dawaten, wenno panunuten, cas iti pannacabalin nga agaramid cadatayo, maipaay coma kencuana ti dayaw iti Iglesia ken ni Cristo Jesus, cadagiti isu-amin a caputotan nga agnanayon. Amen” (Efeso 3:20, 21).

Idiay Efeso 3, lukatan ni Pablo iti maysa a tema a nasagidnan iti immun-una: “A dagiti Gentil makipagtawidda ken makipagcamcamengda iti bagi, ket makiranudda iti naicari ken Cristo Jesus, gapu iti evangelio” (Efe. 3:6). Ket nupay nalabit a dayta ket saan unay a maysa a makapasiddaaw iti iglesia ita nga aldaw, a kaaduanna ket binukel dagiti Gentil, dayta ket maysa a banag a kas la kabarbaro unay kadagiti adu a mangbasbasa kenkuana iti dayta a tiempo.

Itultuloy ngarud ni Pablo dagiti napaltiingan a sasaona, kabayatan a lagipen ti apostol ti ayatna a mangikasaba iti evangelio ni Jesus kadagiti Gentil.

Naadaltayo pay, dagiti agdama a rigrigatna iti panangilawlawana iti dayta a panagministro, rigrigat a pakairamanan ti tiempo idiay maysa a pagbaludan ti Roma.

Ken mangngegtayo pay ti pannakaitalagana iti palimed ti puso ti evangelio, ti palimed nga, idiay iglesia, dagiti Gentil ket maipadada iti takder kadagiti kakabsatda a lallaki ken babbai a Judio. Mapadasantayo ti ragsakna nga agpaay iti iglesia ken iti nailangitan a misyonna. Dumngegtayo kabayatan nga agkararag, idaydayawna ti Dios gapu iti panangipakitana iti paraburna babaen ti iglesia.

Iti pangababaan, maguyogoytayo a makikadua ken Pablo iti ayatna iti evangelio.

_*Adalen ti adal ita a lawas tapno maisagana agpaay ti Sabado, Agosto 5._