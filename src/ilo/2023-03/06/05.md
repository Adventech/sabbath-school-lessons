---
title:  Ni Cristo, Agtataeng iti Uneg ti Pusom
date:   02/08/2023
---

`Idilig iti immun-una a dawat a kararag ni Pablo, Efeso 1:16–19, agraman ti pakpakaasina kadagiti mamati idiay Efeso 3:14–19. Ania dagiti wagas a dagiti dua a dawat ket agkakaarngi?`

Iti likudan ti pannakaipatarus iti Ingles iti Efeso 3:14, 15 ket maysa a napateg a panagay-ayam kadagiti sasao. Idi kinuna ni Pablo nga “irucnoyco dagiti tumengco iti sangoanan ti Ama, Isu a pangalaan ti nagan ti amin a sangacabbalayan idiay langit ken ditoy daga,” sawsawarenna ti panagsisilpo ti sao ti Griego nga agpaay iti Ama, patēr, ken ti balikas ti Griego iti pamilia, patria. Idiay Efeso, rambaken ni Pablo ti nalawlawa a kababalin ti plano ti Dios a panangisalakan, nga isu nga iramanna amin a banbanag (Efe. 1:9, 10) iti amin a panawen (Efe. 1:21). Ken ditoy ibaskagna ti ibagbagana nga “amin a sangacabbalayan idiay langit ken ditoy daga” a kas kukua ti “Ama.” Amin a pamilia (patria) alaenna ti naganna manipud iti Ama (patēr). Daytoy ket naimbag unay a damag!

Utoben daytoy a kapanunotan: Ti pamiliam, iti laksid dagiti pagkurkurangan ken di-panagballigi, kukuanaka ti Dios. Ti pamiliam ket saan nga ig-iggaman ti nadawel a gasat, no di ket adda iti naayat nga im-ima ti Dios. Ti Dios ay-ayatenna dagiti saan a naan-anay a pamilia. Aw-awitenda ti nadiosan a nagan. Aw-awitenda ti marka ti panagtagikuana.

Idiay Efeso 3:16–19, dawaten ni Pablo iti Dios nga ikkanna dagiti mamati iti maysa a nawadwad a naespirituan a kapadasan a makita babaen iti akin-uneg a pigsa babaen ti kaadda ti Espiritu (Efe. 3:16), kinasinged ken Cristo, nga isu a naipakita met a kas agtataeng iti uneg (Efe. 3:17), ken maysa a naisimpa, natalged a naespirituan a pakailasinan (“nairamut ken naicimiento iti ayat,” Efe. 3:17).

Kabayatan a sapsapulen ni Pablo a mangipaay iti panagdaydayaw iti Dios nga agpaay iti nalawlawa ti madanonna a bendicion a naipaay kadagiti mamati, saanna nga iraman ti tallo laeng a rukod, no di ket uppat—“caacaba ken caatiddug, ken ti cangato ken cauneg” (Efe. 3:18). Saan unay a nalawag no ania iti pakaipakatan dagitoy a rukod, nupay nalawag unay nga iladawanda ti nalawa a maysa a banag a napateg. Daytoy ket mangibati iti maysa a makapangayangay unay a borbortia kadagiti estudyante ti Biblia. Iladawan kadi dagitoy a rukod iti kinasirib ti Dios (idilig iti Job 11:5–9, nga isu nga agaramat kadagiti uppat a rukod), ti pannakabalin ti Dios (idilig iti Efe. 3:16, 17), wenno, nalabit, iti naespirituan a templo ti Efeso 2:19–22 (idilig iti Eze. 43:13–16, nga isu nga agaramat iti uppat a rukod; Amos 7:7, 8; Apo. 11:1, 2)? Mabalin a kaimbagan a kitaen dagitoy uppat a rukod a kas mangiladladawan iti kinadakkel ti “ayat ni Cristo” (Efe. 3:19), buybuyaen ti sasao “tapno maawatan . . . ti caacaba ken caatiddug, ken ti cangato ken cauneg” (Efe. 3:18) kas maipada iti sumaruno a sasao, tapno “maammoan ti ayat ni Cristo” (Efe. 3:19,; idilig iti Rom. 8:35–39). Nupay kasta makitatayo dagiti sasaona, naimbagda a damag.