---
title:  Ayatem ti Asawam a Babai Cas iti Bagim
date:   30/08/2023
---

`Ania ti baro nga argumento nga aramaten ni Pablo a mangpabileg kadagiti assawa a lallaki tapno aramidenda ti nasnek a panangayat kadagiti assawada a babbai? Efe. 5:28–30.`

Dagiti paglintegan ni Pablo nga agpaay iti sangakabbalayan a Cristiano (Efe. 5:21–6:9) ket mangipakita iti maysa a makakarit a lawag ti sociedad. Idiay Efeso 5:28–30, trataren ni Pablo dagiti assawa a lallaki nga isu a, sumursurot iti kankanayon-latta a pagwadan ti panawen, ket mabalin a pilienna a “guraen iti bukodna a lasag” (kitaen ti Efe. 5:28, 29), irurumen [abusoen] ken kabkabilenda dagiti assawada a babbai. Iti lubong ti Griego-Roma iti aldaw ni Pablo, ti ligal a pannakabalin ti “ama ti pamilia” (iti Latin, pater familias) ket nakalawlawa. Mabalinna a dusaen a sidadawel wenno uray pay papatayenna ti asawana a babai, annak, ken dagiti ad-adipen ket adda pay laeng iti uneg ti ligal a kalinteganna (nupay iti panangaramid iti kasta a pannakabalin iti nalabes a wagas ket umadadu iti panangiparit ti kapanunotan ti publiko).

Idiay Efeso 5:25–27, imbaskag ni Pablo ti namimpinsan nga ulidan ti ayat, ti panangayat ni Cristo iti iglesia, mangipapaay iti nakaro a naiduma a pagwadan dagiti assawa a lallaki ngem iti gagangay. Itan, sakbay a mangibaskag iti maysa a baro nga argumento, itudona manen iti dayta dakkel nga Ulidan, a dawdawatenna dagiti Cristiano nga assawa a lallaki a sumungbat “iti isu met laeng a wagas” (Efe. 5:28) a kas ken Jesus, nga isu nga “inyawatna ti bagina” nga agpaay iti noviana, ti iglesia, ken asikasuenna ti amin a masapsapulna (Efe. 5:25–27). Kariten ni Pablo dagiti Cristiano nga assawa a lallaki nga agbaw-ing manipud kadagiti manamnama nga ar-aramid iti tiempoda ket sapulen a maipada iti nasnek a panagayat ni Cristo.

Idiay Efeso 5:28–30, inayon ni Pablo ti maysa a baro a kapanunotan a tumulong iti panangayat dagiti Cristiano nga assawa a lallaki kadagiti assawada a babbai: Ayat-iti-bukod a bagi. Ni Pablo mangipaay iti maysa a kinapudno: “nicaanoman awan pay ti gimmura iti lasagna met laeng” (no nalawag iti panagpanpanunotna). Dagiti assawa a lallaki ket dida dangran dagiti bukodda a bagi. No di ket “taraonanna ken igagana” ida (Efe. 5:29). Iti ayat a mapukaw ti kinadawel ken kinaranggas kadagiti Cristiano nga assawa a babbai, awisen ni Pablo dagiti Cristiano nga assawa a lallaki a makiramanda kadagiti assawada a babbai. Maymaysakayo iti asawayo, irikiar ni Pablo, nga iti panangdangran kadakuada ket awan pannakaidumana iti panangdangranmo iti bukodmo a bagi, ket kaaduanna a tattao nga adda iti husto a panpanunot ket dina aramiden dayta.

Agsubli iti ulidan ni Jesus, irikiar ni Pablo a ni Cristo, iti Mismo a Bagbagina, ket ar-aramidenna ti nasnekan a panangayat-iti bukod a bagi iti panang-ingungotna kadagiti mamati nga isu a ti “bagina” (Efe. 5:29, 30). Ipadismo ta kababalinmo iti asawam, kuna ni Pablo, iti wagas a panangtratarmo iti bukodmo a bagi ken, mamimpinsan, iti wagas a panangtratar ni Cristo kadakayo.

`Ipakita ni Pablo ti ulidan ni Jesus kadagiti agpadpada nga assawa a babbai ken assawa a lallaki. Ania ti maadalmo manipud ken Jesus maipapan iti panangayat kadagidiay nga adda iti gunglo iti bukodmo a pamilia?`