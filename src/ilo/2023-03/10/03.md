---
title:  'Ti Iglesia kas Novia ni Cristo: Paset 1'
date:   28/08/2023
---

`Idilig ti Efeso 5:25–27, 29 iti istoria ti pannakasarak iti Ezequiel 16:1–14. Ania dagiti elemento dayta nga istoria nga ipakpakita ni Pablo iti bukodna a panangiladawan?`

Kabayatan a sukogen ni Pablo, idiay Efeso 5:25–27, 29, ti pangngarig ti boda-panagassawa nga agpaay iti iglesia ken ti pannakaikayametna ken Cristo, adawenna a naimbag dagiti kustomre ken pasetna iti maysa a kadaanan a boda. Iti pannakainaig ti iglesia a kas novia, ni Cristo ket Isu ti nadiosan a Novio nga Isu:

_(1) Ayatenna ti iglesia a kas novia_ (Efe. 5:25). Masapul a ditay pulos a liplipatan a daytoy ket trabaho ti puso nga agpaay ken Jesus. Ay-ayatennatayo!

_(2) Itedna ti mismo a Bagbagina a bayad ti novia._ Iti lawag ti nagkauna nga ornos ti boda, ti novio ket mabalinna a “gatangen” ti novia iti “pateg ti novia,” nga isu a kadawyan a dakkel a gatad ti kuarta ken sansanikua, kasta unay ti kadakkelna a ti ekonomya ti nagkauna a baryo ket nagdas-al iti kustomre. Binayadan ni Cristo ti namimpinsan a bayad nga agpaay iti iglesia a kas noviana idinto ta “inyawatna ti bagina gapu kencuana” (Efe. 5:25). Iti panaglasag ken idiay kruz, itedna ti Mismo a Bagbagina a kas bayad ti novia.

_(3) Digosenna ti noviana._ Ti pannakaisagana ti novia ket maysa a napateg a paset ti nagkauna a rambak ti boda. Kas agpayso met ita nga aldaw, dagiti babbai nga abay ken dagiti babbai a kakabagian ti novia ti mangisagana iti novia nga agpaay iti seremonia. Ngem ni Pablo panunotenna ti nadiosan a Novio a mangisagana iti noviana nga agpaay iti boda! Isu iti mangsanto ken mangugas iti novia “iti panangbuggo ti danum” (Efe. 5:26), nalabit a tudtudoenna ti bautismo.

_(4) Saritaenna ti sao ti kari._ Daytoy a pannakaugas ket maaramid “gapu iti sao” (Efe. 5:26), tudtudoenna ti sao ti kari a sarsaritaen ti Novio iti noviana, nalabit nga iti lawag ti seremonia a panagsinnapata (idilig iti Efe. 1:3–14; Efe. 2:1–10, kitaen dagiti karkari ti Dios kadagiti mamati iti tiempo ti pannakakonvertirda). Ti panagsinnapata ket nagkauna a bersion ti kabaroanan a panagkinnari, ngem ad-adda a nadagdagsen dagiti pagkinnarianda, nga isu nga iramanna ti maysa a naisurat a nagtulagan maipapan iti bayad ti novia (manipud iti asawa a lalaki) ken ti sab-ong (dagiti sannikua nga iyeg ti novia idiay boda manipud iti pamiliana).

_(5) Isagana ken arkosanna ti novia._ Inton ti novia ket maiparang iti kamaudiananna iti Noviona, ti novia ket nakapinpintas, agparparang nga awan mulmulitna (Efe. 5:27). Ni Cristo ket saanna laeng a digosen ti novia; isagana ken arkosanna pay.

`Kasano a dagitoy a bersikulo ket matulongandatayo a makaawat iti rikna ni Cristo maipapan kadatayo? Apay koma a masarakantayo daytoy a makaliwliwa unay?`