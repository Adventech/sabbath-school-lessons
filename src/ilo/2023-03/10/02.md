---
title:  Balakad Kadagiti Assawa a Babbai a Cristiano
date:   27/08/2023
---

Irugi ni Pablo iti maysa a mamagsilpo a teksto, Efeso 5:21, a mangisilpo iti Efeso 5:1–20 ken iti Efeso 5:22–33, nga isu nga ibagana kadagiti kamkameng ti iglesia nga agtulnogda iti maysa ken maysa (idilig ti Marcos 10:42–45; Rom. 12:10; Fil. 2:3, 4). Dagiti mamati ket aramidenda a kasta “babaen iti panagbuteng ken Cristo” (Efe. 5:21), ti umuna kadagiti adu a daras nga ipakita ni Pablo ti pannakaikayamet ken Cristo a kas kapapatgan ken maysa a mangilawlawag kadagiti mamati.

`Ania ti kayat a saoen ni Pablo iti panangbalakadna kadagiti kamkameng ti iglesia nga agtulnogda iti maysa ken maysa? Kasano iti pannakaawattayo iti daytoy a kapanunotan? Efe. 5:21.`

Ni Pablo ket awisenna pay dagiti Cristiano nga assawa a babbai nga “agtulnogcayo cadagiti assawayo, a cas iti Apo” (Efe. 5:22), nga ilawlawagna a sarsaritaenna ti panagtulnog dagiti assawa a babbai kadagiti madaydayaw nga assawada a lallaki (kitaen met ti 1 Ped. 3:1, 5). Idi kinuna ni Pablo a dagiti assawa a babbai ket aramidenda a kasta “a cas iti Apo,” kayatna kadi a saoen a ti asawa a babai ket agtulnog iti asawana a lalaki a kas isu ni Cristo; wenno, kayatna kadi a saoen a ni Cristo ket isu iti kapupudnoan ken kangatoan a sentro ti panagtulnogna?

Iti panangkita iti Efeso 6:7, nga idiay ket nadawat a dagiti adipen ket agservida “a cas la maipaay iti Apo, ket saan a cadagiti tattao,” ken ti Colosas 3:18, nga idiay a dagiti assawa a babbai ket nadawat nga agtulnogda kadagiti assawada a lallaki “cas mayannugot iti Apo,” ti naud-udi a pannakaawat ket isu koma ti ad-adda patien. Dagiti assawa a babbai ket mismo a mamatida isu a masapul a mamimpinsan nga idaydayawda ni Cristo iti ngatoen dagiti assawada a lallaki.

Iti agpadpada a Colosas ken Efeso, ni Cristo—ken ni Cristo laeng—ket naipakita a kas Olo ti iglesia, nga isu ti bagina (Efe. 1:22; Efe. 5:23; Col. 1:18): “ni Cristo isu ti ulo ti Iglesia, ket isu met laeng ti Manangisalacan iti bagi” (Efe. 5:23). Babaen iti panangamiris, ti asawa a lalaki ket “isu ti ulo ti babai” (Efe. 5:23), iti kinamatalek ti iglesia ken Cristo agserservi a kas maysa a pagwadan iti kinapudno ti asawa a babai iti asawana a lalaki. Ti teksto ket pagarupenna ti maysa a naayat, naasi a panagassawa, ket saan a maysa a di-agkurkurri. Daytoy a bersikulo ket saan koma a maipatarus a mangipalubos iti aniaman a langa ti panangirurumen [panagabuso] iti sangakabbalayan.

`Iti lawag ti kabasbasatayo laeng, apay a daytoy simmaruno a balakad ket napateg unay a laglagipen? No ti asawa a lalaki ket “maysa a nagurdo, narusangger, naringgor, bagbagina la ti kitkitaenna, nadawel, ken naturay a lalaki, dina koma pulos a saritaen ti sao a ti asawa a lalaki ket isu ti olo ti asawa a babai, ket iti kasta ti babai ket masapul nga agtulnog kenkuana iti isuamin a banbanag; ta saan nga isu iti Apo, saan nga isu iti asawa a lalaki iti pudno a panangkita ti balikas.”—Ellen G. White, The Adventist Home, p. 117.`