---
title:  Komentaryo Dagiti Mannursuro
date:   01/09/2023
---

### Paset I: Pakabuklan

**Kangrunaan a Teksto**: Efeso 5:25–27

**Sentro ti Panagadal**: Efe. 5:21–33; Fil. 2:3, 4; Eze. 16:1–14; 2 Cor. 11:1–4; Gen. 2:15–25.

**Pauna**: Ti panagkaykaysa ket agtaray a kasla balitok a sinulid iti surat ni Pablo kadagiti taga Efeso. Ti panagmaymaysa ket saan laeng a maipakat iti panagkayamet dagiti Judio ken dagiti Gentil iti iglesia (Efeso 2). Iti amin a surat, sarsaritaen ni Pablo no kasano nga iyeg ti Trinidad a Dios ti panagkaykaysa; babaen ti pannakaisalakan; babaen ti panagbautizar; babaen ti pammati; babaen kadagiti naespirituan a sagut; babaen ti kaadda ti Espiritu Santo kadatayo; babaen ti panagbalbaliw ti pannagnatayo iti biag, a maibatay iti pagwadan ni Cristo; ken babaen ti Nacristianoan a sirib. Kamaudiananna, para ken Pablo, ti panagkaykaysa iti amin a paset ket mabalin laeng ken Cristo.

Iyeg ni Pablo iti nainkalintegan a lugar ti amin a sarsaritaenna maipapan iti panagkaykaysa ti iglesia kas baro a kinatao: ti pamilia. No adda man ti ulidan wenno modelo ti panagkaykaysa, isu ti pamilia. Mabalin a pudno a mapagkaykaysa ti pamilia ken Cristo, kas iti panagkaykaysa dagiti Gentil ken Judio ken Cristo ken kas iti panagkaykaysa dagiti amin a kameng ti iglesia iti maymaysa a bagi, ti bagi ni Cristo. Iti pamilia, agpasakup dagiti assawa a babbai iti asawa a lalaki ken Cristo ket ayaten ti asawa a lalaki ti asawa a babai “iti Apo.” Ti nadiosan a paset iti uneg ti panagkayamet ti panagasawa kaipapananna a masapul a kitaentayo ti pamilia a kas iti panangkita ti Dios. Kayatna met a saoen daytoy a nadiosan a paset a masapul a tungpalen ti pamilia ti trabaho ken panggep nga inted ti Apo iti Panamarsua: “maymaysa a lasag,” maysa a di maibingay a panagkaykaysa. Maymaysa dagitoy a dua, ngem saan laeng a gapu iti pagimbagan ti tunggal maysa no di ket gapu ta pinarsua ti Dios ida a kasta, gapu ta imbilin ti Dios a kasta. Ti panagkaykaysa ti pamilia ket mangitudo iti labes ti bagina, no kasano a ti panagkaykaysa ti iglesia ket mangitudo iti panagkaykaysa ti trinidad a Dios ken ti pannakaikayametna iti sangkataoan.

**Dagiti Tema ti Adal**: Daytoy a panagadal ket naipamaysa iti tallo a kangrunaan a tema:

1. Agtultuloy ti tema ti panagmaymaysa ni Pablo iti Nacristianoan a pamilia, kas naipalgak iti panagkayamet ti asawa a lalaki ken asawa a babai.

2. Ti kakaisuna a wagas a pagtalinaeden ti pudno a Nacristianoan a pamilia ti panagkaykaysana ket babaen ti kaadda “iti Apo,” kayatna a saoen nga agpasakupda iti tunggal maysa kas dinisenio ti Dios idi Panamarsua ken kas pinatalgedan ti sakripicio nga ayat ni Jesus iti sangkataoan iti planona a pannakaisalakan.

3. Ti pamilia a pudno nga adda “iti Apo” ket saan a makapadas kadagiti manangirurumen [abusado] a panagkakayamet, kas iti pannakikamalala wenno kinaranggas, gapu ta agpada a masursuro ti asawa a lalaki ken ti asawa a babai no kasano ti agpipinnadayaw ken agiinnayat iti Apo.

### Paset II: Komentaryo

**Ti Teolohia ni Pablo iti Pamilia**

Ti Efeso 5:21–33 ket dakkel a sanga ti teolohiya a mangtratar iti kababalin, kinatao, ken ar-aramid ni Jesu-Cristo (Christological) ken ti adal iti doktrina ti iglesia (ecclesiological) a  pagiinnadalan. Kas iti sabali a lugar kadagiti suratna, ni Pablo ket ilaokna ti natibker a nateolohiyaan a panagiinnadal (doktrina ni Cristo ken doktrina ti iglesia) kadagiti napraktikalan a panangkita. Iti panangkita ni Pablo, saan nga adda ti teolohiya a naibatay iti Biblia a gapu laeng iti panggep a mangparnuay iti agtutunos ken napintas a nainsiriban a sistema; ti napraktikalan a mensahe ti apostol ket kanayon a naibangun iti natibker a pamuon ti maysa a teolohiya a naibatay iti Biblia.

Gapu itoy, ti apostol ket saanna nga asitgan ti panangadal iti pamilia a kasla maysa dayta a maipapaigid a topiko a mabalin a tamingen babaen ti sumagmamano a solosyon a naadaw manipud iti gagangay a sirib ti tao, sikolohiya, wenno sosiolohiya. No di ket, ikabilna ti panagsaritana maipapan iti pamilia iti lawag dagiti pamuon a doktrina ti Cristiano: Dios, Panamarsua, Cristo, pannakaisalakan, ken ti iglesia. Kinapudnona, ditoy saan nga us-usaren ni Pablo ti pamilia a mangiladawan kadagitoy a doktrina no di ket, aramatenna dagitoy a doktrina a mangiladawan iti Nacristianoan a pamilia!

Kas iti kasasaad ti Iglesia, saan nga awaten ni Pablo a ti pamay-an ti Nacristianoan a pamilia ket maikeddeng babaen kadagiti kinapudno ti natnag a nataoan a kababalin ken sociedad. No di ket, sursurotenna ti makaipatarus a principio ni Jesus nga “agingga-iti-pangrugian” (“ ‘ngem manipud pay idi damo saan a kasta’ ” Mat. 19:8), nga isu tumolong iti Nacristianoan nga iglesia ken ti teolohiyana tapno iturongna ti bagina nga agturong iti Pannakaisubli dagiti pagwadan ti ti Dios nga agpaay kadatayo, a maisupadi iti panangipalubos kadagiti kinapaypayso ti managbasol a lubong. Ti panangtratar ni Pablo iti pamilia iti lawag dagitoy a pamuon ti doktrina dagiti Cristiano ket ipakitana a ti pamilia a Cristiano ket saan a mabalin a maipasidong iti kompromiso.

**Agpasakup ken Agayat**

Ti “agtulnog . . . agayat” a pagsasao ni Pablo, a tudtudoenna ti panagkayamet ti lalaki-babai, ket nangpataud iti adu a panagdidibate, a mangallukoy uray pay kadagiti sumagmamano a panangbabalaw iti kina Cristiano a kas maysa a tao a gumura, dina kayat, wenno dina talken ti babbai (misogynist). Nupay kasta, dagitoy a reaksyon ket naibatay iti di pannakaawat iti mensahe ni Pablo.

Adu dagiti banbanag a mabalin a makatulong kadatayo a makagun-od iti nasaysayaat a pannakaawat iti daytoy a teksto:

(1) Ti kababalin ti agpadpada nga asawa a lalaki ken asawa a babai ket naggapu iti lawag nga agtulnog iti maysa ken maysa (Efe. 5:21), kas bunga ti pannakapunno iti Espiritu Santo (Efe. 5:18).

(2) Ti asawa a babai agtulnog ken lakayna, saan a kas iti maysa nga amo no di ket kas ken Cristo, ti Mangisalakan ken Manalaknib kenkuana. Ti kaipapanan ti panagpasakup ket ti panangipateg ken lakayna iti nangato a panagraem, respeto, panangbigbig, ken panangapresyar kenkuana kas manangsalaknib ken katulonganna. Saan nga ipaay ti Biblia ti aniaman a pamuon iti kapanunotan a mangibilang iti asawa a babai kas nababbaba ngem iti asawana ket, ngarud, agpasakup kenkuana kas iti nangatngato. No di ket, isursuro ditoy ni Pablo ti umiso a kababalin ti kinapakumbaba ken panagraem a rumbeng nga adda iti asawa a babai ken lakayna. Ti kinapudno nga iwaragawag ti Kinacristiano ti agpapada a dignidad dagiti lallaki ken babbai ken Cristo ket masapul a saan a mangiturong kadagiti babbai a mangadaptar iti kababalin ti kinatangsit ken kinatan-ok kadagiti assawada. No di ket, ti kababalin ti asawa a babai ket masapul a kababalin ti naayat ken manangsuporta a kinamatalek.

(3) Dagiti assawa a lallaki, iti biangda, masapul a laglagipenda a madlaw dagiti babbai ti ayat no maipapan iti panangaywan ken panangsalaknib. Ti ayat ti asawa a lalaki iti asawana ket kas iti sakripicio nga ayat ti Apo iti iglesia. Isursuro ni Pablo dagiti lallaki nga addaan iti umiso a kababalin ti kinapakumbaba, panangipateg, ken panagayat kadagiti assawada.

(4) Pudno, inyarig ni Pablo ti panagpasakup ti asawa a babai iti panagpasakup ti iglesia, ken ti ayat ti asawa a lalaki iti ayat ni Cristo. Ngem saan a nawaya nga aramiden ni Pablo daytoy a panagidilig, a paglaokenna dagiti nateolohiyaan a kapanunotan, iti kasta mangipaay iti pagbatayan nga agpaay kadagiti tukad ti panagkakayamet dagiti lallaki ken babbai wenno iti nailangitan a panangkita iti panagassawa. Iti kasunganina, dagus a lawlawagan ti apostol ti panangidiligna ken siaannad unay nga ilawlawagna no ania ti apagisu a kayatna a saoen ken no ania dagiti banag ti panangidilig. Dayta a panangidilig ket tudtudoenna dagiti kababalin ken langa ti panagtulnog iti maysa ken maysa ken ti panangyebkas iti ayat.

Ni John Chrysostom (a.d. 347–407), ti nalatak a mangaskasaba ken patriarka ti iglesia idiay Constantinople, inaramatna ti kasayaatan a paglainganna a panangasaba a mangiladawan iti panagayat ti asawa a lalaki iti asawana:

Kayatmo kadi nga agtulnog kenka ti asawam, a kas iti Iglesia ken Cristo? 	Alaem ngarud a mismo ti isu met laeng a makabendicion a panangaywan kenkuana, kas iti panangaywan ni Cristo iti Iglesia. Wen, uray no kasapulan nga itedmo ti biagmo kenkuana, wen, ken maputedka iti sangapulo ribu a daras, wen, ken agibtur ken agsagaba iti aniaman a panagsagaba iti aniaman,—dika agkedked. Nupay rumbeng a mapasaramto amin dagitoy, saanmo aya, saan, uray pay idi, nga inaramid ti aniaman a kas ken Cristo. Ta pudno nga ar-aramidem dayta nga agpaay iti maysa a sigud a naikapet kenka; ngem Isu nga agpaay iti maysa a nangtallikud Kenkuana ken nanggura Kenkuana. Iti isu met laeng a wagas idi a kas iti panangikabilna kadagiti sakana iti nangtallikud Kenkuana, a nanggura, ken nangtallikud, ken nanglais Kenkuana, saan a babaen kadagiti pangta, wenno babaen ti kinaranggas, wenno babaen ti panagbuteng, wenno babaen ti aniaman a sabali pay a kita, no di ket babaen ti di nabannog a panagayatna; kasta met ti panagtignaymo iti asawam. Wen, nupay makitam isuna a mangmatmatmat kenka, ken manglais, ken mangumsi kenka, kaskasdi babaen ti naindaklan a panagpanunotmo kenkuana, babaen ti panagayat, babaen ti kinamanangngaasi, mabalinmonto nga isaklang isuna kadagiti sakam. Ta awanen ti nabilbileg a mamagbalbaliw ngem dagitoy a singgalot, ken nangnangruna iti asawa a lalaki ken asawa a babai. Ti adipen, pudno, ti maysa ket makabaelto, nalabit, a mangibtor babaen ti buteng; ngem saan uray isuna, ta di nagbayag isu ket umadayo ket awanton. Ngem ti kadua ti biag ti maysa, ti ina dagiti annak ti maysa, ti pundasyon ti tunggal ragsak ti maysa, ti maysa ket saan koma a pulos a makadena babaen ti buteng ken pangta, no di ket buyogen ti ayat ken nasayaat a panagpungtot. Ta ania a kita ti panagkaykaysa dayta, a sadiay agpigerger ti asawa a babai iti asawana? Ket ania a kita ti ragsak ti tagiragsaken a mismo ti asawa a lalaki, no makipagnaed iti asawana a kas iti adipen, ket saan a kas iti nawaya a babai? Wen, nupay rumbeng nga agsagabaka iti aniaman gapu kenkuana, dimo tubngaren isuna; ta saan met nga inaramid ni Cristo daytoy.”—Homilies of St. Juan Chrysostom, Archbishop of Constantinople, on the Epistle of St. Paul the Apostle to the Ephesians, in Philip Schaff, ed., Saint Chrysostom: Homilies on Galatians, Ephesians, Philippians, Colossians, Thessalonians, Timothy, Titus, and Philemon (Grand Rapids, MI: Eerdmans Printing Company, 1983), vol. 13, p. 144.

**Doktrina ti Adventista iti Panagassawa ken Pamilia**

Napateg unay ti teolohia ti pamilia isu nga inraman ti dadduma a Cristiano nga iglesia ti pamilia iti listaan dagiti doktrinada (kitaen, kas pangarigan, ti Westminster Confession of Faith, artikulo XXIV). Daksanggasat ta dadduma nga iglesia, kas kadagiti iglesia a Romano Katoliko, Eastern Orthodox, ken Anglican, ket nalabes ti panangkitada iti panagassawa ken ti pamilia kas sakramento.

Ti panangkita dagiti Seventh-day Adventist iti pamilia, nangnangruna ti panangipamaysada iti panagkayamet dagiti agassawa, ket nayebkas iti kangrunaan a patpatien 23: “Ti panagasawa ket nadiosan a naipasdek idiay Eden ken pinatalgedan ni Jesus a maysa a tungpal-biag a panagmaymaysa ti lalaki ken babai iti naayat a panagkakadua. Iti Cristiano ti panagkumit iti panagasawa ket iti Dios kasta met iti asawa, ken rumbeng laeng a sumrek iti nagbaetan ti lalaki ken babai a makibingbingay iti gagangay a pammati. Ti panagayat, dayaw, panagraem, ken pagrebbengan ti tunggal maysa ti labag daytoy a panagkayamet, nga isu ti mangiparangarang iti ayat, kinasanto, kinasinged, ken kinapermanente ti panagkayamet ni Cristo ken ti iglesiana. . . . Nupay mabalin nga agkurang ti dadduma a panagkayamet ti pamilia iti pagwadan, ti lalaki ken babai a naan-anay a mangitalaga iti bagbagida ken Cristo babaen ti panagassawa ket mabalin a makagun-od iti naayat a panagmaymaysa babaen ti panangiwanwan ti Espiritu ken panangtaraken iti iglesia. Bendisionan ti Dios ti pamilia ken panggepna nga agtitinnulong dagiti kamkamengna nga agturong iti naan-anay a kinanataengan. Ti umad-adu a kinasinged ti pamilia ti maysa kadagiti tanda ti maudi a mensahe ti evangelio.”—Seventh-day Adventist Church, “What Adventists Believe About Marriage and the Family,” available from https://www.adventist.org/marriage-and-the-family/.

Mangipaay met ti Adventist Church iti kanayonan a pakakitaan iti pamilia babaen kadagiti opisial a sasao. Ti sasaona idi 1996 maipapan iti “Panangasawa” (kitaen iti baba) ket nalawag a nainaig iti Efeso 5, nupay ti sasao ti iglesia ket saan nga agus-usar kadagiti reperensia ti Biblia. Nupay kasta, sumagmamano a banag manipud iti daytoy a sasao ipaganetgetda ti nateolohiyaan a kinapateg ti panagassawa ken pamilia:

Umuna, ti sasao innaigna ti panagassawa iti kababalin ti Tallo a Persona ti Nasantoan a Dios iti Biblia: “Agsipud ta tumaud manipud iti agduma a kasasaad ti lalaki ken babai, ti panagasawa ket ladawan iti kinamaymaysa ti panagmaymaysa iti uneg ti panagduduma ti Kinadios.”

Maikadua, ti pamilia isimboloanna ti panagkayamet ti Dios ken sangkataoan: “Iti amin a Sursurat, ti panagmaymaysa ti lalaki ken babai iti panagassawa ket maitan-ok kas simbolo ti singgalot ti Kinadios ken sangkataoan. Maysa dayta a nataoan a saksi iti ayat ken katulagan ti Dios a mangted iti bagina kadagiti tattaona. Ti agtutunos a pannakaikameng ti lalaki ken babai iti panagassawa ket mangipaay iti bassit a lubong ti panagmaymaysa ti sociedad a napadayawan iti panawen kas maysa a bugas a ramen dagiti natalged a sociedad.”

Maikatlo, ipaganetget ti sasao a dagiti nataoan a pamilia ket addada iti kasasaad ti basol ken kasapulanda ti pannakaisubli ken ni Jesu-Kristo ken iti Espiritu Santo: “Gapu ta ti panagassawa ket nadadael gapu iti basol, kasapulan a ti kinadalus ken kinapintas ti panagassawa kas inaramid ti Dios ket maisubli. Babaen ti panangipateg iti makasubbot nga aramid ni Cristo ken ti aramid ti Espirituna iti puso ti tao, mabalin a maisubli ti sigud a panggep ti panagassawa ken ti makaay-ayo ken makapasalun-at a kapadasan ti panagassawa a matungpal ti maysa a lalaki ken babai a makikadua iti biagda iti katulagan ti panagassawa.”—General Conference of Seventh-day Adventists Administrative Committee, “Marriage,” Abril 23, 1996, magun-odan iti https://www.adventist.org/official-statements/marriage/.

Nangipaulog ti Iglesia Adventista kadagiti kanayonan a palawag a mangbabalaw iti panangirurumen [panangabuso] ken kinaranggas iti pamilia (General Conference of Seventh-day Adventists Administrative Committee, “Statement on Abuse and Family Violence,” nga inruar ti Opisina ti Presidente, ni Robert S. Folkenberg, iti sesyon ti General Conference idiay Utrecht, Olanda, Hunyo 29–Hulyo 8, 1995), panangpasingked ken panangtulong kadagiti babbai iti nadumaduma a narigat a lawag (General Conference of Seventh-day Adventists Administrative Committee, “Statement on Women’s Issues,” nga inruar ti Opisina ti Presidente, Robert S. Folkenberg, iti sesyon ti General Conference idiay Utrecht, Olanda, Hunyo 29–Hulyo 8, 1995).

### Paset III: Aplikasion iti Biag

1\. Makipagpanunot kadagiti estudiantem maipapan kadagiti wagas a dagiti pamiliada wenno ti iglesiada ket mabalin nga agbalin a sentro ti panagkappia ti pamilia, a sadiay dagiti assawa a lallaki ken babbai iti dakdakkel a komunidad ket makasarak iti panagkappia.

2\. Awisem ti klasem a panunotenda a naawisda a mangisagana iti tallo a presentasyon kas paset ti maysa a proyekto nga agpaay iti panangparang-ay iti nacristianoan a panagkayamet dagiti assawa a lallaki ken babbai iti komonidad. Ania dagiti tallo a topiko a pilienda, ket kalpasanna, ania dagiti elemento nga iramanda iti tunggal topiko?

3\. Dawatem kadagiti kamkameng ti klase a mangilasin ken mangilawlawag iti tallo a kangrunaan a nagdumaan ti wagas a panagkita ti Biblia ken ti lokal a kulturada iti panagkayamet ti asawa a lalaki ken asawa a babai iti pamilia. Iti ania a tallo a wagas a mabalinda nga ilinteg dagiti panagkayamet kadagiti bukodda a pamilia tapno umasidegda iti pagwadan a naibatay idiay Biblia?