---
title:  Ti “Maymaysa a Lasag” Pagwadan ti Panagassawa
date:   31/08/2023
---

`Adalen ti istoria ti Panamarsua iti Genesis 2:15–25. Ania ti napasamak idiay istoria sakbay ti sasao a maipapan iti maysa nga asawa a lalaki ken babai a kas “maymaysa a lasag” (Gen. 2:24)?`

Maysa a tulbek iti panangipakat iti balakad ni Pablo kadagiti assawa a babai ken assawa a lallaki ket kitaen ti panangadawna iti Genesis 2:24 (idiay Efeso 5:31) a kas pagpatinggaan dayta. Kabayatan nga ut-utobenna ti istoria ti Panamarsua ti Genesis, kitaen ni Pablo dagiti masapsapul dagiti Nacristianoan a kongregasyon ken ti salun-at ti panagkakayamett ti pamilia iti unegda. Mangngegna idiay Genesis 2:24 ti maysa a mensahe nga agallangogan iti amin a panpanawen. Babaen iti nadiosan a disenyo, ti panagassawa ket naisangrat nga agbalin a panagkayamet a “maymaysa a lasag,” agraman iti seksual a panagmaymaysa a naiyanninaw iti emosyonal ken naespiritualan a panagmaymaysa, ken emosyonal ken naespiritualan a panagmaymaysa a mangiyeg iti kaipapanan ti seksual a panagkayamet.

Paliiwen nga iti panangpili iti Genesis 2:24, pilien ni Pablo iti maysa a sasao maipapan ti panagassawa a naaramid sakbay ti Pannakatnag ken ipakatna iti panagkakayamet iti Cristiano nga assawa a lallaki ken assawa a babbai. Iti matudtudo a lubongtayo kalpasan-ti-Pannakatnag, ti panagraira ti pananggundaway iti seksual a panagkayamet ti maysa a lalaki ken babai ket iparangarangna no kasano iti kinauneg ti pannakaimulana iti kabaroanan [moderno] a kultura ti kapanunotan a ti seksual a panagtipon itakderanna ti pannakatengngel ti babai. Irikiar ni Pablo a ti seksual a panagkayamet, a kas naipaduyakyak idiay Genesis, ket saan a maysa a panangituray no di ket panagtipon. Dayta ket saanna nga isimboloan wenno aramiden ti panangituray ti lalaki no di ket panagtipon ti lalaki ken babai, nga iti kasta ket “maymaysa a lasag.” Mabalin nga agpadpada a kitaentayo ti Efeso 5:21–33 ken Genesis 2:24, nga agpaay iti maysa a napateg, maisuppiat iti kultura, ken mangilinteg a teolohiya ti panagassawa ken seksualidad.

Iti daytoy isu met laeng a lawag, ni Pablo iti sumaruno a teksto saritaenna maipapan iti maysa a “dakkel a palimed” (kitaen ti Efe. 5:32). Daytoy ket iramanna ti agpadpada a sikigan ti dua a pangngarig a sarsaritaen ni Pablo: ti Nacristianoan a panagassawa ket maawatan iti lawag ti pannakaikayamet ni Cristo iti iglesia (Efe. 5:32) ken ti pannakaikayamet ni Cristo iti Iglesiana ket maawatan iti lawag ti Nacristianoan a panagassawa (Efe. 5:32).

Ti Nacristianoan a panagassawa ket maipangato babaen ti panangidilig dayta iti panagkayamet ni Cristo ken ti iglesia. Mainayon pay, babaen iti panangpanpanunot iti pannakaikayamet ti iglesia ken Cristo babaen iti lente ti maysa a naayat, Nacristianoan a panagassawa, dagiti mamati magun-odda ti baro a kinalawag maipapan iti naibingay a pannakaikayametda ken Cristo.

`Ania dagiti wagas a ti Efeso 5:33 ket agservi a kas maysa nga ababa a salaysay ti balakad ni Pablo idiay Efeso 5:21–32? No naasawaan, kasano nga ad-adda a maiyulogmo dagitoy a principio iti panagassawa?`