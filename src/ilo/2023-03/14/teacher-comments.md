---
title:  Komentaryo Dagiti Mannursuro
date:   29/09/2023
---

### Paset I: Pakabuklan

**Kangrunaan a Teksto**: Efeso 2:8–10

**Sentro ti Panagadal**: Efeso 1–6.

**Pauna**: Bayat a ti Surat iti Efeso ti kangrunaan a tulbek kadagiti dadduma pay nga surat ni Pablo, ti panagadal ita a lawas ti kangrunaan a tulbek a manglukat iti intero a panagadal iti Surat kadagiti taga Efeso, kas iti sumaganad:

Iti segkay ti Domingo iti Standard Edition Bible Study Guide ket salaysayenna ti makapugsat anges a buya ti agnanayon ken naibatay iti pakasaritaan a plano ti Panamarsua ken Panangsubbot ti Dios.

Iti segkay ti Lunes ket salaysayenna ti Efeso 2, nga isu a nainsimboloan nga ipakitana ti nakalkaldaang a kasasaad ti sangkataoan iti basol ken ipapatay, maysa a kasasaad nga awanan kadagiti kari, awanan inanama, awanan iti Cristo, ken awanan iti Dios iti lubong. Ngem ni Pablo —ken ti Biblia iti pangkaaduan—saan nga agpatingga iti daytoy nakalkaldaang a panangiladawan. No di ket, imbaskagna dagiti pamuon nga elelemento ti evangelio, ti palimed ti Dios, nga isu a mangyeg iti inanama iti sangkataoan: iti uneg ken kaduana ni Cristo, pagungarennatayo ti Dios ken itan-oknatayo iti santuariona kadagiti nailangitan a lugar. Mainayon pay, iti uneg ken kadua ni Kristo, agbalintayo a baro a templo ti Dios ditoy daga. Daytoy a panagbalbaliw ket naaramid babaen ti parabur, ken ti parabur ti pamuon ti pammati, biag, ken misyon ti Cristiano.

Ti kapitulo 3, narepaso idiay segkay ti Martes, ipaganetgetna ti palimed ti Dios iti panamarsuana iti iglesia.

Iti segkay ti Mierkoles (pannakaisalaysay ti Efeso 4) ilawlawagna no kasano ti pannakagun-od dagiti dua a panggep ti Dios inton dagiti annak ti Dios iti amin a lubong ket agkaykaysada iti pudno a kinapasnek, iti panangaramatda kadagiti naespirituan a sagsagutda, ken iti misyon. Dayta iti gapuna no apay a ti panagmaymaysa ti iglesia ket saan a pagpilian nga agpaay iti kaadda ti iglesia.

Kas ipaganetget ti benneg iti Huebes (a mangrepaso iti Efeso 5), saan a maragpat ti panagkaykaysa no ditay baybay-an ti napalabas a panangitan-oktayo iti “Siak.” Matungpal laeng ti panagkaykaysa no arakupentayo ti baro a kinasiasinotayo ken magnatayo ken Cristo. Daytoy nauneg a panagbalbaliw ken Cristo ket mangapektar met iti amin a paset ti nataoan a biagtayo, agraman dagiti pamiliatayo (assawa a lallaki, assawa a babbai, ken annak), kagimongan (bunggoy dagiti tattao ken klase ti kagimongan), ken ti personal a biagtayo.

Ti segkay ti Viernes (Efeso 6) ket mangayab kadatayo a mangkita iti iglesia kas maysa a naalibtak, ken nagkaykaysa, a buyot, a nasayaat ti pannakaarwatna nga agpaay iti dangadangna iti misyon a mangiwaragawag iti evangelio ti talna ti Apo. Daytoy a talna ni Cristo, ken ken Cristo ti kakaisuna a mangipasigurado kadatayo iti balligi ken ti biag. Masigurado ti balligi ken Cristo. Ti balligitayo ket agpannuray laeng no agtakdertayo a sititibker ken napaypayso a mamati iti balligi ni Cristo ken agtignay a maitunos iti dayta.

**Dagiti Tema ti Adal**: Ti panagadal ita a lawas ket maysa a pannakatiptipon ti amin a Surat iti Efeso, maysa a gandat a mangipaganetget ken mangilaga iti amin dagiti kangrunaan a temana

### Paset II: Komentaryo

**Ti Palimed ti Evangelio**

Iti mismo a puso ti Surat ni Pablo kadagiti taga Efeso ket agpitpitik iti napigsa a pannakaawisna iti evangelio kabayatan a ti maysa a palimed ket maipalgak ita. Irugina ti suratna babaen ti panangrambak a ti Dios “impacaammona cadatayo ti palimed ti nakemna, cas iti pagayatanna, a pinanggepna kencuana” (Efe.1:9), ken daytoy a palimed ket maipapan iti maysa a tawid (Efe. 1:11). Daytoy a palimed ket saan a maipapan iti pannakauppapaytayo ken nasipnget a kasasaad (Efe. 2:1–4) wenno maipapan ti pannakaisina, panagsisina, ken guranggura nga inyeg ti basol kadatayo a kas tao, pampamilya, ken kas nataoan a sociedad (Efe. 2:11, 12). Ti gapu kadagitoy a panagsisina ken guranggura ket saan a palimed kadatayo a pulos iti managbasol a kasasaadtayo. Wenno ti saantay a pannakabael a mangrisot ti parikut ti basol ken patay a maysa a palimed (Efe. 2:9, Juan 1:13). Kas paneknekan ti pakasaritaan bayat ti panaglabas tiempo, pagaammotayo unay nga awan ti nataoan nga alikamen ti makaguyod kadatayo a mangiruar iti daytoy nangisit nga abut ti basol. No di ket, ti palimed a sarsaritaen ni Pablo ket ti di matukod a datdatlag nga ayat ti Dios kadatayo! Impagaruptayo a dinatay ay-ayaten ti Dios. Impagaruptayo a nalipatannatayo. Impagaruptayo a kaykayatna dagiti Judio ket dagiti Gentil ket natallikudan. Impagaruptayo a ti kasasaad dagiti Judio ket agnanayonen a napukawda idi a tinukiadda ni Jesus a kas Misias.

Agparang a nagbidduttayo maipapan iti Dios kadagitoy amin a paset. Idi linuktan ti Dios dagiti palimedna iti sangoanan ni Pablo, naklaat ni Pablo. Gapu itoy, nupay ti sibubukel a surat ket mangiladawan iti daytoy a palimed manipud iti nadumaduma a panangkita, agsubli ti apostol, iti tengnga ti surat, iti panangawagna iti dayta a “palimed” (Efe. 3:3, 9) ken “ti palimed ni Cristo” (Efe. 3:4), ken, iti ngudo ti suratna, “ti palimed ti evangelio” (Efe. 6:19). Ad-adda a napateg daytoy a palimed, ilawlawag ni Pablo, no mabigbigtayo a nailemmeng dayta kadagiti tattao kadagiti napalabas a siglo ken milenio, ket pinili ti Dios ti kaputotan ni Pablo nga agbiag iti dayta naisangsangayan a pakasaritaan ti panawen idi naan-anay a naipalgak dayta a palimed dagiti palimed nga agpaay iti amin tapno makita (Efe. 3:9; Roma 16:25; 1 Cor. 2:7; Col. 1:26, 27; Col. 2:2). Anian a pribilehio, anian a dayag!

Litiral a makitatayo ti panagrag-o ni Pablo iti daytoy naindaklan a natakuatan. Ti intero a biagna ket maapektaran, saan, a mabalbaliwan, babaen ti kinapudno ti evangelio. Kas iti pangngarig ni Jesus maipapan iti nasarakan a gameng, “inlako” ni Pablo ti amin nga adda kenkuana tapno magun-od ken tagikuaenna daytoy nalimed a gameng (Fil. 3:4–8). Impakaammo ti rupana kadagiti sabsabali nga adda ammona a saan nga ammo ti sabsabali. Nupay kasta, saan a kas iti mangan-anup iti gameng (Mat. 13:44) wenno saan a kas iti saan a matalek nga adipen (Mat. 25:18), saan nga inlemmeng ni Pablo ti datdatlag a gamengna iti daga. Iti kasupadina, idi impalgak ti Dios kenkuana ti palimed, rinugian ni Pablo ti sangalubongan a panagdaliasat tapno ibagana iti amin ti maipapan iti daytoy a palimed. Daytoy a palimed ket maipapan iti kinapudno a ti Dios ket ayat. Pinarsuanatayo gapu iti ayat, Natay iti lugartayo gapu ta Isu ti ayat. Pinagungarnatayo a makipagnaed Kenkuana iti Espiritu iti nasantoan a pagnanaedanna gapu ta Isu ket ayat. Inlabannatayo gapu ta Isu ket ayat. Ket agsublinto agpaay kadatayo gapu ta Isu ket ayat. Dayta a palimed, iti bukod a sasao ni Pablo, “ti caadda ni Cristo cadacayo isu ti inanama ti gloria” (Col. 1:27).

**Ti Dakkel a Panagbinnusor Nanungpalen**

Iti maysa nga adaw, ti pakasaritaan ti basol ket agpatingga, ngem ti palimed ti Dios ket saanto a maibus. Iti panangiladawanna iti panagpatingga ti dakkel a panagbinnusor, ti sasao ken kababalin ni Ellen G. White ket naan-anay a maitunos ken agallangogan iti naipangato nga espiritu ni Pablo iti Suratna kadagiti taga Efeso:

“Amin dagiti paggamengan ti law-ang silulukatdanto nga adalen dagiti sinubbot ti Dios. Iti saanda a pannakasimsimber gapu ken patay, bumallasiwdanto a tumayab kadagiti agkakaadayu a lubong—lublubong a natignay iti nakana a panagladingit gapu iti pannakaimatangda kadagiti kinaay-ay-ay ti sangkataoan, ken pimraak iti kankanta ti ragrag-o gapu iti naragsak a damdamag maipapan iti nasubbot a kararua. A nabuyogan iti di mayebkas a rag-o dagiti annak ti daga sumrekda iti ragsak ken sirib dagiti di natnag a nabiag. Makibingayda kadagiti gameng ti pannakaammo ken pannakaawat a nagun-odanda kadagiti agsasaruno a panpanawen iti panangpanpanunutda kadagiti aramid ti Dios. Iti pannakaaramat dagiti di nakullaapan a panagkita buyaenda ti dayag ti sangaparsuaan—dagiti in-init ken bitbituen ken agkakangayed ti langit, nga addada amin kadagiti natudingan nga urnos iti pananglawlawda iti trono ti Dios. Kadagiti amin a banag, manipud iti kabassitan agingga iti kadadakkelan, ti nagan ti Namarsua ti naisurat, ket kadakuada amin dagiti kinabaknang ti pannakabalinna ti maipabuya.

“Ket dagiti panawen ti agnanayon, iti panagtuloyda, iyegdanto dagiti nawadwad ken ad-adda pay dayagna a pannakaiparangarang ti Dios ken ni Cristo. No kasano a ti pannakaammo umadu, kasta met ti ayat, panagraem, ken ragsak dumegdeg. Tunggal umad-adu ti maammoan dagiti tattao maipapan iti Dios, dumakdakkelto ti panagraemda iti kababalinna. Inton ni Jesus luktanna iti sangoananda dagiti kinabaknang ti pananubbot; ken dagiti nakaskasdaaw a naaramid iti naindaklan a pannakibakal ken Satanas, dagiti puspuso dagiti nasbot rumubrob iti nasnasged a panagtulnog, ket tokarendan dagiti arpa a balitok a buyogen ti dakdakkel a rag-o; ket dagiti linaklaksa a rinibribu a ribu a timek agmaymaysa a mangpadayag iti kanta a pagdaydayaw.

“Ket isu-amin a naparsua idiay langit, ken iti rabaw ti daga, ken iti uneg ti daga, ken iti baybay, ken dagiti isu-amin nga adda cadacuada, nangngegco ida nga agcuncuna; Bendicion, ken dayaw ken dayag ken pannacabalin ti adda coma iti daydiay agtutugaw iti trono, ken iti Cordero, iti awan inggana.” Apocalipsis 5:13.

“Ti dakkel a panagbinnusor nanungpalen. Ti basol ken dagiti managbasol awandan. Ti amin a law-ang nadalusen. Maysa a pulso ti panagtutunos ken ragsak isut’ agpitik iti amin a sangaparsuaan. Manipud iti Namarsua kadagiti isuamin, agayus ti biag ken silaw ken ragsak, nga agturong iti pagarian dagiti awan inggada a law-ang. Manipud iti kabassitan a kita aginnga iti kadakkelan a lubong, amin a banag, adda biagda man ken awan, iti naan-anay a pintasda ken nagdanunan a rag-oda, ibunannagda a ti Dios isut’ ayat.”—Ellen G. White, The Great Controversy, pp. 677, 678.

### Paset III: Aplikasion iti Biag

1\. Daytoy ket maysa a mangsalaysay nga adal. Guyogoyem dagiti estudyantem a mangaramid iti bukodda a panangisalaysay iti Efeso ken ibingay dayta iti klase ti Eskuela Sabatina.

2\. Ania dagiti tallo a kangrunaan a tema a tumaray iti surat ni Pablo kadagiti taga Efeso? Kasano nga agkakanaig dagitoy a tema iti maysa ken maysa? Kiddawem kadagiti estudyantem a mangilasin no ania a tema ti ibilangda a kangrunaan ken no ania dagiti tema nga ibilangda a nababbaba.

3\. Awisem dagiti estudiantem a panunotenda a naawisda nga agmula iti baro nga iglesia iti maysa a lugar a saan pay a naevangelioan. Kasano a matulongan ida ti Surat ni Pablo kadagiti taga Efeso nga agsagana nga agpaay iti kasta a natured a proyekto?

Kiddawem kadagiti estudyantem a mangilasin kadagiti tema iti Efeso a mangbukel iti naevangelioan a mensahe nga agpaay iti daytoy baro a lugar. Ania nga urnos nga ipaay dagiti estudyanteyo dagitoy a tema? Kasta met, kiddawem kadagiti estudyantem a mangilasin kadagiti principio a pakatulonganda a mangipasdek iti nabiag nga iglesia, a kas kaasideg iti pagwadan nga inladawan ken imbingay ni apostol Pablo iti suratna.

Dagiti prinsipio nga isingasing dagiti estudyanteyo ket rumbeng a makatulong iti panangpadakkel iti iglesia a napno iti ragsak ti pannakaisalakan. Ania dagiti mainayon a principio a mailasin dagiti estudyanteyo a makatulong a mamagkaykaysa kadagiti baro a kamkameng ken Cristo ken mamagkaykaysa kadakuada iti biag ken misyon ti iglesia? Ania dagiti principio a mangparegta iti iglesia a maiturong babaen ti bileg ti Espiritu Santo babaen kadagiti naespirituan a sagut?

4\. Iturong dagiti kamkameng ti klase a mangilasin kadagiti principio manipud Efeso nga inadaltayo iti daytoy a tremestre a makatulong kadagiti kamkameng ti iglesia a mangragpat iti istilo ti panagbiag a maitunos iti evangelio, principio a mangpadakkel kadagiti naragsak a pamilia ken mangbangon iti nasalun-at a panagkakayamet dagiti nadumaduma a bunggoy.

` `