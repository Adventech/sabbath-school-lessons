---
title:  Nasubbottayo nga Agpaay iti Komonidad
date:   25/09/2023
---

`Kabayatan a basaem ti Efeso 2, sapulen ti sungbat daytoy a saludsod: Ania ti naaramidan ti Dios nga agpaay kadatayo babaen iti Anakna a ni Jesu-Cristo?`

“Ngem ti Dios. . . .” Dagidiay a sasao ket isuda ket ngata iti kapupunoan-namnama a pagaammo iti sangkataoan. Idiay Efeso 2:1–10, iladawan ni Pablo ti nakaal-alinggek a napalabas iti dumdumngeg kenkuana. Ti panangibingay ti gasat ti amin a tao, nagduyosda iti panagsukir a maibusor iti Dios, dagiti biagda ket inturayan ti basol ken ni Satanas (Efe. 2:1–3). “Ngem ti Dios, idinto a nabacnang iti caasi. . . . ” Ket ania ti inaramid ti Dios nga agpaay kadakuada ken agpaay kadatayo? 1. Isu inaramidnatayo a nagbiag a naikuyog ken Cristo—ti panagungar ni Cristo ket kukuatayo. 2. Isu pinagungarnatayo ken Cristo—ti yuuli ni Cristo ket kukuatayo. 3. Idiay langit, impatugawnatayo a kadua ni Cristo—ti pannakabalangat ni Cristo ket kukuatayo (Efe. 2:4–7). Saantayo nga agbuybuya laeng kadagiti makayakayak-langit a paspasamak ti biag ni Cristo? Ti Dios alaenna dagitoy nakaskasdaaw nga ar-aramid, saan a gapu iti aniaman a pakaikarian kadatayo, no di ket gapu iti paraburna (Efe. 2:8, 9), ken ginandatna a dagiti mamati ket agbiagda iti pannakaimaymaysa ken Jesus ken agaramid kadagiti “naimbag nga ar-araamid” (Efe. 2:10).

No ti Efeso 2:1–10 isurona nga agbiagtayo iti pannakimaymaysa ken Jesus, ti Efeso 2:11–22 isurona nga agbiagtayo iti pannakimaymaysa kadagiti sabsabali a kas paset ti Iglesiana. Ti ipapatay ni Jesus ket addaan iti agpadpada a pangato (vertical) a pagimbagan, panangipasdek ti pannakaikayamet ti mamati iti Dios (Efe. 2:1–10), ken pabaribar (horizontal) a pagimbagan, cimentoenna ti pannakaikayamettayo kadagiti sabsabali (Efe. 2:11–22). Babaen ti kruzna, rebbaen ni Jesus amin a mamaglalasin kadagiti mamati a Gentil manipud kadagiti Judio, agraman ti saan a husto a panangaramat iti Linteg a mangpalawa iti gutbaw (Efe. 2:11–18). Ni Jesus bangunenna pay ti maysa a banag—maysa a nakaskasdaaw, baro a templo a buklen dagiti mamati. Dagiti Gentil, nga iti naminsan nailaksidda manipud panagdaydayaw kadagiti nasagradoan a disso ti templo, itan makitiponda kadagiti mamati a Judio iti panagmaymaysa. Datayo met ket agbalin a paset ti iglesia ti Dios, maysa a “nasantoan a templo iti Apo” (Efe. 2:19–22).

Babaen ti parabur ti Dios, addaanka iti gundaway nga agbiag ita nga aldaw iti pannakimaymaysa ken Jesus ken dagiti pada a mamati.

Ti Efeso 2:8–10 ket nangaramid iti maysa a paset iti pannakakonvertir dagiti adu. Nasarakan ni Martin Luther kadagitoy a bersikulo iti maysa a parabur a nakaawis ti pusona, ken natakuatanna met ti sumagmamano a kangrunaan a pammasingked ti Repormasyon: ti pannakaisalakan ket umay babaen ti pammati laeng, babaen ti parabur laeng, babaen ken Cristo laeng, ken iti dayag ti Dios laeng. Idi 1738, sangapulo ket walo nga aldaw kalpasan ti pannakapadasna iti pannakakonvertir idiay Aldersgate Street, London. Nangasaba ni John Wesley idiay Oxford University, ipapaayna ti “maysa a sangit manipud ti puso” ken “ti pakakitaan ti maysa a tignay.” Ti tekstona? Efeso 2:8. (See A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984]).