---
title:  Datayo ti Iglesia ti Sibibiag a Dios
date:   26/09/2023
---

`Apay nga agpadpada a napateg ken naragsak iti agbalin a paset ti iglesia ti Dios? Efeso 3.`

Mapabilegtayo no mangngegtayo dagiti kamkameng ti iglesia nga agkuna kadagiti nasayaat a banbanag maipapan ti iglesia. Nupay kasta, ti kareregtaan kadatayo ket agkurang iti naragsak a testimonio ni Pablo idiay Efeso 3 maipapan ti iglesia. Mangrugi ni Pablo iti maysa a damag dagiti karkararagna nga agpaay kadagiti mamati idiay Efeso (Efe. 3:1; idilig iti Efe. 1:15–23) ngem sumardeng tapno saritaenna ti panamarsua ti Dios iti iglesia (Efe. 3:2–13), kalpasanna leppasenna ti kararagna (Efe. 3:14–21). Iti panagtuloyna maawatantayo dagiti napateg a banbanag maipapan ti “plano” wenno “palimed” ti Dios:

* Iti kinaagnanayon, implano ti Dios “ti palimed” wenno “ti plano” maipapan ti iglesia (Efe. 3:3–5, 9, 11).
* Babaen ti biag ken ipapatay ni Jesus, dayta nabayag-a-nailemmeng a plano ket “natungpal” (Efe. 3:11; idilig iti Efe. 2:11–22).
* Babaen ti paltiing, naammoan ni Pablo “ti palimed” ti iglesia ken ti nakaskasdaaw a kinapudno a dagiti Gentil ket agbalin a naan-anay a kadua iti dayta (Efe. 3:3–6).
* Ni Pablo makipaset iti pannakaiwaras daytoy naimbag a damag a kas mangaskasaba kadagiti Gentil kadagiti “di matucod a kinabacnang ni Cristo” (Efe. 3:8, 9).
* Kadagiti adu a naawis ken Cristo, ti iglesia, kas iti kasasaadna agpadpada a buklen dagiti Judio ken Gentil, ipakaammona ti “nadumaduma a kinasirib ti Dios” kadagiti “panguloen ken agturturay cadagiti yan a nailangitan” (Efe. 3:10), iwarwaragawagna ti umay a pannakadadaelda (idilig iti Efe. 6:10–20). Ti plano a mamagkaykaysa ti amin a banbanag ken Cristo (Efe. 1:10) ket addan iti dalanna, ket ti tiempo ket bassiten.

Daytoy a pannakaawat ti iglesia guyogoyenna ni Pablo nga agkararag a maipaay kadagiti mamati. Apay a dika panunoten ni Pablo nga agkarkararag iti naimpusoan a kararag iti Efeso 3:14–21 maipapan kenka? Apay a dika panunoten nga isu ket agkarkararag “tapno mapnocayo iti isu-amin a pannacapunno ti Dios” (Efe. 3:19) ken makipaset a sipupunno iti nakaskasdaaw, naipakaammo a palimed ti maysa a napagkaykaysa nga iglesia?

`Ania dagiti kita dagiti bangen kadagiti mamati iti iglesiatayo nga, iti lawag ti insurat ni Pablo, ket awan koma idiay? Ania iti maaramidam a tumulong a mangikkat kadakuada?`