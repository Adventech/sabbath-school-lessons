---
title:  Nabendicionantayo ken Cristo
date:   24/09/2023
---

Maysa a tao ti nangiladawan iti Efeso a kas ti Alps ti Baro a Testamento. Ni Pablo a mangibagnos kadatayo, ipannatayo iti maysa a narasdok nga agpangato idiay Efeso 1. Napardas a matengngel ti angestayo ken agsiddaaw iti buya manipud iti toktokna.

`Utoben ti Efeso 1. Ania ti naisangsangayan a nangguyogoy kenka? Ania a nangato ti makitam?`

Ti Efeso 1:3–14 ket agkurri a kas maysa a mapa iti maysa a toktok ti bantay a mangipakita kadagiti nangato, kabayatan nga ipakita ni Pablo kadatayo ti nabendicionan a lugar iti nalawa a lugar ti plano ti pannakaisalakan. Ti napintas a buya saklawenna ti sipupunno a nalawa a pakasaritaan ti pannakaisalakan, manipud iti napalabas a kinaagnanayon, agingga iti napno-iti-parabur nga ar-aramid ti Dios ken Cristo, agingga iti mapasungad nga agnanayon. Ti panangsubbot ti Dios kadagiti mamati ket ipaduyakyakna ti nadiosan a panangilongalong a napasamak “idi saanpay a nabangon ti lubong” (Efe. 1:4), nga isu a maaramid itan kadagiti biagtayo (kitaen Efe. 1:7, 8, 13, 14). Dagitoy a sakbay pay-ti-panamarsua nga estratehiya ket maan-anayto a malpas idiay panungpalan ti panawen (Efe. 1:9, 10). Kalpasanna, “amin a banbanag,” agpadpada “idiay langit” ken “iti rabaw ti daga” ket maurnongdanto nga agtutunos wenno agmaymaysada ken Cristo, ken ti plano ti Dios nga agpaay iti “ti pannacatungpal dagiti pannawen” ket matungpalto (Efe. 1:10). Kalpasanna, mapadasantayo a sipupunno ti palimed ti plano ti Dios (Efe. 1:9). Iti agdama, masigurotayo a ti naisentro-ken-Cristo a pannakaisalakan nga isu a pagtakderantayo ket maysa a napateg a paset ti nalawa-ti-danunenna a plano ti Dios nga agpaay ti pannakasubbot “ti amin a banbanag.”

Kas iti kaadda idiay rabaw ti maysa a toktok ti bantay a mangguyogoy iti panagyaman. Idiay Efeso 1:15–19, ited ni Pablo iti panagyaman ken Apo Dios kabayatan nga ikararagna a dagiti mamati ket mabalin a mapadasanda ti pannakaisalakan a plinano ti Dios nga agpaay kadakuada. Masarakantayo dagiti bagbagitayo iti sabali a narasdok nga ulien kabayatan nga itudona kadatayo iti nagungar, naipangato, naitan-ok a Cristo, nga isu nga agturay iti ngatoen iti di-matukod a pannakabalin iti amin a panawen (Efe. 1:20–23).

Babaen ti parabur ti Dios a naipakita ken Cristo Jesus, mabalin a pagbiagantayo daytoy nga aldaw iti rabaw ti toktok ti bantay!

`Ti Efeso 1:4 ibagana kadatayo a ni Cristo “cas iti panangpilina cadatayo kencuana (Cristo) idi saanpay a nabangon ti lubong, tapno agsantotayo ket awan ti pacapilawantay iti sangoananna.” Panunoten no ania iti kayat a saoen dayta. Napili Kenkuana sakbay pay a naadda ti lubong! Ania a dakkel nga inanama ti ipaay koma daytoy kenka maipapan iti tarigagay ti Dios kenka a maisalakan?`