---
title:  Pannakaadipen idi Panawen ni Pablo
date:   05/09/2023
---

`Basaen amin ti balakad kadagiti ad-adipen ken appo ti adipen kadagiti sumaganad a teksto: Efe. 6:5–9; Col. 3:22–4:1; 1 Cor. 7:20–24; 1 Tim. 6:1, 2; 1 Ped. 2:18–25. Kasano iti panangisalaysaymo iti daytoy a balakad?`

Makapasiddaaw a mangngeg ni Pablo a mangtaming kadagiti Cristiano nga appo ti adipen ken panunoten dagiti Cristiano nga ad-adipen ken dagiti Cristiano nga appoda nga agkakatugaw idiay balbalay nga ig-iglesia ti Efeso. Ti kinaadipen iti lubong ti Griego-Roma ket mabalin a naiduma manipud iti naud-udi a bersion iti Baro a Lubong iti adu a wagas. Dayta ket saan a naisentro iti maymaysa a bunggoy ti tribu. Dagiti ad-adipen iti sangakabbalayan iti ciudad ket no dadduma maipaay kadakuada dagiti gundaway iti edukasyon ken mabalinda nga agtrabaho a kas arkitek, mangngagas, ken pilosoper. No dadduma ti wayawaya ket mapasamak kadagitoy nga ad-adipen ti sangakabbalayan kalpasan iti maysa a nakedngan a panawen ti panagservi, nupay kaaduanna nga ad-adipen ket dida pulos magun-od ti wayawayada. Iti maysa a gandat a mangawat iti kasta a nagdudumaan, iti bilang dagiti bersion ti Biblia iti nabiit ket ipatarusda ti balikas ti Griego a doulos (“adipen”) idiay Efeso 6:5–8 a kas “bag-en.”

Uray kaanoman, ti panangadipen iti aniaman a tiempo, aniaman a kultura, iti aniaman a pasamak, ket kinadakes a saan a maipambaran, ket ti Dios ukomenna, ken kondenarenna dagiti adda ad-adipenda a maitunos iti agnanayon a husticiana—ket iti dayata mabalintayo iti agiaman. Ti araraw ti sigud nga adipen a ni Publilius Syrus ket nakabutbuteng: “Napinpintas iti matay ngem iti maipababa a maysa nga adipen.” Ti naited a naan-anay a kalawa dagitoy a kinapaypayso, ti patarus a doulos a kas “adipen” ket isu ti tudtudoenna, nangnangruna idinto ta dagitoy nga ad-adipen ket agbibiagda iti babaen ti panangam-ames dagiti appoda (Efe. 6:9).

Ti pannakaadipen ket kankanayon-nga-adda a kinadakes iti lubong ni Pablo. Tamingenna dayta, saan a kas repormador iti sociedad no di ket kas maysa a pastor nga isu a mangbalakad kadagiti mamati no kasano iti mangtratar kadagiti agdama a kinapaypayso ken tapno mangibato iti maysa a sirmata a naisentro iti pannakabalbaliw iti maysa a mamati, nga isu nga iti ud-udina ket mabalin a maaddaan kadagiti nalawlawa a maipakita iti sociedad: “Ti sirmatana ket saan nga agpaay iti panangwayawaya kadagiti ad-adipen iti Pagarian ti Roma. No di ket ti panagkitana ket maipapan iti maysa a banag a saan nga iti ligal a pannakawayawaya, dayta ket, maysa a baro a parsua a panagkakabsat a panagkakadua a naibatay iti pannakaibilang nga annak ti Dios. . . . Ken Pablo ti rebolosyon ti sociedad ket mapasamak idiay iglesia, idiay bagi ni Cristo, iti tukad ti lokal, ken idiay balay nga iglesia ken sangakabbalayan ti Cristiano.”—Scot McKnight, The Letter to Philemon (Grand Rapids, MI: Eerdmans Publishing Company, 2017), pp. 10, 11.

`Maysa kadagiti kadakkelan a mantsa iti pakasaritaan ti Cristiano ket no kasano iti panangaramat dagiti dadduma kadagitoy a teksto a naibatay iti Biblia maipapan iti pannakaadipen a mangikalintegan iti daytoy a kinadakes. Ania a nakabutbuteng a mensahe ti ikkatentayo koma maipapan no kasano ti kinaannadtayo iti panangiggem iti Sao ti Dios?`