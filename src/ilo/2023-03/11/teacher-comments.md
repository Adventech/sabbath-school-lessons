---
title:  Komentaryo Dagiti Mannursuro
date:   08/09/2023
---

### Paset I: Pakabuklan

**Kangrunaan a Teksto**: Efeso 6:9

**Sentro ti Panagadal**: Efe. 6:1–9; Marcos 10:13–16; Col. 3:21; 1 Ped. 2:18–25; 2 Cor. 5:10; Col. 3:24, 25.

**Pauna**: Kalpasan a sinarita ni Pablo ti topiko a panagkaykaysa ti pamilia, sukimatenna ti maysa kadagiti kontrobersial ken karirigatan a kategoria ti panagkaykaysa: panagkaykaysa iti nagbaetan dagiti kaputotan ken iti nagbaetan dagiti social groups wenno klase. Kadagitoy a kasasaad, ni Pablo ket addaan iti isu met laeng a solosyon ti evangelio: panagkaykaysa “iti Apo.” Balakadan ni Pablo dagiti ubbing a raemenda dagiti nagannakda iti Apo. Daytoy a ragup ti sasao ket mangikabildan kadagiti ubbing iti sakup ti maysa a Cristiano a pamilia ken kagimongan, a sadiay isuda a mismo ket matratar a kas kameng ti pamilia ti Apo. Ti balakad ti apostol agpaay kadagiti nagannak ket apagisu iti isu met laeng nga espiritu: tratarenyo dagiti annakyo a kasla kukua ida ti Apo. Nupay kasta, daytoy a principio, dina kayat a saoen a saan a mabalin a sursuroan, mailinteg, ken madisiplina dagiti ubbing. Ngem masapul a dagiti nagannak ket disiplinaanda dagiti annakda iti isu met laeng a wagas nga aramiden ti Dios.

Maisupadi iti kuna ti dadduma a kritiko ti Biblia, saan nga intandudo ni Pablo ti dakes nga institosyon ti panangadipen no di ket pinilina nga asitgan dayta iti pastoral, estratehiko a pamay-an. Iti panangsurot ken Jesus, a nangtukiad iti militar a rebolosyon a solosyon iti parikut ti pannakaidadanes wenno pannakairurumen (ni Pedro ket binalakadan ni Jesus nga ikabilna ti kampilanna iti kalubanna), intandudo ni Pablo ti pannakarisut ken Cristo, daytoy a parikut ti kagimongan ken dadduma pay. Masapul a makita dagiti adipen ti bagbagida kas adipen ni Cristo, kas iti nakita ni Pablo iti bagina, ken masapul nga agtrabaho a sipipinget agpaay ken Apo Jesus. Iti sabali a bangir, makita koma dagiti adipen dagiti appoda kas tattao (naindagaan laeng nga appo) nga agkasapulan iti pannakaisalakan, kas iti aniaman a sabali pay a managbasol a tao. Masapul a kitaen dagiti appo ti adipen dagiti adipenda kas kailianda iti pagarian ti Dios ken ti bagbagida kas adipen ti nailangitan nga Apo. Ti social a tension ti apo-adipen ket “narisot” iti kinapudno nga, iti iglesia, agpada a dagiti appo ken dagiti adipen ket agpapada nga inayaban ken inadaptar ni Cristo, a naitan-ok a kadua ni Cristo kadagiti nailangitan a yan. Agdaydayawda iti isu met laeng a Dios ken Mangisalakan ken naayabanda a naan-anay a mabalbaliwan ti biagda babaen ti kaadda ti Espiritu Santo kadakuada, segun iti ladawan ti Dios ken Cristo.

**Dagiti Tema ti Adal**: Ipaganetget daytoy a panagadal ti dua a kangrunaan a tema:

1. Panagkaykaysa iti nagbaetan dagiti kaputotan: pudno a makapagkaykaysa dagiti annak ken nagannak no agpipinnategda iti Apo.

2. Panagkaykaysa iti nagbaetan dagiti klase ti kagimongan: agkaykaysa laeng dagiti akinkukua iti adipen ken adipen iti Apo no makapagkikinnitada iti maysa ken maysa no ania ti kasasaadda iti Apo: kailian iti baro a pagarian ken ti baro a biag ken Cristo.

### Paset II: Komentaryo

**Panagkaykaysa Kadagiti Annak ken Nagannak, Adipen ken Apo**

Iti Efeso 6:1–9, ituloy ni Pablo ti temana a panagkaykaysa nga iyeg ti Dios iti sangkataoan ken iti iglesia babaen ken Cristo Jesus. Aramiden dayta ni Pablo babaen ti panangsagidna iti dua a sensitibo a pagsasaritaan [isyu] ti pamilia ken kagimongan: ti panagkayamet dagiti kaputotan ken ti panagkayamet dagiti adipen ken appo. Ibaga ti apostol kadagiti annak a masapul nga agtulnogda kadagiti dadakkelda “iti Apo” gapu ta “daytoy nalinteg” (Efe. 6:1). Nalinteg ta bilin ti Dios, bilin nga addaan kari (Efe. 6:2) ti bendicion ken kinarang-ay (Efe. 6:3). Iti sabali a bangir, ayaban ni Pablo dagiti Cristiano a nagannak a saanda a “ruroden” dagiti annak iti pungtot (Efe. 6:4) babaen ti panangibilin kadakuada iti pagayatanda. No di ket, ti panggep dagiti nagannak ket “idalanyo ida iti alagaden ken pammagbaga ti Apo” (Efe. 6:4), saan a maitunos iti bukodda a sirib. Masapul a masursuroan dagiti annak nga agturong iti bukodda a nataengan a pannakaikayamet iti Apo. Bayat a dagiti annak ket masapul a mairaman iti trabaho ti sangakabbalayan, ti kasta a trabaho ket masapul a pamay-an ti edukasyon ken saan a pamay-an ti pananggundaway wenno panagpataud a saan a makagungguna kadagiti annak. Ti panagkakayamet dagiti nagannak ken annak ket pamuon iti kagimongan. Nakalkaldaang a kunaen, nagduduma a kagimongan, iti nadumaduma a tiempo, nakasaksi iti uneg ti panagkayamet ti pamilia ti panangabuso man kadagiti nagannak wenno panangabuso kadagiti annak, wenno agpada. Sigurado ni Pablo a daytoy a tension iti nagbaetan dagiti kaputotan a gapuanan ti basol ket mabalin laeng a marisot iti iglesia no adda ken Cristo.

Ayaban ni Pablo dagiti Cristiano nga adipen nga “agtulnog” kadagiti “appoyo a tattao, a mabuyogan ti buteng ken pigerger, iti kinadalus ti pusoyo, a cas ken Cristo” (Efe. 6:5). Babaen iti daytoy, dina kayat a saoen ni Pablo nga ikabilna ti nadiosan nga anamong iti banag a nabatad unay a di umiso ken dakes a kas iti panangadipen. Saan met nga ipadpada ni Pablo dagiti “naindagaan nga appo” ken Cristo. No di ket, ipaganetget ni Pablo ti kinapudno ti pannakakonvertir dagiti adipen ken dagiti appo.

Masapul nga agbalintayo a pudno a Cristiano iti aniaman a kasasaad a masarakantayo. Iti daytoy managbasol a lubong, masansan a maitibkoltayo iti nadumaduma a narigat a kasasaad. Dadduma kadatayo ti saan a makabael wenno limitado gapu iti sakit, dadduma gapu iti natural wenno social a didigra, ken dadduma ti maipasango pay ketdi iti pannakaserra ti biag. Pudno, iti kasta a kasasaad, isuro kadatayo ti Sursurat nga aramidentayo ti amin a kabaelantayo a mangpasayaat wenno mangbalbaliw iti kasasaadtayo. Ngem saan a kanayon a mabalin nga itungpal daytoy nga estratehiya. Kadagita a kasasaad, ti kapatgan nga aramiden ti Cristiano ket ti panangpetpet iti napudno a pammati ken pannakaikayametna ken Cristo.

Kasta met, ibaga ni Pablo kadagiti adipen a taga Efeso: no maysaka nga adipen, kas ken Jose idiay Egipto, ken no saanmo a mabaliwan daytoy nakaam-amak a kasasaad (1 Cor. 7:21–23), laglagipem ti palimed ti evangelio, dagiti bendicion ni Cristo kadagiti nailangitan a lugar, ti dayaw nga intedna kadatayo babaen ti panangitan-okna kadatayo a kaduana iti trono ti Dios. Laglagipentayo met ti kinapudno a batotayo amin iti templo ti Dios ken kameng ti bagina, a napadasantayo ti nauneg a panagbalbaliw ti puso ken istilo ti panagbiagtayo, ti nauneg a panagbalbaliw ti kababalin ken panirigantayo, ken ti bileg ti Espiritu Santo nga agtrabaho kadatayo a mangpataud kadagitoy a nakaskasdaaw a panagbalbaliw.

Isu a kas ken Jose idiay Egipto, agtrabahoka nga agpaay iti apo, parang-ayem ti balayna iti isu met laeng a wagas a kas iti panagtrabahom nga agpaay ken Jesus (Efe. 6:6). Ti kasta a kababalin ket saan a panangidayaw wenno panangpadayaw. Saan met a daytoy a kababalin ti panangallilaw iti bagi wenno umdas a panangpatanor iti nakem nga adipen. No di ket, daytoy a kababalin itakderanna ti kababagas ti nacristianoan a kababalin iti pannakaikayametna. Iti aniaman a kasasaad wenno takder ti kagimongan, ti kapatgan a banag iti Cristiano ket ti pannakakonvertirna, nga agbanag iti napasnek, nagaget, naan-anay a kababalin iti trabaho ken biag (Efe. 6:6–8).

Iti sabali a bangir, ibaga ni Pablo kadagiti Cristiano nga appo a “casta met ti aramidenyo” (Efe. 6:9) agpaay kadagiti adipenda: agbalinda nga apo a kas ken ni Jesus. Ammo dagiti naindagaan nga adipen nga appo wenno tattao nga addaan iti kinabaknang ken pannakabalin a ni Jesus ti Apoda. Gapuna, maisupadi iti kapanunotan a patalgedan ni Pablo ti panangadipen, dadaelenna ti pamuon ti panangadipen babaen ti panangipasdekna iti Nacristianoan a principio nga amin—agpadpada nga adipen ken naindagaan nga appo—addaanda iti maymaysa nga Apo idiay langit, ni Jesu-Cristo. Amin a naindagaan a social ken ekonomiya a panagkakayamet ket masapul a mainaig ken Jesu-Cristo. Agbiag ken agtrabaho nga umuna dagiti adipen a mainaig ken Jesus kas Apoda. Trataren dagiti appo dagiti trabahadorda a kas iti panangtratar ni Jesus, nga Apoda. Ipaganetget ni Pablo nga “awan ti pagdudumaan dagiti tattao kencuana” (Efe. 6:9). Iti panangsurotna iti bukodna nga Apo, ni Jesus (Mat. 26:51–53), patien ni Pablo a babaen ti panangikasaba iti evangelio ti panagkaykaysa ken ayat ken Cristo, marpuog a bukodna ti dakes a pasdek ti panangadipen.

**Teolohia ti Seventh-day Adventist Kadagiti Annak**

Ipatpateg dagiti Seventh-day Adventist ti panagassawa ken annak nga agpadpada. Daytoy a pateg ket maiparangarang iti kangrunaan a patpatien 23: “Bendicionan ti Dios ti pamilia ken gandatna a dagiti kamkamengna ket agtitinnulongda iti maysa ken maysa nga agturong iti naan-anay a panagtaeng. Ti umad-adu a kinasinged ti pamilia ket maysa kadagiti kababalin ti maudi a mensahe ti evangelio. Masapul a padakkelen dagiti nagannak dagiti annakda nga agayat ken agtulnog iti Apo. Babaen ti ulidan ken sasaoda isuroda kadakuada a ni Cristo ket maysa a naayat, nadungngo, ken maseknan a bagnos a kayatna nga agbalinda a kameng ti bagina, ti pamilia ti Dios a mangsaklaw nga agpadpada kadagiti awanan asawa ken naasawaan.”—Seventh-day Adventist Church, “What Adventists Believe About Marriage and the Family,” available from https://www.adventist.org/marriage-and-the-family/.

Ti panangipateg kadagiti annak ket nairaman kadagiti dadduma nga opisial a sasao ti Seventh-day Adventist Church. Iti panangitudona iti Efeso 6:4, malaksid iti dadduma pay a teksto, ti sasao maipapan iti “Panangtaraon ken Pannakasalaknib dagiti Annak” ket iladawanna dagiti annak “kas napateg a sagut manipud iti Dios a naitalek iti panangaywan dagiti nagannak, pamilia, komonidad ti pammati ken kagimongan-iti-kaaduan” ken ayabanna dagiti ubbing a masalakniban koma manipud iti aniaman a kita ti panangirurumen [abuso], kinaranggas, ken pananggundaway. Ti sasao kunana nga “adu nga annak ti makapadas iti nakaro a pannakadusa iti nagan ti disiplina a naibatay ti Biblia. Ti panangtubngar a napakuyogan iti nakaro, panagdusa, nainkapilitan a panangtengngel ket masansan a mangiturong iti sakit ti nakem ken yaalsa. Iti kasta a nakaro a disiplina ket kakuykuyogna met iti kinapeggad iti pisikal ken pannakadangran ti nakem dagiti annak kasta met kadagiti agtutubo nga agtinnag iti risiris ken kinaranggas iti panangrisot kadagiti dida panagkikinnaawatan kadagiti sabsabali. Iti kasunganina, dagiti ulidan manipud ti Sursurat kasta met iti dakkel a bagi ti agtaktakuat ket pasingkedanda ti kinabertud ti nalamlamuyot a langa ti disiplina a mangipalubos kadagiti annak a makasursuro babaen ti panagrasrason ken pannakapadas kadagiti supapak dagiti pilida. Napaneknekan a dagiti kasta a naalumamay a pamay-an paaduenda ti posibilidad nga agpili dagiti annak kadagiti mangpatalged iti biag ken mangitandudo kadagiti pagalagadan dagiti nagannak bayat a mataenganda.” Daytoy a sasao ket mangawis kadagiti iglesia nga agbalin a “natalged a lugar” nga agpaay kadagiti annak, a mangipaay iti “emosional ken naespirituan a pannakaagas” nga agpaay kadagiti naapektaran nga annak— Executive Committee ti General Conference of Seventh-day Adventists, “Nurture and Protection of Children,” June 23, 2010, magun-od manipud iti https://www.adventist.org/official-statements/nurture-and-protection-of-children. Dagiti umasping a sasao, agraman dagiti praktikal a rekomendasion, ket naipaulog idi 1997 (“Child Sexual Abuse,” a binotosan ti Spring Meeting ti General Conference Executive Committee, Abril 1, 1997, idiay Loma Linda, California) ken 2000 (“Well-being and Value of Children,” a binotosan ti General Conference of Seventh-day Adventists Administrative Committee, a nairuar idi tiempo ti Sesyon ti General Conference idiay Toronto, Canada, Hunyo 29–Hulyo 8, 2000). Mapaliiw a ti Iglesia Adventista ket addaan iti sumagmamano a departamento nga agserserbi kadagiti kasapulan ti pamilia: Family Ministries, Children’s Ministries, Women’s Ministries, ken Youth Ministries.

**Teolohiya ti Seventh-day Adventist iti Pannakaadipen**

Kas Seventh-day Adventists, inramantayo kadagiti kangrunaan a doktrinatayo dagiti naibatay iti Biblia a panangkita kadagiti isyu ti kagimongan, kas iti rasismo, panangadipen, ken dadduma pay a sociedad-ken-ekonomiya a di panagpapada, nga innaig dagitoy nga isyu iti doktrina ti iglesia, kas iti inaramid ni Pablo iti Suratna iti Efeso. Ti Seventh-day Adventist Fundamental Belief 14, “Panagkaykaysa iti Bagi ni Cristo,” iwaragawagna a “ken Cristo maysatayo a baro a parsua; dagiti panaglalasin ti puli, kultura, panagsursuro, ken nasionalidad, ken dagiti nagdumaan ti nangato ken nababa, nabaknang ken napanglaw, lalaki ken babai, ket masapul a saan a mamagsisina kadatayo. Agpapadatayo amin ken Cristo, a babaen ti maymaysa nga Espiritu insilponatayo iti maymaysa a pannakilangen Kenkuana ken iti maysa ken maysa; masapul nga agserbi ken maserbiantayo nga awan ti panangidumduma wenno panagkedked” (available from https://www.adventist.org/beliefs/). Even if the church had not voted on a statement specifically addressing slavery, related statements on poverty and human relations have been adopted, such as “Homelessness and Poverty” (General Conference president, Neal C. Wilson, Hulyo 5, 1990, released at the General Conference Session in Indianapolis, Indiana, available from https://www.adventist.org/official-statements/homelessness-and-poverty); “Global Poverty” (Executive Committee of the General Conference of Seventh-day Adventists, Hunyo 23, 2010, released at the General Conference Session in Atlanta, Georgia, Hunyo 24–Hulyo 3, 2010, available from https://www.adventist.org/official-statements/global-poverty); “One Humanity: A Human Relations Statement Addressing Racism, Casteism, Tribalism, and Ethnocentrism” (General Conference of Seventh-day Adventists Administrative Committee in Silver Spring, Maryland, Setiembre 15, 2020, available from https://www.adventist.org/official-statements/one-humanity-a-human-relations-statement-addressing-racism-casteism-tribalism-and-ethnocentrism).

### Paset III: Aplikasion iti Biag

Basaen ken pagiinnadalan dagiti sumaganad a saludsod iti klaseyo:

1\. Nalabit saanka a natratar a husto wenno pinarparigatdaka dagiti dadakkelmo iti napalabas. Uray pay kasta, ania dagiti tallo a principio iti Efeso 5 ken 6 a mabalin nga agserbi a mangiwanwan a principio iti panangpadakkel kadagiti bukodmo nga annak? Kasano a makatulong kenka dagitoy met laeng a principio a makaagas kadagiti piglat ti napalabas a pannakikayametmo iti pamilia?

2\. Nalabit, iti sabali a bangir, ti Sao ti Dios, iti Efeso 6, ken ti Espiritu Santo ti mangkombinsir kenka a nagturongka iti dalan ti saan a husto a panangtratar iti asawam ken dagiti annakmo. Maibatay iti napabaro a panagadal iti Efeso 5 ken 6, mangaramid iti tallo nga addang a plano tapno magun-od ti wayawaya manipud iti daytoy a kasasaad. Ipapantayon nga awan daytoy a parikutmo, ngem adda am-ammom a marigatan iti kasta a kasasaad. Kasano a matulongam?

3\. No, iti lawag daytoy a panagadal, mabigbigmo a nagbiagka iti biag ti kinasukir ken panangumsi a mainaig kadagiti dadakkelmo, ania dagiti tallo a wagas a mabalinmo a remedio daytoy a kasasaad?

4\. Kasla adda nasinged a panagsilpu ti manangirurumen a panagkakayamet ti pamilia ken iglesia ken ti ipapanaw dagiti agtutubo iti iglesia. Ania ti maaramidmo kas maysa a pamilia ken/wenno kas maysa nga iglesia maipapan iti daytoy a pasamak? Kasanotayo a makasarak iti kinatimbeng iti nagbaetan ti panangtubngar iti kababalin dagiti agtutubo ken panangipakaammo kadakuada iti agtultuloy, di agkupas nga ayattayo kadakuada?

5\. Impadto ni mammadto Malakias iti Malakias 4:5, 6 maipapan iti panagsubli ni Elias kadagiti tattao ti Dios nga addaan iti mensahe ti panagkappia iti nagbaetan dagiti kaputotan. Ti bukodtayo a pannakaisalakan ket, kinapudnona, ti panagkappia nga ar-aramiden ti Dios iti nagbaetantayo—dagiti managbasol nga annakna—ken ti Bagina, kas Amatayo (2 Cor. 5:18–21). Iti intero a Suratna iti Efeso, sarsaritaen ni Pablo daytoy met laeng a panagkappia, ken Cristo, iti nagbaetantayo ken ti Dios. Daytoy a pangato (vertical) a panagtutunos ket maiparangarangto iti pannakikayamettayo iti pamilia, kagimongan, ken trabaho. Ania dagiti tallo a wagas a mabalin nga agbalin ti iglesiayo a sentro iti pannakaparang-ay ti amin a kapkaputotan ken pannakaikappia iti dakdakkel a komonidad?

` `