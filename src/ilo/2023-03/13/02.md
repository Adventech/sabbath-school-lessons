---
title:  'Ti Iglesia: Maysa a Napagmaymaysa a Buyot'
date:   17/09/2023
---

`Basaen ti Efeso 6:10–20. Ania iti ibagbaga ni Pablo maipapan iti kita ti gubat a pakigubgubatan ti iglesia? Ti kadi kangrunaan nga ipakpakita ni Pablo ket ti minnaysa laeng a naespiritualan a gubat ti mamati a maibusor iti dakes, wenno ti agtitimpuyog a gubat ti iglesia a maibusor iti dakes?`

Ti balligi iti gubat ti Griego ken Roma ket agdas-al iti panagtitimpuyog dagiti soldado iti maysa a bunggoy to militar ken nangnangruna iti panangtitinnulong ti maysa ken maysa idiay kapudot ti gubat. Ti minnaysa idiay gubat ket naibilang a kas maysa a kababalin ti barbaridad a mannakigubat, mangitungda kadakuada iti pannakaabak.

Adda dagiti napateg a gapu a tumulong iti kapanunotan a ni Pablo, iti iras daytoy gagangay a pannakaawat ti militar, ket kangrunaan a tamtamingenna ti nagkaykaysa a gubat ti iglesia a maibusor iti dakes idiay Efeso 6:10–20: 1. Ti teksto ket isu ti pagpatinggaan ti maysa a surat a maipapan amin ti iglesia. Dayta ket ganggannaet no ni Pablo ket dagdagupenna iti suratna a nabuyogan iti ladawan ti agmaymaysa a mannakigubat a Cristiano a mangar-aramid iti gubat a maibusor kadagiti kabusor ti sipnget; 2. Idiay pagpatinggaan ti teksto, ipaganetget ni Pablo ti nacristianoan a panagkakadua iti ayabna a panagkarag nga agpaay “cadagiti isu-amin a sasanto” (Efe. 6:18–20); 3. Ti kapapatgan amin, iti un-una ti surat idi saritaen ni Pablo dagiti pannakabalin ti dakes, ikabilna ida a maibusor iti iglesia, saan nga iti maymaysa a mamati: “Tapno ita gapu iti Iglesia, maipacaammo coma cadagiti panguloen ken agturturay cadagiti yan a nailangitan, ti nadumaduma a kinasirib ti Dios” (Efe. 3:10).

Gapuna, ti Efeso 6:10–20 ket saanna nga ipakita ti maymaysa a mannakigubat a mangsango iti dakes. No di ket, ni Pablo kas maysa a heneral ket saritaenna ti iglesia a kas maysa a buyot. Ayabannatayo a mangala iti amin a kabaltayo ken, kas maysa a napagmaymaysa a buyot, sireregta ken agtitimpuyog a mangituloy iti gubat. Ni Pablo pilienna a dagdagupen ti agtultuloy a panangipaganetget iti iglesia, nga isu a nangiraman ti pannakatarawiwid a pannakailadawan ti iglesia a kas bagi ni Cristo (Efe. 1:22, 23; Efe. 4:1–16), ti patakder/templo ti Dios (Efe. 2:19–22) ken ti novia ni Cristo (Efe. 5:21–33), agraman ti maysa a maudi a pangngarig, ti iglesia a kas buyot ti sibibiag a Dios. Idinto ta umas-asidegtayo iti “dakes nga aldaw” (Efe. 6:13), ti maudi a tukad ti nabayagen-nga-agtultuloy a gubat a maibusor iti dakes, awan ti tiempo nga agbalin makullaapan maipapan ti pannakaitalagatayo iti Dios wenno ti kinapudnotayo iti maysa ken maysa a kas pada a soldado ni Cristo.

`Ania dagiti wagas a mabalintayo, kas maysa a kongregasyon, nga agtrabaho nga agtitimpuyog iti dakkel a panagbinnusor, tapno tulongan iti maysa ken maysa kadagiti balubaltayo a maibusor iti dakes, iti aniaman a langa a yaayna?`