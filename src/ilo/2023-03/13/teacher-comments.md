---
title:  Komentaryo Dagiti Mannursuro
date:   22/09/2023
---

### Paset I: Pakabuklan

**Kangrunaan a Teksto**: Efeso 6:16, 17

**Sentro ti Panagadal**: Efe. 6:10–20, 1 Ped. 4:1, 1 Ped. 5:8, Isa. 59:17, Isa. 52:8–10, 1 Tes. 5:16–18.

**Pauna**: Babaen ti panangilista ken panangiladawan iti kabal ti Dios kas indibidwal a banag (sinturon, kabal ti barukong, sapatos, kalasag, kabal ti olo, kampilan), saan a kayat a saoen ni Pablo nga ipakitana ti agmaymaysa a mannakigubat. Iti kasunganina, iti Griego, aramatenna dagiti verbo iti maikadua a persona iti innadu (plural) a mangtaming iti sibubukel a buyot: (1) agsarikedkedcayo (plural) (Efe. 6:10), (2) icawesyo (plural) ti amin a cabal a nadiosan (Efe. 6:11), (3) tapno mabalinyo (plural) ti agtalinaed a bumusor (Efe. 6:11), (4) ti pannakidangadangtayo (nabatad a plural ditoy) (Efe. 6:12), (5) alaenyo (plural)  ti amin a cabal (Efe. 6:13), (6) addacayo (plural) a sititibker. Kinapudnona, amin wenno kaaduan kadagiti dadduma a verbo nga ar-aramaten ni Pablo iti panangtamingna iti iglesia ditoy ket adda iti langa nga innadu (plural). Babaen ngarud ti panangaramatna iti plural, ipinta ni Pablo iti imatangtayo ti nadayag a buyot ti Dios a maingel a soldado a naan-anay a nakasagana nga agpaay iti misyonda.

Ngem ania ti misyon daytoy a buyot? Nakakabalda ken nakasaganada a mangiwaragawag iti uniberso iti mensahe manipud iti Dios, ti mensahe nga iyeg ti Dios ti talna iti uniberso, kadagiti tattao ditoy daga, talna iti nagbaetan dagiti nacion, talna kadagiti komonidad, kadagiti pamilia, iti nagbaetan dagiti kaputotan ken klase. Ngem daytoy a talna ket saan a talna a nagun-od gapu iti kompromiso wenno panagtipon ti dua nga agsupadi a principio (syncretism), a dagiti amin a partido iti panagsusupiat ket siguradoenda ti pannakaawat ti maysa a pidaso ti bukodda a panangkita iti lubong, pagalagadan, wenno proyekto. No di ket, inyeg ti Dios ti talna babaen ti panangipalgakna iti ayat ken kinahustisyana idiay kruz ket iti kasta nangabak iti laban kadagiti mangidardarum ken kabusorna. No arakupen dagiti tattao ti inaramid ni Apo Jesus idiay kruz, siraragsak a bendicionan ida ti Dios iti kinalinteg ni Cristo. Daytoy a kinalinteg ken ayat ti mangyeg iti talna iti nagbaetan dagiti tattao ken ti Dios, iti nagbaetan dagiti tattao, ken iti intero nga uniberso. Daytoy a talna ti iwarwaragawag dagiti Cristiano. Impakita ti pakasaritaan dagiti nacion, relihion, kultura, pilosopia, sikolohiya, ken siensya nga awanen ti sabali a pamay-an tapno magun-od ti talna. Gapu ta napadasan a mismo dagiti Cristiano daytoy a talna iti minnaysa a biagda, kadagiti pamiliada, kadagiti komonidad, ken iti iglesia, mabalinda itan nga iwaragawag dayta iti isuamin a sangkataoan, pudno iti amin a uniberso.

**Dagiti Tema ti Adal**: Ti adal ita a lawas maisentro kadagiti uppat nga agnanaig a tema:

1. Nairaman ti iglesia iti nailangitan a dangadang nga addaan iti misyon a mangiwaragawag iti evangelio ti kappia.

2. Saantayo nga agmaymaysa a makilablaban iti daytoy a laban: makilablabantayo “iti Apo” ken iti kabalna.

3. Saantayo a makilablaban iti daytoy a gubat kas agmaymaysa a mannakigubat no di ket kas buyot ti Dios, dagiti tattao ti Dios.

4.	

Saantayo a makilablaban iti silulukat, di masigurado a laban no di ket maysa a laban nga addaanen iti maysa a naikeddeng a pagbanagan: iti kruz, nangabak ti Dios iti balligi iti basol, kinadakes, ipapatay, ken Satanas.

### Paset II: Komentaryo

**Gubat ken Talna**

Irugi ni Pablo ti paset ti Efeso 6:10–17 babaen ti tripli a panangitudo iti pannakabalin (Efe. 6:10), nga ar-aramatenna iti tallo a nagduduma a sasao: ti verbo nga endunamoó, “mangted iti pannakabalin,” ken dua a nombre, kratos, “pigsa” wenno “pannakabalin,” ken ischus, “pigsa” “bileg,” “puersa,” wenno “kabaelan.” Inusar ti apostol ti isu met laeng a sasao, amin dagitoy a tallo iti langa ti nagan, iti rugi ti suratna (Efe. 1:19–21) idi inladawanna ti kinatan-ok ken pannakabalin ti Dios, kas naipalgak ken Cristo. Ita, iti ngudo ti suratna (Efeso 6), ibaga ni Pablo kadagiti taga Efeso a daytoy a pannakabalin ket magun-odda kadakuada. Ti apostol ket mangallukoy iti tema ti pannakabalin gapu ta iyam-ammona ti tema ti panagsusupiat, gubat, pannakidangadang, ken panagballigi.

Daksanggasat ta ti biag a Cristiano ket nainaig unay iti pannakidangadang ken panangparmek. Pudno, amin a relihion, pilosopia, siensia, litiratura, ken pakasaritaan —kinapudnona, amin a salaysay a kas iti ebolusyon, Marxismo, Nazismo —kitaen ken iladawanda ti biag a kas maysa a pannakidangadang, kas maysa a panagsusupiat. Kinapudnona, ti asinoman a mayat nga aglako iti istoria ket kasapulan nga iplanona dayta iti panagsusupiat ken pannakidangadang. Kadagita nga istoria, makilablaban ti bida wenno bannuar iti maysa a banag wenno maysa a tao: kas pangarigan, makilablaban ti bida iti maysa a superpower, ti sabali a bannuar ket makidangdangadang a mangparmek iti black hole, ti maikatlo a bannuar ket makilablaban iti di maagasan a sakit.

Ngem ti pannakidangadang ti Cristiano, ilawlawag ni Pablo, ket maibusor kadagiti “panangallilaw ti sairo” (Efe. 6:11). Ti gubat nga iladawanna ket “saan a maibusor iti lasag ken dara, no di ket cadagiti ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato” (Efe. 6:12; kitaenyo met ti Efe. 1:19–21, Efe. 2:6, Efe. 3:10). Daytoy a naespirituan a pannakidangadang kadagiti “nailangitan a gunglo” ket addaan kadagiti direkta ken napateg a pagbanagan iti biagtayo. Direkta a makiramramantayo iti daytoy a gubat, ket masapul a pilientayo ti dasig. Nupay kasta, iti intero a surat, ilawlawag ni Pablo a saantayo a nairaman iti daytoy a gubat gapu laeng ta dua a superpower ti makilablaban, ken inosentetayo a kolateral a biktima, naisinggalot, wenno natiliw, iti daytoy a laban a maibusor iti pagayatantayo.

Kinapudnona, kasungani dayta. Ti Dios ti naigamer iti daytoy a pannakidangadang nga agpaay kadatayo. Datayo ti nakidanggay kadagiti puersa ti sipnget tapno makiranget iti Dios. Imbes a dadaelennatayo, intukon ti Dios ti makiranget nga agpaay iti pannakaisalakantayo. Innalana ti basol ken basoltayo, natay iti lugartayo tapno iyegna kadatayo ti talna, tapno maisublinatayo iti nainkalintegan a kasasaadtayo iti pagarianna.

Dayta ti gapuna no apay, no agbalintayo a Cristiano, awatentayo ti ipaay ti Dios a talna, awatentayo ti ayabna a mangpadas iti dayta, ken kayattayo nga ibingay dayta kadagiti dadduma a tattao iti lubong a makigubgubat pay laeng iti Dios. Saantayo a makikadua ken Cristo manipud iti takder a neutral no di ket manipud iti iras dagiti kabusor ti Dios. Inton makikaduatayo iti buyot ni Cristo, rautentayo ti diablo ken dagiti amin a dadduma pay a puersa ti kinadakes nga agtartrabaho kadatayo met. Agpaay iti daytoy a panangraut, kasapulantayo ti kabal ti Dios ken igam a mangiwaragawag iti evangeliona a talna. Kitaen daytoy nauneg a kapanunotan ni Ellen G. White:

“Adu ti mangkita iti daytoy a panagbinnusor da Cristo ken Satanas kas awan naisangsangayan a pakainaigan ti bukodda a biag; ket kadakuada bassit ti ngayangayda. Ngem iti uneg ti sakup ti tunggal puso ti tao maulit-ulit daytoy a panagbinnusor. Saan a pulos a pumanaw ti maysa iti ranggo ti kinadakes agpaay iti panagserbi iti Dios a di makasabat kadagiti idadarup ni Satanas. Dagiti panangallukoy a sinaranget ni Cristo ket dagidiay narigat unay nga ibturen. Naidagadagda Kenkuana iti dakdakkel nga amang a tukad a ti kababalinna ket nangatngato ngem kadatayo. Iti nakaam-amak a dagsen dagiti basol ti lubong Kenkuana, sinaranget ni Cristo ti pannubok iti panagraman, iti ayat ti lubong, ken iti dayta ayat iti panangiparang a mangiturong iti panagipagarup. Dagitoy dagiti sulisog a nangparmek kada Adan ken Eva, ken sidadaan a nangparmek kadatayo.”— The Desire of Ages, pp. 116, 117.

**Ti Dakkel a Panagbinnusor**

Iti nalawa nga obrana, ti Systematic Theology, ipaganetget ni Norman Gulley a ti teolohiya ti Cristiano ket gagangay a nalibtawanda iti tema a nailangitan a dangadang wenno dakkel a panagbinnusor. (Kitaen Norman Gulley, Systematic Theology: The Church and the Last Things [Berrien Springs, MI: Andrews University Press, 2016], vol. 4, p. 478). Kabayatan a kadagiti dadduma a Cristiano ti dakkel a panagbinnusor (ti naespirituan a nailangitan a dangadang iti nagbaetan ti Dios ken dagiti dakes a puersa ni Satanas) ket maysa kadagiti naibinsabinsa nga ad-adda a nainaig iti pannakapaneknek iti Dios (theodicy). Kada Ellen G. White ken dagiti Seventh-day Adventist, ti dakkel a panagbinnusor ket isu ti nalawa a doktrina a mangitipon iti amin a dadduma pay a doktrina, saan laeng a nasistemaan no di pay ket iti pakasaritaan. Kadagiti Seventh-day Adventist, ti tema ti dakkel a panagbinnusor ket saan laeng a sistema dagiti doktrina no di ket maysa nga istoria, ti istoria ti Dios. Istoria ti naayat nga aramidna a Panamarsua; ti yaalsatayo a maibusor Kenkuana; ti nainsakripicioan nga ayatna kadatayo; ti direkta a panangibabaetna, iti pakasaritaan ti lubongtayo, babaen ti panaglasagna; Ti ipapatayna iti kruz, panagungar, ken yuulina; ti tarigagay ken trabahona a mangisubli iti pannakaikayamettayo Kenkuana; ti panangisublina iti panagkaykaysa ken ayat iti sangkataoan babaen ti iglesia; dagiti karina a pagpatinggaenna ti istoria ti basol ken kinadakes; ken ti karina a mangiserrek kadatayo iti agnanayon a rag-o ken talna. Gapu itoy, dagiti Seventh-day Adventist inlawlawagda ti dakkel a panagbinnusor a kas kangrunaan a patpatien 8, a binotosan ti General Conference idi 1980:

“Amin a tao ket nairaman itan iti dakkel a panagbinnusor da Cristo ken Satanas maipapan iti kababalin ti Dios, ti Lintegna, ken ti panagturayna iti uniberso. Daytoy a dangadang ket nangrugi idiay langit idi a ti maysa a naparsua a nabiag, a naikkan iti wayawaya nga agpili, iti panangitan-okna iti bagina nagbalin a Satanas, ti kabusor ti Dios, ken nangiturong iti yaalsa ti maysa a paset dagiti angel. Inserrekna ti espiritu ti kinasukir iti daytoy a lubong idi inturongna da Adan ken Eva iti basol. Daytoy a nataoan a basol ket nagbanag iti pannakaballikug ti ladawan ti Dios iti sangkataoan, pannakariribuk ti naparsua a lubong, ken ti pannakadadaelna idi panawen ti sangalubongan a layus, kas naiparang iti pakasaritaan ti Genesis 1–11. Napaliiw ti intero a sangaparsuan, daytoy a lubong nagbalin a paggubalan ti sapasap a dangadang, a manipud iti dayta ti Dios ti ayat ket mapaneknekanto a mamimpinsan. Tapno matulonganna dagiti tattaona iti daytoy a panagbinnusor, ibaun ni Cristo ti Espiritu Santo ken dagiti napudno nga angel a mangiwanwan, mangsalaknib, ken mangtarawdwid kadakuada iti dalan ti pannakaisalakan”—The Great Controversy, available from https://www.adventist.org/the-great-controversy.

Nasigo ken sibabaknang nga ilawlawag ni Herbert E. Douglass ti akem nga aramiden ti tema ti dakkel a panagbinnusor (TDP) iti teolohiya ti Seventh-day Adventist: “Kadagiti Seventh-day Adventist, ti TDP ti kangrunaan a kapanunotan a mangyeg iti panagtutunos dagiti amin a banbanag iti Biblia. Labsannapay dagiti nabayagen a pannakabingaybingay a nangburak iti iglesia Cristiano iti adu a siglo. Mangyeg dayta iti talna kadagiti nateolohiyaan a kabusor a kellaat a makakita iti baro a panagtutunos dagiti kinapudno a sipipinget nga ikalintegan ti tunggal maysa. Ditoy ti nakaisalsaluminaan ti kina Adventista. Dayta a nakaisalsaluminaan ket saan a sumagmamano a matudtudo nga elelemento ti teolohiyana, kas iti doktrina ti santuario. No di ket, ti pakailasinan unay ti kina Adventista ket agsaad iti pakabuklan a pannakaawatna iti kangrunaan a mensahe ti Biblia nga iturturayan ti impluwensya, mangiturturay a principiona—ti Tema ti Dakkel a Panagbinnusor.”—“The Great Controversy Theme: What It Means to Adventists,” Ministry, December 2000, p. 5.

### Paset III: Aplikasion iti Biag

Dawatem kadagiti estudyantem a basaen ken adalen dagiti sumaganad a salsaludsod idiay klase:

1\. Ania dagiti sumagmamano a wagas a pannakamilitar ti pagsasao iti inaldaw a panagbiag? Panunotem pay ti kunada a “mannakilaban” a pagsasao nga ar-aramaten ti dadduma kadagiti himno, daniw, ken pasettayo a mangbasa iti Biblia. Kas Seventh-day Adventist, nalawag unay nga ipakattayo ti kasta a pagsasao ken iyebkas iti naespirituan. Nupay kasta, daytoy a pagsasao ket mabalin a di maawatan dagiti tattao iti aglawlawtayo, a mangibilang iti Kinacristiano, iti pangkaaduan, ken ti Seventh-day Adventism, nangnangruna, kas maysa a relihiyon ti talna. Kasano a pagtalinaedentayo ti kababalintayo a naibatay idiay Biblia a pannakidangadang kadagiti naespirituan a puersa ti kinadakes iti saklaw ti dakkel a panagbinnusor bayat a tulongantayo dagiti gagayyem ken komonidadtayo a makaawat a ti iglesiatayo ket maysa a komonidad ti ayat, parabur, ken talna ti Dios? Paglilinnawagan ti sungbatyo saan laeng nga iti klase ti Eskuela Sabatina no di pay ket iti iglesiayo.

2\. Panunotem a maawis ti iglesiayo a makiraman kadagiti proyekto a mangparang-ay-iti-kappia iti komonidad, rehiyon, wenno pagilianyo. Kadagiti ania a wagas a mabalin a makiraman ti iglesiayo kadagiti kasta a proyekto? Kasano a masigurado ti iglesiayo a ti pannakairamanna ket saan a napolitikaan no di ket naibatay kadagiti pannursuro ni Jesus ken dagiti apostol iti lawag dagiti tema ti biblia ti dakkel a panagbinnusor ken ti evangelio?