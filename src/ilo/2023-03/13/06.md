---
title:  Panangaramid iti Kararag ti Paggugubatan
date:   21/09/2023
---

Iti panangdagdagup iti patigmaanna iti gubat, ni Pablo guyogoyenna dagiti mamati a kas soldado a makipaset iti napateg, agtultuloy a panangikarkararag “cadagiti isu-amin a sasanto” (Efe. 6:18) ken iti bagbagina a kas naibalud nga ambassador (Efe. 6:19, 20). Daytoy nga ayab ket mabalin a makita a kas maysa a pannakaiyat-atiddog ti ladawan ti militar, idinto ta ti panangayab iti Dios (wenno didios) iti kararag ket kadawyan nga aramid iti kadaanan a paggugubatan. Tapno makita ti maysa nga ehemplo: iti panangsurot iti patigmaan ni Jahaziel iti gubat, ni Josafat indalanna “amin a Juda ken dagiti agnaed ti Jerusalem” iti panagpaclebda “iti saclang ni Jehova, a sicacararag ken Jehova” (2 Cron. 20:18). Nupay ti kararag ket saan a maikapito a piesa ti kabal, dayta ket nasken a paset ti patigmaan ni Pablo iti gubat ken panangyarig iti militar.

Kadagiti immuna a dua a dawat a kararag, ni Pablo dawatenna kadagiti sarsaritaen a makipasetda iti nagaed, naganat, ken panagtalinaed iti kararag “cadagiti isu-amin a sasanto” (Efe. 6:18). Tapno agbalin a naballigi ti iglesia iti gubatna a maibusor iti pannakabalin ti dakes, dayta ket kasapulanna ti panangaramid a panagdas-al iti Dios babaen iti napaltiingan-ti-Espiritu a kararag.

Ti maikadu a dawat ti kararag ni Pablo ket iti agpaay kenkuana a mismo: “ken gapu caniac” (Efe. 6:19). Dumawat iti kararag tapno ti Dios ket nalabit nga ipaayna kenkuana ti umiso a damag (“tapno maited coma caniac ti Sao”) iti umiso a tiempo (“agraman ti panagsao a situtured”), maited iti umiso a wagas (“tapno ipacaammoc”), ken mataming ti kapapatgan a tema (“ti palimed ti evangelio” (Efe. 6:19). Daytoy maudi a sasao tudtudoenna nalabit ti nagnaganentayo “ti silulukat a palimed” nga ibaballaet ti Dios ken Cristo a mangsubbot kadagiti Gentil a kadua dagiti Judio (kitaen ti Efe. 3:1–13), mamarsua iti “maysa a baro a tao” (Efe. 2:15; kitaen met ti Efe. 2:11–22) kas maysa a tanda ti nalawa unay a plano a “mapagcaycaysa dagiti amin a banbanag” ken Cristo (Efe. 1:10).

`Uliten nga adalen dagiti sumaganad nga “ayab ti kararag” idiay Baro a Testamento. Ania iti makaguyogoy unay kenka? Apay? Lucas 18:1–8; Fil. 4:6; Col. 4:2; 1 Tes. 5:16–18.`

Apay a dagiti mamati ket masansan unay a maguyogoy a makipaset iti nagaed, naibtur  a panagkararag? Ti pangngarig ni Pablo iti militar ket mangisingasing iti dua a sungbat: (1) ti mangam-ames a naespiritualan a gubat a maibusor iti maysa nga iras dagiti nailangitan a kabusor ket nakaro ken napaypayso; (2) dagiti karkari ti Dios a naespiritualan a pigsa ken balligi ket nailadawanda babaen iti ladawan ti militar ni Pablo (Efe. 6:10–17). Ti nagaed, naibtur a kararag ket mangipaay iti gundaway kadatayo a dumngeg a siaannad kadagitoy a karkari, tapno rambaken ida, ken tapno pagyamanan ti Dios kadagiti paggapuan ti Paraburna.