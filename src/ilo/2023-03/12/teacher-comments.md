---
title:  Komentaryo Dagiti Mannursuro
date:   15/09/2023
---

### Paset I: Pakabuklan

**Kangrunaan a Teksto**: Efeso 6:10, 11

**Sentro ti Panagadal**: Efe. 6:10–20; Deut. 20:2; Rom. 13:11–14; 1 Tes. 5:6–8; 1 Cor. 15:23, 24.

**Pauna**: Agingga ita, pinagtipon ni Pablo dagiti adu a pamuon a kinapudno maipapan iti evangelio: idinto ta insubli ti Apo ti panagkaykaysa dagiti Judio ken Gentil, assawa a lallaki ken babbai, annak ken nagannak, adipen ken appo; idinto ta ti biagtayo ket nabalbaliwan, a napagungar, immuli, ken maitan-oktayo a kadua ni Cristo; idinto ta ti Dios inikkannatayo kadagiti bendicion ken sagut; ken idinto ta nabukeltayo iti iglesia ti Dios, a naikaykaysa iti Apo. Kaipapanan kadi amin dagitoy a kinapudno a nalpasen ti pakasaritaan ti pannakaisalakan ket awanen ti sabali nga aramidentayo? Saan a pulos.

Iti maudi a kapitulo ti suratna, ipalagip ni Pablo kadagiti taga Efeso, ken kadatayo amin, a dagiti Cristiano ket saan laeng a naisalakan a tattao a naurnong iti arban ni Jesus. Maisupadi ketdi, ipapilit ni Pablo nga apaman a makikadua dagiti Cristiano iti pagarian ti Apo, makipasetda iti panangidepensa ken panangitandudo iti dayta. Soldadoda ti pagarian ti Dios. Ngem saanda a soldado iti anag a soldado ti Imperio ti Roma. Saanda met a militar a militia dagiti rebelde. Naespirituan ti kabusorda, ken kasta met ti kabal ken armasda. Dayta ti nailangitan a gubat, nga inrugi kadagiti “nailangitan a disso” babaen “ti diablo” ken dadduma pay nga “agturay iti lubong daytoy a sipnget, cadagiti espiritu ti kinadakes idiay ngato” (Efe. 6:11, 12) maibusor iti trono ti Dios.

Ti gubuayan ti bileg ken pigsa dagiti Cristiano ket saan nga agnanaed kadagiti bukodda a piskel, kabal, armas, paglaingan iti pannakigubat, ken estratehiya. No di ket, ti kakaisuna a gubuayan ti pannakabalinda ket, kas iti kanayon, iti Apo. Makilabanda a kas iti pannakidangadang ti Apoda, babaen ti panangrumekda kadagiti dakes ken nailubongan a pannakabalin babaen ti bileg ti ayat ken hustisya nga aggapu iti kruz. Ngem saanda a kukua ti kruz; kukua dayta ti Apo. Ti Apo ti nakagun-od iti balligi kadagiti pannakabalin ti kinadakes idiay kruz; isu ti Apo a nagungar ken immuli kadagiti nailangitan a disso. Gapu iti bileg daytoy a balligi nga ited ni Apo Jesus iti iglesiana ti panagungarna, ti biag ken bendicionna (Efeso 1), dagiti sagutna (Efeso 4), ken ita ti kabalna (Efeso 6). Dagiti Cristiano makilablaban, a nakasuot iti kabal ni Cristo, agpaay iti laban nga Isu nga inabaknan.

**Dagiti Tema ti Adal**: Ti adal ita a lawas ket isentrona iti dua a kangrunaan a tema:

1. Babaen ti pannakikadua iti iglesia, ti Cristiano ket giddato a makipaset iti naespirituan a laban a nailangitan a saklawna.

2. Ngem saan a kasapulan ti Cristiano a madanagan, ta aggapu iti Apo ti pigsa ken kabalna. Ti laeng masapul nga aramiden ti maysa a Cristiano ket agtakder iti takderna iti Apo.

### Paset II: Komentaryo

**Panangala iti Naballigi a Sikigan**

Idi kinuna ni Pablo a “panungpalanna” (Efe. 6:10), dina kayat a saoen nga ibabana ti kinapinget, ken ti naipangato a panangiladawan, iti sirmatana nga agpaay iti biag a Cristiano. No di ket, gibusanna ti suratna babaen ti ayab a makiranget. Wen, ti evangelio ni Pablo ket mensahe ti talna, ngem mensahe dayta ti talna nga apagisu gapu iti agtultuloy a gubat, a pakairamanan ti intero nga uniberso, manipud iti Dios nga adda iti trono kadagiti nailangitan a lugar agingga iti maudi a tao iti lubong. Ti evangelio ni Pablo ket mensahe ti talna gapu ta nagun-od ti Dios ti balligi iti daytoy a gubat.

Nupay kasta, agtultuloy ti gubat nga agpaay iti tunggal maysa kadatayo bayat nga adda dasigtayo. Dagiti pudno a Cristiano ket dagidiay dumasig iti Dios. Daytoy a pannakikadua ti mangiyeg iti laban iti ruanganda. Ngem saan a kasapulan nga agbuteng dagiti Cristiano. Ti kasunganina, gapu ta ammoda nga innalada ti umno, ken ti nangabak, a dasig ti gubat, masapul nga ammoda a saanda a nabaybay-an nga agmaymaysa ken naikkan iti pannakabalin ken naipaayan iti amin nga alikamen ti gubat a kasapulanda tapno agballigida. Ti laeng kasapulan ket ti panagtakderda. Napateg unay daytoy a takder isu nga, iti Efeso 6, mamitlo nga uliten ti apostol ti ayabna kadagiti Cristiano nga agtakder nga agpaay iti Dios (Efe. 6:11, 13, 14).

**Adtoy nga Agtakderak**

Idi 1521, ni Martin Luther (1483–1546) ket nagbalinen a mangidadaulo a timek ti Repormasyon. Iti panangadalna iti Sursurat kadagiti sigud a pagsasaoda, ti monje nga Agostiniano, a nagbalin a propesor ti teolohia ti Biblia idiay University of Wittenberg, nakagteng iti dua a kangrunaan a konklusion, nga agpada nga impatungpal ti teolohia ni Pablo. Umuna, a ti pannakapalinteg ti managbasol ket naibatay iti parabur ti Dios ken awaten ti managbasol babaen ti pammati; daytoy a kapanunotan ket naipatarus kadagiti principio ti Protestante a Repormasyon ti sola gratia ken sola fide. Maikadua, a ti Sursurat ti mangbukel iti makabael a bukod a paltiing ti Dios ken ti Biblia, saan a ti konseho ti iglesia wenno papa, ti kakaisuna, ken maudi, a pagannurotan ti pammati ken autoridad iti iglesia. Daytoy a kapanunotan ket naikabil iti principio ti sola scriptura ti Repormasyon.

Bayat nga umad-adu ti sukog dagitoy a kapanunotan iti panunot ni Luther, ti panaglako ni Johann Tetzel kadagiti indulhensia iti asideg ti Wittenberg ti nangtignay ken Luther a tumakder maibusor iti nabatad a panagkunniber iti iglesia babaen ti panangipablaakna iti nalatak a 95 a tesisna idi Oktobre 31, 1517. Nupay kasta, imbes a nasaksianna ti dalluyon ti nauneg a repormasyon iti simbaan, naipasango ni Luther iti tsunami dagiti panangraut a nairanta a mangburak, ken mangpaulimek kenkuana. Idi tiempo ti 1518 a Diet ti Augsburg, imbilangen ni Luther ti Sursurat kas kakaisuna a nakaibatayan ti pammati, moralidad, ken teolohia. Nupay kasta, gapu ta natiliwan iti nagbaetan ti dumakdakkel a kinalatakna idiay Alemania ken ti nangato a panangpilit ti Kinapapa, immanamong idi 1519 a dina ipablaak dagiti kapanunotanna no agkedked dagiti kabusorna a mangraut kenkuana.

Ngem, idi 1520, maulit-ulit a naraut, inkeddeng ni Luther a bay-an a naan-anay iti publiko dagiti awagna iti nauneg a repormasyon ti iglesia. Nangipablaak ni Luther iti agsasaruno a polieto kas resultana. Kadagitoy a polieto, inusar ti Repormador ti Sursurat tapno ikkatenna (1) ti panagkuna ti papa nga addaan iti naan-anay nga autoridad iti iglesia ken lubong babaen ti hirarkiana ken (2) ti panangibaga ti iglesia a kontrolenna ti parabur ti Dios babaen kadagiti sakramento ken kinapadi. No di ket, insingasing ni Luther a kasapulan nga agsubli ti iglesia iti prinsipio ti kinapadi dagiti amin a namati, nga addaan iti direkta a pannakagun-od iti Dios ken paraburna babaen ti pammatida.

Simmungbat ti iglesia ti Roma babaen ti 1520 a bilin ni Papa Leos X, ti Exsurge Domine, nga imbaga ti papa ti agarup uppat a pulo ket maysa a maipagarup a nateolohiyaan a biddut kadagiti sursurat ni Luther. Naexkomulgar ni Luther iti dayta met la a tawen, ket nabilin a mapuoran dagiti librona. Kasta met laeng ti isusungbat ni Luther: idi nakadanon ti bilin ti papa iti lugarna idi Diciembre ti 1520, pinuoranna dayta iti publiko. Nagbalin a silulukat a gubat ti nabara a kasasaad. Ni Charles V, ti baro nga emperador, ket ginandatna nga iyeg ti urnos iti pagturayanna babaen ti panangayabna kenni Luther iti Diet idi primavera ti 1521, idiay Imperial Free City ti Worms (asideg iti siudad ti Frankfurt), a sadiay ket kasapulan a sungbatan ni Luther dagiti panangkitana ken dagiti aramidna. Ti Repormador ket masapul nga agbiahe, ken tumabuno iti Diet, babaen ti panalaknib ni Frederick ti Saxony, ti nangibangon iti Unibersidad ti Wittenberg ken maysa a mangikalkalintegan kenni Luther. Natignay unay ni Luther a makiranget maipaay iti Dios, kas nailadawan iti panagikkisna sakbay a nagbiahe idiay Worms: “Sumrekak iti Worms iti sidong ti bandera ni Cristo a maibusor kadagiti ruangan ti impierno.”—Roland H. Bainton, Here I Stand: A Life of Martin Luther (Nashville: Abingdon-Cokesbury, 1950), p. 179.

Simmangpet ni Luther idiay Worms idi Abril 16, 1521 ket nabilin nga agparang iti sangoanan ti Diet iti alas kuatro ti malem ti simmaganad nga aldaw. Idi Abril 17, naiyeg ni Luther iti sango ti Diet. Direkta nga intuloy ti mangimatmaton ti nagsaludsod ken Luther no kukuana dagiti libro a naurnos iti maysa a lamisaan ken no nakasaganan a mangtallikud kadagiti panangmatmat a naisurat kadagita. Gapu ta nabigbigna ti kinapateg ti kanito ken ti epektona iti masakbayan ti evangelio, nagduadua ni Luther ket nagkiddaw iti kanayonan a tiempo a panangtingiting. Napatgan ti kiddawna, ket nagsubli iti Diet idi Abril 18, iti alas sais ti malem.

Naiduma ti langa ken timekna iti aldaw sakbayna: nasayaat ti pannakabukelna, ken napigsa ti uni ti timekna, kompiansa. Kalpasan a bigbigenna a dagiti libro a naurnong iti sangoananna ket isu ti nagsurat, inlawlawag ti Repormador a dina mabalin a tallikudan dagiti kapanunotan kadagita a libro gapu ta matnag dagitoy iti tallo a kategoria, a tunggal maysa kadagitoy ket addaan kadagiti kinapudno a dina mabalin a tallikudan: (1) panangiwaragawag iti sapasap a Cristiano a sursuro, (2) panangibabain iti panagkunniber ti kinapapa a mangirurumen iti nasion nga Aleman, ken (3) panangibutaktak iti panagkunniber ti sumagmamano nga indibidwal. Gapu iti daytoy a rason, kiniddaw ni Luther a maipakita kenkuana dagiti biddutna babaen ti Sursurat ken saan a babaen kadagiti bilin ti iglesia.

Ti mangimatmaton binabalawna ni Luther gapu iti panangibagana a ti Sursurat ti maudi nga autoridad, nga intudona a maibutaktak ti iglesia iti bain no masarakan a nagbiddut kalpasan ti nakaad-adu a siglo. Gapu itoy, kinarit idin ti presidente ni Luther a mangted iti direkta a sungbat iti saludsod no tallikudanna dagiti gapuananna ken dagiti pannursurona. Inwaragawag ti agringringgor a timek ni Luther ti nalatak a sungbat: “Manipud idin tarigagayan ti Kinatan-okmo ken dagiti kinaapom ti simple a sungbat, sumungbatak nga awan sara ken ngipen. Malaksid no makonbiktoak babaen ti Sursurat ken nalawag a rason”—diak awaten ti autoridad dagiti papa ken konseho, ta nagsusupadida”—ti konsiensiak ket kayaw iti Sao ti Dios. Diak kabaelan ken diakto tallikudan ti aniaman, ta ti mapan a maikontra iti konsiensia ket saan nga umiso wenno natalged. Ditoy a pagtaktakderak, diak maaramid ti sabali. Tulongannak ti Dios. Amen.”—Bainton, Here I Stand: A Life of Martin Luther, p. 185, nainayon dagiti balikas nga italiko (kitaen ti komento iti baba).

Napaliiw dagiti historiador a dagiti sasao a “Ditoy agtaktakderak, diak maaramid ti sabali” ket awan kadagiti opisial a naisurat a rekord ti Dieta ngem nairaman iti kaunaan a naiyimprinta a bersion ti palawag (Bainton, p. 185). Iladawan ni Ellen G. White ni Luther a kas nangibalikas kadagitoy a sasao (kitaen ti The Great Controversy, p. 160). Patien ti adu a historiador a pudno nga imbaga ni Luther dagitoy a sasao ngem ipagarupda a napalalo ti pannakaupay ti escribiente iti diskurso isu a nalibtawanna nga inlanad dagitoy masinnunuo a sasao. Uray kasano ti panangisaona iti panangidepensana, agtalinaed ti kinapudno a ti takder ni Luther iti sango ti Diet of Worms ket maysa a natured nga aramid: timmakder agpaay iti kinapudno, agpaay iti evangelio, agpaay iti Dios, ken agpaay iti pannakaisalakan ti sangkataoan.

No ti maysa a napasnek, napno iti Espiritu, napeklan a Cristiano ket tumakder agpaay ken Cristo, agbaliw ti intero a lubong. Kasta met, saan a napigsa wenno di natural a dimmipensa ni Luther. Innalana ti takderna a buyogen ti pammati. Saan a nagsao maibatay iti bukodna a pannakabalin wenno panggep; napan idiay Worms kas maysa a sigud a nasentensyaan iti ipapatay. Ngem nagsao ni Luther kas soldado ni Cristo, a naabungotan iti kabal ti Dios. Ti gubat a napanna nakilabanan ket saanna a laban. Gubat ti Dios dayta. Ti laeng kasapulanna nga ibaga ket “Adtoy ti pagtaktakderak,” ket binalbaliwan ti Dios ti dalan ti dakkel a panagbinnusor iti agnanayon.

### Paset III: Aplikasion iti Biag

1\. Kiddawem kadagiti estudyantem nga utoben a personal dagiti sumaganad a salsaludsod bayat ti panangbasam kadagitoy iti napigsa iti klase: Bayat nga ayabannatayo ni Pablo nga “agtakder” a napigsa iti Apo, no dadduma maitibkol ken matnagtayo. Lagipem no namin-ano a natnagka iti naespirituan a paggugubatan. Nupay mabalin a namin-aduka a natnag, mangbukelka iti ababa a listaan dagiti kangrunaan a pannakatnag. Amirisem dagiti makagapu kadagita a pannakatnag. Ania a pidaso wenno dagiti pidaso ti Nacristianoan a kabalmo ti saan nga umiso iti panangipakatmo wenno panangaramatmo? Ania a pidaso wenno dagiti pidaso ti kabal ti saanmo nga inaramat iti umiso a tiempo a mabalin a nakatulong kadagita a naespirituan a di panagballigi? Ania ti mabalinmo nga aramiden tapno marisot ti kasasaad ken tumakder manen—agtakder iti naespirituan a pagsaadam—ken agtuloyka iti gubat, a kaduam ti pamiliam ken iti sibay dagiti kakabsatmo a lallaki ken babbai iti komonidad ti pammati? Kiddawem iti maysa wenno dua a disnudo a mangibingay iti sungbat ti maudi a saludsod iti klase. Laglagipen ti pammaregta ti Dios kadagiti soldadona: “Ti nalinteg matnag iti mamimpito ket bumangon manen” (Prov. 24:16).

2\. Idagadag ni Pablo kadagiti taga Efeso nga agbalinda a napigsa “iti Apo” (Efe. 6:10). Kinapudnona, masansan unay ti panangaramat ti apostol kadagiti sasao a “Kenkuana” wenno “ken Cristo” isu a nalawag a paset dayta ti kangrunaan a tema ti surat ken evangelio (kitaen, kas pangarigan, Efe. 1 :1, 3, 4, 7, 9–11, 13, 20; Efe. 2:6–8, 13, 15, 21, 22; Efe. 3:6, 11, 21; Efe. 4:21, 32). Iti lawag dagitoy a bersikulo, kiddawem kadagiti kamkameng ti klasem a kitaenda dagitoy a salsaludsod: Ania, iti panagkunada, ti kayat unay nga ipakaammo ni Pablo kadagiti agbasbasa kenkuana iti panangaramatna iti sasao a “Kenkuana”? Apay nga ipapilit ni Pablo daytoy a sasao? Iturong ti klasem a kitaenda ti Juan 15:4–8 no buklenda ti sungbatda.

` `