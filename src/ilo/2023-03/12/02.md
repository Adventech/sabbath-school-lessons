---
title:  Gubat ti Sasao
date:   10/09/2023
---

`Adalen ti umaw-aweng a panangdagdagup ni Pablo iti suratna, iti Efeso 6:10–20. Ania ti kaipapanan ti ipukpukkaw ni Pablo kadatayo ita nga aldaw, a kas makigubgubal iti dakkel a panagbinnusor?`

Dagdagupen ni Pablo ti Efeso iti maysa nga ayab a makigubat, guyguyogoyenna dagiti mamati nga alaenda ti takderda idiay gubat ti iglesia a maibusor iti dakes (Efe. 6:10–20). Irugina iti maysa a nalawa a patigmaan nga “agsarikekedcayo iti Apo ken iti pigsa ti pannacabalinna” (Efe. 6:10), nga isu nga ulitenna a kas maysa nga ayab nga “icawesyo ti amin a cabal a nadiosan” (Efe. 6:11). Ipatibkerna daytoy nga ayab babaen iti panangitudona iti maysa a masinnunuo a panggep (tapno kabaelan ti agtakder a maibusor kadagiti pangallilaw ti sairo, Efe. 6:11), ken babaen iti panangipaay iti maysa a sirib: ti gubat ket maibusor iti mannakabalin, naespiritualan a pwersa ti dakes (Efe. 6:12). Iti maysa a naibinsabinsa a wagas, iyulog ngarud manen ni Pablo ti ayab nga agarmas. Dagiti mamati ket “alaenyo ti amin a cabal a nadiosan” tapno mabalinyo ti agtakder a natibker idiay gubat (Efe. 6:13), nga ikabalda ti barikes, kabal, sapatos, kalasag, pannakakabal ti olo, ken kampilan (Efe. 6:14–17). Awisen ni Pablo dagiti mamati, itan a naarmasanda a naan-anay ken nakasaganan a sumrek iti nakaro a salisal, nga aramidenda ti aramiden dagiti soldado idiay nagkauna a paggugubatan—ket dayta ti panagkararag (Efe. 6:18–20).

Babaen iti panangiyallangogan kadagiti patigmaan ti gubat wenno dagiti sasao-iti-rabii ti gubat idiay Daan a Testamento, ni Pablo saritaenna ti misyon ti iglesia kadagiti balbalikas ti dangadang ken ig-igam ti militar. Ipakita ni Pablo daytoy idiay immuna a nalawa a bilinna: “Panungpalanna, cacabsat, agsarikekedcayo iti Apo ken iti pigsa ti pannacabalinna” (Efe. 6:10).

Dagiti patigmaan ti gubat idiay Daan a Testamento (kitaen, kas pangarigan, Deut. 20:2–4; Oc-ocom 7:15–18; 2 Cron. 20:13–20; 2 Cron. 32:6–8; Neh. 4:14, 19, 20) ipaganetgetda ti kapanunotan a ti balligi ti Israel idiay gubat ket saan nga agdas-al iti kinaadu iti bukodna nga igam wenno iti aniaman a buyot nga ad-adu iti bilangda ngem iti kabusorda. No di ket, ti balligi ket bunga iti panagtalek iti kaadda ken pannakabalin ti Dios. Ti tulbek iti balligi ket saan nga iti panagtalek kadagiti mismo a bagbagida no di ket ti natibker a panagtalek iti pannakabalin ti Dios ken ti bendicionna nga agpaay iti balligida. Ni Pablo aramatena a sibibileg dagitoy a tema a mangpatigmaan kadagiti mamati tapno agbalinda koma a: (1) naalibtak iti panangaramid iti misyon ti iglesia; (2) nasiput kadagiti di makita a buya a mangbalbaliw kadagiti biag ken panagsaksida; (3) panangammo kadagiti nadiosan a bendicion dagiti balligida; ken (4) kankanayon a nasiput kadagiti kinapateg ti panagmaymaysa ken panagtitimpuyog kadagiti mamati.

`Ania koma ti isuro kadatayo ti ballaag ni Pablo a saantayo a makidagdangadang a maibusor iti lasag ken dara, no di ket cadagiti ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato maipapan no sadino laeng iti namnamatayo iti balligi?`