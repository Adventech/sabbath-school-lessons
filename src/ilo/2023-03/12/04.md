---
title:  Ti Dakkel a Panagbinnusor iti Sursurat ni Pablo
date:   12/09/2023
---

`Basaen ti Roma 13:11–14; 1 Tessalonica 5:6–8; ken 2 Corinto 10:3–6. Kasano a dagitoy a bersikulo ket maidiligda iti Efeso 6:10–20? Apay ngata nga aramaten ni Pablo daytoy a kita ti ladawan?`

Kadagiti sursuratna, masansan nga aramaten ni Pablo ti pagsasao ken ladawan ti militar, nga awisenna dagiti mamati a tuladenda a naan-anay ti kababalin ti kinasoldado. Kabayatan a ti Efeso 6:10–20 itakderanna ti kaaatiddogan ken nakaipamaysaan unay a nakaaramatanna, ti pagsasao ti militar ket ipakitana ti maysa kadagiti kangrunaan a wagas a pannakaawat iti istoria ti evangelio. Iti panangabakna kadagiti “kinaturay ken dagiti pannacabalin” idiay kruz (Col. 2:15), ti naitan-ok a Cristo itan aramidenna dagiti bunga dayta a balligi manipud iti Saadna a kas naitan-ok nga Apo iti ngatoen dagiti pannakabalin (Fil. 2:9–11). Iti panangawisna kadagiti pasurotna a kas makigubal iti nailangitan a gubat, ni Cristo idalanna dagiti buybuyot ti lawag nga agturong iti maysa a dakkel nga aldaw ti balligi (1 Cor. 15:54–58, 2 Tes. 2:8, Rom. 16:20). Iti panangurnong kadagiti panangaramat ni Pablo iti panangisimbolo ti militar, makitatayo a maawatanna ti dangadang iti nagbaetan ti naimbag ken dakes a “maysa gayam a nabayagen a maar-aramid a nailangitan a gubat: dagiti gubat nagallon ken nagayos iti nagbaetan ti dua a buybuyot nga isu a mangsango iti maysa ken maysa iti amin a panpanawen agingga nga iti maysa ket mangabak iti maudi a panagsinnabat.”—Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.

Ti masansan a tema ni Pablo iti nailangitan a gubat ket paset met a nailaga iti Efeso. Iti ayabna nga agarmas (Efe. 6:10–20), alaen ni Pablo ti panagtitipon dagiti elelemento ti nailangitan a dangadang, nga isu nga inaramatnan: ti panangpapigsa ti Dios kadagiti mamati iti dakkel a “pannakabalin” (Efe. 1:18–20; Efe. 3:16, 20); ti panagballigi ken pannakaitan-ok ni Cristo iti ngatoen dagiti pannakabalin (Efe. 1:20–23); dagiti mamati a kas maysa a napagungar a buyot ti naminsan-natay ngem itan napapigsa babaen ti pannakailasinda a kadua ti naitan-ok a Cristo ket kabaelanda iti lumaban a maibusor iti sigud a, nangisit nga apoda (Efe. 2:1–10); ti trabaho ti iglesia iti pannakaiparangarang ti umay a pannakadadael dagiti pannakabalin (Efe. 3:10); ti pannakaaramat ti Salmo 68:18 a mangipakita ken Cristo a kas mangparparmek, a nadiosan a Mannakigubat (Efe. 4:7–11); ken ti ayab kadagiti mamati a “mangikawes” iti kawes ti evangelio (kitaen ti Efe. 4:20–24). No maayaban a mangikawes iti “naan-anay a kabal” ti Dios, nakasaganatayo a naan-anay a makaawat iti kangrunaan a paset ti nailangitan a dangadang, ngem, kasta met, masapul nga agtalinaedtayo a natibker iti talged nga adda kadatayo a makipaspaset iti namimpinsan a balligi ni Cristo.

`Ania dagiti sumagmamano a wagas a napersonalan a napadasam ti kinapaypayso saan laeng nga iti daytoy nailangitan a dangadang, no di pay ket ti balligi a mabalintayo a tuntonen nga agpaay kadagiti bagbagitayo ken Jesus? Apay nga iti pannakaawat iti balligina nga agpaay kadatayo ket pamuon iti inanama ken kapadasantayo?`