---
title:  Adalen Pay
date:   25/08/2023
---

No sublianan ti Efeso 5:1–20 kas sibubukel, makitatayo ni Pablo a mangala iti napigsa a takder a maibusor iti basol ken dakes, nangnangruna iti langa ti pannakikamalala ken kinarugit ken naalas a panagsasao. Saan a siaanamung a mangawat iti kaadda ti dakes a kababalin kadagiti tattao ti Dios. No di ket, ayabanna dagiti mamati idiay Efeso iti maysa a nangato a pagrukodan ti kababalin ken tapno arakupenda ti pakailasinanda a kas “ay-ayaten nga annak” ti Dios ken kas “sasanto” wenno maysa a santo, (Efe. 5:1–10). Natibker ti pammatina a no dagiti Cristiano iti komonidad ket aramidenda a kasta, pagrangrangenda ti maysa a silaw iti kasipngetan, guyogoyenda dagiti karkarrubada nga umadayo manipud iti makadadael iti bukod a bagi nga istilo ti panagbiag ken sumrekda iti parabur ken kinapudno ti Dios (Efe. 5:11–14).

Panunoten ni Pablo ti iglesia, timpaw babaen ti maysa a napabaro a pannakaitalaga a “magnacayo a cas annac ti lawag” kabayatan nga agurayda iti panagsubli ni Cristo (Efe. 5:8; kitaen met ti Efe. 5:15, 16) ken nabendicionan babaen iti kaadda ni Cristo (Efe. 5:14), nga aguornong tapno agdaydayaw. Kabayatan a naguyogoyda gapu iti kasasaadda a “cas annac a madongdongngo” ti Dios ken babaen ti ipapatay ni Cristo nga agpaay kadakuada (Efe. 5:1, 2) ken napnoda iti Espiritu (Efe. 5:18), ti naibingay a panagdaydayawda ket makita babaen iti regta ken rag-oda kabayatan nga agtutunosda nga agkanta iti panagiaman a panangidaydayaw iti Apoda, ni Jesu-Cristo, ken iti Dios nga Ama. Iti maysa a natibker nga ikakapet kadagiti nailangitan a kinapudno, rambakenda ti inanamada iti masakbayan, nairamut iti istoria iti naaramidan ti Dios, iti ar-aramidenna, ken iti ileppasna babaen ken Jesu-Cristo nga Apoda (Efe. 5:18–20).

Maawatan iti kastoy a wagas, ti teksto ket agbalin nga adayo nga ad-adu pay ngem dagiti naisina a bilbilin maipapan iti Nacristianoan a panagbiag. Dayta ket agbalin a maysa a naimpadtoan nga ayab maipapan iti pakailasinan ti Cristiano, pannakaitalaga, komonidad, ken panagdaydayaw idiay maudi nga al-aldaw, maysa a napno-iti-tarigagay nga awis a “manggundaway iti nalaka” a maipapaay kadagiti al-aldaw agingga iti panagsubli ni Cristo (Efe. 5:16).

**Salsaludsod a Pagiinnadalan**:

`Naipasango ita nga aldaw iti maysa nga agraraira a kultura a mangikaskasaba iti pategna a 24/7/365 babaen iti maysa nga agkupkupas nga ornos ti midya, kasano iti panangadaptar dagiti mamati iti nangato a pagrukodan ni Pablo?`

`Ania dagiti estratehiya a mabalin nga aramaten dagiti mamati tapno maammoan “ti pagayatan ti Apo” (Efe. 5:10) ken tapno maawatan “no ania ti pagayatan ti Apo” (Efe. 5:17)?`

`Nalabit nga adda mangirikiar a ti panangiparit ni Pablo a maibusor iti panagsao iti pannakikamalala ken kinarugit kadagiti mamati (Efe. 5:3, 4) ket kaipapananna a saantayo koma a trataren dagiti pagsasaritaan [isyu] ti saan a husto a kababalin ti pannakikamalala ken panangirurumen [abuso]. Apay a dayta ket saan a maiyataday a panangdagdagup?`

`Ania dagiti wagas a ti kagiddantayo a sociedad ket ipaduyakyakna dagiti umas-asping nga ar-aramid ti pagano kadagidiay a trinaratar ni Pablo idi tiempona?`