---
title:  Agbibiag a Masirib
date:   19/08/2023
---

### Basaen Agpaay ti Adal ita a Lawas
Efe. 5:1–20; 1 Cor. 5:1–11; Apo. 16:1–16; Col. 4:5; Prov. 20:1; Prov. 23:29–35; Aramid 16:25.

> <p>Paset a Maiyulo</p>
> “Kitaenyo ngarud a siannad no casano ti pannagnayo, saan a cas la nacuneng, no di ket cas la masirib; Nga cailalaanyo ti gundaway a panagaramid ti naimbag, ta dagiti al-aldaw dakesda. Gapuna dicay agnengnengneng, no di ket ammoenyo no ania ti pagayatan ti Apo” (Efeso 5:15–17).

Iti saan pay a nabayag maysa a kristal a fraskita ti naikabil a lako idiay United Kingdom. Dagiti mangilaklako inladawanda dayta a maysa a “maikasangapulo ket siam a siglo a fraskita ti nalabaga nga arak ti Francia,” mapattapatta ti gatadna iti US$200. Dua a gumatgatang ti nakabigbig iti fraskita a kas maysa a manmano a fraskita ti Islam. Ti pudno a pategna? £5 milyon (agarup US$6.5 milyon). Ania iti nangpalubos iti gimmatang a naalana dayta iti kasta a kalaka? Ti gumatgatang ammona ti maysa a banag a saan nga ammo ti aglaklako: ti pudno a gatad ti fraskita.

Idiay Efeso 5:1–20, pagdiligen ni Pablo ti ipatpateg dagiti pagano ken dagiti mamati. Dagiti pagano impategda ti maysa nga awan kapaayanna nga istoria (Efe. 5:4), panagbarbartek (Efe. 5:18), ken napanoynoyan iti gartem ti lasag (Efe. 5:3, 5) a kas dakkel a kinabaknang ti biag. Nupay dagiti mamati, ammoda nga umayto ti aldaw a pannakakwenta, inton ti pudno a pateg ti amin a banbanag ket agbalin a nalawag (Efe. 5:5, 6). Imbes nga ikabilda ti pategda iti panagbarbartek, ipategda ketdi dagiti sabali a banbanag, amin nga “imbag ken kinalinteg ken pudno” (Efe. 5:9) ken Cristo. Gapuna, ni Pablo guyogoyenna ida a gundawayanda ti nalaka a masarakan ken Cristo kabayatan nga agbiagda (kas iti aramidentayo amin) iti pagserkan iti kinaagnanayon (Efe. 5:15–17).

_*Adalen ti adal ita a lawas tapno maisagana agpaay ti Sabado, Agosto 26._