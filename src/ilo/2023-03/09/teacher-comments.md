---
title:  Komentaryo Dagiti Mannursuro
date:   25/08/2023
---

### Paset I: Pakabuklan

**Kangrunaan a Teksto**: Efeso 5:15–17

**Sentro ti Panagadal**: Efe. 5:1–20; 1 Cor. 5:1–12; Apo. 16:1–16; Col. 4:5; Prov. 20:1; Prov. 23:29–35; Aramid 16:25.

**Pauna**: Ti panangkita iti lubong ken kinasiasino ti mangikeddeng kadagiti pagalagadan ken sirib. Ti panangkita dagiti Gentil iti lubong ket mangpatanor iti maysa a naikeddeng a benneg dagiti pagalagadan ken maysa a kita ti sirib. Ti pagarian ti Dios, ti panangkita ti Dios iti lubong, dagiti pagalagadan ti Dios, pataudenda ti namimpinsan a naiduma a kita ti sirib. Gapu iti daytoy a rason, saan nga awagan ni Pablo dagiti Cristiano nga arakupenda ti sirib ti maysa kadagiti kalkalainganna a napilosopiaan nga eskuelaan, wenno uray pay tuladen ti Griego-Romano a panagpannakkel, iti panangikagumaanda iti kinaimbag. Imbes ketdi, iti panangkitana, ti Nacristianoan a sirib ket nairamut iti sakripicio nga ayat ti Dios, iti lawag ken nasin-aw a moralidad ni Kristo. Ti masirib a Cristiano ket agtarayto manipud iti sirib ti lubong, a maiyebkas iti mangbusbos iti amin a sekswal a kinadakes, kinaimbubukodan a panagpasindayag, ken panaginum iti arak. Imbes ketdi, agriing ti masirib a Cristiano manipud iti “turog” ti lubong, malawlawagan iti evangelio ni Cristo, mapabilegto babaen ti kaadda ti Espiritu Santo, alaenna ti kanito ti pannakaisalakan, ken . . . agdayawkayo iti Dios!

Ti nagdumaan ti sirib daytoy a lubong ken ti sirib ti Dios ket buklen ti pannakaawat no siasino ti banag a pagdaydayawan ti maysa: bagi wenno Dios? Siasino ti maysa a naisentro: bagi wenno Dios? Siasino ti maysa a napno iti: bagi wenno Dios?

**Dagiti Tema ti Adal**: Ti panagadal ita a lawas ipaganetgetna ti tallo a kangrunaan a tema:

1. Ti sirib ti Cristiano ket nairamut iti paltiing ti Dios wenno iti lawag ni Cristo.

2. Ti sirib ti Cristiano ket saan nga urnong dagiti nakakatkatawa a sasao maipapan iti biag. No di ket, maysa dayta nga istilo ti panagbiag, pannagna ti panagbiag a binalbaliwan ti Espiritu Santo sigun iti ulidan a naibati kadatayo ken Cristo.

3. Ti sirib ti Cristiano ket maipapan iti pannakaisalakan ken panagdayaw.

### Paset II: Komentaryo

**Ti Kinasirib nga Aggapu iti Ngato**

Dandani di mabalin a panunoten ni Pablo nga agsurat maipapan kadagiti napraktikalan a paset ti Nacristianoan a biag ken dina inraman ti sirib iti panagsasaritana. Nalamuyot ti nagkauna a lubong kadagiti palawag maipapan iti sirib. Sumagmamano laeng a siglo sakbay ni Pablo, impasngay dagiti Griego ti inawaganda a “pilosopia,” kayatna a saoen, panagayat iti sirib. Nagsukir ti pilosopia a maibusor iti kadaanan a Griego a sarsarita a saan a husto a sirib, a sadiay ni Zeus, Metis (umuna nga asawa ni Zeus), Athena (ti balasangda), ken Apollo ket nainaig iti sirib iti nagduduma a pamay-an. Amin dagitoy a didiosen ket nakiumanan dagiti tattao, a nagbalinda a pagtuladan ti nadumaduma a ciudad wenno bunggoy dagiti tattao. Kas pangarigan, naipagarup a dagiti tattao nga agsapsapul iti sirib iti nadumaduma a banag ti biag mabalinda a magun-od ti panunot wenno pannakaammo ti Griego a dios a ni Apollo babaen ken Pythia, ti padi a babai ti templo ni Apollo, a pagaammo met kas bilbilin ni Delphi. Ngem malaksid iti panagsapulna iti sirib manipud ken Pythia, ti sangaili iti templo ni Apollo ket makablaawan ken masursuroan iti nadumaduma a paglintegan ti kababalin a mangbukel iti sirib ni Delphi, a tallo kadagitoy ti kalatakan: “ammoem ti bagim,” “awan ti aglablabes,” ken “ti kinasigurado mangiturong iti pannakadadael.” Insuro ti dadduma a paglintegan ti kababalin ti Griego a wagas ti panagbiag, manipud panangraem kadagiti didiosen agingga iti panangidaulo iti nadalus a biag agingga iti panangisakripicio iti biag ti maysa a maipaay iti pagilian.

Bayat nga inlaksid dagiti pilosoper, wenno “managayat iti sirib,” dagiti sarsarita a paset ti nagkauna a relihiyonda, inkabilda ti bagbagida iti iras ti panagsasaruno ti bilbilin idiay Delphi. Iti maysa a dasig, kinuna dagiti pilosoper nga imbaga ni Pythia a ni Socrates ti kasisiriban a tao ti Grecia. Iti sabali a bangir, inusar dagiti pilosoper ti sirib ni Delphi, nangnangruna ti umuna a paglintegan ti kababalin, “ammoem ti bagim.”

Gapu itoy, ti Griego a pilosopia ti nangikeddeng ken nangsukog iti simmaruno a panggep ti Akinlaud a kapanunotan a mangsapul iti sirib babaen ti panangallukoy iti nataoan a rason. Ti isu met laeng a nataoan a rason ti naaramat a kas pamuon ti kinadalus wenno iti wagas ti panagbiag dagiti Griego. Dagiti dadduma a pilosopia, nangruna iti Daya, ket naibangun iti isu met laeng a pamuon ti sangkataoan. Kas pangarigan, ti Budismo, ket singasing ti wagas ti panagbiag a naisentro iti kapadasan ken kapanunotan ti tao. Iti laksid ti nabaknang a nadumaduma kadagiti napilosopiaan nga eskuelaan, agpadpada iti Laud ken iti Daya, addaanda amin iti maymaysa a pamuon: ti principio nga “ammoem ti bagim.” Ipakita daytoy a principio a dagitoy a pilosopia itakderanda ti naisentro-iti-tao a panagregget a mangtarus iti ultimo a kinapudno ti biag ket, iti kasta, ipapanda ti maysa a wagas ti panagbiag, panagkeddeng, ken kababalin a naibatay iti nataoan a panagut-utob ken rason. Babaen ti panangaramidna iti kasta, ti sirib ti tao, agpadpada iti Laud ken iti Daya, inlaksidna wenno simmina iti nadiosan a paltiing.

Iti sabali a bangir, ti pamuon a pakabigbigan ti sirib ti Biblia ket nairamut dayta iti nadiosan a paltiing. Agpada a dakamaten da Pablo ken Santiago dagiti kababalin ti sirib nga itantandudo met dagiti dadduma a pilosoper: kinatalinaay, kinatimbeng, kinamanagteppel, kinahustisya, ken dadduma pay. Nupay kasta, inlasin ni Santiago ti Nacristianoan a sirib kas naggapu “manipud ngato” (Santiago 3:17), ken saan a “naindagaan, natural, sinasairo” (Santiago 3:15). Patanoren ni Pablo ti isu met laeng a panagduma ti Nacristianoan a sirib ken nailubongan a sirib babaen ti panangawisna kadagiti kapanunotan ti lawag kontra sipnget. Gapu itoy, pakdaaranna dagiti taga Efeso a saanda a maallilaw “kadagiti awan mamaayna a sasao” (Efe. 5:6) wenno dagiti “awan serserbina nga aramid ti sipnget” (Efe. 5:11), gapu ta ti maallilaw kadagitoy a banag ket agbalin a di masirib

Ngem apay nga inlasin ni Pablo ti sirib ti lubong iti kasta a nalidem a pamay-an? Saan kadi a naikkan met dagiti pilosoper iti lubong iti nasayaat a balakad, a mangisursuro iti wagas ti panagbiag a naibatay iti hustisya ken panagraem iti maysa ken maysa? Wen, adu kadakuada ti nangaramid. Nupay kasta, kasano man ti natan-ok a wagas ti panagbiag a parnuayen ti pilosopia ti tao, kanayon nga agkurang, paset, ken naibatay dayta iti di umiso a panggep, a mangilaksid iti mabalin a pannakaipalgak ti Dios. Ti parikut dagiti nailubongan a pilosopia ket saan nga adda iti no ania ti patalgedanda, no di ket iti no ania ti ilaksid wenno ilibakda. Mabalin a magun-od ti maysa a pilosoper ti maysa a paset ti biag nga umiso, ngem ti panangilaksid iti mabalin a paltiing ti Dios ken ti pannakabalin ti panangibabaetna iti lubong ket pagbalinenna nga awan serserbi ti pilosopiana nga agpaay iti pannakaisalakan ken iti biag iti pagarian ti Dios. Dayta ti makagapu, kas pangarigan, ti sekswal a kinarugit ket saan a naibilang a nariribok iti namoralan a principio ti kaaduan a pilosopia. Ket uray no intandudo ti dadduma a pilosoper ti sekswal a panagliklik, di umiso iti panangaramidda iti dayta.

Kuna ni Ellen G. White: “Adu nga aramid a lumabas gapu kadagiti naimbag nga ar-aramid, uray dagiti aramid ti kinamanangngaasi, no mausig a naimbag, matakuatan a tinignay dagiti di umiso a panggep. Adu ti umawat iti palakpak gapu kadagiti bertud a dida kukua. Ti Mangsukimat kadagiti puso sukimatenna dagiti panggep, ket masansan a dagiti aramid a palakpakan unay dagiti tattao ket nailanad babaen Kenkuana a nagtaud manipud kadagiti managimbubukodan a panggep ken naibatay iti panaginsisingpet. Tunggal aramid iti biagtayo, nasayaat man ken maidaydayaw wenno maikari iti panangbabalaw, ket ukomen ti Mangsukimat kadagiti puso sigun kadagiti panggep a nangtignay iti dayta.” —Testimonies for the Church, vol. 2, p. 512.

Iti sabali a bangir, dagiti balikasda ket “kawaw” gapu ta dagitoy a pilosopia ket awan ti bileg ti parabur, ti pannakasubbot, ti pammakawan, wenno bileg ti Espiritu a mangbalbaliw kadatayo ken tumulong kadatayo a magna iti dalan ti Dios. Iti maysa a surat, iladawan ni Ellen G. White ti kinapateg ti panggep ken paltiing a mainaig iti kinapudno ken pilosopia: “Ti pammati iti kinaulbod saanto a maaddaan iti makasanto nga impluensya iti biag wenno kababalin. Awan ti biddut a kinapudno, wenno mabalin a pagbalinen a kinapudno babaen ti panangulit-ulit, wenno babaen ti pammati iti dayta. Ti kinapasnek dina pulos isalakan ti maysa a kararua manipud kadagiti pagbanagan ti panamati iti biddut. No awan ti kinapasnek awan ti pudno a relihiyon, ngem ti kinapasnek iti palso a relihiyon dina pulos maisalakan ti maysa a tao. Mabalin a naan-anay a napasnekak a mangsurot iti di umiso a dalan, ngem saan a dayta ti mamagbalin iti dayta a dalan nga umiso, wenno mangiyeg kaniak iti lugar a tinarigagayak a madanon. Saan a kayat ti Apo nga addaantayo iti bulsek a panagtalek, ket awagantayo dayta a pammati a mangpasanto. Ti kinapudno ket isu ti principio a mangpasanto, ket ngarud agbalintayo a mangammo no ania ti kinapudno. Masapul nga idiligtayo dagiti naespirituan a banag kadagiti naespirituan. Masapul a paneknekantayo amin a banag, ngem tenglentayo laeng ti nasayaat, daydiay addaan kadagiti nadiosan a pakakitaan, a mangikabil iti sangoanantayo dagiti pudno a panggep ken principio a rumbeng a mangtignay kadatayo nga agtignay.”—Selected Messages, book 2, p. 56.

Gapu itoy, ti pannagna dagiti Cristiano nga intandudo ni Pablo ket naibatay iti pannakaipalgak ti Dios ken Cristo Jesus. Ti laeng Dios iti Biblia nga Isu a nangparsua kadatayo ti makaipalgak kadatayo iti kinasiasinona, no siasinotayo, ken no kasanotayo nga agbiag a naragsak. Ti laeng Dios ti makaited kadatayo iti parabur ken bileg nga agbiag iti dayta a biag iti pagarianna.

**Lawag ti Silaw**

Iti Efeso 5, saan nga ibaga ni Pablo a dagiti taga Efeso ket addada “iti sipnget” no di ket isuda idi iti “sipnget” (Efe. 5:8). Ngem ita, “iti Apo,” isuda ti “silaw” (Efe. 5:8). Gapu itoy, ayabanna dagiti taga Efeso a “magnacayo a cas annac ti lawag” (Efe. 5:8) ken ilawlawagna a ti pannagna iti lawag kaipapananna ti panangpataud iti “bunga ti lawag,” “Pulos nga imbag ken kinalinteg ken pudno” (Efe. 5:9), nga agbiag iti wagas a “pagayatan ti Apo” (kitaen iti Efe. 5:10), ken agbiag iti lawag ni Cristo, lawagannakanto ni Cristo (Efe. 5: 13, 14) . Gapuna, silawtayo “iti Apo” (Efe. 5:8) gapu ta lawagannacanto ni Cristo (Efe. 5:14).

**Teolohiya ti Adventista iti Istilo ti Panagbiag**

Kas Adventista, inramantayo ti istilo ti panagbiag iti listaantayo kadagiti naindoktrinaan a sasao. Iti panangsurot ken Pablo, ti istilo ti panagbiag ket saan a maipapaigid a paset ti Kinacristiano nga agpaay kadatayo no di ket isu ti kangrunaan a paset ti Kinacristiano, kayatna a saoen, ti panagbiag iti Nacristianoan a biag. Nangnangruna nga ibalikas dagiti Adventista ti sursuro ti Biblia maipapan iti Kinacristiano kas wagas ti panagbiag iti dua a kangrunaan a patpatien: 19 (“Ti Linteg ti Dios”) ken 22 (“Nacristianoan a Kababalin”). Mainayon pay, ti kinapudno a, ken Cristo, ibilangtayo ti nabaliwan nga istilo ti panagbiagtayo a kas nasken iti Nacristianoan a kapadasan ket maiparangarang met iti disiplinatayo iti iglesia ken kasta met iti maulit-ulit nga ayabtayo iti rebaybal ken repormasyon.

### Paset III: Aplikasion iti Biag

1\. Dawatem kadagiti estudyantem a lagipenda no kasano ti panangkitada iti sirib sakbay a nagbalinda a Cristiano. Ania idi ti sirib kadakuada? Awisem dagiti estudyantem a mangisurat iti bukodda a panangilawlawag iti sirib itan ta nagbalindan a pudno a Cristiano. Dawatem kadakuada a mangibingay iti pannakaawatda iti sirib iti klase.

2\. Dawatem kadagiti estudyantem a kitaenda dagitoy a saludsod: Ania ti kaipapanan ti “nalawlawagan” ken “pannagna iti lawag” iti lokal a lawagna? Kasano a maidilig dagitoy a kapanunotan iti panangkita ti Biblia iti “nalawlawagan” ken “pannagna iti lawag”? Ania ti kaipapanan dagitoy a kapanunotan kenka a personal?

3\. No dadduma, mapabasol dagiti Cristiano a manglapped iti sirib ken manglapped iti itatanor ti pannakaammo ti tao. Ibilang ti dadduma a tattao dagiti Cristiano kas natangsit ken mangilaksid iti sirib ti lubong. Kasanotayo, kas Cristiano nga Adventista, nga apresyaren ti panagbirok ti lubong iti sirib; agsursuro manipud iti tawid ti sirib ti lubong; agpakumbabatayo maipapan iti bukodtayo a sirib, kas naawat manipud iti Dios ken saan a bukodtayo; ken kaskasdi nga ikasaba a ti Dios ti pudno, ken kakaisuna, a gubuayan ti sirib? Pagsasaritaan dagiti sungbat iti klase.