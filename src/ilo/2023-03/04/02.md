---
title:  Natay iti Naminsan ken Inallilaw ni Satanas
date:   16/07/2023
---

`Basaen ti Efeso 2:1–10. Ania ti kangrunaan a kapanunotan nga it-ited ni Pablo kadatayo ditoy maipapan no ania iti naaramidan ni Jesus nga agpaay kadatayo?`

Nailadawanen ni Pablo ti naited a pannakaisalakan dagiti Cristiano (Efe. 1:3–14; 15–23) ken naibaga, iti ababa, ti istoria dagiti mamati idiay Efeso (Efe. 1:13). Idiay Efeso 2:1–10, ibaga itan ni Pablo ti istoria ti pannakakonvertirda iti ad-adu pay a pannakaibinsabinsa, nga ad-adu iti pannakaisentro iti personal. Idiligna ti napalabasda, naimbasolan a panagbiag (Efe. 2:1–3) agraman kadagiti bendicion ti panangisalakan ti Dios, nga isu nga iladawanna a kas maysa a pannakipaset iti panagungar, yuuli, ken pannakaitan-ok ni Cristo (Efe. 2:4–7), ken rambakenna ti nakaibatayan dayta a pannakaisalakan iti parabur ken makaparsua a trabaho ti Dios (Efe. 2:8–10).

Dagitoy tallo a segkay ti teksto ket naisalaysayda a naurnos kadagiti sasao idiay Efeso 2:5: (1) “nataytayon idi gapu cadagiti basbasoltayo”; (2) [Ti Dios] “pinagbiagnatayo a nairanud ken Cristo”; (3) “gapu iti parabur naisalacancayo.”

Idiay Efeso 2:1, 2, ipaganetget ni Pablo ti naladingit a kinapaypayso a panagbiag iti sakbay-a-pannakakonvertir dagiti dumdumngeg kenkuana babaen ti paliiwna a natayda iti naespiritualan, agar-aramidda iti salungasing ken basbasol a kas gagangay a pagwadan ti biagda (Efe. 2:1) ken inturayan ida ni Satanas (Efe. 2:2). Idinto ta agsursurat ni Pablo kadagiti nabiag a tattao, tudtudoenna ida a kas “natay” iti naminsan iti maysa a pangngarig a panangkita (idilig iti Efe. 5:14). Nupay kasta, ti kasasaadda ket napaypayso unay ken nakaro idinto ta iti naminsan ket naisinada manipud iti Dios, ti Paggapuan ti biag (idilig iti Col. 2:13; Rom. 5:17; Rom. 6:23).

Iti pananglagip iti napalabas a biag dagiti dumdumngeg kenkuana, ipakita ni Pablo dagiti dua nga akinruar a pwersa a nangituray kadakuada. Ti umuna kadagitoy ket “iti ugali daytoy lubong” (Efe. 2:2)—dagiti kustombre ken kababalin iti nalawlawa a sociedad ti Efeso a nangballikog iti biag ti tao a nagbalin a kinasukir a maibusor iti Dios.

Ni Satanas ket nailadawan iti dua a wagas a kas maikadua a makinruar a pwersa a nangituray iti sakbay iti panagbiagda. Isu “iti panguloen ti pannacabalin ti angin” (Efe. 2:2) idinto ta “ti angin” (wenno “yan a nailangitan”) ket naipakita a kas pakasarakan dagiti pannakabalin a supernatural, pakairamanan dagiti dakes (idilig iti Efe. 1:3; Efe. 3:10; Efe. 6:12). Kasta met nga isu ket naalibtak ditoy rabaw ti daga idinto ta isu ket “espiritu nga ita agaramid cadagiti annac ti kinasukir” (Efe. 2:2).

`Ania ti isuro dagitoy a bersikulo maipapan iti kinapaypayso ti dakkel a panagbinnusor? Kasta met, kasano iti pannakaalatayo iti liwliwa ken inanama iti pannakaammo a ni Jesus ket nagballigi ket iti dayta mabalintayo iti makibingay iti balligina itan?`