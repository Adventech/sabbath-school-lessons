---
title:  Naallilaw iti Naminsan Gapu Kadagiti Bukodtayo a Tartarigagay
date:   17/07/2023
---

> <p></p>
> “Nga iti tengnga dagitoy, datay met amin idi naminsan nagbiagtay cadagiti derderrep ti lasagtayo, a tungpalentay dagiti tarigagay ti lasag ken dagiti panpanunot; ket iti nacayanacan, annacnatayo idi ti pungtot, a cas cadagiti sabsabali” (Efe. 2:3).

No awan ti ibaballaet ti Dios, ti biag ti tao ket maiturayan saan laeng nga iti akinruar a pwersa a naibaga idiay Efeso 2:2, no di pay ket ti akin-uneg a pwersa: “cadagiti derderrep ti lasagtayo, a tungpalentay dagiti tarigagay ti lasag ken dagiti panpanunot” (Efe. 2:3; idilig iti Santiago 1:14, 15; 1 Ped. 1:14).

`Ania iti kayat a saoen ni Pablo iti panangibagana a dagiti dumdumngeg kenkuana ket iti naminsan “annacnatayo idi ti pungtot, a cas cadagiti sabsabali” (Efe. 2:3)? Idilig iti Efeso 2:3 ken Efeso 5:6.`

Ti agdama a kinapaypayso ti maysa a napukaw a biag ket makapadanag unay, ngem dagiti ipakpakitana iti maudi nga aldaw ket ad-adda a nakabutbuteng. Dagiti tattao, kas “annacnatayo idi ti pungtot, a cas cadagiti sabsabali” (Efe. 2:3) agtakder iti babaen ti panangam-ames ti panangokom ti Dios idiay panungpalan ti panawen.

Ti sasao nga “annacnatayo idi ti pungtot” ket itudona iti sabali a narigrigat manen a kinapaypayso. Kabayatan nga agaw-awit pay laeng iti ladawan ti Dios, dimtengtayo iti pannakaawat nga adda maysa a banag a naun-uneg a saan a husto iti unegtayo. Iti ngarud panagbiag iti Nacristianoan a biag, ket saan laeng a banag a panangparmek iti maysa wenno dua a dakes nga ugali, wenno panangabak iti aniaman a “panangsalungasing ken basbasol” (Efe. 2:1) dagiti agdama a mangam-ames. Saantayo laeng a makilablaban kadagiti basbasol no di ket iti basol. Agduyostayo nga agturong iti kinasukir a maibusor iti Dios ken agturong iti bukod a pannakadadael. Dagiti tattao, iti nakayanakan, ket natiliwda iti maysa a pagwadan iti makadadael-bagi, managbasol a kababalin, a sumursurot kadagiti ibaga ni Satanas (Efe. 2:2) ken iti bukodtayo a nakayanakan, naimbasolan a tartarigagay (Efe. 2:3). Dagiti mamati iti naminsan ket “iti nacayanacan, annacnatayo idi ti pungtot.”

Napateg a paliiwen a ni Pablo ket agaramat iti maysa a napalabas—datayo idi naminsan “iti nacayanacan, annacnatayo idi ti pungtot” (Efe. 2:3). Daytoy ket saanna a kayat a saoen a ti maysa a siguden a panagduyos iti dakes ket saanen a maysa a kinapaypayso kadagiti mamati. Gastaren ni Pablo ti adu a paset ti suratna, Efeso 4:17–5:21, a mangpatpatigmaan a dagiti naimbasolan nga ar-aramid, a nairamut iti maysa a naimbasolan a kababalin, ket agtalinaed a maysa a mangam-ames kadagiti Cristiano. Nupay dayta ket kayatna a saoen, a daytoy “tao a lacay” ket saanen a masapul nga iturayanna ti mamati, nga isu a babaen iti pannakabalin ni Cristo ket “iccatenyo coma ti maipapan iti napalabes a panagbibiagyo, di tao a lacay” ket “macawesancay coma iti tao a baro nga naparsua a maitonos iti Dios, iti kinalinteg ken kinasanto ti kinapudno” (Efe. 4:22–24).

`Asino iti saan a nakapadas iti kinadakes ti bukodtayo a kababalin, uray pay iti kalpasan iti panangitedtayo kadagiti bagbagitayo ken Jesus? Ania koma ti isuro daytoy kadatayo maipapan no kasano iti kinapateg ti ikakapettayo Kenkuana iti amin a kanito ti panagbiagtayo?`