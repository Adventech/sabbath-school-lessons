---
title:  Komentaryo Dagiti Mannursuro
date:   21/07/2023
---

### Paset I: Pakabuklan

**Kangrunaan a Teksto**: Efeso 2:4, 5

**Sentro ti Panagadal**: Efe. 2:1–10; Efe. 5:14; Rom. 5:17; Efe. 5:6; 1 Tim. 1:7.

**Pauna**: Kabayatan a ni Pablo, idiay Efeso 1, ipaganetgetna ti nalawa a plano ti Dios a panangisalakan babaen ken Cristo iti sapasap a tukad, idiay kapitulo 2 ti apostol ilawlawagna iti ad-adu a pannakaibinsabinsa ti wagas a panagtrabaho ti Dios iti pannakaisalakantayo iti minnaysa a tukad. Kalpasan a dagiti tao pinanawanda ti Minuyongan ti Eden, simrekda iti maysa a kasasaad a nagnaganen ni Pablo a “nataycayon gapu cadagiti panangsalungasing ken basbasol” (Efe. 2:1). Iti daytoy a kasasaad, dagiti tattao ket natayda kadagiti basbasolda iti panangkita a tengngel ida iti agpadpada nga akin uneg a pwersa (naimbasolan a pagduyosan) ken dagiti akinruar a pwersa (ti diablo ken ti lubong). Dagiti tattao iti daytoy a kasasaad ket saan a mangnamnama nga agpaay iti biag a kadua ti Dios; no di ket, “annacnatayo idi ti pungtot” (Efe. 2:3). Ti laeng namnama kadatayo ket ti panagbalin a mapagungar, tapno umuli, ken tapno maitan-ok a mairaman ken Cristo (Efe. 2:6, 7).

Ngem saantayo a mapagungar, umuli, ken maitan-ok dagiti bagbagitayo. Gapu itoy, ni Pablo ipaganetgetna a naisalakantayo “gapu iti parabur” (Efe. 2:5, 8). Dayta ket namimpinsan a trabaho, inlongalong, ayat, asi, ken pannakabalin ti Dios (Efe. 2:4). Ken Pablo, daytoy a trabaho ket isu ti pamuon ti evangelio. Ngem, ni Pablo dagus nga agapura a manginayon a naisalakantayo “gapu iti pammati” (Efe. 2:8). Kabayatan a ti pannakaisalakantayo ket, iti dagupna, trabaho ti Dios, ti Dios ket saannatayo nga isalakan a maibusor kadagiti pagayatantayo. Dagidiay a naisalakan ket saanda nga umuli idiay langit wenno maitan-okto kadagiti nailangitan a yan babaen iti maysa a nadiosan nga aramid a pannakatuding. No di ket, ti panangisalakan ti Dios ket agbalin nga agkurri kadatayo inton watwatentayo ti pammati—dayta ket, inton akuen ken awatentayo ti panangisalakan ti Dios, a palubosan ti pannakabalin ti Dios a mamagungar kadatayo, tapno itan-ok ti biagtayo, ken tapno papigsaennatayo nga agbiag ken Cristo Jesus.

**Dagiti Tema ti Adal**: Ti adal ita a lawas ket ipaganetgetna ti tallo a kangrunaan a tema ti Efeso 2:1–10 a mangiladawan iti naalibtak a proseso ti personal a pannakaisalakan:

1. Ania ti kaipapanan ti matay iti basol? Ania ti kababalin ti naimbasolan a panagbiag?

2. Ania ti kaipapanan ti mapagungar a mairaman ken Cristo iti baro a biag Kenkuana?

3. Ania ti kaipapanan iti maisalakan gapu ti parabur babaen ti pammati?

### Paset II: Komentaryo

**Ni Ellen G. White iti Kapanunotan ti Natay iti Basol ken Pannakaisalakan Babaen ti Parabur**

Idiay kapitulo 2 ti librona nga Steps to Christ, ni Ellen G. White ilawlawagna ti natnag a kasasaad ti tao. Kunana a ni Adan kalpasan “ti pannakabasolna, saanna a nasarakanen ti rag-o iti kinasanto, ket sinapulna ti mailemmeng manipud iti sango ti Dios. Kasta pay la ita ti kasasaad ti saan a nabaliwan a puso. Saan a maitunos iti Dios, ket awan rag-o a masarakanna iti pannakikadkadduana Kenkuana. Ti managbasol saanna a mabalin ti agragsak iti sango ti Dios; iti pannakikadkadduana kadagiti nasantoan a parsua. No koma no mapalubosan a sumrek sadi langit, awantot’ ragsakna idiay. Ti espiritu ti ayan-ayat nga awan agumna nga agari idiay—a tunggal puso sumungbat iti puso ti awan Patinggana nga Ayat—saannanto a matignay ti kuerdas ti kararuana. Dagiti panpanunutna, dagiti pagngayangayanna, dagiti pangpanggepenna, isudantot’ gangannaet kadagiti mamagtignay kadagiti awan basolda nga agtaeng sadiay. Isuntot’ maysa a di maituntunos a nota iti naurnos a danggay sadi langit. Ti langit isuntot’ maysa a lugar ti tuok kenkuana; tartarigagayannanto ti mailinged iti Daydiay pannakasilaw ti langit, ken pannakasentro ti ragragsakna. Saan a ti nainget a pangngeddeng ti Dios ti mangilaksid kadagiti nadangkes sadi langit; ti saanda a pannakaitutup a makikadkadua idiay met laeng ti mangpunit kadakuada nga agbati iti ruar. Ti gloria ti Dios isuntot’ mangibus nga apuy kadakuada. Tarigagayandanto ti pannakadadael, tapno mailemmengda iti rupa Daydiay a natay a manubbot koma kadakuada.”—Pages 17, 18.

Impapatina ngarud, “Saantay a mabalin, no datdatay laeng, ti lumapsut iti abut ti basol a nakailumlumantayo. Dagiti pusotayo dakesda, ket ditay mabalin a baliwan ida. . . . Ti adal, sursuro, panangwatwat iti pakinakem, panagtrabaho ti tao, isuamin dagitoy adda rumbeng a lugarda, ngem ditoy awan mabalbalinda. Mabalinda ti aginnanakman iti ruar, ngem dida mabalin a baliwan ti puso; dida mabalin a palitnawen dagiti ubbog ti biag. Masapul nga adda maysa a pannakabalin nga agtrabaho iti uneg, maysa a baro a biag nga aggaput’ ngato, santo mabalin nga agbaliw dagiti tattao manipud basol aginggat’ kinasanto. Dayta a pannakabalin Isu ni Cristo. Ti paraburna laeng ti makabalin a mangbiag kadagiti natay a talugading ti kararua, ket sana iyawis iti Dios ken iti kinasanto.”—Page 18.

Ni Ellen G. White innayunna pay nga inlawlawag a “saan nga umanay ti pannakaammo iti naimbag a kinaayat ti Dios, a kitaen ti kinamanagipaay, ken naamaan a kinamanangngaasi ti kababalinna. Saan a makaanay ti pannakailasin iti kinasirib ken kinahusticia ti lintegna, a kitaen no naibatay met laeng iti agnanayon a pamunganayan ti Ayat. Ni apostol Pablo nakitana amin dagitoy idi insawangna a sisisiddaaw, “Anamungac a ti linteg naimbag.” “Ti linteg nasantoan, ket ti bilin nasantoan, nalinteg, ken naimbag.” Ngem innayonna a binuyogan ti nalaus a kinapait ken panagtuok ti kararua, “Ngem siac linalasagac, a nalaco iti biang ti basol.” Roma 7:16, 12, 14. Tinartarigagayanna idi ti maaddaan iti kinadalus ken kinalinteg, a dina magun-odan no is-isuna laeng, ket inyikkisna, “O nakaay-ay-ayac a tao! siasino ti mangluc-atto kaniac itoy bagi ni patay?” Roma 7:24. Kasta ti ikkis a rimmuar kadagiti nadagsenan a puspuso iti amin a daga ken amin a panawen. Adda laeng maymaysa a sungbat a maipaay kadakuada amin, “Adtoy, ti Cordero ti Dios, a mangiccat ‘ti basol ti lubong!” Juan 1:29.”—Page 19.

**Natay Kadagiti Basbasol ken Napagungar Babaen ken Cristo**

Ti pagsasao ni Pablo a “nataycayon gapu cadagiti panangsalungasing ken basbasol” (Efe. 2:1) ket ipaganetgetna ti tallo a kangrunaan a paset ti natnag a kasasaad ti tao.

Umuna, “nataycayon gapu cadagiti panangsalungasing ken basbasol” itudona iti maysa a litiral a patay. Ti basol ket maisupadi iti Dios ken biag. Iti makiadda iti basol ket panangpukaw iti Dios ken biag. Ipaganetget ni Pablo a “dagiti supapac ti basol isu ni patay” (Rom. 6:23). Iti adda iti basol ken agtalinaed iti basol ket mangiturong iti patay (kitaen met 1 Juan 5:16)—litiral a patay—pannakaikisap ti sibubukel a tao. Iti kaadda iti basol ket ti pannakadusa ti patay; dayta ket makaanayen iti “patay.” Daytoy nga ipapatay ket saanna laeng a tudtudoen ti bagi; ti tao nga isu a nakipaset, ken pilienna nga agtalinaed iti basol ket natay dayta a lalaki wenno babai iti amin a kinasiasinona, iti amin a paset, nga awan iti aniaman nga elelemento nga agbiag.

Maikadua, “nataycayon gapu cadagiti panangsalungasing ken basbasol” ket maysa a naespirituan ken namoralan a kasasaad. Iti agbalin a “nataycayon gapu cadagiti panangsalungasing ken basbasol” ket tapno matay iti Dios. Kadagiti tattao, iti agbalin a “nataycayon gapu cadagiti panangsalungasing ken basbasol” ket saanna a kayat a saoen a didan makita ti ayat, hustisya, wenno ayab ti Dios, wenno didan mabigbig ti bukodda a panagpababa a kasasaad. Iti panangibaga iti sabali ket mangiturong iti kapanunotan ti pannakatuding. Ngem dagiti tattao ket mabalinda, ken maaramidda, makitada ti paltiing ken ayab ti Dios; gapu itoy, “awan ti pagpambarda” (Rom. 1:19–21; kitaen ti Rom. 2:1, 9–16). Ti problema tumaud no maawatanda ti ayab ti Dios ti parabur, ngem ikeddengda nga amin ket naimbag kadakuada ken iti dayta ket nasaysayaatda no mapanda iti bukodda a dalan, nga ibagbagada a mabalbaliwanda dagiti bagbagida ken tarimaanenda ti lubong babaen kadagiti bagbagida (Isa. 5:21; Rom. 1:21–23; kitaen met ti Gen. 11:1–5). Nupay kasta, daytoy naballikog a panagpanpanunot, ilumlumna ida a naun-uneg iti pitak ti basol (Rom. 1:24–32).

Iti suratna kadagiti taga Efeso, ni Pablo iladawanna daytoy napukaw a kasasaad agraman iti panapagpagna a “cas iti ugali daytoy lubong” (Efe. 2:2), panangtungpal kadagiti pagduyosan, dagiti derderrep ti lasag, dagiti tartarigagay, ken dagiti panpanunot (Efe. 2:3). Babaen iti panangaramid iti kasta, ti saan a napabaro ket dumanon iti ponto a naganenda ti “naimbag iti dakes, ken dakes iti naimbag” ken isukatda ti “sipnget ti lawag, ket lawag ti sipnget” (Isa. 5:20). Daytoy a kasasaad ket saan laeng a buklen ti namoralan a pannakaulaw no di ket namoralan a yaalsa a maibusor iti Dios.

Maikatlo ken kamaudianan, ti “nataycayon gapu cadagiti panangsalungasing ken basbasol” itudona iti namimpinsan nga awan a mabalbalintayo a mangabak iti guyod ti batombalani ti nangisit nga abut ti basol. Daytoy a saan a pannakabael ket kasta agsipud ta ti basol ket nagbalin a maysa nga agraraira a pwersa a mangtengtengngel iti biagtayo, agbalbalin a “sabali a linteg cadagiti camcamengco” iti uneg ken maibusor kadatayo (Rom. 7:23). Ti mismo a kababalintayo ket naapektaran, nagsakit iti awan remedyona, iti ponto nga agbalin a maysa a “bagi ni patay” (Rom. 7:24).

Iti daytoy a mismo a mapaliiw ni Pablo nga iti laeng maysa a “panagungar” ti makaisalakan kadatayo manipud iti kasasaadtayo a “nataytayon idi gapu cadagiti basbasoltayo” (Efe. 2:5, 6). Ngem ni Pablo ket saanna a sarsaritaen maipapan ti panagungar a kas iti panagungar ti tumatayab a phoenix iti kadaanan a sarsarita, maysa a tumatayab nga addaan iti maysa pannakabalin nga agbiag manen. Ti pataytayo iti basol ken gapu iti basol ket matudtudo ken di mabalusingsing. Awan kadatayo iti aniaman a pannakabalin a mangbiag manen. Ti Dios laeng, nga Isu a namarsua kadatayo, ti makabalin a mamarsua-manen wenno mamagungar kadatayo.

Ken Pablo, ti panagungar ket saan a maysa a “simpli” a panagtubo manen ti laslasag tapno mabalin nga agbiagtayo iti adu a tawtawen pay iti isu met laeng a naimbasolan a kasasaad. No di ket, ti kapanunotan ni Pablo iti panagungar ket maysa a namimpinsan nga ilulusot manipud iti makadadael a pannakabalin ti lubong ken ti panagturay ti basol. Ti pammati ni Pablo iti panagungar ket buklen ti sabali pay a kita, wenno kalidad, ti biag—agnanayon a biag (Rom. 6:23). Daytoy naisalsalumina a pannakabalin ti pannakapabaro ket naipaduyakyak idi iti panagungar ni Cristo manipud patay (Efe. 1:20) ket kalpasanna naited kadatayo iti panangkita a ti Dios ket inawisnatayo a makibingay ken makiraman, babaen ti Espiritu, iti panagungar ni Cristo (Efe. 2:5, 6).

Iti Suratna kadagiti taga Roma, ni Pablo ilawlawagna a gapu ta ti basol ket agraraira a pwersa kadatayo, di maliklikan a mataytayo. Ngem gapu iti parabur ti Dios, saantayo a masapul a matay iti basol. Ni Cristo natay iti lugartayo nga agpaay kadagiti basoltayo. Itan, ken Cristo mataytayo, ngem mataytayo a naikanunong ken Cristo iti basol (Rom. 6:2–4). Ni Pablo ngarud, dagdagupenna a, “no naicanunongtayo kencuana iti caasping ti ipapatayna, mairanudtayto met kencuana iti caasping ti panagungarna; Nga ammotayo a ti daan a kinataotayo nailansa iti cruz a naicanunong kencuana, tapno mapucaw iti bagi ti basol, tapno ditayo patagabun iti basol. Ta ti natayen gapu iti basol, adda a naluc-atanen iti bosol” (Rom. 6:5–7).

**Gapu ti Parabur Babaen ti Pammati**

Idi kinuna ni Pablo a naisalakantayo “gapu iti parabur . . . gapu iti pammati” (Efe. 2:8), dina kuna a naisalakantayo laeng gapu ti parabur wenno babaen ti pammati laeng. Dagiti dua ket kankanayon nga agtimpuyogda nga agtrabaho iti pannakaisalakan. Nupay kasta, addaanda iti maysa a nasken a panagsasaganad nga ornos ti panagkurri. Iti evangelio, saan a ti pammati ti mangpataud iti parabur. Ti pammati ket saan a maysa nga akin uneg nga enerhiyatayo a mangted kadatayo iti biag ken pannakabalin, a mangingato kadatayo iti Dios, a mangbalbaliw iti disposisyon ti Dios kadatayo, wenno mangpataud iti pannakaisalakan. No di ket, ken Pablo ti pammati ket mapasamak wenno mayanak ken agbalin nga agkurri kadatayo inton ipaay ti Dios kadatayo ti paraburna (Rom. 10:17). Ti parabur pataudenna ti pammati. Ti pammati ket isu ti panangawattayo iti parabur ti Dios a maipaduyakyak kadatayo.

Daytoy a pannakaawat ket addaan iti dua a kangrunaan nga ipakita. Umuna, ti pammati ket saan a, ken saan a mabalin, a pakaikarian. Kinapudnoanna, uray pay ti pammati ket maysa a sagut ti Dios, agsipud ta ti Dios impaayna kadatayo ti amin pakabalinan a makaawat iti Paraburna. Agpadpada a parabur ken pammati ket sagut ida ti Dios (Efe. 2:8). Gapu itoy, ni Pablo ipaganetgetna a dagiti ar-aramidtayo ket awan iti aniaman a trabaho iti panangpataud iti pannakaisalakantayo (Efe. 2:9). No di ket, datayo, kas naisalakan a tattao, ket “datayo aramidnatayo” ti Dios, “a naparsua ken Cristo Jesus a maipaay cadagiti naimbag nga ar-aramid” (Efe. 2:10). Gapuna, dagitoy naimbag nga ar-aramid ket saantayo a kukua; saanda a napataud babaen ti laing wenno pannakabalin ti pammatitayo; no di ket, “insagana ti Dios idi, tapno magmagnatay coma cadacuada” (Efe. 2:10).

Maikadua, ni Pablo pagsilpuenna ti pannakapalinteg iti pannakapasanto iti maysa a panagnaig a di mapagsina. Kabayatan a ti kaipapanan ti pannakapalinteg ket nakawesantayo iti kinalinteg ni Cristo, ti pannakapasanto ket kaipapananna a nakawesantayo iti pagan-anay ni Cristo a naimbag nga ar-aramid ken magna iti dayta.

Maikatlo, ti parabur ken pammati ket isuda dagiti pamuon ti panagmaymaysa ti iglesia, nga isu ti maysa kadagiti kangrunaan a tema ti teolohiya ni Pablo iti iglesia. Ti iglesia ket agmaymaysa iti agpadpada a kapadasan a panangawat iti nadiosan a paltiing ti parabur ken iti agpadpada a kapadasan a panangawat ken panangarakop dayta iti pammati, “maysa a pammati” (Efe. 4:5). Iti daytoy a kapadasan, amin a kamkameng ti iglesia ket agpapadada. Manen, ti iglesia ket saan nga adu a panagtutuon ti sociedad nga isu a sumagmamano a kamkameng ket nasaysayaatda a Cristiano agsipud ta naawatda iti ad-adu a parabur. Ti iglesia ket saan a nagudua kadagiti pakarso iti ad-adu a naespirituan wenno basbassit a naespirituan a kamkameng, segun iti tukad ti pammatida. No di ket, ti intero nga iglesia ken nabangun iti, ken nagkaykaysa iti, isu met laeng a parabur ken isu met laeng a panangawat iti dayta a parabur iti pammati. Idiay Efeso 4:7, ni Pablo ket kas la saritaenna maipapan kadagiti nadumaduma a tukad wenno kita ti parabur. Nupay, ditoy, saanna a saritaen ti makaisalakan a parabur no di ket maipapan kadagiti nadumaduma a naespirituan a sagsagut nga agpaay iti pannakaparang-ay iti iglesia ti Dios ken iti pannakaileppas iti misyonna. Kasta met, idi idiay 1 Corinto 12:9, kuna ni Pablo a ti Espiritu ket mangted ti pammati iti sumagmamano, tudtudoenna ti isu met laeng a topiko kadagiti naespirituan a sagsagut ket saan nga iti makaisalakan a pammati a naited kadagiti amin a tattao.

### Paset III: Aplikasion iti Biag

1\. Kabayatan a kadagiti sumagmamano a tattao, ti Nacristianoan a Dios ket maysa a managdusa ken managibales a kinadios, adu dagiti agkakapanawenan a tattao ket saanda a maisinggalot ti maysa a naayat ken naparabur a Dios iti pungtot, panangukom, ken panangdusa. Idiay Efeso 2:3, ni Pablo iladawanna dagiti managbasol a tattao a kas “annac ti pungtot,” nga isu a kayatna a saoen a, no agtalinaedda iti dayta a kasasaad, awatenda ti pungtot, wenno ti dusa, nga ited ti Dios a maibusor iti basol (Rom. 1:18). Awisem dagiti kamkameng ti klase tapno mangpanunot kadagiti wagas a mangilawlawag iti pungtot ti Dios kadagiti sumaganad a bunggoy dagiti tattao: (1) dagiti annakda, (2) dagiti karrubada a saan-nga-Adventista, ken (3) dagiti kabaddungalanda a naidagaan ken ateista.

2\. Dawaten kadagiti kamkameng ti klase a lagipenda ti kapadasanda a nagbiagda a nairaman ken Cristo. Kasano koma iti panangiladawanda daytoy a kapadasan kadagiti gagayyem ken kadagiti kamkameng ti komonidadda? Kasano iti panangsalimetmetda iti dayta a kapadasan a sadiwa iti Nacristianoan a biagda?

3\. Adu nga Adventista Del Septimo Dia ti dimmakkel iti nagnaganentayo a maysa a nailaslasin wenno “puro” a Nacristianoan a lugar nga isu a saanda a naiyas-asideg kadagiti adu a sulisog ti ad-adda a naidagaan wenno nailubongan a biag. Nupay kasta, dagitoy nga Adventista ket natayda pay laeng kadagiti basolda ken dida pay napadasan ti baro a pannakayanak. Ania dagiti wagas a dagiti kamkameng ti klasem ket matulonganda dagitoy a pada nga Adventista tapno mapadasanda ti kinapunno ti “pinagbiagnatayo a nairanud ken Cristo” (Efe. 2:5)? Dayta ket, kasano a dagiti estudyantem ket maguyogoyda dagitoy nga Adventista tapno maiyanak manen nga uray dida aglasat nga umuna iti amin a kinaay-ay-ay ti maysa a naimbasolan a biag?

` `