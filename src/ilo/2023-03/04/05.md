---
title:  Itan Nabendicionan nga Agnanayon Babaen ti Parabur
date:   19/07/2023
---

`Idilig ti panangplano ti Dios iti pannakaisalakan idiay Efeso 1:3, 4 iti agnanayon a bunga dayta a plano a nailadawan idiay Efeso 2:7. Ania dagiti nasken nga elelemento ken kalkalat ti “plano a panangisalakan” ti Dios”?`

Dagiti serseremonia ti panagradwar ket nakapinpintas a serseremonia, uray pay no agpaay iti kindergarten wenno maysa a Ph.D. Ti maysa a panagradwar ket tanda iti maysa a napateg a nagun-od, ti gunay a mapan iti maysa a naiduma a tukad ti biag wenno kurso. Napateg kadatayo a kas mamati a maawatan ti maysa a dakkel a kinapudno ti evangelio: saantayo a pulos nga aggradwar manipud ti parabur. Awan a pulos iti maysa a rambak a nagun-odtayo ti Ph.D tayo iti parabur wenno nagradwar manipud iti pannakasapultayo iti dayta.

Pasingkedan ni Pablo daytoy a kinapudno idiay Efeso 2:7, ipaganetgetna dayta a nabuyogan iti maysa a nalawlawa a panagsasaruno. Ti Dios ket nagtignay iti napalabas ken Cristo tapno subbotennatayo, nga inramannatayo iti Anakna, ni Jesu-Cristo, nga addatayo iti agdama a kadua-a-makipaset iti panagungar, yuuli, ken pannakaitan-okna (Efe. 2:4–6). Nupay, ti plano ti Dios ket saan nga agpatingga iti maysa a napno-iti-parabur a napalabas ken maysa nadigos-iti-asi nga agdama. Ti plano ti Dios, nairamut kadagiti nadiosan a konsilio iti panawen ti kinaagnanayon (Efe. 1:4), agtultuloy nga agnanayon agingga ti masakbayan. Dayta ket iramanna amin “cadagiti pannawen a mapasungad” (Efe. 2:7). Ti Planona nga agpaay iti agnanayon a masakbayan ket nabangun iti isu met laeng a principio a kas kadagiti ar-aramidna iti napalabas ken agdama—ti principio ti parabur. “Cadagiti pannawen a mapasungad,” ti Dios kumita iti masakbayan tapno ipaduyakyakna “ti naindaclan a kinabacnang ti paraburna ti kinaimbag cadatayo ken Cristo Jesus” (Efe. 2:7).

Panunoten ni Pablo ti parabur ti Dios a kas maysa a kinabaknang wenno gameng a di-matukod ti pategna (idilig iti Efe. 1:7; Efe. 3:8) nga isu a mabalin a pangalaan dagiti mamati a mangsabat iti aniaman a kasapulan. Daytoy dakkel a kinamanagparabur ti Dios kadatayo ket agbalin a maysa a nalaing, di agpatingga, ken nailangitan a panangipakita iti paraburna.

“Babaen ti yaayna a nakipagtaeng kadatayo, ni Jesus immay tapno iparangarangna ti Dios kadagiti tattao ken angeles nga agpadpada. . . . Ngem saan laeng nga agpaay kadagiti nayanak iti daga nga annakna a naited daytoy a pakaammo. Ti bassit a lubongtayo ket isu iti libro a pagadalan ti universo. Ti nakaskadaaw a panggep ti parabur ti Dios, ti palimed ti makasubbot nga ayat, ket isu ti tema nga isu a ‘tarigagay dagiti angeles a kitaen,’ ken isu iti adalenda iti amin nga awan patinggana a panawen. Iti agpadpada a nasubbot ken saan a natnag a nabiag ket masarakanda idiay kruz ni Cristo ti siencia ken kantada. Makitanto a ti dayag a rumangrangrang iti rupa ni Jesus ket isu ti dayag ti bukod a sakripicio ti ayat.”—Ellen G. White, The Desire of Ages, pp. 19, 20.