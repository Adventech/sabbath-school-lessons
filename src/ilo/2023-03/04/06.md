---
title:  Itan Naisalakan Babaen ti Dios
date:   20/07/2023
---

`Sublianan a basaen ti Efeso 2:1–10, a maisentro iti panangdagdagup ni Pablo idiay bersikulo 8–10. Ania dagiti pontos nga ipaganetgetna kabayatan a dagdagupenna ti teksto?`

Idiay Efeso 2:1–3, idokomento ni Pablo a ti pannakaisalakan dagiti mamati idiay Efeso ket saan a napasamak gapu iti naimbag a kababalinda wenno makaawis a kababalin. Idi mangrugi ti istoria, natayda iti naespiritualan. Awan iti maysa a panagpingki ti biag wenno pateg kadakuada (Efe. 2:1). Namimpinsan a pinarmek ida ti basol (Efe. 2:1). Impakitada ti kinaawan ti personal a panangilongalong no di ket inlawlaw ida a mismo ni Satanas ken babaen iti bukodda a tartarigagay ken naallilaw a panpanunot (Efe. 2:2, 3).

Dida am-ammo, nga adayo a dakdakes ti kasasaadda ngem iti kinaawan ti naespiritualan a biagda wenno kinasingpet. Iti pannakikadua iti amin a sangkataoan, kabusor ida ti pudno a Dios ken agturturongda iti maysa nga aldaw a pagtungpalan ken nadiosan a panangokom. Annak ida “idi ti pungtot, a cas cadagiti sabsabali” (Efe. 2:3).

Imbes a nairamutda iti bukodda a kababalin, ti pannakaisalakanda ket nairamut iti di-mailawlawag nga ayat ti Dios—maysa nga ayat a di mailawlawag a naibatay iti aniaman a pateg iti panggep dayta nga ayat. Iti asi ken ayat, ti Dios nagtignay iti biangda ken Cristo Jesus (Efe. 2:4), a pinagungarna ida manipud iti naespiritualan a patay. Gapu iti ibaballaet ti Dios, napadasanda ti nakaskasdaaw a panagpagpagna a sumursurot iti dalan ni Jesus a Mismo. Manipud iti nalabes a kinauneg ti naespiritualan a patay ken napalalo a pannakaadipen, napagungarda ken naidanonda kadagiti “yan a nailangitan” ken naipatugaw a kadua ni Cristo iti nailangitan a trono (Efe. 2:5, 6). Nupay, daytoy kasla-kimat, nadiosan nga ibaballaet, ket saan nga apagbiit a pasamak. Dayta ket addaan iti agtalinaed a pannakabalin, agnanayon a kinalagda, agsipud ta ti Dios ginandatna nga ipakita ti Paraburna kadakuada ken Cristo Jesus iti amin a kinaagnanayon (Efe. 2:7).

Iti panangdagdagupna iti Efeso 2:1–10, bersikulo 8–10, ni Pablo agsubli iti daytoy a takder, tartarigagayanna a maipasigurado a ti pontona ket agtalinaed: ti pannakaisalakan dagiti mamati ket maysa a nadiosan a trabaho, saan a maysa a nataoan. Dayta ket saan a naggapu iti unegtayo no di ket sagut ti Dios. Awan iti tao a makapagpannakkel a namagpingki iti dayta (Efe. 2:8, 9). Agtaktakder iti parabur ti Dios, datayo a mamati ket pabuya ti paraburna. Datayo dagiti aramidna, pinarsua ti Dios “ken Cristo Jesus” (Efe. 2:10).

`Apay a napateg unay kadatayo a maawatan a ti pannakaisalakantayo ket aggapu iti Dios ken saan a nairamut iti bukodtayo a pakaikarian wenno trabaho?`