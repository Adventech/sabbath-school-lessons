---
title:  Itan Napagungar, Naipangato, ken Naitan-ok a Nairaman ken Cristo
date:   18/07/2023
---

“Ngem ti Dios, idinto a nabacnang iti caasi, gapu iti dackel nga ayatna a pinangayatna cadatayo” (Efe. 2:4). Ditoy, kadagiti napigsa a sasao, “Ngem ti Dios,” ni Pablo nagbaliw manipud iti naladingit a ladawan ti napalabas a panagbiag dagiti dumdumngeg kenkuana (Efe. 2:1–3) a mapan iti baro, napnot’-namnama a kinapaypayso a mangmarka kadagiti biagda a kas mamati (Efe. 2:4–10).

`Iti ania a panangkita a dagiti mamati ket makipaset iti panagungar, yuuli, ken pannakaitan-ok ni Cristo? Inton ano iti pannakapasamak daytoy a pannakipaset? Efe. 2:6, 7.`

Napaliiwtayo a ti Efeso ket maysa a naipasagepsep-ken-Cristo a surat a mangipagpaganetget iti kinatibker dagiti mamati ken Cristo. Idiay Efeso 2:5 ken 6, ni Pablo iyat-atiddugna daytoy tema babaen iti panangikabilna kadagiti tallo a natiptipon a sasao tapno palubosanna ti nakaskasdaaw a kinapudno a, babaen iti panangilongalong ti Dios, dagiti mismo a mamati ket makipaset kadagiti napateg a pakasaritaan ti pannakaisalakan a maisentro iti Misias, ni Jesus.

Dagiti mamati ket: (1) nairaman-a-napagungar ken Cristo; (2) nairaman-nga-umuli ken Cristo (nga isu a nalabit nga aramaten ni Pablo a mangipakita iti pannakipaset dagiti mamati iti yuuli ni Cristo idiay langit); (3) naipatugaw a kaduada ni Cristo kadagiti “yan a nailangitan,” kayatna a saoen a dagiti mamati ket makipasetada idiay “pannakaipatugaw” ni Cristo iti trono dagiti yan a nailangitan. Mairamanda a maitan-ok a kaduada ni Jesus.

Tapno maapresyar ti pannakabalin ti argumento ni Pablo, masapul a sublianantayo ti Efeso 1:19–23 ken lagipen nga iti ipapatay, panagungar, yuuli, ken pannakaitan-okna, nagun-od ni Cristo ti balligi iti ngatoen ti amin a dakes ken naespiritualan a pannakabalin, ti mismo nga iti naminsan ket inturayanda ti biag dagiti mamati. Iti panagungar, yuuli, ken pannakaitan-ok ni Jesus, dagitoy a pannakabalin—nupay naalibtakda pay laeng ken mangam-ames iti panagbiag ti tao—ket namimpinsanen a naaddaganda. Ti langlangit ket nagbaliw. Ti kinapaypayso ket nagbaliw. Dagiti mamati ket saanda laeng nga agbuybuya kadagitoy a paspasamak no di ket personal ken nasinged a nairaman kadakuada. Datayo ket nairaman-a-napagungar, nairaman-a-naipangato, ken nairaman-a-naitan-ok a kadua ni Jesus ket lukatanna ti maysa a sibubukel a baro a buya dagiti mabalin nga agpaay kadatayo. Addaantayo iti kalintegan nga agbaw-ing manipud iti maysa nga iturayan-ti-demonio a panagbiag a mapan iti maysa a biag ti naespirituan a kinawadwad ken pannakabalin ken Cristo (2 Tim. 1:7).

`“Ta saannatay nga iniccan ti Dios ti espiritu ti kinatacrut, no di ti kinatibker, ken ti ayat, ken ti naimbag a nakem” (2 Tim. 1:7). Kasano a dagiti bersikulo a kinitatayo ita nga aldaw ket tumulong kadatayo a makaawat iti surat ni Pablo ditoy?`