---
title:  Nasukog ken Cristo a Biag ken Napaltiingan iti Espiritu a Panagsao
date:   12/08/2023
---

### Basaen Agpaay ti Adal ita a Lawas
Efe. 4:17–32; Col. 3:1–17; Zac. 3:3–5; Zac. 8:16; Isa. 63:10; Rom. 8:16, 26, 27.

> <p>Paset a Maiyulo</p>
> “Iccatenyo coma ti maipapan iti napalabes a panagbibiagyo, di tao a lacay nga agruprupsa a maitonos cadagiti derrep a mangal-lilaw; Ket mapabarocay coma iti espiritu ti isipyo. Ket macawesancay coma iti tao a baro nga naparsua a maitonos iti Dios, iti kinalinteg ken kinasanto ti kinapudno” (Efeso 4:22–24).

Ni Jose Antonio nagbiag kadagiti lanlansangan ti Palma, Spain, kas maysa nga awan pagtaenganna a lalaki iti adun a tawtawen. Iti naguban, nakasuggabba a buok ken barbas, ni Jose ket nalaklakay iti langana ngem iti 57 a tawenna. Iti maysa nga aldaw, ni Salva Garcia, ti makinkukua iti maysa a pagpukisan, inasitganna ni Jose ken insigasingna iti naan-anay a pannakabalbaliw.

Ni Jose yantangay nakatugaw iti pagpukisan, maysa a nagaget a bunggoy ti mammukis ti nangpukis, nangmaris, ken nangurnos iti nagpipilet a buok ken barbasna. Simmaruno, nakaala ni Jose iti baro nga uso a kawes. Kalpasanna dimteng ti pannakaipaduyakyak! Kabayatan a nakatugaw ni Jose iti sangoanan ti maysa a sarming, timrem dagiti lulua. “Siak kadi daytoy? Naidumaak unay; awan iti makailasin kaniak!” Iti ud-udina innayonna, “Saan laeng a basta panagbaliw ti langa. Binaliwanna ti biagko.”

Idiay Efeso 4:17–32, irikiar ni Pablo a dagiti mamati ket napadasanda ti maysa a naan-anay a panagbalbaliw. Inikkatda ti lakay a bagida ken inarakopda ti baro a pakailasinanda. Ngem saan unay a kas iti panagbaliw ni Jose, daytoy ket saan laeng a makinruar a panagbaliw. Dayta ket iramanna a “mapabarocay coma iti espiritu ti isipyo” (Efe. 4:23), panangiyeg iti biag “iti kinalinteg ken kinasanto ti kinapudno” (Efe. 4:24). Daytoy iti namimpinsan a pannakabalbaliw.

_*Adalen ti adal ita a lawas tapno maisagana agpaay ti Sabado, Agosto 19._