---
title:  Komentaryo Dagiti Mannursuro
date:   18/08/2023
---

### Paset I: Pakabuklan

**Kangrunaan a Teksto**: Efeso 4:22–24

**Sentro ti Panagadal**: Efe. 4:17–32; Col. 3:1–17; Zac. 3:3, 4; Zac. 8:16; Isa. 63:10; Rom. 8:16, 26, 27.

**Pauna**: Kas nailawlawag kadagiti taga Efeso no kasano ti yaadda ti nataengan a komonidad ti Cristiano, ken agbiag, ken Cristo ken iti Espiritu Santo, ni Pablo ipakitana daytoy a kaadda kadagiti napraktikalan a balbalikas. Aramatenna ti sapasap a pangyarigan ti nataoan a kawes—panangisuot iti kawes ken panangsukat kadakuada—a mangiladawan iti panagbaliw ti personal a pakailasinan a mapasamak inton balbaliwan ni Cristo ti biag babaen ti panagtaeng ti Espiritu Santo. Iti ititipon iti kina Cristiano ket kas la panangibati iti nagsukatan a lupot a mangbukel iti daan a pakailasinam ken panangisuot iti maysa a baro a lupot a mangted iti panangkita dagiti sabsabali a tattao a dayta a maysa ket maysa a baro a tao. Ngem iti agbalin a maysa a Cristiano ket saan a kapada ti panangussob kadagiti daan a lupot, iti dayta laeng a rabii, ket isuotmo manen iti kabigatanna. No di ket, tudtudoen ni Pablo ti pananguksob iti lupot, kayatna a saoen iti panangikkat kadakuada ken ibelleng ida nga agpaay iti pagimbagan.

Gapuna, panawantayo, baybay-an, wenno ibelleng a kas maysa a “pukaw” (Fil. 3:7, 8) dagiti “minamaag” a banbanag iti lubong ti Gentil, nga isu a pakairamanan ti naimbasolan a panangkita iti lubong ken istilo ti panagbiag iti pagarian daytoy a lubong. Iti lugarda, maawattayo iti maysa a baro a pakailasinan, baro a pannakipagili, ken maysa a baro nga ID, nga isu iti passport ti pagarian ti Dios. Nupay kasta, ti baro nga ID ket ad-adu pay ngem iti maysa a papel laeng a certificate. No di ket, ti baro nga ID ket ipakpakitana ti maysa a napudno a pannakabalbaliw ti maysa a tao iti panangkitana iti lubong, istilo ti panagbiag, kababalin, ken pannakilangen kadagiti dadduma a kamkameng ti iglesia ken kamkameng ti sangkataoan. Nupay kasta, daytoy a baro a biag ket saan a maysa a nagbiag manen a proyekto a naibatay iti sumagmamano a nataoan a pilosopia wenno kapanpanunotan (Juan 1:12, 13). No di ket daytoy a pakailasinan ket ti kababalin ti maysa a baro a biag. Daytoy a biag ket naaramid laeng nga agbalin no ti maysa ket masabat ken awatenna ti nadiosan a Cristo Jesus ken no laeng palubosanna ti Espiritu nga agtrabaho iti dayta a lalaki wenno babai.

**Dagiti Tema ti Adal**: Ti adal ita a lawas ipaganetgetna ti tallo a kangrunaan a tema:

1. Ti baro a biag ti Cristiano ket maisupadi iti kababalinna iti daan, nailubongan a biag.

2. Ti nabaliwan a biag ken pakailasinan ket agbalin laeng ken Cristo ken ti Espiritu Santo.

3. Ti kaadda ti Espiritu Santo kadagiti biagtayo ket mangiturong iti maysa a pannakabalbaliw iti panangkitatayo iti lubong, pakailasinan, istilo ti panagbiag, pannakisasao, kababalin, ken pannakikayamet.

### Paset II: Komentaryo

**Panangkita iti Lubong, Istilo ti Panagbiag, Misyon iti Aglalaok-a-Kultura, Napateg a Pananglawlawag, ken Pannakakonvertir**

Ti agdama a sociedad ipategna ti pannakairaman, pannakaawat, pannakapagtalinaed, ken pannakaparang-ay dagiti lokal a kultura, istilo ti panagbiag, ken panangkita iti lubong. Ti “daan nga istilo” dagiti misioneros ket nadillaw gapu iti di panangikaskaso iti lokal-sangkailian, wenno kultura-tribu, dagiti tawid ken panamagbalin a pagwadan iti lokal wenno ig-iglesia ti rehiyon idiay taltalon ti misyon iti “akin Laud” a panangipatarus iti kina Cristiano ken ti istilo ti panagbiagda. Kabayatan a ti maysa a napateg a pananglawlawag ket sigurado nga adda iti lugarda iti misyon, dua a mayataday unay a salsaludsod ti rimsua: Ania dagiti elelemento ti lokal a kultura ti mabalin a marambakan ken mapagtalinaed, ken ania dagiti elelemento dagiti lokal a kultura a paset ti “daan nga istilo” ken masapul a mabaybay-an a kas naimbasolan ken adda iti “daytoy a lubong”?

Adu dagiti ponto a mabalin a maipaganetget ditoy a sungbat kadagitoy a salsaludsod. Umuna, idiay Efeso 4:17–32, idilig ni Pablo ti lubong ti basol, kinakuneng, kinaignorante, sipnget, kinarugit, pungtot, pammadpadakes, ken allilaw (Efe. 4:17–22, 25, 31) iti lubong ti parabur ti Dios, kinalinteg, pannakaammo, lawag, kinadalus, kinapudno, kinamanngngaasi, kinamanagayat, pammakawan, ken pudno (Efe. 4:25–29, 32). Panungpalanna, ti mangarisit a principio ti maysa a kultura wenno istilo ti panagbiag ket saan a maysa kapanpanunotan wenno pilosopia, kas iti naibatay iti rason ken pannakaammo (rationalism), naibatay iti kapadasan a nagtaud kadagiti rikrikna (empiricism), kabaroanan a kapanpanunotan (modernism), panangarisit kadagiti teorya (pragmatism), doktrina a dagiti ar-aramid ket husto no pagimbagan ti kaaduan (utilitarianism), wenno isisiasi iti kabaroanan (postmodernism). No di ket, ti principio a panangarisit iti aniaman a kultura wenno wagas ti biag a naibatay iti Biblia ket: “Ket dicay pagleddaangen ti Espiritu Santo ti Dios, isu a pacamarcaanyo a naisagana iti aldaw ti pannacasubbot” (Efeso 4:30). Daytoy a principio, no mapagtignay, ipakitana ti ayat ti Dios kadatayo ken ti ayattayo Kenkuana, ken iparangarangna ti kinalinteg ti Dios.

Maikadua ken kamaudianan, ni Pablo ket dina saritaen ti adal ti nataoan a sociedad ken kultura (anthropology) wenno pannakasalimetmet ti tawid ti lubong a naibatay ti kultura. Isu ket saan a makipaset iti panangilasin kadagiti kultura ti lubong ken panangarisit kadagiti sumagmamano a kultura iti lawag dagiti sabsabali. No di ket, ayabanna dagiti amin a kultura, Judio wenno Gentil, tapno maarisit iti lawag ti evangelio ni Cristo Jesus ken iti lawag ti kultura ken ti istilo ti biag ti Pagarianna. Iti sursuratna, adu ti masarakan ni Pablo a babalawen iti kultura ti Judio ket ayabanna ida iti panagbabawi. Iti umas-asping met laeng, ibaga ni Pablo kadagiti Gentil a ti Dios ket kablaawanna ida iti Pagarianna, ti Tulagna, ken ti Iglesiana. Ngem ni Pablo ket dina ilibak manipud iti panangibagana iti adu iti panangkita ti Gentil iti lubong (adu ti didiosda, mamati kadagiti sarsarita a di pudno, napilosopiaan) ken ti wagas ti biagda a kas minamaag ken naimbasolan (Efe. 4:18, 19). Gapuna, no ti evangelio ket ipaganetgetna ti basol iti biag dagiti kamkameng ti iglesia ken kadagiti kulturada, masapul nga ipudnoda dayta a kas basol ken baybay-anda dayta. Ta no saan, ti pannakaisalakan ket saanen a pannakaisalakan manipud basol, no di ket maysa a pannakaokom a maibatay iti kultura gapu iti panangpalabas iti maysa a naimbasolan nga istilo ti panagbiag.

Pudno, mapantayo iti Dios a kas iti kinasiasinotayo, iti narugit a pagan-anay ti basol, ngem saantayo a mapan Kenkuana nga agtalinaed kadagidiay a kinarugit; no di ket, mapantayo ken Apo Dios tapno maikkat dagidiay a kinarugit, tapno maugasan, ken magna iti “baro a panagbiag” (Rom. 6:4). No awan daytoy a pannakaawat, ti kina Cristiano ket mapukawna ti pannakabalin ken mensahe ti pannakaisalakan. Ti kina Cristiano ket saan a maysa a relihiyon a mangpasingked iti tao kadagiti naimbasolan a daldalanna. No di ket, ti mensahe ti Biblia karitenna amin a nasnacion, tribu, pagsasao, ken kultura nga arisitenda dagiti bagbagida iti lawag ti Sursurat ken awaten ti panangugas ti Dios ken ti panagtrabaho ti Espiritu Santo tapno biagennatayo manen. Iti evangelio ni Pablo, ditay kabaelan a salakniban ti maysa a naimbasolan a paset dagiti biagtayo babaen iti panagpambar iti dayta a gapu a dayta ket paset ti tawid a kulturatayo wenno panangkita iti lubong. Kinaagpaysoanna, amin a naimbasolan ket iti ud-udina ket dadaelenna ti bukodna a bagi; ti basol dadaelenna dagiti kultura ken nasnacion ket dina itandudo wenno bangunen ida.

Maikatlo, ti Dios rambakenna ti panagduduma ken pagsasao ti kultura iti pannakaitunos iti evangelio ti Pagarianna. Gapu itoy, ti evangelio ket saan nga agayab nga agpaay iti kompleto a panagpapada ti amin a kultura. No ti maysa a kultura agbangun kadagiti pateg ken istilo ti panagbiag ni Cristo, dayta ket rumang-ay laeng ken mapabaknang.

Iti maysa nga artikulo idi 1992 iti basbasaen a Ministry, ni Børge Schantz (1931–2014), maysa a mabigbigbig a missiologist [ti adal ti narelihiyosoan a misyon ken dagiti wagas ken panggepda] nga Adventista Del Septimo Dia, inlongalongna dagiti tallo a mangibagnos a principio a mangamiris iti yaasideg ti Adventista Del Septimo Dia iti misyon iti aglalaok a kultura:

Umuna, ti misionero iti aglalaok-a-kultura ket masapul nga umiso iti pannakaawatna kadagiti is-istoria ken sursuro ti Biblia kadagiti sigud a lawagda.

Maikadua, ti misionero iti aglalaok-a-kultura ket masapul nga umiso a mapaglalasinna dagiti sapasap a sursuro ti Biblia ken dagiti principioda kadagiti bukodda a pateg ken kapadasan ti kulturada.

Maikatlo, ti misionero ti aglalaok-a-kultura ket masapul a mapasayaatna ti maysa a napudno ken dakkel a panagngayangay iti, ken pannakaawat iti, kultura dagiti tattao nga isu a pagservian dayta a lalaki wenno babai.

Inton amin dagitoy nga elelemento ket maaramid, ti mamimpinsan a principio a mangamiris kabayatan nga ipaduyakyak ti kinasensitibo kadagiti nadumaduma nga elelemento ti lokal a kultura, dagiti misioneros ket masapul a palubosanda ti kinaan-anay ti Biblia a mangikeddeng kadagiti baro a sursuro ken ar-aramid dagiti nakonvertir.

Ni Schantz imbingayna ti maysa a “ballaag a paliiwen” kadagiti pangpangulo iti misyon ken panagivangelio ti Adventista Del Septimo Dia: “Dagiti Nacristianoan nga ig-iglesia ket masulisogda a mangibbet iti puro a doktrina ken namoralan a principio inton awatenda a di ut-utoben a ti Sao ti Dios ket kankanayon ken iti amin a lugar ket nainaig iti kultura ken pakasaritaan. Ti proseso a panangamiris ket sigurado a mangpataud kadagiti sumagmamano a problema. Iti panangadaptar kadagiti sursuro ti Biblia kadagiti kultura ti lubong ket iyegna ti mangibagbaga iti pannakaidenna kadagiti elelemento a saan a pudno, dakes, ken uray pay ti sinasairo. Ti naladingit a bunga iti kinalabes ket maysa a makadadael a panagtipon ti dua nga agsupadi a principio, pwersaenna dagiti agsupadi a narelihiyosoan nga elelemento tapno agkuyog.” Gapu itoy, dinagdagup ni Schantz: “Kadagiti amin a kultura, pakairamananen ti bukodtayo, adda dagiti kustomre a babalawen ti evangelio, ken ti tukiaden ti Sursurat ket masapul a tukiaden dagiti misioneros ken pangpangulo ti sangkailian.” Nupay kasta, daytoy a principio ket dina masapul nga aramidennatayo nga ad-adda pay nga awan riknana iti inosente a kultura dagiti lokal a tattao. No di ket, inkararag ni Schantz a “ti Apo ti misyon ket masapul nga ipaayna kadatayo iti sirib tapno mailasintayo iti nagbaetan ti sapasap a masapul a maipakdaar iti sangalubongan ken dagiti nadumaduma a pilpili laeng ti akin Laud a kultura.”—“One Message—Many Cultures: How Do We Cope?” Ministry, Hunyo 1992, p. 11.

**Dagiti Baro a Tattao**

Iti amin a pakasaritaan, dagiti manangitandudo kadagiti pilosopia, idolohiya, ken pannakabalin kunada a dagitoy kabaelanda a mangbalbaliw unay iti sangkataoan. Ti maysa a pagarigan ti kasta nga idolohiya ket ti Marxismo, nangnangruna kas naitantandudo idiay Soviet Union. Gapu ta naiturong babaen ti nasayaat a panagpanpanunot (optimism) idi 1970s, dagiti Soviet ket nangitandudo iti kapanunotan nga isuda, dagiti Soviet, ket addada iti proseso ti panangparang-ay ti nataoan nga ebolosyon babaen ti panangyeg ti sumaganad a panagpasayaat iti kita ti tao: dagiti tattao ti Soviet. Dagiti tattao ti Soviet ket baybay-anda koma ti daan a narelihiyosoan ken kapanpanunotan a kapitalista a karga, ken agbaliw, a sangsangkamaysa, nga agbalin a baro, ti tao a Marxista. Kas ipakita ti pakasaritaana, nagpatingga daytoy a proyekto ti Soviet iti naan-anay a pannakapaay. Imbes a mangparnuay iti baro ken nasaysayaat a kita ti tao, dagiti tattao a Soviet, nagpatingga ti istoria iti nasaknap a naiwaras a mangipababa (pejorative) a sasao a homo sovieticus.

Iti panagsao maipapan iti ebolosyon, nangnangruna iti maikadua a kagudua ti maikaduapulo a siglo, dagiti mamati iti dios (theistic) nga ebolusionista a kas ken ni Teilhard de Chardin intandudoda ti kapanunotan ti panagruar ti baro a tao, ti naespirituan a tao. Bayat a patien ni Teilhard de Chardin a makiramraman pay laeng dagiti tattao iti proseso ti ebolosyon manipud iti langa ti animal, inladawanna ti maysa a maudi (Omega) a kanito iti masangoanan inton panawan dagiti tattao ti daan a tawidda a manangraut a kababalin ket agbalinda a baro a tattao a nailasin babaen ti sangalubongan a pannakaammo ken sapasap nga ayat

Dua laeng dagitoy a pagarigan dagiti idolohiya wenno pilosopia a nangikagumaan a mangbalbaliw unay kadagiti managbasol a tattao nga agbalin a “baro a tattao.” Nupay kasla nakaro dagitoy a pilosopia, kinapudnona, amin wenno kaaduan a pilosopia ken siensya ket agtigtignay iti panangipapan nga addaanda iti pannakabalin a mangbalbaliw iti sangkataoan ken kagimongan ti tao. Daytoy a panangipapan ipalgakna ti di kumurang a dua a napateg a paliiw. Iti maysa a dasig, amin dagitoy a panaggaraw itampokda ti nauneg a tarigagay ti tao iti baro a tao, nga addaan amin a nauneg a pannakapabaro nga iladawan ti pagwadan. Iti sabali a bangir, nagpatingga amin dagitoy a pilosopia iti pannakapaay, uray no impakita ti dadduma ti kasla damo a balligi. Ti kaudian a pannakaiparangarang daytoy a pasamak ket ti panagpangato ti isisiasi iti kabaroanan (postmodernism), nga addaan iti panangdillaw iti kabaroanan a kapanpanunotan (modernism), a naan-anay a nagtalek iti lubong a kas makabael a mangipaay iti kinapudno maipapan iti nagtaudan, panagrang-ay, ken gasattayo iti sangkataoan ken ti amin a uniberso. Bayat a padpadasen ti postmodernismo a parsuaen ti baro a tao, ad-adda a nalawag kadagiti tattao a ti pilosopia ket awan ti sungbatna agpaay iti baro a sangkataoan. Ti pannakapaay ti sangkataoan a mangparnuay manen wenno mangtakuat manen iti bagina iti sidong ti panangiwanwan ti pilosopia wenno siensya ket nagtaud iti kaawan ti umno a pagwadan nga agpaay iti baro a sangkataoan ken manipud iti kinakurang ti bileg a mangsukog iti sangkataoan kalpasan dayta a pagwadan. Ti kina Cristiano a naibatay iti Biblia ket mangitukon iti agpada: Ni Jesus ti Pagwadan ti baro a sangkataoan, ken Isu met ti Gubuayan ti bileg a mangbalbaliw kadatayo, a mangpabaro kadatayo segun iti nadayag a ladawanna (Juan 1:12, 13).

### Paset III: Aplikasion iti Biag

1\. Awisem dagiti kamkameng ti klase a mangamiris iti bukodda a biag tapno makita no kasano a sagiden ti kapadasan ti “baro a biag” ti amin a paset ti biag. Alaentayo a pagarigan ti panagsao. Mano a daras nga ibaga ti tunggal maysa kadatayo ti “Siak” iti pannakisarita kadagiti dadduma a tattao? Mano a daras nga isentrotayo ti saritaan iti bagitayo imbes a kadagiti agdengdengngeg kadatayo? Mano a daras a bukbukodantayo dagiti saritaan? Kariten dagiti kamkameng ti klase a mangilasin kadagiti dadduma a sakup ti biagda a kasapulan ti naparabur ken nabileg a panangbalbaliw ti Espiritu Santo.

2\. Dadduma a tattao ti agduadua maipapan iti mabalin a panagbalbaliw ti tao. Bayat nga ammo ni Pablo ti mangadipen a bileg ti basol a manglapped kadatayo a mabalbaliwan, isu ti napinget a mamati iti bileg ti evangelio a mangbalbaliw kadatayo iti kauunegan a wagas. Naan-anay a nagtalek ti apostol iti daytoy a panagbalbaliw gapu ta ammona no ania ti maaramidan ti Espiritu Santo. Kiddawem kadagiti kamkameng ti klase a mangilasin iti tallo a napraktikalan nga addang a mabalinda nga ibingay iti maysa a tao a kayatna ti agbaliw, a kayatna a panawan ti daan a bagi ken magna iti baro a biag ken Cristo—ngem awanan namnama a makabael nga agbaliw wenno iti mangtarawidwid iti dayta a panagbalbaliw.

3\. Nagbalin a kangrunaan a pakaseknan iti kabaroanan a lubong ti panangtengngel wenno panangtarawidwid kadagiti saan a nasayaat a rikrikna, kababalin, wenno kababalin. Agpakaasi dagiti tattao kadagiti naisangsangayan a panagwatwat, programa ti panangbalakad, wenno uray iti klinikal a panangagas tapno umawatda iti tulong a mangtaming iti rikna ken kababalinda. Bayat nga adda lugar ken akem ti panangbalakad ken klinikal a panangagas iti dadduma a kasasaad, ania ti ipalgak ti panagadal iti Efeso ken iti Biblia, iti pangkaaduan, maipapan iti panagbalbaliw ti kababalin, emosyon, kababalin, ken istilo ti panagbiag iti biag ti Cristiano? Dawatem kadagiti kamkameng ti klase a mangilasin iti tallo a prinsipio a mangbalbaliw iti biag a nasarakanda iti panagadalda iti Efeso a makatulong iti bagbagida, kadagiti dadduma a kamkameng iti iglesia, wenno kadagiti tattao iti sapasap a komonidad.