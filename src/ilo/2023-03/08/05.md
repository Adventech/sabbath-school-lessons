---
title:  Ti Espiritu Santo iti Biag ti Mamati
date:   16/08/2023
---

`Iti panangadal kadagiti basbasol ti panagsao iti uneg ti Nacristianoan a komonidad, ania a patigmaan iti ibingay ni Pablo maipapan iti kaadda ti Espiritu Santo kadagiti mamati? Efe. 4:30.`

Nabulanos nga ipaay ni Pablo ti maysa a narigat a balakad ken maysa a makapapudot-puso a kari. Dagiti basbasoltayo a maibusor iti maysa ken maysa idiay iglesia ket saanda a bassit a biddut nga addaan bassit a supapak: ti mangpaleddaang iti Espiritu Santo ket ti saan a husto a panangaramattayo iti sagut ti Dios a panagsao a mangdadael kadagiti sabsabali (Efe. 4:25–27, 29, 31, 32). Ni Pablo yallangoganna ti Isaias 63:10 a mangipaganetget iti nakappapati a balakad: “Ngem isuda [Israel] immalsada, ket pinaladingitda ti nasantoan nga Espirituna: gapuna nga isu nagbalin a cabusorda, ket isu met laeng nakibacal a maibusor cadacuada.”

Iti maysa a mangpatalged a kari, pasingkedan ni Pablo a ti Espiritu Santo ket selloanna dagiti mamati manipud iti aldaw nga inawatda ni Cristo (Efe. 1:13, 14) agingga iti “aldaw ti pannacasubbot” (Efe. 4:30). Ti pannakikayamet ti Espiritu iti mamati ket saan a narasi no di ket nalagda. No dagiti mamati ket dida ikankano ti panagtaeng ti Espiritu babaen iti panamagbalinda nga igam iti sagut ti Dios a panagsao, ti Espiritu ket saan a makuna a pumanaw no di ket agleddaang. Ti Espiritu ket gandatna iti agtalinaed nga adda kadagiti mamati, a markaanna ida a kas kukuana ken salakniban ti Dios, agingga iti panagsubli ni Cristo.

Ipaganetget ni Pablo ti sipupunno a kinadios ti Espiritu a kas “Epiritu ti Dios” ken ipaganetgetna ti kinapersona ti Espiritu babaen iti panangipakitana iti Espiritu Santo a kas agleddaang. (Kitaen pay ti Rom. 8:16, 26, 27; 1 Cor. 2:10, 13; 1 Cor. 12:11; Gal. 5:17, 18.)

Masapul a magnatayo a nabuyogan annad iti panangsarsarita iti palimed ti Kinadios. Ti Espiritu ket agpadpada a Maymaysada ken masinnunuo manipud iti Ama ken ti Anak. “Ti Espiritu ket addaan iti bukodna a pagayatan ken panagpili kas iti maitutop. Isu ket mabalin a mapagleddaang ken matabbaawan. Iti kakasta a sasao ket saan a maiyataday nga agpaay iti pannakabalin wenno impluwensya laeng no di ket dagita ket kababalin ti maysa a persona. Ti kadi ngarud Espiritu ket maysa a persona a kas la latta kenka ken siak? Saan, agaramattayo kadagiti nakedngan a nataoan a balbalikas a mangiladawan iti nadiosan, ket ti Espiritu ket saan a pulos a pagbalinan ti tao.”—Paul Petersen, God in 3 Persons—In the New Testament (Silver Spring, MD: Biblical Research Institute, 2015), p. 20.

`“Ti Espiritu ti Dios” ti agbiag iti kinasinged kadatayo a dagiti ar-aramidtayo ket makunkuna a mangapektar Kenkuana. Makibingaytayo iti biag iti maysa a kamkameng ti Kinadios a naitalaga kadatayo iti maysa a nalagda a pannakaikayamet a mangsello kadatayo agingga iti panungpalan ti panawen. Ania koma iti sungbat ti pammatitayo iti daytoy nakaskasdaaw a kinapudno?`