---
title:  Ti Pannakabalin ti Naitan-ok a Jesus
date:   08/07/2023
---

### Basaen Agpaay ti Adal ita a Lawas
Efe. 1:15–23; Efe. 3:14–21; 1 Tes. 5:16–18; Deut. 9:29; 1 Cor. 15:20–22; Sal. 110:1.

> <p>Paset a Maiyulo</p>
> Babaen iti Espiritu Santo, dagiti mamati maammoanda “no ania a naindaclan unay ti pannacabalinna, cadatayo a mamati cas iti panagar-aramid ti pigsa ti pannacabalinna. Nga inaramatda ken Cristo, idi pinagungarna cadagiti natay, ket impatugawna iti macanawanna cadagiti yan nailangitan” (Efeso 1:19, 20).

Dagiti tattao ket kas la kankanayon latta a manggawgaw-at iti ad-adu pay a pannakabalin. Ti agar-aramid iti luglugan a Devel Motors, kas pangarigan, impabuyana ti modelo ti Devel Sixteen, lugan nga addaan iti 16-cylinder, 12.3-liter a makina a mangpataud iti nasursurok ngem 5,000 horsepower. Wenno, no dayta ket saan pay nga umdas, kitaen ti Peterbilt a bassit trak a patarayen iti tallo a Pratt & Whitney J34–48 jet engines. Ipasindayawna ti 36,000 horsepower, ti trak ket tarayenna ti apagkapat ti maysa a milya iti uneg ti 6.5 seconds, ken gagangay a danunenna ti 376 mph sakbay a pagukradenna dagiti dua a parachute na.

Iti kasungani, ni Pablo ikararagna a dagiti mamati idiay Efeso, iti babaen ti pannakasulisog a mangapresyar kadagiti nadumaduma a pannakabalin ken didios iti kulturada, ket mapadasanda babaen ti Espiritu Santo ti kinapigsa ti pannakabalin ti Dios a mangaramid a sidadaan kadakuada ken Cristo. Daytoy a nadiosan a kinapigsa ket saan a marukod iti horsepower, wenno salamangka, no di ket makita kadagiti uppat a paspasamak a mangbalbaliw-universo, ken pakasaritaan-ti-pannakaisalakan: (1) ti panagungar ni Jesus; (2) ti Pannakaitan-okna idiay trono ti Dios; (3) amin a banbanag a naikabil iti babaen ni Cristo; (4) Ni Cristo a naited iti iglesia kas Olona (Efe. 1:19–23).

Iti panangkita kadagitoy uppat a paspasamak, dagiti mamati ket mabalin a rugianda nga iggaman—ken mapadasan—ti nalawa a saklawen ti pannakabalin ti Dios a maaramid iti biangda.

_*Adalen ti adal ita a lawas tapno maisagana agpaay ti Sabado, Hulyo 15._