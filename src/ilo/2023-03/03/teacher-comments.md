---
title:  Komentaryo Dagiti Mannursuro
date:   14/07/2023
---

### Paset I: Pakabuklan

**Kangrunaan a Teksto**: Efeso 1:19, 20

**Sentro ti Panagadal**: Efe. 1:15–23; Efe. 3:14–21; Sal. 110:1; 1 Tes. 5:16–18; Deut. 9:29; 1 Cor. 15:20–22.

**Pauna**: Kalpasan ti panangsalaysay ken panangidaydayaw iti Dios gapu iti planona a panangisalakan babaen ken Cristo, ni Pablo, idiay Efeso 1:15–23, patalgedanna dagiti kakabsatna a lallaki ken babbai idiay Efeso nga isu ket ikarkararaganna ida tapno agtultuloy a mapadasanda ti pannakaisalakan babaen ti panagministro ti Espiritu Santo kadagiti biagda. Ni Pablo dinawatna iti Dios Ama tapno ikkanna dagiti taga Efeso (1) ti kapadasan a panangammo iti Dios babaen ti Paltiingna, (2) ti inanama nga aggapu iti ayab ken karkari ti Dios, ken (3) ti pammati a babaen dayta mabalin a mapadasanda ti awan patinggana a pannakabalin ni Apo Jesu-Cristo (Efe. 1:17–19).

Ti pannakabalin ni Cristo ket maipaduyakyak iti dua a wagas. Umuna, mapadasantayo ti pannakabalin ni Cristo babaen ti panagungarna. Naespirituan a mapagungartayo iti baro a biag ken Cristo ditoy ken itan ken maaddaan ti kari ti masakbayan a maudi a panagungar nga agpaay iti agnanayon a biag. Maikadua, mapadasantayo ti pannakabalin ni Cristo babaen ti yuulina ket iti dayta ket naipatugaw iti trono ti uniberso a kas Dios, ti Diostayo, nga isu a mangbendicion kadatayo manipud kadagiti nailangitan a yan, dayta ket, ti nailangitan a santuariona. Ni Cristo Jesus pinarsuana ti uniberso ken ti amin a napisikalan ken naespirituan a pannakabalinna; gapuna, nga isuda amin ket nababbabada Kenkuana. Ti nasukir a naespirituan a pannakabalin a temporaryo a panangtunton iti panagturay iti rabaw ti daga ket nababbabada met Kenkuana.

Mainayon pay, iti pannakaammo a ni Jesus ket immuli idiay sala ti trono ti Dios ket mamagbalin kadatayon nga agtawid ken kamkameng dagiti nailangitan a yan Kenkuana. Ken Cristo, amin dagiti banbanag iti uniberso ket kukuatayo! Iti maysa nga aldaw, datayo ket napisikalan met nga umuli kadagidiay a nailangitan a yan ken tumipon iti uniberso iti panagdaydayaw iti Dios iti likmut ti tronona (Apo. 4:1–4, 8–11; Apo. 5:6, 9–14; Apo. 15:2–4).

**Dagiti Tema ti Adal**: Ti adal ita a lawas ket ipaganetgetna dagiti tallo a kangrunaan a tema:

1. Dagiti kararag a panagdaydayaw ken panagyaman ket naskenda iti biag ti Cristiano.

2. Iti Cristiano, ti pannakapadas iti makabalbaliw a pannakabalin ni Cristo ken ti Espiritu Santo iti biag ti Cristiano ket saan a maisina.

3. Kas pudno a Cristiano, babaen ti panangammo ken pannakapadas iti pannakabalin ni Cristo, mabalintayo iti agbiag a wayawaya kadagiti biagtayo Kenkuana nga awan iti panagbuteng kadagiti nasukir a pannakabalin daytoy a lubong.

### Paset II: Komentaryo

**“Gapu Itoy”**

Iti amin ti Suratna kadagiti taga Efeso, ni Pablo agaramat kadagiti adu a mangdagdagup a pagsasao, kas iti:

* dia touto (Efe. 1:15; Efe. 5:17; Efe. 6:13, kaipapananna “babaen,” “agsipud ta,” “iti pakasaritaan ti”),
* dio (Efe. 2:11; Efe. 3:13; Efe. 4:25; Efe. 5:14, kaipapananna “gapuna,” “iti biang ti,” “iti kasta”),
* oun (Efe. 4:1; Efe. 5:1, 7; Efe. 6:14, kaipapananna “gapuna,” “ngarud”), ken
* toutou charin (Efe. 3:1, 14, kaipapananna “iti pagimbagan ti,” “iti pagragsakan ti,” “maipagpagapu,” “gapu itoy,” “iti biang ti”).

Iti patarus ti Inglis, kas iti NASB, dagitoy a pagsasao, no iti Ilocano, ket naipatarusda a kas “gapuna” (Efe. 2:11; Efe. 3:13; Efe. 4:1, 25; Efe. 5:1, 7, 17; Efe. 6:13, 14) wenno “gapu itoy” (Efe. 1:15; Efe. 3:1, 14; Efe. 5:14). Gapuna, umuna nga ibaga ken iladawan ni Pablo iti maysa a nateolohiyaan a kinapaypayso wenno kinapudno a kas maysa a pamuon a segkay. Kalpasanna, pinasayaatna ti maysa a segkay ti “gapuna” tapno maipakat dagitoy a kapanunotan iti biag ti iglesia. Nupay kasta, no dadduma ni Pablo ket aramatenna ti maysa a “gapuna” wenno segkay a pakaipakatan a kas pamuon a segkay nga agpaay iti sabali a “pakaipakatan” wenno “gapuna” a segkay. Iti daytoy a wagas, ni Pablo ket in-inut nga ilawlawana, pasayaaten, ken pabaknangen ti turong ti kapanunotanna iti evangelio, ti iglesia, ken ti biag ti Cristiano.

Idiay Efeso 1:11–14, isalaysay ni Pablo ti kababagas ti evangelio, ti plataforma nga isu a pangikabilanna iti Teolohiyana a “gapu itoy” (Efe. 1:15) ken ipakitana no kasano a ti evangelio ket mainaig iti iglesia (Efe. 1:15–23), nga isu a buklen dagiti “sasanto” (Efe. 1:15, 18). Dagiti Cristiano wenno dagiti sasanto ket dagidiay nga addaan iti pammati ken Jesus (Efe. 1:15), addaan iti “espiritu ti kinasirib ken paltiing” iti pannacaammo iti Dios (Efe. 1:17), ken nalawlawagan a mangammo iti ayab ni Cristo, ti tawid a kayatna nga ited kadatayo ken ti napigsa-a-pannakabalin ti panagungarna (Efe. 1:18, 19). Dagitoy a sasanto ket ti iglesia, wenno bagi ni Cristo (Efe. 1:22, 23). Daytoy a pagwadan ti teolohiya ni Pablo a “gapu itoy” ket isu ti kababagas ti iglesia.

Ti iglesia ket nabangun iti evangelio a kailadladawan laeng ni Pablo idiay Efeso 1:1–15. Ti dadduma kadagiti Surat kadagiti taga Efeso ket maipapan ti iglesia. Ngem daytoy ket maysa nga iglesia a nabangun iti umiso a pannakaawat iti evangelio, ti “evangelio ni Pablo,” a kas iti panangibagana iti dadduma a lugar (Rom. 2:16; Rom. 16:25; 2 Tim. 2:8). Kas iti addan a napaliiw, idiay Efeso isuamin a banbanag ket nailawlawag babaen iti pananginaig iti maysa a banag a sabali. Iti lawag dagiti nadumaduma a kultura idiay Efeso, nakalaklaka unay iti maaddaan iti pakailasinan a sinukog ti kultura ti taga Efeso, babaen iti narelihiyosoan a pannakairisiris wenno napilosopiaan a pannakisinniko kadagiti dadduma a relihion wenno pilpilosopia. Ngem ni Pablo ket ipapatina daytoy: ti pamuon ti iglesia, ti pakailasinan ti iglesia, ket nasukog babaen ti evangelio, babaen ti evangelio ti Dios wenno plano a naipasdek idi babaen Kenkuana sakbay pay ti pannakabangun toy lubong ken naiparangarang itan ken Jesu-Cristo. Ti iglesia, ti pakailasinanna, mensahe, ken misyon, ket saan a kapanunotan a naibatay iti kultura ti ebolosyon. Ti iglesia ket bunga ti plano ti Dios, ti trabaho ti Dios iti lubong a mangisalakan kadagiti managbasol ken sangkataoan.

**Iglesia, Paltiing, ken Pilosopia**

Ni Pablo agkararag nga agpaay iti iglesiana (Efe. 1:16, 18), pagyamananna ti Dios gapu iti trabahona kadakuada. Kangrunaanna unay, ni Pablo agyaman iti Dios gapu iti trabahona a nanglawlawag iti iglesia, babaen kadagiti sagsagutna a kinasirib ken paltiing (Efe. 1:17, 18). Daytoy a kararag imbuksilanna dagiti dua a kangrunaan a paspaset a kababalin ti iglesia.

Umuna, ti iglesia ket nabangun iti panangipaltiing ti Dios, saan a ti nataoan a pilosopia. Nupay no ni Pablo ket pagaammona unay ti pilosopia (Aramid 17:28), isu ket nagtukiad a mangikabil iti aniaman a napilosopiaan a bato idiay pamuon ti iglesia. Kenkuana, ti iglesia ket masapul a mabangun, saan nga iti nataoan a sirib ken panangulit-ulit no di ket iti “testimonio ti Dios,” ti paltiingna ken Jesu-Cristo a nailansa iti kruz, ken iti “pannacaipakita ti Espiritu ken ti pannacabalin” (1 Cor 2:1–5). Nupay kasta, daytoy a kapanunotan, ket saanna a kayat a saoen nga awan ti sirib a nainaig iti panangbangun ti iglesia.

Iti kasunganina, ti iglesia ket nabangun iti sirib, ngem dayta ket “ti sirib . . . saan a ti sirib daytoy a lubong, ket saan met a ti sirib dagiti agturay itoy lubong . . . ti nalimed a sirib ti Dios; ti sirib a nailemmeng, isu nga intuding ti Dios idi awan pay ti lubong a maipaay a dayawtayo: Isu a saan a naammoan ti uray siasino cadagiti agturay ditoy lubong” (1 Cor. 2:6–8). Dayta iti gapu no apay a binallaagan ni Pablo dagiti taga Colosas nga agannad “di la ket ta adda mangcayaw cadacayo, gapu iti filosafiana ken macaallilaw a sursuro cas mayalubog cadagiti sarsarita a natao-an . . . ket saan a mayannurot ken Cristo” (Col. 2:8; kitaen met ti Juan 1:12, 13; 1 Cor. 1:20–27; 1 Cor. 3:19; 1 Tim. 6:20, 21).

Daytoy a kababalin ti pilosopia ket saanna nga ibagbaga a ti Dios, ni Pablo, wenno kina Cristiano ket tukiadenna ti sirib wenno rason. Iti kasunganina, ti rason ket isu iti maysa a kangangatoan a nataoan a kabaelan wenno kababalin nga inted ti Dios kadatayo idi a pinarsuana ti tao a kaladawanna. Ti ibagbaga ni Pablo ditoy ket ti iglesia, wenno ti relihiyon ti Cristiano, ket saan a nabangun kadagiti pagpagarup ken dagiti panangdagdagup ti pilosopia. Ti akin Laud a kadaanan a pilosopia ken, iti nabiit laeng, ti kabaroanan [moderno] a siensya ket naibatayda nga ad-adu iti pagpagarup nga awan ti nainggandatan, naayat, naisangsangayan, matudtudo, a nadiosan a paltiing. No di ket, ti ibagbaga ti akin Laud a pilosopia ken kabaroanan [moderno] a siensya ket maysa a nataoan a rason, palpalimed, wenno panpanunot a mangdanon iti Dios wenno iti maysa a matudtudo a nadiosan a gunglo. Daytoy a panagpanpanunot ket maysa a kasungani ti Nacristianoan a pammati.

Ipapilit ni Pablo a ti iglesia ket saan, ken saan a mabalin a, bunga ti nataoan a pilosopia wenno siensya, wenno pagpagarup ken panangdagdagupda. Ti iglesia ket bunga ti diretso nga ibaballaet ti Dios iti lubongtayo ken paltiing ken Cristo Jesus ken ti matudtudo a paltiing ti Dios babaen kadagiti Sursurat. Babaen ken Cristo ken babaen ti Sursurat. Ti Dios inayabanna ti tao nga agsublida Kenkuana a Mismo ken ti pagarianna. No dagiti tattao ket sumungbatda iti daytoy nga ayab, agbalinda nga iglesia ti Dios a naipasdek iti uneg, ken iti diretso a panagtrabaho ni Jesu-Cristo ken ti Espiritu Santo iti unegtayo. Iti daytoy a rason, ti maysa a naballigi a pilosopia ket bangunenna ti panagkitana iti lubong ken pagpagarup a maibatay iti nadiosan a paltiing.

Maikadua, ti iglesia ket saan a maysa a dua-a-katuon a sociedad, a buklen ti maysa a napilosopiaan, nalawagan, masirib iti maysa a sikigan ken simpli ken ignorante a tattao iti sabali a sikigan. No di ket, iti iglesia, amin a kamkameng ti iglesia ket nalawlawaganda ken immawatda iti paltiing ken sirib ti Dios. Daytoy a kapanunotan ket isu ti Nacristianoan a pamuon nga agpaay iti kapanunotan ti parabur ken panagmaymaysa. Ti naisalakan, wenno dagiti sasanto, ket dida naawat ti pannakaisalakan ken paltiing gapu kadagiti naisangsangayan a sirmata, abilidad, wenno panagbannog no di ket gapu iti parabur ti Dios, ta ti Dios nga Isu a nangiparangarang iti Mismo a Bagbagina iti amin a tattao ket ayabanna ida iti pannakaisalakan. Amin a kamkameng ti iglesia tawidenda iti isu met laeng a bendicion! Aminda ket awatenda ti isu met laeng a paltiing, isu met laeng a pannakaisalakan, ken isu met laeng a misyon. Dayta iti gapuna no apay a ti iglesia ket maymaysa ket saan a nagudua iti dua, tallo, wenno uppat a klase wenno katuon.

**Buteng iti, ken Balligi iti Ngatoen, Dagiti Pannakabalin**

Ti lubongtayo ket adda iti maysa nga agtultuloy a panagsasapul iti pannakabalin. No panunotentayo ti pannakabalin a kas maysa nga enerhiya, makitatayo a dagiti paggappuan ti enerhiya ket agpatpataud iti agtultuloy a riribok, ken uray kadagiti gubgubat, iti lubongtayo.

Ngem ti lubong ket kumitkita iti ad-adu pay ngem kadagiti paggappuan ti enerhiya. Ti lubong ket kumitkita a nangnangruna nga agpaay kadagiti naespirituan a paggappuan ti pannakabalin, pannakabalin a mangted iti atiddog a biag ti balligi, panagturay wenno talna, panangtengngel, ken pannakapnek. Kabayatan nga umasidegtayo iti pagpatinggaan ti naimbasolan a pakasaritaan ti tao, adu a tattao ti kumita iti pannakabalin kadagiti sinasairo a paggapuan, sipapanakem wenno saan. Dagitoy a sinasairo a paggapuan ket makaadipen ken makadadael a pannakabalin. Minilmilyon a tattao ti, kinaagpaysoanna, iti makabigbig a dagitoy a sinasairo a pannakabalin ket makapaadipen, ngem dida maluk-atan dagiti bagbagida manipud kadagitoy a pannakabalin. Adu dagiti di pay ket makaammo iti aniaman a pamuspusan a pannakabalin. Mabutengda laeng kadagitoy a sinasairo a pannakabalin.

Adu dagiti tattao a mabuteng kadagiti awan biagna a pannakabalin a kas kadagiti ginggined, tsunami, wenno nangisit nga abut. Sumagmamano dagiti mabuteng kadagiti pannakabalin ti plastar dagiti banbanag iti tangatang. Sumagmamano a tattao ket mabutengda iti pannakabalin ti personal a panagraman wenno iti akin uneg a pungtot. Iti nabiit pay, ti artipisyal a kinasirib ket nagbalin a paggapuan ti buteng kadagiti adu.

Ngem ipapilit ni Pablo a ti pannakabalin ni Cristo ket awan patinggana a nangatngato ngem iti amin kadagitoy a pannakabalin. Ni Cristo pinarsuana ti intero a uniberso agraman iti amin a pannakabalinna ken paggapuan ti enerhiya, isu nga, amin dagitoy a pwersa ket adda iti babaen ti tengngelna. Isu ket pinarsuanatayo, ken mabalinnatayo nga isubli ken tulongannatayo a mangtengngel kadagiti bagbagitayo ken iti aniaman nga akin uneg a parikut a kabutengtayo. Ni Cristo ket pinarsuana amin dagiti nabiag nga angeles, a paset dayta ket immalsada a maibusor iti Dios ken nagbalinda a sinasairo, a ginandatda a tenglen ti lubong; ngem ti Dios inabakna ti yaalsada idi immuna a Yaayna ken maminsan a dadaelenna ida ken ti pannakabalinda nga agnanayon idiay panagpatingga ti dakkel a panagbinnusor. Uray pay itan, dagitoy a sinasairo a banbanag ket naabakda ken dida magun-od iti aniaman a panagballigi kadatayo no addatayo ken Cristo Jesus.

Gapu itoy, ti Iglesia Adventista Del Septimo Dia nariknana a kasapulan ti panangibaga iti daytoy evangelio ti pudno iti langa ti kangrunaan a patpatien 11 (fundamental belief 11)   a napauluan “Idadakkel ken Cristo (Growing in Christ)”:

“Babaen ti ipapatayna iti kruz ni Jesus inabakna dagiti pwersa ti dakes. Isu a nangparmek kadagiti sinasairo nga espiritu idi panawen ti naidagaan a panagministrona ket dinadaelna ti pannakabalinda ken impatalgedna ti mamimpinsan a pannakadadaelda. Ti balligi ni Jesus ket mangted kadatayo iti panagballigi kadagiti dakes a pwersa a mangsapsapul pay laeng a mangtengngel kadatayo, kabayatan a makipagnatayo Kenkuana iti talna, rag-o, ken pammatalged ti Ayatna. Itan ti Espiritu Santo agtaeng iti unegtayo ken papigsaennatayo. Iti agtultuloy a pannakaitalaga ken Jesus a kas Mangisalakantayo ken Apo, mawayawayaantayo manipud iti dadagsen dagiti napalabas nga ar-aramidtayo. Saantayon nga agbiag iti sipnget, mabuteng kadagiti dakes a pannakabalin, kinaignorante, ken awan kapapay-anna ti sigud a wagas ti biagtayo. Iti daytoy baro a wayawaya ken Jesus, naayabantayo a dumakkel a maipadis iti Kababalinna, a makisasao Kenkuana iti inaldaw babaen ti kararag, agtaraon iti Saona, mangut-utob iti dayta ken iti bendicionna, ikankanta ti panagdaydayaw Kenkuana, panaguornong nga agtitimpuyog nga agpaay ti panagdaydayaw, ken panangpadpadaan iti misyon ti iglesia. Naayabantayo pay a sumurot iti ulidan ni Cristo babaen iti napnoan asi a panagministro iti pisikal, mental, social, emosyonal, ken naespirituan a masapsapul ti sangkataoan. Kabayatan nga itedtayo dagiti bagbagitayo iti naayat a panagservi kadagidiay nga adda iti likmuttayo ken iti panagsaksi iti panangisalakanna, ti kankanayon a kaaddana kadatayo babaen ti Espiritu a mangbalbaliw iti amin a kanito ken amin a trabaho nga agbalin a maysa a naespirituan a kapadasan.” (Masarakan iti https://www.adventist.org/growing-in-christ.)

### Paset III: Aplikasion iti Biag

1\. Dadduma a patakder ti iglesia Adventista Del Septimo Dia ket nakaserra nga ad-adu iti uneg ti makalawas. Iti kasungani, dagiti servicio ti nadiosan a panagdaydayaw kadagiti al-aldaw ti Sabado ket no dadduma ket maurnongan kadagiti banbanag a programa a mangipalubos laeng iti maysa a nakedngan a tiempo nga agpaay iti panagkararag ti maysa a tao wenno ti kongregasyon. Guyoguyenyo dagiti estudyanteyo, agraman iti lokal nga iglesiada, tapno mangpasayaat iti maysa a plano a mangbalbaliw iti iglesia, iti agpadpada a kas maysa a kongregasyon ken kas maysa a patakder, nga agbalin a maysa a balay wenno lugar nga agpaay iti agtultuloy a kararag nga agpaay iti amin a komonidad ken sangsangaili iti amin a makalawas.

2\. Awisem dagiti estudyantem nga agpanunot kadagiti wagas a dagiti pamiliada ken iglesia ket mabalin nga agbalin a sentro a dagiti tattao iti komonidad ket mabalinda a mapadasan ti pannakabalin ni Cristo. Kasano koma a matulongam dagiti tattao iti komonidadyo a mangabak kadagiti nadumaduma a kabuteng a mangtengngel kadakuada iti pannakaadipen iti pannakabalin ti uniberso, teknolohiya, bukod a bagi, wenno dadduma a tattao, kasta met kadagiti sinasairo a pannakabalin?

3\. Dawaten kadagiti kamkameng ti klase a panunotenda a tunggal maysa kadakuada ket naawisda a mangasaba iti maipapan ti kangrunaan a patpatien 11 (fundamental belief 11). Ania dagiti tallo a kapanunotan a mangbukel kadagiti kangrunaan a ponto iti kasabada [sermonda]?

` `