---
title:  Mapadasan ti Pannakaawat Manipud iti Espiritu Santo
date:   10/07/2023
---

> <p></p>
> “Diac umingga nga ag-yaman gapu cadacayo, nga idawdawatancayo cadagiti ar-ararawco; Tapno ti Dios ni Apotayo a Jesu-Cristo, ti Ama ti kinadayag, ipaayannacay coma ti maysa nga espiritu ti kinasirib ken paltiing iti pannacaammo kencuana” (Efe. 1:16, 17).

Iti panangipadamagna kadagiti kararagna, ilanad ni Pablo ti maysa a kangrunaan a dawatna nga ikabilna iti sangoanan ti trono ti Dios. Imbaganan a ti Espiritu Santo ket dimtengen iti biag dagiti mamati iti kanito ti pannakakonvertirda (Efe. 1:13, 14). Itan ikararag ni Pablo iti maysa a sadiwa a bendicion ti Espiritu a mangted iti kasapulan a naespirituan a pannakaawat a naisentro iti maysa a naiyun-uneg a pannakaawat ken Jesus (“iti pannacaammo kencuana,” Efe. 1:17).

`Ikararag ni Pablo a ti Espiritu Santo ket iyegna ti naisangsangayan a pannakaawat kadagiti mamati iti ania a tallo a topiko? Kitaen iti Efe. 1:17–19.`

Idi ikararag ni Pablo ti agpaay iti pannakaawat nga agpaay kadakuada “tapno maammoanyo coma no ania ti inanama ti panangawisna” kadakayo (Efe. 1:18), ikararagna a mapakaammoanda kadagiti napalabas nga ar-aramid nga inaramiden ti Dios nga agpaay iti pannakaisalakanda (Efe. 1:3–9, 11–13) ken iti nadayag a masakbayan a plinanona nga agpaay kadakuada (Efe. 1:10, 14).

Idi ikararagna ti agpaay ti pannakaawat “no ania dagiti kinabacnang ti dayag ti ipatawidna cadagiti sasanto” (Efe. 1:18), ipalpalagipna ti kapanunotan dagiti mamati iti Daan a Testamento a kas tawid ti Dios (Deut. 9:29; Deut. 32:9; Zac. 2:12; idilig iti Efe. 1:11). Tarigagayna kadakuada a maammoan a saanda laeng ik-ikutan ti maysa a tawid manipud iti Dios, no di ket isuda dagiti tawid ti Dios, ket kayat ni Pablo a maawatanda ti pategda iti Dios.

Idi ikararag ni Pablo iti agpaay iti naespiritualan a pannakaawat maipapan “no ania a naindaclan unay ti pannacabalinna, cadatayo a mamati cas iti panagar-aramid ti pigsa ti pannacabalinna” (Efe. 1:19), panunotenna ti Espiritu Santo a mangiy-iyeg iti sadiwa a pannakaawat iti kinadakkel ti pannakabalin ti Dios ken panangaramid dayta iti kapadasanda.

Kadagitoy amin a kararag, kayat ni Pablo a dagitoy a tattao ket mapadasanda a mismo ti naited kadakuada ken Jesus.

`Kasano iti nasaysayaat a pannakapadasmo iti “naindaclan unay ti pannacabalinna, cadatayo a mamati”? Ania ti kaipapanan daytoy iti inaldaw a panagbiag?`