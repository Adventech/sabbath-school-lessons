---
title:  Dagiti Sagsagut ti Naitan-ok a Jesus
date:   09/08/2023
---

`Iti panangadaw iti Salmo 68:18, kailadladawan unay ni Pablo ti nagungar, mangparparmek a Jesus a kas mangmangted kadagiti sagsagut kadagiti tattaona manipud iti ngato. Ania dagiti “sagsagut” nga ited ti naitan-ok a Jesus, ken iti ania a panggep? Efe. 4:11–13.`

Inaganan ni Pablo dagiti uppat a bunggoy ti “nasagutan” a tattao a kas paset ti kinabknang ti naitan-ok a Jesus nga itedna iti Iglesiana: (1) apostoles; (2) mammadto; (3) evangelista; (4) papastor ken mannursuro (ti langa ti pagsasao ti Griego isingasingna a dagitoy ket maymaysa a bunggoy). Ited ni Cristo dagitoy a sagsagut a mangileppas iti napateg a trabaho: “A maipaay iti pannacapaananay dagiti sasanto a maipaay iti aramid ti panagservi, a maipaay iti pannacabangon ti bagi ni Cristo” (Efe. 4:12) ken “agingga iti macagtengtay amin iti panagmaymaysa ti pammati ken ti pannacaammo iti Anac ti Dios, iti casasaad ti tao a nataengan, iti rucod ti kinatayag ti pannacapunno ni Cristo” (Efe. 4:13).

Daytoy maudi a banag ket naisangsangayan ti kinapategna kadagiti immuna nga Adventista, nga isu a mangipadpaduyakyak kadagiti naespirituan a sagsagut ni Ellen G. White. Anamungan kadi ti Biblia ti panagkurri ti sagut ti padto iti iglesia iti panawen laeng dagiti apostoles? Wenno agtultuloy kadi ti sagut agingga iti panagsubli ni Cristo? Dagiti immuna nga Adventista nasarakanda ti sungbatda idiay Efeso 4:13 ken imbingayda dayta babaen iti maysa nga istoria maipapan iti kapitan ti maysa a barko nga isu a naisinggalot a mangsurot kadagiti bilbilin a naipaay nga agpaay iti maysa a biahe. Kabayatan nga umas-asideg ti barko iti sangladan, nasarakan ti kapitan a dagiti bilbilin impakaammona kenkuana a maysa a piloto ti aglugan a tumulong a mangibagnos iti barko. Tapno agtalinaed a napudno kadagiti sigud a bilbilin, masapul a palubosanna ti piloto a lumugan ken tulnogenna ti mainayon a naipaay a pagannurotan. “Asino ita iti mangikaso dayta sigud a libro a mangiturong? Dagidiay a mangtukiad iti piloto, wenno dagidiay a mangawat kenkuana, kas isuro kadakuada ti libro? Dakayo ti mangipato.”—Uriah Smith, “Do We Discard the Bible by Endorsing the Visions?” Review and Herald, January 13, 1863, p. 52.

Masapul koma a naannadtayo no iyammotayo dagiti “papastor,” “mannursuro,” ken “evangelista,” idinto ta panunotentayo dagitoy a saad iti uneg ti bukodtayo a lawag ken tiempo. Agingga a kabaelantayo nga ikeddeng, iti aldaw ni Pablo dagitoy ket laykoda amin nga isu nga agserservi kadagiti ig-iglesia a balbalay iti Efeso (idilig iti 1 Ped. 2:9; Aramid 2:46; Aramid 12:12).

`Basaen ti Isaias 5:4: “Ania aya ti nabalin a naaramid pay coma iti cauvasac, a diac inaramid kencuana?” Panunoten daytoy a bersikulo iti lawag ti addan nga inted ti Dios kadatayo iti panagministro ni Ellen G. White. Kasano ti pannakaipakat dayta?`