---
title:  Ti Napagkaykaysa a Bagi ni Cristo
date:   05/08/2023
---

### Basaen Agpaay ti Adal ita a Lawas
Efe. 4:1–16; Fil. 2:3; Sal. 68:18; Aramid 2; 1 Cor. 12:4–11, 27–30; Isa. 5:4.

> <p>Paset a Maiyulo</p>
> “Ket dagiti dadduma incabilna nga apostol; ket dagiti dadduma mammadto; ket dagiti dadduma evangelistas; ket dagiti sabsabali, paspastor ken mannursuro; a maipaay iti pannacapaananay dagiti sasanto a maipaay iti aramid ti panagservi, a maipaay iti pannacabangon ti bagi ni Cristo” (Efeso 4:11, 12).

Maysa kadagiti ababa nga is-istoria ni Aesop ket nanaganan “Ti Tiyan ken dagiti Saksaka.” Daytoy ti istoria: “Ti tiyan ken dagiti saksaka ket agrikrikiarda maipapan iti kinapategda, ket idi kankanayon nga ibagbaga dagiti saksaka nga adayo a napigpigsada nga amang ta aw-awitenda pay ti tiyan nga ilawlawlaw, ti tiyan simmungbat, ‘Ngem, naimbag a gagayyemko, no saanak a nagipauneg iti taraon, saanyo koma a mabalin a mangawit iti uray aniaman a banag.’ ”—Lloyd W. Daly, Aesop Without Morals (New York: Thomas Yoseloff, 1961), p. 148.

Nupay kasta, inaramat ni Pablo ti bagi ti tao a mangaramid iti naespiritualan a ponto. Ken Pablo, ti bagi ti tao—ken ti iglesia a kas bagi ni Cristo—ket buklen ti nadumaduma a paspaset nga addaan agduduma a kabaelan, aminda ket masapul nga agtrabaho nga agtitimpuyog nga agpaay iti bagi tapno agbalin a nasalun-at. Idiay Efeso 4:1–16, aramaten manen ni Pablo ti pangngarig ti bagi nga inaramatna a nabertud unay iti un-unana (Rom. 12:3–8; 1 Cor. 12:12–31). Ni Cristo ket isu itan ti Olo ti bagi, nga ipapaayanna ti bagi kadagiti “nasagutan” a tattao nga isu a tumulong a mamagkaykaysa iti bagi, agraman iti tunggal paset—tunggal kamkameng ti iglesia—ipaayna dagiti abilidadna iti sibubukel a bagi.

Ti panangiladawan ni Pablo iti maysa a nasalun-at, napagmaymaysa a bagi ket tumulong kadatayo a makaawat iti kalat ti Dios nga agpaay kadatayo: iti agbalin a paspaset ti maysa a nabunga nga iglesia a nagkaykaysa ken Cristo.

_*Adalen ti adal ita a lawas tapno maisagana agpaay ti Sabado, Agosto 12._