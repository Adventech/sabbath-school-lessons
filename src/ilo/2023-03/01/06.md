---
title:  'Efeso: Maysa a Surat a Napno-ken-Cristo'
date:   29/06/2023
---

`Kasano iti panangipakaammo ni Pablo iti tema ti suratna? Efe. 1:9, 10.`

Kasano iti pannakagupgop iti damag ti Efeso? Manipud pagbaludan, nangikabil ni Pablo iti maysa a sirmata iti plano ti Dios a naisentro-ken-Cristo nga agpaay iti pannakatungpal dagiti pannawen ken ti paset ti iglesia iti dayta. Ti Dios ket nagtignay ken Cristo a mangilongalong iti planona “tapno mapagcaycaysa dagiti amin a banbanag ken Cristo, dagiti adda sadi langit ken dagiti met adda iti rabaw ti daga” (Efe. 1:10), ken inaramidna a kasta babaen iti panamarsuana iti iglesia a kas maysa a banag a nabukel iti maysa a baro a sangkataoan iti agpadpada a Judio ken Gentil (Efe. 2:14). Dagiti mamati ket naayabanda nga agaramid iti panagtitimpuyog iti daytoy nadiosan a plano, a mangipakpakita kadagiti dakes a pannakabalin a ti namimpinsan a panggep ti Dios ket addan iti dalan (Efe. 3:10).

Kas ipakaammo ti Efeso 1:9, 10, ti panagmaymaysa nga adda iti nakem ti Dios ket naisentro ken Cristo. Isu a saan a pagsiddaawan a matakuatan a ti Efeso ket maysa a naipasagepsep-ken-Cristo a surat nga iti sadinoman ket idaydayawna dagiti araramid ti Dios ken Cristo ken rambakenna ti pannakaasideg dagiti mamati kadagiti naespirituan a kinabaknang a naipaay kadakuada ken Cristo. Aramaten ni Pablo ti pagsasao a “ken Cristo” ken dagiti umas-asping a sasao iti nasurok a tallo pulo a daras, ken iti sadinoman itag-ayna ni Jesus. Kabayatan a basaem ti surat, siputam dagitoy a pagsasao ket agtalinaedka a naalibtak kadagiti adu a wagas a ni Pablo isentrona ni Jesus.

Sapulen ni Pablo a pagpingkien manen ti naespirituan a pannakaitalaga dagiti mamati idiay Efeso babaen iti panangpalagip kadakuada nga isuda ket paset ti iglesia, nga isu nga adda iti puso ti plano ti Dios a mamagkaykaysa kadagiti amin a banbanag ken Cristo. Idi aramatenna ti sao nga “iglesia” (iti Griego ket, ekklēsia) iti surat, kayatna a saoen ti “sangalubongan” nga iglesia (saan ketdi a ti lokal a kongregasyon).

Maysa a kangrunaan nga istratehiya nga aramatenna ket iti panangsaritana maipapan iti iglesia, ken aramidenna iti panangaramat kadagiti nalawag a pangyarigan, uppat kadagitoy ket pinasayaatna iti sumagmamano a pannakaibaskag:

1. Ti iglesia a kas bagi (Efe. 1:22, 23; Efe. 2:16; Efe. 3:6; Efe. 4:1–16, 25; Efe. 5:23, 29, 30).
2. Ti iglesia a kas patakder/templo (Efe. 2:19–22).
3. Ti iglesia a kas novia (Efe. 5:22–27).
4. Ti iglesia a kas buyot (Efe. 6:10–20).

Tunggal maysa kadagitoy a ladladawan, iti bukodda a wagas, iparangarangda ti panggep ken gandat ti Dios iti iglesia.

`Iti iglesia nga isu a naikamkamengam, ti Iglesia Adventista Del Septimo Dia, ti Dios ket guyguyogoyenna ti panagtitimpuyog ti il-ili, pagsasao, ken nadumaduma a tribu ti komonidad (Apo. 14:6, 7) a mangitudo iti dalan a pakatungpalan iti planona a mamagkaykaysa amin a banbanag ken Jesus (Efe. 1:9, 10). Kasano iti panagtrabahotayo nga agtitimpuyog iti dakkel a plano ti Dios?`