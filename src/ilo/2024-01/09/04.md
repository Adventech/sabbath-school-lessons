---
title:  Agnanayon a Matalek iti Tulagna
date:   27/02/2024
---

`Basaen ti Salmo 89:27–32, 38–46 ken Salmo 132:10–12. Ania iti kaipapanan ti Tulag ni David? Ania iti kasla namagpeggad dayta?`

Ti tulag ni David ket naglaon iti kari ti Dios iti agnanayon a tulong iti kaputotan ni David ken kinarang-ay dagiti tattao ti Dios (1 Sam. 7:5–16; Sal. 89:1–4, 19–37; Sal. 132:12–18). Ti kinapermanente ti tulag ket naipasdek iti nasolemne a sapata ti Dios ken ti kinamatalek ti ari iti Dios. Nupay kasta, uray dagiti napudno nga ari, kas ken Ari David, ket saanda a kanayon a matalek iti Apo. Ti Salmo 89 ket agladingit iti nagurdo a kinapaypayso a kasla mangipakpakita a dagiti nadayag a karkari ti tulag ni David ket napukaw. Ti kadi Israel ket binaybay-anen ti Dios nga awananen iti namnama? Pudno unay, ti sungbat ket—saan!

Ti pungtot ti Dios ket, wen, maysa a panangipakita iti nadiosan a panangukom (Sal. 38:1; Sal. 74:1). Ngem, saan nga agnanayon dayta agsipud ta ti agnanayon nga ayat ti Dios ket pakawanenna dagiti basbasol dagiti tattao no agbabawi dagiti tattao. Nupay kasta, kabayatan nga agpaut dayta, nakaro ti di pannakapnek ti Dios kadagiti nagbiddut a tattaona. Dagiti tattao mariknada dagiti napait a supapak ti kinasukirda ken maamirisda ti kinadagsen dagiti basbasolda (Sal. 89:38–46). Ngem damagenda, “Kasano kabayag?” a tuktukoyenda ti aglabas a kababalin ti pungtot ti Dios (Sal. 89:46). Ti napabaro a namnama ket agtaud manipud iti baro a pammatalged iti kinamatalek ti Dios a “manglaglagip” iti paraburna (Sal. 89:47, 50).

Iti ababa a pannao, nupay ti nataoan a paset ti tulag ket saan a nagballigi, dagiti tattao ket mabalin nga agdas-alda iti kari dagiti di agbabaliw a panggep ti Dios babaen ti Misias, nga Isu a mangibagi iti amin a kinalinteg ken pannakaisalakan ti Israel ken ti amin a lubong. Dayta ket, iti kamaudiananna, ti Dios ti agraira, ken ti agnanayon a pagarianna ket maipasdekto iti agnanayon— ngem gapu laeng ken Jesus, ken saan a gapu kadagiti tattao ti Dios.

Ni Jesu-Cristo ket Isu ti Anak ni David ken Isu ti Misias (Mat. 1:1; Heb. 1:8). Isu ket nanaganan iti “anac nga inauna cadagiti amin a naparsua” (Col. 1:15), a tudtudoenna ti Salmo 89:27, nga isu a nangayab ken David, nga isu idi ti anniniwan ni Cristo, kas inauna nga anak ti Dios. “Isu pagbalinecto met nga inauna nga anacco, catan-ocan cadagiti ar-ari ditoy daga.”

Nalawag a ti titulo nga “inauna” ket dina sarsaritaen ti nainlasagan a kasasaad ni David, agsipud ta ni David ti maikawalo nga anak dagiti dadakkelna (1 Sam. 16:10, 11). Kasta met laeng ken Jesus. Daytoy a titulo ket ipakpakitana ti naisangsangayan a dayaw ken turayna (Col. 1:16, 20−22). Inaramid ti Dios ni Jesus a kangatoan nga Ari iti amin a lubong idi pinagungarna ni Jesus manipud kadagiti natay (Aramid 2:30, 31).

`Basaen ti Colosas 1:16, 20–22. Ania ti isuro kadatayo dagitoy a bersikulo maipapan iti kinasiasino ni Jesus ken no ania ti inaramidna nga agpaay kadatayo? Ania a kari iti mabalin nga agpaay kenka?`