---
title:  Adalen Pay
date:   01/03/2024
---

Basaen ti surat ni Ellen G. White, “God With Us,” pp. 19–26, iti _The Desire of Ages_.

Gapu ta ti Salmo ket agpada a karkararag ni Cristo ken karkararag maipapan ken Cristo, ipaayna iti naisalsalumina a paltiing iti persona ken mangsubbot a panagministro ni Cristo kas Maysa a “Dios adda cadatayo” (Mat. 1:23). Ni Jesus ket “Dios adda cadatayo” kadagiti makibalbalubal a karkararag ti pannakabaybay-a ken panagsagaba. Isu ti “Dios adda cadatayo” kadagiti ikkis maipaay iti hustisia ken pannakaispal. Ni Jesus ket “Dios adda cadatayo” babaen ti saanna a panangbaybay-a kadatayo a mapukaw ken mauppapay, no di ket ipakitana kadatayo ti dalan ti pammati a naballigi. Isu ket nagbalin nga agnanayon a Padi ken Aritayo tapno isalakannatayo manipud iti agnanayon a panangdadael ti basol. Ken Cristo, ti naan-anay nga Ari iti kapuonan ni David, amin dagiti nasolemne a karkari ti Dios a panangisalakan ket masarakanda ti pannakatungpalda (2 Cor. 1:20).

Nalawag unay iti panangiladawan ni Ellen G. White ti pannakipagkaykaysa ni Cristo iti sangkataoan: “Babaen iti kinataona, sinagid ni Cristo ti sangkataoan; babaen ti kinadiosna, iggamanna ti trono ti Dios. Kas Anak ti tao, inikkannatayo iti maysa a pagwadan ti panagtulnog; kas Anak ti Dios, ikkannatayo iti pannakabalin nga agtulnog. Ni Cristo Isu idi iti adda iti kayo a bassit idiay Bantay Horeb a nagsao ken ni Moises a kunkunana, ‘SIAC TI SIAC. . . . castoy ti saoemto cadagiti annac ti Israel NI SIAC ti nangibaon caniac cadacayo.’ Ex. 3:14. Daytoy ti kari ti pannakaispal ti Israel. Isu nga idi immay a ‘capadpada dagiti tao,’ impakdaarna ti Mismo Bagbagina a SIAK. Ti Anak iti Betlehem, ti naemma ken napakumbaba a Mangisalakan, isu ti Dios a ‘naiparang iti lasag.’ 1 Tim. 3:16. Ket kadatayo kunana: ‘Siac ti naimbag a pastor.’ ‘Siac ti tinapay a sibibiag.’ ‘Siac ti dalan, ken ti pudno ken ti biag.’ ‘Isuamin a pannacabalin naited caniac idiay langit ken iti rabaw ti daga.’ Juan 10:11; 6:51; 14:6; Mat. 28:18. SIAK ti pammatalged ti amin a kari. SIAK; dika agbuteng.”—_The Desire of Ages_, pp. 24, 25.

**Salsaludsod a pagiinnadalan**:

`Kasano nga impakita ti Dios ti di agkupas a kinamatalekna iti tulagna iti laksid ti saan a kinamatalek dagiti tattao? Ania a pammatalged ti iyeg dayta kadagiti makibalbalubal nga annak ti Dios ita nga aldaw?`

`Kasano a ti naisalsalumina ken nangatngato a kinapadi ni Cristo segun iti galad ni Melquisedec ket papigsaenna ti pannakaisigurado ti pannakaisalakan dagiti tattao ti Dios?`

`Ipakita dagiti Evangelio nga adu a karkari ti Misias iti Salmo ti natungpal ken Jesu-Cristo. Kasano a daytoy ket ipaduyakyakna ti kinapudno ti Sao ti Dios? Apay a masapul a makibakaltayo iti aniaman ken iti tunggal sentimiento nga agduyos a mangpakapuy iti panagtalektayo iti Sao ti Dios?`

`Ania a dakkel a liwliwa ti magun-odtayo manipud kadagiti sasao ni Cristo, “ ‘Isuamin a pannacabalin naited caniac idiay langit ken iti rabaw ti daga’ ” (Mat. 28:18)? Kasano nga ipakattayo daytoy a kari iti bukodtayo a kapadasan?`