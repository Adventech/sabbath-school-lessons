---
title:  Pastor a Nadiosan ken Nangisakripicio iti Bukodna a Bagi
date:   25/02/2024
---

`Basaen ti Salmo 23; Salmo 28:9; Salmo 80:1; Salmo 78:52, 53; Salmo 79:13; ken Salmo 100:3. Kasano iti pannakailadawan ti pannakaikayamet ti Apo kadagiti tattaona kadagitoy a teksto?`

Ti ladawan ti Apo kas Pastor ken dagiti tattao ti Dios kas karnero ti pagpastoranna ket ipaganetgetna ti panangiwanwan ken manarawidwid a panangaywan ti Dios kadagiti tattaona ken ti panagdas-al dagiti tattao iti Dios a mangpennek iti amin a kasapulanda. Ti ladawan idanunna ti mensahe ti kinasinged ti Dios kadagiti tattaona agsipud ta agnaed dagiti papastor a kaduada dagiti pangenda ken saggaysa nga inaywananda ti tunggal karnero. Ti ladawan a panagipastor ket ipaganetgetna pay ti panagtagikua ti Dios iti pangenna, a patalgedan dagiti dua a natibker a singgalut: panamarsua (Sal. 95:6, 7; Sal. 100:3) ken tulag (Sal. 28:9; Heb. 13:20).

Ti ladawan ti nadiosan a Pastor a mangiturturong ken Jose a kas maysa a pangen (Sal. 80:1) ket nalabit a tudtudoenna iti panangbendicion ni Jacob ken Jose, nga isu a mangiladawan iti Dios kas Pastor ti Israel, ket ngarud makaawis iti daytoy naindaklan a kari ken bendicion (Gen. 49: 24).

Dagiti ar-ari ket naibilangda idi a papastor dagiti tattaoda (2 Sam. 5:2). Nupay kasta, ti laeng Dios ti pudno unay a maikari iti daytoy a titulo agsipud ta kaaduan a nataoan nga ar-ari ket saanda a nagbiag a maitunos iti kasta nga nakaayaban. Ni laeng Jesus ti nangaramid dayta, nga isu ti gapu a naawagan Isuna iti Naimbag a Pastor.

`Basaen ti Juan 10:11â€“15. Ania ti kuna ni Jesus maipapan iti Mismo a Bagbagina a kas Naimbag a Pastor?`

Ti nasinged a singgalut ti nadiosan a Pastor ken ti pangenna ket makita iti di mapagduaduaan a pannakaammo ti pangen iti timek ti Pastor (Juan 10:4, 27). Agingga ita nga aldaw, dagiti pastor iti Makintengnga a Daya mabalinda a bingayen dagiti pangenda a naglalaok babaen laeng ti panangawagda kadagiti karneroda, nga isu a makailasin ken mangsurot iti timek ti pastorda.

No dadduma, ti arban ti Dios ket agsagaba kadagiti nadumaduma a rigrigat a maawatan dagiti tattao a kas pagilasinan ti di pannakapnek ken panangbaybay-a ti Dios. Nupay kasta, ti Naimbag a Pastor dina pulos baybay-an dagiti naiwawa a karnerona no di ket sapulenna tapno isalakanna ida. Daytoy ket maysa a napigsa unay a ladawan ti pannakikayamet ti Dios kadagiti tattaona. Isu ket siaanamong a matay nga agpaay iti karnerona (Juan 10:11, 15) ken agbalin a maysa a maidaton a kordero iti biangda (Juan 1:29). Kasta met, pinasingkedan ni Jesus nga ayabanna dagiti karnerona kadagiti sabali a pangen ket pagkaykaysaenna ida iti maymaysa nga arban (Juan 10:16).

`Ania dagiti wagas a mabalinmo, iti inaldaw ken napraktikalan a tukad, a gundawayan ti naikari kadatayo a kaadda ni Jesus kas Naimbag a Pastortayo?`