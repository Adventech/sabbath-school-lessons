---
title:  Agnanayon a Padi iti Galad ni Melquisedec
date:   29/02/2024
---

`Basaen ti Salmo 110:4–7. Kasano a naisalsalumina ti kinasaserdote ni Cristo, ken ania ti naindaklan a namnama a masarakantayo iti nailangitan a kinasaserdote ni Cristo?`

Inikkan ti Dios ti Misias iti maysa nga agnanayon a kinaari (Sal. 110:1–3) ken iti maysa a kinasaserdote iti nangatngato a ranggo, ti galad ni Melquisedec (Sal. 110:4–7). Selloan ti Apo ti saona babaen ti nasolemne a kari (Heb. 6:18). Ti sapata ti Dios a saan nga agsardeng iti panangted kadatayo iti awan pagkuranganna a Padi ket maysa a pagilasinan ti paraburna. Dagiti basbasol dagiti tattao ken dagiti silalatak a panagsukir ket kanayon a mangrurod iti Dios a mangbaybay-a kadagiti tattaona, ngem ti sapata ti Dios ket saan a mabaliwan ken ipanamnamana ti parabur ti Dios iti panangwaswasna iti panangukomna kadagiti sibababawi a tattao (Exod. 32:14; Sal. 106:45).

Ti nadiosan a sapata ket iyammona ti maysa a kabarbaro nga elemento iti tulag a naibatay iti tulag ni David babaen ti panangipakdaar a ti Misias nga Ari ket maysa met a Padi (Sal. 110:4). Dagiti ari ti Israel ket saan a mabalin nga agbalin a papadi a Levitas (Num. 8:19; 2 Cron. 26:16−21). Tunggal dakamaten ti Sursurat dagiti ar-ari wenno dagiti tattao a mangipaay kadagiti datdaton, ipakpakitana ti panangiyegda kadagiti daton kadagiti papadi, nga isuda a mismo ti mangidaton kadagitoy. Ti Salmo 110 ket isiasina ti Misias nga Ari manipud kadagiti dadduma nga ar-ari ken papadi ti Israel. Ti agnanayon a kinapadi ni Cristo ket nagtaud ken ni Melquisedec, nga agpada nga ari ti Salem (Jerusalem) ken padi ti “kangatoan a Dios” (Gen. 14:18−20). Ti Daan a Testamento ket saanna pulos a saritaen ni Ari David wenno siasinoman nga ari ti Israel a kas mangtagikua iti kinapadi iti urnos ni Melquisedec, malaksid iti Salmo 110. Nalawag unay, ti Salmo ket sarsaritaenna iti maysa a matudtudo nga ari ken padi iti pakasaritaan ti Israel.

`Basaen ti Hebreo 7:20–28. Ania dagiti sumagmamano a mangipakita iti nangatngato a kinapadi ni Cristo?`

Gapu ta agpada a nadiosan nga Ari ken agnanayon a Padi, awan kapada ti kinatan-ok ni Cristo kadagiti nataoan a papadi ken ar-ari; isu a, mabalin a siiinanamatayo. Itandudo ni Cristo ti natantan-ok a tulag a naibatay iti sapata ti Dios, saan a kadagiti karkari ti tao. Isu ket agserserbi idiay nailangitan a santuario. Ti kinapadina ket saan nga apektaran iti basol wenno ipapatay, kas kadagiti nataoan a papadi, ket iti kasta, mabalinna ti mangibabaet ken mangisalakan kadagiti tattaona iti agnanayon. Ti mangikappia nga aramid ni Cristo kas naan-anay ken manangngaasi a Padi ket mangted kadagiti tattaona iti agnanayon a pammatalged nga agtalinaed iti mismo a kaadda ti Dios (Heb. 6:19, 20). Ti naarian a kinapadi ni Cristo punasennanto ti turay ti kinadakes, saan laeng nga iti puso dagiti tattao no di pay ket iti lubong. Salimetmetanna ti kari ti Salmo 2 nga amin a nacion ken agturay ket maipasakup iti naarian a panangokom ni Cristo Jesus (Sal. 2:6–9; Sal. 110:1, 2, 5, 6). Ti nakaskasdaaw a naarian a kinapadi ni Jesus ket mangaramid iti maysa a mamimpinsan a panangtonton iti panagtulnog ken panagtalektayo.