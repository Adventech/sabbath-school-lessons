---
title:  Bendito Dayta Umay iti Nagan ti Apo
date:   24/02/2024
---

### Basaen Agpaay iti Adal ita a Lawas
Salmo 23; Juan 10:11–15; Salmo 22; Sal. 89:27–32; Col. 1:16; Salmo 2; Heb. 7:20–28.

> <p>Paset a Maiyulo</p>
> “Ti bato a di-kinayat dagiti agbangbangon nagbalin a pasuli. Daytoy ti panagaramid ni Jehova; nacascasdaaw cadagiti matmatatayo” (Salmo 118:22, 23).

Paneknekan dagiti Salmo ti maipapan iti kinatao ken panagministro ni Cristo. Nganngani amin a paset ti trabahona iti plano ti pannakaisalakan ket makita kadagiti Salmo. Iti nadumaduma a pamay-an, ti biag ken aramid ni Cristo ket nailadawan ken naipadto kadakuada, a masansan nga addaan iti nakaskasdaaw a kinaapagisu.

Dagiti topiko a naiparangarang iti Salmo ket iramanna ti kinadios ni Cristo, kas Anak, ti panagtulnogna, ti kinaregtana agpaay iti templo ti Dios, ti kinasiasinona kas Naimbag a Pastor, ti pannakaliputna, ti panagsagabana, ti saan a pannakatukkol dagiti tulangna, ti ipapatayna, panagungarna, panagpangatona, kinapadi, ken kinaari. Adda amin idiay kas naipadto iti adu a siglo sakbay nga immay ni Jesus iti lasag.

Di pakasdaawan, kas pagarigan, idi saritaenna iti maipapan ti panagministrona, ni Jesus ket insublina dagiti adalan iti Salmo idi a nakisarita kadakuada iti dalan nga agturong idiay Emaus (Lucas 24:44). Kayatna a masarakanda idiay Salmo ti pammaneknek agpaay iti kinasiasinona.

Sumagmamano kadagiti Salmo ket add aan kadagiti naiyanniniwan a pannakatungpalna ken Cristo ket iramanna ti Salmo 24, 45, 72, ken 101 (ti pagwadan

nga Ari ken Ukom), 88, ken 102 (kararag ti agsagsagaba nga adipen ti Dios).

Iti amin a Salmo, babaen kadagiti panagun-unnoy, panagyaman, panagdaydayaw, ken panagsangit dagiti sumasalmo agpaay iti hustisia ken pannakaispal, mangngegtayo dagiti allangogan ti kararag ni Cristo agpaay iti pannakaisalakan ti lubong.

_*Adalen ti adal ita a lawas tapno maisagana agpaay ti Sabado, Marzo 2._