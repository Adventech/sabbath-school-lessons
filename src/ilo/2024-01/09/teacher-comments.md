---
title:  Komentaryo dagiti mannursuro
date:   01/03/2024
---

### Paset I: Pakabuklan

Kangrunaan a Teksto: Salmo 118:22, 23

Iti daytoy a lawas, adalentayo ti katan-okan a banag iti amin a Sursurat: ti Apo ken Mangisalakantayo, ni Jesu-Cristo. Ti pannakaipangpangruna ni Jesus iti sibubukel a Biblia ket kapatgan iti pannakaawattayo iti Sursurat, ket iti daytoy a banag, saan a nailaksid ti Salmo. Kadagiti nadumaduma a kantana a panagdaydayaw, pammakawan, hustisia, ken panagibales, ni Jesus ket nailadawan a kas Pastor, Agsagsagaba a Misias, Anak ni David, Agnanayon nga Ari, ken Nailangitan a Padi. Dagitoy a panangiladawan ket tumulong kadatayo tapno nasaysayaat a maawatantayo ti kangrunaan a saadna iti plano ti Pannakasubbot ken ti ayatna iti tunggal maysa kadatayo.

Ti libro ti Salmo ket mangted kadatayo iti maysa a nalawlawa a panangkita iti panagministro ni Jesus idiay langit ken ti Maikadua a Yaayna. Ita a lawas, intayo kitaen manipud iti Salmo dagiti sumagmamano kadagitoy a panangkita ken Jesus ken iti Trabahona.

### Paset II: Komentaryo

Dagiti mannurat iti Baro a Testamento ket imbilangda ti libro ti Salmo a maysa a napateg a gubuayan ti pannakaawat iti biag ken trabaho ni Cristo. Ti Baro a Testamento ket itudona dagiti adu a teksto manipud iti Salmo a mangipakita no kasano ti panangtungpal ni Jesus kadagiti padto iti Daan a Testamento. Dadduma kadagitoy a matudtudo a teksto ket “adawda” (dayta ket, balikas-por-balikas nga adaw) ken dagiti dadduma ket “panangtukoy” (saan a direkta a mangitudtudo iti maysa a teksto iti Daan a Testamento ken iti kapanunotanna, a kas maisupadi iti maysa a balikas-por-balikas nga adaw).

Adda dagiti adu a teksto idiay Salmo a mangitudtudo iti kinadios ni Cristo ken ti panagministrona ditoy daga. Dagitoy a mangitudtudo ket naingandatan nga iparangarangda iti paset ti sumasalmo, babaen ti panangidalan ti Espiritu Santo, tapno mangisagana ken mangiwaragawag iti trabaho ni Jesus. Iti daytoy a pakabuklan iti isiptayo, intayo iturong ti imatangtayo kadagiti bersikulo ti Salmo nga ipakat dagiti mannurat iti Baro a Testamento ken Jesus.

**Ni Jesus Iti Yahweh ti Daan a Testamento—Isu ti Dios!**

Padto: Ni Jesus ket maidaydayaw koma.
- Salmo: Sal. 97:7
- Pakaipakatanna iti Baro a Testamento: Heb. 1:6

Padto: Ni Jesus, kas Dios, umawat ti dayaw.
- Salmo: Sal. 45:6, 7
- Pakaipakatanna iti Baro a Testamento: Heb. 1:8, 9

Padto: Ni Jesus ti Namarsua ken agnanayon.
- Salmo: Sal. 102:25–27
- Pakaipakatanna iti Baro a Testamento: Heb. 1:10–12

Padto: Ni Jesus ti Anak ti Dios.
- Salmo: Sal. 2:7
- Pakaipakatanna iti Baro a Testamento: Ara. 13:33; Heb. 1:5; Heb. 5:5

Ti kinadios ni Jesus ket maysa a napateg a topiko kadagiti mannurat iti Baro a Testamento, a kas met koma kadatayo. Iti listaan iti ngato, makitatayo dagiti teksto manipud iti Salmo a mangitudtudo iti kinadios niYahweh nga ipakat da Pablo ken Lucas ken ni Jesus. Ti kinadios ni Jesus ket pagbalinenna ti sakripiciona nga agpadpada a minnaysa ken napigsa; dayta ket, ti Maysa

a natay idiay kruz a mangsubbot kadatayo ket ti Namarsua a Mismo. Anian

a naguneg a panpanunot! Ditay pulos a matukod a naan-anay ti natan-ok a kinaunegna iti amin a sikiganna, ita wenno iti amin nga awan patpatinggana a panpanawen ti kinaagnanayon, nupay iti panangsapul a panangut-utob ken panangipauneg kadagiti napintas a kinapudnona ket balbaliwanna dagiti puspusotayo.

**Ti Biag ken Panagministro ni Jesus**

Padto: Ti panaglasag ken naan-anay a daton ni Jesus
- Salmo: Sal. 40:6–10
- Pakaipakatanna iti Baro a Testamento: Heb. 10:5–7

Padto: Ti anep iti balay ti Dios ibusenna ni Jesus.
- Salmo: Sal. 69:9
- Pakaipakatanna iti Baro a Testamento: Juan 2:17

Padto: Lukatan ni Jesus ti ngiwatna iti maysa a pangngarig.
- Salmo: Sal. 78:2
- Pakaipakatanna iti Baro a Testamento: Mat. 13:35

Padto: Ni Jesus taraonanna dagiti tattao iti tinapay ti langit.
- Salmo: Sal. 78:24
- Pakaipakatanna iti Baro a Testamento: Juan 6:31

Padto: Ni Jesus iti pasuli a bato.
- Salmo: Sal. 118:22
- Pakaipakatanna iti Baro a Testamento: Mat. 21:42; Marcos 12:10, 11; Lucas 20:17

Padto: Dagiti ubbing idaydayawda dagiti trabaho ni Jesus idiay templo.
- Salmo: Sal. 8:2
- Pakaipakatanna iti Baro a Testamento: Mat. 21:16

Dagiti mannurat kadagiti Evangelio ken ti Baro a Testamento ket naawatanda a dagiti matudtudo a teksto manipud iti Daan a Testamento, kas iti sumagmamano a Salmos, ket inwaragawagda ti panagministro ni Jesus. Gapu iti nagadu nga adaw iti Baro a Testamento manipud iti Salmo, mabalin a kunaen a ti Salmo ti paborito a libro dagiti nagsurat iti Baro a Testamento. Dagiti mannurat iti Baro a Testamento ket inaramatda ti Salmo a mangpasingked a dagiti mammadto impadtoda dagiti napateg a paspasamak iti panagministro ni Jesus ditoy daga, kas impaganetget ti innem kadagitoy a paspasamak iti listaan iti ngato.

**Panagsagaba ken Tarigagay ni Jesus**

Padto: Ni Jesus ket liniputan ti nasinged a gayyem.
- Salmo: Sal. 41:9
- Pakaipakatanna iti Baro a Testamento: Juan 13:18

Padto: Dagiti kabusorna nangtedda Kenkuana iti apro ken suka nga inumen no Isu ket mawaw.
- Salmo: Sal. 69:21
- Pakaipakatanna iti Baro a Testamento: Mat. 27:34, 48

Padto: Isu ket binaybay-an ti Dios.
- Salmo: Sal. 22:1
- Pakaipakatanna iti Baro a Testamento: Mat. 27:46; Marcos 15:34

Padto: Ni Jesus ket inuyonganda.
- Salmo: Sal. 22:7
- Pakaipakatanna iti Baro a Testamento: Mat. 27:39; Lucas 23:35

Padto: Dagiti kabusorna iwingiwingda dagiti oloda Kenkuana.
- Salmo: Sal. 109:25
- Pakaipakatanna iti Baro a Testamento: Mat. 27:39

Padto: Sinupiatda ti pammati ni Jesus.
- Salmo: Sal. 22:8
- Pakaipakatanna iti Baro a Testamento: Mat. 27:43

Padto: Nagbibingayanda dagiti pagan-anayna.
- Salmo: Sal. 22:18
- Pakaipakatanna iti Baro a Testamento: Mat. 27:35; Marcos 15:24

Padto: Ni Jesus agbalin a pakaibabainan dagiti gagayyemna.
- Salmo: Sal. 88:8
- Pakaipakatanna iti Baro a Testamento: Lucas 23:49

Padto: Inyebkas ni Jesus dagiti maudi a sasaona.
- Salmo: Sal. 31:5
- Pakaipakatanna iti Baro a Testamento: Lucas 23:46

Padto: Dagiti tulangna ket saanda a natukkol.
- Salmo: Sal. 34:20
- Pakaipakatanna iti Baro a Testamento: Juan 19:36

Padto: Ti bagina ket saan nga agrupsa idiay tanem.
- Salmo: Sal. 16:8– 11
- Pakaipakatanna iti Baro a Testamento: Ara. 2:25–28; Ara. 13:35

Dagiti apostol sinapulda ti mangipaay iti pammaneknek a naibatay iti Sursurat a mangsuporta iti panagsagaba ken ipapatay ni Jesus, kas maysa a pasamak a naipadto a naibinsabinsa iti Daan a Testamento. (Laglagipen nga agtartrabahotayo ditoy nga addaan kadagiti pammaneknek a naibatay iti Sursurat a naibatay laeng iti Salmo. Agpayso, ad-adu nga amang ti pammaneknek a pabor iti panagsagaba ni Cristo ti masarakan iti Daan a Testamento, nangruna iti libro ni Isaias.)

Ti pannakaurnong dagiti pammaneknek a naibatay iti Sursurat manipud iti Salmo ket paneknekanna ti kinapudno ti panagtuok, ipapatay, ken panagungar ni Jesus. Ti pannakailansa iti kruz ken panagungar ni Jesus ket isuda ti ngudo ti pakasaritaan ti pannakaisalakan iti nagbaetan ti Pannakatnag ken ti Maikadua a Yaay, kasta met ti kangrunaan a banag iti plano ti Pannakasubbot.

**Pannakaitan-ok ni Jesus Kalpasan ti Panagungarna**

Padto: Ti Misias agtugaw iti makanawan nga ima ti Apo.
- Salmo: Sal. 110:1
- Pakaipakatanna iti Baro a Testamento: Mat. 22:34; Marcos 12:36; Lucas 20:42; Ara. 2:34

Padto: Maysa a kapuonan manipud ken David ti addanto iti trono ni David.
- Salmo: Sal. 132:11
- Pakaipakatanna iti Baro a Testamento: Ara. 2:30

Padto: Ni Jesus agturay kadagiti nasnacion
- Salmo: Sal. 2:1, 2
- Pakaipakatanna iti Baro a Testamento: Ara. 4:25, 26

Padto: Ni Jesus ket maysa a padi segun iti ornos ni Melchizedek.
- Salmo: Sal. 110:4
- Pakaipakatanna iti Baro a Testamento: Heb. 5:6, 10; Heb. 6:20; Heb. 7:17, 21

Padto: Ni Jesus indalanna ti nakayawan a kayaw.
- Salmo: Sal. 68:18
- Pakaipakatanna iti Baro a Testamento: Efe. 4:7, 8

Ti panagministro ni Jesus a panangabbong idiay langit ket saan a basbassit ti kinapategna ngem ti makaabbong a sakripicio nga lineppasna idiay Bantay Kalbaryo. Gapuna, saan a naiparparna a kadagiti mannurat iti Baro a Testamento, ti Salmo 110 iti kaaaduan a naadaw, wenno natukoy a teksto manipud iti Daan a Testamento. Ti Salmo 110:1 ket naaramat iti adu a daras idiay Baro a Testamento: Mateo 22:44; Marcos 12:36; Marcos 16:19; Lucas 20:42–43; Lucas 22:69; Aramid 2:34, 35; 1 Corinto 15:25; Efeso 1:20; Colosas 3:1; Hebreo 1:3, 13; Hebreo 8:1; Hebreo 10:12, 13; Hebreo 12:2; kabayatan a ti Salmo 110:4 ket naadaw iti namimpat a daras: Hebreo 5:6; Hebreo 6:20; Hebreo 7:17, 21.

Ti nailangitan a panagministro ni Jesus, ken ti pannakaawattayo iti Trabahona iti biangtayo, ket maipangpangruna iti inaldaw a naespirituan a kapadasantayo kas Cristiano. Ti Hebreo kunana nga addaan pammatalged: “Isu nga icutantayo a cas la maysa a sinipete ti cararua, inanama a napaypayso ken natibker, ket sumrec nga agingga iti uneg ti abbong; Isu a sinerrecan ni Jesus a cas la umun-una cadatayo gapu cadatayo isu a nagbalin a cangatoan a padi iti agnanayon, cas iti kinapadi ni Melquisedec” (Heb. 6:19, 20, nga idiay ket inadawna ti murdong ti Salmo 110:4).

**Dagiti Kababalin ti Dios Idiay Salmo Naipakat ken Jesus Idiay Baro a Testamento**

Tapno ad-adda a maawatan no kasano a mainaig ken Jesus dagiti panangkita a naibatay iti Misias a naipaay iti Salmo, intayo sukimaten dagiti sumaganad a pagarigan manipud iti Salmo ken dagiti pannakaipakatda iti Baro a Testamento:

- Ti kinaimbag ti Apo ket mabalin a “maramanan” wenno personal a mapadasan: Sal. 34:8 (1 Ped. 2:3, 4)
- Ni Jesus mamakawan kadagiti basbasol: Sal. 103:2, 3 (Lucas 5:21, 24)
- Isu ti Biag: Sal. 36:9 (Juan 1:4)
- Isu ti Bato: Sal. 18:2, Sal. 95:1 (1 Ped. 2:6, 1 Cor. 10:4)
- Isu ket nalinteg: Sal. 129:4, Sal. 145:17 (1 Juan 1:9, 1 Juan 2:1)
- Isu adda iti sadinoman: Sal. 139:8 (Efe. 1:23, Mat. 18:20)
- Ti pagarianna ket agnanayon: Sal. 145:13 (Dan. 7:14, ti Anak ti Tao)
- Ti Saona agtaeng iti mamati: Sal. 119:11 (Col. 3:16)

Kas ipakita dagitoy a pagarigan, ti Dios ti Salmo ket Isu ti Misias a naiparangarang idiay Baro a Testamento. Gapuna, ti Dios ti Daan a Testamento ket saan a maysa a naiduma a dios manipud iti Kinadios a naiparangarang idiay Baro a Testamento.

**Ti Ayug ti Salmo 24 a Naibatay iti Misias**

Dadduma a Salmo ti natukoy kadagiti matudtudo a paspasamak ken ladawan iti Misias. Ti Salmo 24 ti maysa kadagita a Salmo. Dagiti umuna a bersikulo (1–6) ket mainaig manen iti Salmo 15, gapu iti natemaan a panagpapadada. Ti Salmo 24 ket mangipaay met iti pannakaawat iti kinasiasino dagidiay a napalubosan a mapan iti Nasantoan a Lugar, wenno nasantoan a turod ti Dios.

Manipud bersikulo 7 aginggat’ 10, ti Salmo akuenna ti maysa nga ayug a maibatay iti Misias. Iladawanna ti Apo a sumsumrek iti maysa a nasantoan a ciudad. Adu dagiti komentarista, a maysa kadakuada ket ni Ellen G. White, ket ipakatda daytoy a segkay iti yuuli ni Jesus idiay langit (kitaen ti _Early Writings_, pp. 190–192). Dagitoy a bersikulo ket maysa a naragsak a pannakailadawan iti iseserrek ni Jesus iti nailangitan a pagarian, iti tengnga dagiti agkankanta nga angeles, nga isu a mangipakdaar Kenkuana nga “Ari ti gloria” ken “ni Jehova a napigsa ken mannacabalin, ni Jehova a mannacabalin iti gubat” (Sal. 24:8). Daytoy ket bassit a buya a mangitakder iti dakkel a pasamak inton dagiti amin a nasubbot ket sumrek kadagiti ruruangan ti Nasantoan a Ciudad.

### Paset III: Panangipakat iti Biag

Iti panangrepaso, kitaentayo dagiti rason no apay a napateg ti adal iti daytoy a lawas iti naespirituan a biagtayo. Umuna, ti adaltayo ket maysa a panangpasingked iti nadiosan a nagtaudan ti naimpadtuan a Sao. Kasano ngay pay iti sabali a panangilawlawagtayo kadagiti di mabilang a panangisao dagiti mannurat iti Biblia, manipud maikasangapulo agingga iti lima a siglo B.C., nga isu a nangipadto nga addaan di agbiddut a kinaapagisu dagiti napateg a paspasamak iti biag ti umay a Misias? Kasano ngay iti panangtungpal ni Jesus iti biangna kadagitoy a matudtudo padpadto no saan a babaen ti panangibagnos ti Espiritu, nga iti sidong ti paltiingna impadto dagiti mammadto ti umay a Mangisalakan? Kadagitoy nga al-aldaw ti lugar a pagtrabahoan, dagiti tukad ti akademia ken siensia, ken nadumaduma a plataporma ti kagimongan ti media ket napno iti pananguyaw ken pananglais dagiti di mamati nga isip iti Sursurat. Iti sango ti kasta a klase ti panagduadua, napasnek a namnamaenmi a ti adal iti daytoy a lawas ket papigsaenna ti pammati dagiti estudianteyo iti Maysa a Napulotan ken iti Saona.

No awanen ti sabali, ti adaltayo ita a lawas ket iparangarangna ti panagmaymaysa ti Biblia. Nupay iti akinruar ket maysa daytoy nga urnong dagiti sursurat manipud kadagiti nadumaduma a mannurat, a nailanad iti nadumaduma a luglugar ken kultura iti las-ud ti 16 a siglo, no pagtitiponen dagitoy a sursurat ket mangbukel daytoy iti agtutunos a pakabuklan. Dagiti kapanunotan ken tema ti Biblia ket siaannad a nailaglaga, a mangiparangarang iti Espiritu a nangpaltiing iti panpanunot dagiti mammadto ken dagiti apostol a nangisurat iti dayta. Ti kamaudianan a bungana ket ti pannakaaramid ti kadakkelan nga obra maestra a naisurat iti pakasaritaan ti tao. Ti pammati ken ar-aramidtayo ket maibangun koma iti daytoy natibker a bato.

Kamaudiananna, ti panangidiligtayo iti Salmo iti Baro a Testamento ket nangted kadatayo kadagiti baro a pannakaawat iti Persona ken kababalin ni Jesus. Ti Sursurat ket kasla maysa a lakasa ti gameng a mabalin a pakatakuatantayo iti ad-adu pay a napateg a perlas ti kinapudno maipapan iti nakaskasdaaw a Diostayo.

` `