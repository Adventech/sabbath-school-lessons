---
title:  Agnanayon nga Ari ti Awan Kaaspingna a Pannakabalin
date:   28/02/2024
---

`Basaen ti Salmo 2; Salmo 110:1–3; Salmo 89:4, 13–17 iti 17; ken Salmo 110:1, 2, 5, 6. Ania ti isuro kadatayo dagitoy a teksto maipapan ken Cristo kas Ari?`

Ti pannakailadawan ti Dios kas Ama ti Misias ket itudona iti pannakabalangat ti ari idi naadaptar ti ari iti tulag ti Dios (Sal. 2:7; Sal. 89:26–28). Ti Salmo 2:7 ket iparangna ti panagungar ken pannakaitan-ok ni Cristo kas ileleggak ti baro nga agnanayon a tulag ken ti naarian a kinasaserdote ni Cristo (Aramid 13:33–39; Heb. 1:5; Heb. 5:5). Ti Misias ket agtugaw iti makannawan ti Dios kas maysa nga awan kapadana iti dayaw ken turay (Sal. 110:1; Ara. 7:55, 56). “Maysa pay, ti aglaok a pannakausar ti Apo ken ti ‘napulotan’ (Misias) isingasingna pay ketdi ti gandat a mangipakita a daytoy a Misias iti kaputotan ni David ket Isu ti Apo a Mismo. . . . No ti agtugaw iti kannawan ket ti Apo, iti kasta ngarud, ti Apo ti Misias, idinto ta ti Misias ket makita met iti kannawan [kitaen ti Sal. 110:1, 5.]”—Jacques Doukhan, ON THE WAY TO EMMAUS (Clarksville, MD: Lederer Books, 2012), pp. 26, 27.

Iti kamaudiananna, ni Cristo ket addaanto iti namimpinsan a panagballigi kadagiti kabusorna. Ti panangaramid kadagiti kabusor a “pagbatayan” ket maysa a ladawan a mangyanninaw iti kaugalian dagiti nagkauna nga ari iti Asideg a Daya a mangikabil kadagiti sakada iti tengnged dagiti naabak a kabusorda a mangipaduyakyak ti namimpinsan a panangiturayda kadakuada. Ngem, ti sarukod ni Cristo ditoy ket saan nga alikamen a nakabutbuteng (Sal. 2:9; Sal. 110:2).

Ti sarukod (“baston”) ket sigud nga iggem dagiti pangpangulo ti tribu kas simbolo ti tribu (Num. 17:2−10). Naggapu iti Sion ti sarukod ni Cristo agsipud ta itakderanna dagiti tattao ti Sion. Ti sarukodna ket simbolo ti nadiosan a panangokom a mangipatingga iti turay ti kinadakes ken mangiladawan iti awan kaaspingna a panagturay ni Cristo (Apoc. 2:27; Apoc. 12:5). Uray dagiti nadangkes nga ari ket naikkan iti gundaway nga agbabawi ken pasakop iti Misias (Sal. 2:10–12).

Maysa a nalawag a panangiladawan iti namimpinsan a balligi ni Cristo ket masarakan iti sakbay ti Yaay a buya iti Daniel 7, a mangipakita a kalpasan a naited ti panangokom a “ ‘naited cadagiti sasanto ti Cangatoan’ ” (Dan. 7:22), naipasdek ti pagarianna, ken “ ‘ti pagarianna agnanayon a pagarian’ ” (Dan. 7:27). Gapu iti krus, naipatalged ti kari ti pagarian.

Naikari ti bendicion kadagiti amin nga agtalek iti Ari, ket agrag-o dagiti tattao iti nangato ken nalinteg a panagturay ti Misias (Sal. 2:12; Sal. 89:15–17).

`Anian a nagsayaat a maammoan nga iti kamaudiananna, agballigi ti naimbag iti dakes, maaramid ti hustisia, ken agnanayon a maparmek ti saem ken panagsagaba. Kasano a mangted kadatayo iti liwliwa daytoy a kinapudno idinto ta iti panangkita ti tao, kasla rumangrang-ay ti kinadakes ita?`