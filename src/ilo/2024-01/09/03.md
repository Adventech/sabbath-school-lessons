---
title:  Ti Agsagaba a Misias
date:   26/02/2024
---

`Basaen ti Salmo 22 ken Salmo 118:22. Kasano iti panangtratar dagidiay nga immay isalakan ti Misias Kenkuana?`

Adu a Salmo ti mangiyebkas kadagiti makapatuok a rikna ti namimpinsan a pannakabaybay-a ti agsagsagaba a Misias (kas pangarigan, Salmo 42; Salmo 88; Salmo 102). Ti Salmo 22 ket direkta a padto maipapan iti Misias gapu ta adu ti naibinsabinsa iti daytoy a Salmo ti saan a mabalin a mainaig iti pakasaritaan ni Ari David no di ket naan-anay a mayataday kadagiti paspasamak ti ipapatay ni Cristo. Nagkararag ni Jesus babaen kadagiti balbalikas ti Salmo 22:1 iti kruz (Mat. 27:46).

Ti panagtuok iti pannakaisina ni Cristo iti Amana, a ti gapu ket ti panangawit ni Cristo kadagiti basbasol ti amin a lubong, ket mabalin a marukod laeng babaen iti kinalawa ti kinasingedda, nga isu ti awan kapadana a panagmaymaysada (Juan 1:1, 2; Juan 10:30). Ngem uray pay iti kauneg ti di mailawlawag a panagsagaba ket dina mabalin a dadaelen ti panagkaykaysa ti Ama ken ti Anak. Iti namimpinsan a pannakabaybay-ana ni Cristo intalekna ti Bagbagina iti Amana nga awan ti konkondisyonna, iti laksid ti namimpinsan a kinauneg ti kinaawan namnama a sinangona.

“Ken Cristo a kas suno ken talgedtayo naipatay ti kinadangkestayo amin. Isu ket naibilang a managsalungasing, tapno subbotennatayo manipud iti panangdusa ti linteg. Ti basol ti amin a kaputotan ni Adan ket agpigpigerger iti pusona. Ti pungtot ti Dios a maibusor iti basol, ti nakabutbuteng a pannakaipaduyakyak iti dina pakaay-aywan gapu iti kinadakes, pinunnona ti kararua ti Anakna iti panagdandanag.’ ”—Ellen G. White, _The Desire of Ages_, p. 753.

Dagiti mangam-ames a ladawan dagiti napipigsa a toro, ngumerngernger a leon, ken aso ket ipaganetgetda ti kinadawel ken kinasungit dagiti tattao a sinango ni Cristo, Isu a maidilig iti maysa a di makadangran ken awan gawayna nga igges kadagiti maudi nga orasna. Addaan nakaskasdaaw a kinaapagisu, ti Salmo 22 ket idanonna ti nagita a sasao ti umariwekwek a tattao a nangumsi ken Jesus babaen kadagiti bukodna a sasao iti Ama (Sal. 22:1, 8; Mat. 27:43) ken dagiti soldado a nagbibinglayanda dagiti kawes ni Jesus (Sal. 22:18; Mat. 27:35). Saan a maawatan dagiti tattao idi a ti “igges” a sapsapulenda a rumeken ket agbalin a kangrunaan a “bato a pasuli” ti Templo ken patalgedanna ti pamuon (Sal. 118:22).

Nupay kasta, ti natukiad a Misias ket nagbalin a Gubuayan ti pannakaisalakan dagiti tattao ti Dios kalpasan ti panagungar ni Jesus manipud kadagiti natay (Mat. 21:42; Aramid 4:10–12). Ni Cristo sinagabana ti panangtukiad ti sangkataoan, ngem pinadayag ti Dios ti Anakna babaen ti panangaramidna Kenkuana a sibibiag a “kangrunaan a bato a pasuli” ti naespirituan a Templo ti Dios (Efe. 2:20−22; 1 Ped. 2:4−8). Kadagidiay a mangtukiad iti daytoy a Bato, nga isu ti wagas ti Dios a panangisalakan, agbalinto nga ahente ti panangukom (Isa. 8:14; Mat. 21:44).

`Binayadan ni Jesus idiay krus iti Mismo a Bagina ti dusa iti tunggal basol nga inaramidmo. Kasano koma a ti kinapudno nga Isu ket nagsagaba iti biangmo ket balbaliwanna ti panagbiagmo ita, dayta ket, apay nga Isu koma ti gapu a masarakam ti basol a makarimon unay?`