---
title:  Ti Pannakasukogko Saan a Nailemmeng Kenka
date:   21/01/2024
---

`Basaen ti Salmo 139:1–18. Kasano iti naindaniwan a panangiladawanna iti pannakabalin (Sal. 139:1−6), kaadda (Sal. 139:7−12), ken kinaimbag ti Dios (Sal. 139:13−18)? Ania ti kuna ti kinatan-ok ti Dios maipapan kadagiti karkari ti Dios?`

Nagtarigagayka kadi a tumulong iti maysa a tao ngem awan ti maitulongmo? Kasta met, dadduma a tattao tinarigagayanda a tumulong kenka ngem dida naawatan dagiti kasapulam. Saan a kas kadagiti naayat unay ken kasayaatan ti panggepna a tattao, ti Dios ket addaan iti naan-anay a pannakaammo kadatayo ken dagiti paspasamaktayo ken addaan Isuna kadagiti banbanag nga itulong kadatayo. Gapuna, dagiti karkarina a tumulong ken mangispal ket saanda a narabaw sasao no di ket natibkerda a pammatalged.

Ti pannakaammo ti Dios iti sumasalmo ket dakkel unay ken naisalsalumina ta uray ti aanakan ti inana dina isuna mabalin a mailemmeng manipud iti Dios (Sal. 139:13, 15). Ti nadiosan a pannakaammo ket mainaig iti panawen (Sal. 139:2), makin-uneg a kinatao (Sal. 139:2, 4), ken law-ang (Sal. 139:3)—iti amin a kaadda ti sumasalmo. Ti nakaskasdaaw a pannakaammo ti Dios ket bunga ti kinamanagparsuana ken nasinged a pannakaam-ammona kadagiti tattao ken maipaduyakyak iti panangaywanna kadakuada.

Daytoy nakaskasdaaw a kinapudno maipapan iti Dios a makaam-amo kadatayo a nasinged ket saan koma a mangbutbuteng kadatayo no di ket iturongnatayo kadagiti takiag ni Jesus ken iti naaramidanna nga agpaay kadatayo iti kruz. Ta babaen ti pammati ken ni Jesus, naited kadatayo ti kinalintegna, “ti kinalinteg ti Dios” a Mismo (Rom. 3:5, 21).

Ti kaadda ti Dios ket naipaganetget babaen ti panangiladawan iti Dios a dumanon agingga iti “impierno” (sheol, “tanem”) ken “sipnget” (Sal. 139:8, 11, 12), dagiti lugar a saan a gagangay a nailadawan a kas pagnanaedan ti Dios (Sal. 56 :13). Nailadawan met ti kaaddana a kas panangala kadagiti “payak ti agsapa” (daya) tapno makadanon “kadagiti ungto ti baybay” (laud) (Sal. 139:9). Ti idandanon dagitoy a ladawan ket ti kinapudno nga awan ti lugar iti uniberso a dinatay madanon ti Dios. Nupay ti Dios ket saan a paset ti uniberso, kas patien dagiti dadduma, asideg Isuna kadagiti amin a saanna laeng a pinarsua no di ket tartarawidwidanna pay (kitaen iti Heb. 1:3).

Kas Maysa a makaammo iti amin maipapan kadatayo, ti Dios ket tulongan ken isublinatayo. Ti baro a pannakabigbig iti kinatan-okna ti mangtignay iti panagbettak ti pammadayaw ken napabaro a panagtalek ti sumasalmo. Awatenna ti nadiosan a panangamiris kas pamay-an a makaikkat manipud iti biagna iti aniaman a mangriribok iti pannakaikayametna iti Dios.

`Dadduma ket nalabit a masarakanda a ti kinapudno a ti Dios ket adu ti ammona maipapan kadakuada, uray dagiti kasipngetan a palpalimedda, ket maysa ketdi a nakabutbuteng a kapanunotan. Apay ngarud a ti evangelio laeng iti kakaisuna a namnamatayo?`