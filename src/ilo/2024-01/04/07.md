---
title:  Adalen Pay
date:   26/01/2024
---

Basaen ti surat ni Ellen G. White, “The Night of Wrestling,” pp. 195–203, iti _Patriarchs and Prophets_. Ania iti maadaltayo manipud iti kapadasan ni Jacob maipapan ti pannakabalin ti di agsarday a panagkararag ken awan duadua a panagtalek iti Dios?

Papigsaen dagiti Salmo ti pammatitayo iti Dios nga Isu a di pulos agkupas a Pagkamangan dagidiay a mangitalek iti biagda kadagiti mannakabalin nga imana. “Agaramidto ti Dios kadagiti naindaklan a banag nga agpaay kadagidiay agtalek Kenkuana. Ti gapu no apay a dagiti agkunkuna a tattaona ket awan kadakuada dagiti dakdakkel a pigsa ket gapu ta agtalekda unay iti bukodda a sirib, ken dida ikkan ti Apo iti gundaway a mangiparangarang iti pannakabalinna iti biangda. Tulonganna dagiti mamati nga annakna iti amin a kelkellaat a paspasamak no ikabilda ti amin a panagtalekda Kenkuana ken matalek a panagtulnogda Kenkuana.”—Ellen G. White, _Patriarchs and Prophets_, p. 493.

Ngem dadduma kadagiti Salmo ket mabalin a mangpataud iti nakaro a karit no ti karida ken iti agdama a kasasaadtayo ket saan nga agtunos. Iti panawen a kasta, masapul a sursuroentayo ti agtalek iti kinaimbag ti Dios a kabibilgan a naiparangarang iti kruz.

Kasta met, no dadduma mabalin a maaramat ti dadduma a Salmo a mangparang-ay kadagiti saan a pudno a namnama. Ti sungbat ni Jesus iti rinuker a panangaramat ni Satanas iti Salmo 91:11, 12 ipakitana a ti panagtalek iti Dios ket masapul a saan koma a mariro iti panangsulisog iti Dios (Mat. 4:5−7) wenno panangipagarup a panagdawat iti Dios nga aramidenna ti maysa a banag a maibusor iti pagayatanna.

“Dagiti kadakkelan a balligi iti iglesia ni Cristo wenno iti maysa a Cristiano ket saan a dagidiay magun-odan babaen ti talugading wenno edukasyon, babaen ti kinabaknang wenno pabor dagiti tattao. Dagidiay ket balligi a magun-odan iti siled iti agdengdengngeg a Dios, intono ti napasnek, agtutuok a pammati ket kumpet iti mannakabalin a takiag ti pannakabalin.”—Ellen G. White, _Patriarchs and Prophets_, p. 203.

**Salsaludsod a pagiinnadalan**:

`Iti klase, pagsasaritaan ti sungbat ti maudi a saludsod iti adal idi Martes maipapan iti panagtalek iti Dios iti tengnga ti rigat ken no dagiti banbanag ket nakaam-amak a dumakdakesda. Kasano a maawatan dagitoy a banbanag ken kasano a mabalin a mapasamak dagitoy kadagiti tattao, uray pay kadagiti amin a nakaskasdaaw a karkari iti Salmo maipapan iti panalaknib ti Dios? Panunotem met daytoy: saan kadi a ti sumasalmo, nga isu a nagsurat maipapan kadagidiay a nakaskasdaaw a karkari, ket nagsagaba iti rigat wenno ammona dagiti matalek a tattao a nagsagaba met?`

`Kasano a mapadur-astayo ti awan duadua a panagtalek iti Dios iti amin a paspasamak (kas pagarigan, Sal. 91:14; Sal. 143:8, 10; Sal. 145:18–20)? Ania ti mabalin a gapu a mapukawtayo daytoy a panagtalek? Apay a napateg ti panagtalek iti Dios kadagiti nasayaat a panawen tapno masursurotayo nga agtalek Kenkuana kadagiti met dakes a panawen?`