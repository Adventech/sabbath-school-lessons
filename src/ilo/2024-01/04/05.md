---
title:  Mangikalintegan ken Mangwayawaya
date:   24/01/2024
---

`Basaen ti 1 Corinto 10:1–4 . Kasano ti panangiladawan ni Pablo iti istoria ti Exodo? Ania a naespirituan nga adal ti sapsapulenna nga isuro babaen iti dayta?`

`Basaen ti Salmo 114. Kasano a ti nadiosan a pannakawayawaya dagiti tattao ti Israel manipud Egipto ket naindaniwan a nailadawan ditoy?`

Anian a naindaniwan a panangiladawan iti nakaskasdaaw a panangispal ti Dios kadagiti annakna manipud iti panangadipen ti Egipto ti naited iti Salmo 114. Amin iti Daan a Testamento, ken uray pay iti Baro, ti pannakaispal manipud Egipto ket nakita a kas maysa a simbolo ti pannakabalin ti Dios a mangisalakan kadagiti tattaona. Ni Pablo kadagitoy a bersikulo iti Corinto ket aramidenna met iti kasta, a makitana ti amin a pudno nga istoria kas maysa a pangngarig, maysa a simbolo ti pannakaisalakan ken ni Jesu-Cristo.

Iladawan met ti Salmo 114 ti nadiosan a pannakaispal babaen ti panagturay ti Dios a kas Namarsua iti ngatoen dagiti pannakabalin ti natoralesa, nga isu iti panangisalakanna kadagiti tattaona iti Exodo. Ti baybay, ti karayan Jordan, ken dagiti bambantay ken turturod ket naindaniwan nga itakderanda dagiti wagas ti natoralesa ken nataoan a pannakabalin a bumusbusor iti Israel iti dalanda nga agturong iti Naikari a Daga (Deut. 1:44; Jos. 3:14−17). Nupay kasta, ti Dios iti agturay kadakuada amin.

Kinapudnona, kadagiti adu nga annak ti Dios iti amin a pannawen ken iti amin a lugar, ti dalan nga agturong iti nailangitan a Jerusalem ket napno iti peggad. Ti Salmo ket paregtaenna ida a kumita iti labes dagiti turturod nga agturong iti Namarsua iti langit ken daga (Sal. 121:1).

Ti espiritu ti Salmo 114 ket nagupgop iti panangpatalna ni Jesus iti bagyo ti baybay ken ti panangiwaragawagna nga awan ti pagbutngan ti iglesia agsipud ta naparmeknan ti lubong (Mat. 8:23−27; Juan 16:33).

Dagiti naindaklan nga aramid ti Apo iti biang dagiti tattaona ket masapul a mangparegta iti sibubukel a daga nga agpigerger iti kaaddana (Sal. 114:7). Ti panagpigerger ket masapul koma a maawatan a kas panangbigbig ken panagdaydayaw a saan ketdi a kas panagbuteng (Sal. 96:9; Sal. 99:1). Iti kaadda ti Dios iti dasigda, awan iti pagbutngan dagiti mamati.

`Ania dagiti sumagmamano kadagiti naespirituan a peggad a sangsangoentayo kas mamati, ken kasano a masursurotayo ti agsadag iti pannakabalin ti Apo a mangsalaknib kadatayo manipud iti isusuko kadagitoy a peggad a napaypayso kadatayo ita a kas met idi iti sumasalmo?`