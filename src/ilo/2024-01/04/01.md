---
title:  Ti Apo Dumngeg ken Mangispal
date:   20/01/2024
---

### Basaen Agpaay iti Adal ita a Lawas
Sal. 139:1–18; Salmo 121; Sal. 17:8; Mat. 23:37; 1 Cor. 10:1–4; Heb. 4:15, 16.

> <p>Paset a Maiyulo</p>
> “Dagiti nalinteg nagickisda ket dinengngeg ni Jehova, ket inispalna ida cadagiti amin a ducducotda” (Salmo 34:17).

Maulit-ulit nga ipaganetget dagiti Salmo ti kinapudno a ti kangatoan nga Apo, nga Isu a nangparsua ken mangtarawidwid iti uniberso, ket iparangarangna met ti Bagbagina kas maysa a personal a Dios nga Isu a mangilongalong ken manarawidwid iti maysa a pannakaikayamet kadagiti tattaona.

Nasinged ti Dios kadagiti tattaona ken kadagiti parsuana, agpadpada idiay langit ken ditoy daga (Sal. 73:23, 25). Nupay Isu ket “impasdecna ti tronona cadagiti langlangit” (Sal. 103:19) ken “agsakay kadagiti ul-ulep” (Sal. 68:4), Isu ket “asideg met kadagiti amin nga umawag Kenkuana, kadagiti amin nga umawag Kenkuana iti kinapudno” (Sal. 145:18). Di agkupas nga itandudo dagiti Salmo ti kinapudno a ti Apo ti sibibiag a Dios, nga agtigtignay iti biang dagiti umawag Kenkuana (Sal. 55:16–22). Adda apagisu a kaipapanan dagiti Salmo gapu ta natignayda, ken naiturongda iti sibibiag a Dios, a dumngeg ken mangsungbat kadagiti karkararag.

Masapul a laglagipentayo a ti umno a sungbat iti kinaasideg ti Apo ket buklen ti maysa a biag ti pammati Kenkuana, ken panagtulnog kadagiti bilbilinna. Awan ti maawat Kenkuana a kurang iti daytoy a pammati ken panagtulnog, kas masansan nga imparangarang ti pakasaritaan ti Israel.

_*Adalen ti adal ita a lawas tapno maisagana agpaay ti Sabado, Enero 27._