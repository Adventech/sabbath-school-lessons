---
title:  Komentaryo dagiti mannursuro
date:   26/01/2024
---

### Paset I: Pakabuklan

Kangrunaan a Teksto: Salmo 34:17

Ti Salmo ket maysa a libro ti kararag. Aniaman ti suheto—panagdaydayaw man, panagun-unnoyman, ti namnama a naibatay iti Misias, ti pagarian ti Dios, wenno pakasaritaan ti pannakasubbot—iparangarang dagiti sumasalmo ti nabileg a panagtalekda iti Apo. Aniaman ti kasapulanda wenno paspasamakda, agtalekda a ti Namarsua ket agtaeng kadakuada.

Idi napan a lawas, kinitatayo ti kinangato ti Dios ken no kasano a kas Nadiosan nga Agturay, Isu ket nailadawan idiay Salmos: dayta ket, kas Namarsua, Ari, ken Okomtayo. Dagitoy a panangiladawan, ken dagiti sasao ti pammati a dumakkel manipud kadakuada, ti mangguyogoy kadagiti sumasalmo a nabuyogan iti panagtalek a mamati a ti Dios ket ispalenna dagiti annakna manipud iti aniaman a narigat a paspasamak. Intayo kitaen a siaannad, ken ipauneg, daytoy nakaskasdaaw a pammatalged. Agsaganaka a mangibinglay kadagiti kamkameng ti klaseyo iti kinagagar a patauden daytoy a namnama.

### Paset II: Komentaryo

**Ti Dios Dumngeg.**

Ti sumasalmo ket kanayon nga agpakaasi iti Apo a dumngeg kenkuana. Adu a Salmo ti mangrugi iti ikkis tapno dumngeg ni YHWH: Salmo 4:1; Salmo 13:3; Salmo 17:1; Salmo 27:1; Salmo 28:2; Salmo 54:2; Salmo 55:2; Salmo 60:5; Salmo 61:1; Salmo 64:1; Salmo 86:1; Salmo 102:1; Salmo 108:6; Salmo 130:2; Salmo 140:6; Salmo 142:6; ken Salmo 143:1. Kadagiti kasta a kankanta, ti sumasalmo ket umkis ken Apo Dios, ti pusona ket napno iti ladingit: “O Jehova Dios dagiti buybuyot, denggem ti cararagco; tumimudca, O Dios ni Jacob!” (Sal. 84:8, naited ti panangipaganetget). Iti kararagda, dagiti sumasalmo ipapilitda a maipangagda (Sal. 30:10; Sal. 38:16; Sal. 39:12; Sal. 66:16; Sal. 69:13, 16, 17; Sal. 119:145 , 149). Ipukkawda iti pammatalged a “dinengngeg ni Jehova, ket inispalna ida cadagiti amin a ducducotda” (Sal. 34:17).

No dadduma, dagiti mannurat ti Salmo ket pasingkedanda a nangngeg ti Dios dagiti reklamo ken kasapulanda (Sal. 22:24; Sal. 28:7; Sal. 31:22; Sal. 34:4; Sal. 40:1; Sal. 66: 19; Sal. 116:1; Sal. 120:1): “Iyickisconto iti Dios, ti timecco, wen iti Dios, ti timecco; ket isu imdengannacto” (Sal. 77:1). Ti pananglagip kadagiti sungbat ti Dios iti kararag iti napalabas ket mangpapigsa kadagiti sumasalmo iti pammatalged a sungbatanna ida ita ken iti masakbayan. Iti naan-anay a panagtalek iti nadiosan a sungbat, maulit-ulit nga ibaga dagiti sumasalmo a sungbatan ti Apo dagiti karkararagda (Sal. 4:1; Sal. 6:8, 9; Sal. 10:7; Sal. 17:6; Sal. 65: 2). Ipasiguradoda kadatayo a ti Dios ket sidadaan a dumngeg kadagiti kararagtayo iti agsapa, tengnga ti aldaw, wenno rabii (Sal. 5:3, Sal. 55:17). Ti kapadasan ket napaneknekanna nga, uray no ti pamilia ket paayenna ida, ti Dios ket denggenna ti ikkisda (Sal. 106:44).

“Ti dumngeg, tumimud” (Heb. shamah) ket ad-adu ti kayatna a sawen ngem ti pannkaawat iti timek wenno pannkangngeg iti uni. Iti lawag a ti Apo ti agdengngeg, ti sao a dumngeg, wenno tumimud, ket kaipapananna met ti agtignay. Dayta ket, makapagtalektayo nga agtignay ti Dios nga agpaay kadagiti tattaona kas sungbat kadagiti kararagda. Idi naadipen ti Israel idiay Egipto, ti Apo “nangngegna” (Exo. 2:24), ket inispalna ida. Ti Libro ti Salmo ket maysa nga awis kadatayo a maaddaan iti kastoy met laeng a tukad ti panagtalek.

**Ti Dios Mangaywan.**

Iti Libro ti Salmo, nailadawan ti Apo a kas maysa a nabileg nga Ari, a nakasagana a makiranget nga agpaay kadagiti tattaona. Kasta met, Isu ket naitakder met a kas maysa a naasi ken naayat a Dios nga Isu a mangay-aywan kadagiti mamati Kenkuana. Nadumaduma a ladawan ti mausar a mangiladawan iti nadungngo a panangaywan ti Dios. Nailadawan ti Dios a kas maysa a nadungngo a Pastor a mangay-aywan kadagiti awan mabalbalinna a karnerona (Salmo 23). Kas Pastorda, ipaayna ti amin nga agpaay kadakuada (Sal. 23:1): panaginana, taraon, ken danum (Sal. 23:2), liwliwa ken pannakaidalan (Sal. 23:3), ti kaaddana iti ginget ti sipnget ni patay (Sal. 23:4), kinawadwad (Sal. 23:5), ken kinaimbag ken asi (Sal. 23:6).

Ti sumasalmo aramatenna pay ti langa ti tumatayab, a mangsalaknib kadagiti urbonna iti sirok dagiti payakna, tapno mailadawan ti panangaywan ti Dios a panagbantay (Sal. 91:1, 4). Ti Dios, ti Managaywantayo, ket kanayon a naalibtak kadagiti kasapulan dagiti annakna (Sal. 121:4). Kasla ama a mangaasi kadagiti annakna (Sal. 103:13) ken Isu met ti Manalaknib kadagiti ulila. Ngem ti ayat ken salaknib ti Dios ket labsanna pay uray dagiti singgalot ti ayat dagiti nataoan a nagannak: “No da ama ken ina baybay-andac, ni ngad Jehova pidutennacto” (Sal. 27:10).

Anian a nadungngo a panangiladawan iti panagkiddaw ti Dios iti biang ti tunggal maysa kadatayo. Sapay koma ta dagiti kasta a ladawan ti mangguyogoy kadatayo nga agsadag a naan-anay Kenkuana ken agtalek iti panangaywanna iti amina a paset ti biagtayo.

**Ti Dios ti Salinongtayo**

Nakurapay ti Biblia iti panagaramat kadagiti panangiladawan. Tapno masuposupan daytoy a kinakirang dagiti modifiers, agpannuray unay dagiti Hebreo a mannaniw kadagiti panangidilig tapno maibalikasda dagiti kapanunotanda, nga agaramatda iti nadumaduma a nabaknang a pangngarig a mangibaga, kas pagarigan, no kasano a salakniban ti Dios dagiti pasurotna iti narikut a lubong: “Ta sican ti kinamangac, natibker a baluarte iti cabusor” (Sal. 61:3). Intayo kitaen dagiti kapanunotan dagiti masinnunuo a ladawan kadagitoy a panangidilig:

1. Kinamangac (Salinong)—(Sal. 61:3; Sal. 143:9). Daytoy a ladawan isingasingna iti maysa a natalged a lugar iti tengnga ti gubat, maysa a pagkamangan manipud bagyo ken pudot.

2. Torre—(Sal. 61:3). Dagiti torre iti panawen ti Biblia ket addaan iti adadu pay a napigpigsa a kaipapanan a kas maysa a pannakasaluad ngem ita nga aldaw. Kadagiti panawen ti gubat wenno pannakaidadanes, dagiti tattao ket aglemmengda iti maysa a torre, a kas iti kasasaad ni Gideon (Oc-oc. 8:17) ken ni Abimelech (Oc-oc. 9:50–52). Ti Salmo 18:1, 2 ket mangipaay iti maysa nga urnong dagiti sabsabali pay a pangngarig a maipakat ken YHWH a naadaw manipud iti dadduma a Salmo:

3. Pigsa—Daytoy a balikas ket tudtudoenna ti kapanunotan ti kinatibker, a kas iti Maysa a tulongtayo.

4. Maysa a Bato—Gagangay a daytoy a balikas iti pagsasao ti Hebreo ket tudtudoenna iti maysa a dakkel a bato iti maysa a teppang a mangipaay iti salaknib kadagiti dumarop. Ti natda iti Benjamin ket nagtalawda ken naglemmeng idiay bato ti Rimmon (Oc-oc. 20:47). Gapuna, naispalda manipud iti pannakapapatay.

5. Maysa a Sarikedked (Fortress)—Dagiti sarikedked ket bassit, naimbag a naaywanan nga ayan dagiti buyot. Ni Jehoshaphat ket nangbangun iti adu a kakasta a sarikedked idiay daga ti Juda a mangsalaknib iti pagarianna (2 Cron. 17:12).

6. Maysa a Kalasag—Daytoy a piesa ti kabal ket isu ti kadakkelan a saripda ti soldado idiay paggugubatan (kitaen met ti Sal. 114:2).

7. Maysa a Sarikedked (Stronghold)—simbolo ti talged, dagiti sarikedked ket manalaknib a patakder a nabangon idiay kabambantayan (Oc-oc. 6:2) wenno idiay let-ang (1 Sam. 23:14, 19).

Panunotem dagiti wagas a mabalin a masukatan dagitoy a ladawan iti kabaroanan a balbalikas tapno matulongannatayo a makaawat iti panangaywan ken panangsalaknib ti Dios kadatayo ita. Sigurado, ipaay kadatayo ti Apo ti panangaywanna, iti inaldaw, iti tengnga dagiti peggad daytoy a lubong.

**Ti Dios ti Saripdatayo.**

Ti Dios ti Manangalangon, Manangibabaet, ken Kampeontayo. Daytoy a ladawan ket nabatad a naadaw manipud iti ligal a lawag (Job 5:4) ken kangrunaan a naaramat iti lawag ti balo ken ulila. Ti Libro ni Job ken ti Salmos ket iladawanda ti Apo kas Saripda kadagiti balo ken ulila (Sal. 68:5, Heb. dayin, kayatna a sawen “okom”). Ti dayin ket naiparis iti “calintegac ken ringgorco” (Sal. 9:4), wenno maipada iti panangukom, kas iti Salmo 76:8, a sadiay a nailadawan ti Dios kas Saripda ti agkasapulan ken maparparigat (Sal. 10: 17, 18; idilig iti Deut. 10:18; Sal. 10:14). Ti Dios ket idaydayaw dagiti napanglaw (Sal. 74:21), agsipud ta “Ta isu saanna nga inumsi ken kinauma ti leddaang ti mapaldaangan; saanna met nga inlinged kencuana ti rupana; ngem dinengngegna ketdi, idi immawag kencuana” (Sal. 22:24). Ni YHWH ket kankanayon nga ikalinteganna dagiti mairurrurumen (Sal. 72:4; Sal. 103:6; Sal. 146:7).

**Dios, ti Mangwayawaya Kadatayo**

Amin dagiti balbalikas ken pangpangngarig a kinitatayo ket mangiladawan kadagiti nadumaduma a paspaset ti panangaywan ti Dios kadagiti pasurotna. Gapuna, naawagan ti Apo a Mangisalakantayo. Naminpat a daras nga Isu ket naawagan a Mangisalakan iti Libro ti Salmos, kas iti sumaganad:

1. Ti Salmo 18:2 ninagananna ti Dios a kas Mangisalakan iti lawag ti pannakidangadang ti sumasalmo kadagiti kabusorna. Kas iti nakitatayon, daytoy a kanta ket ipakitana ti Apo a kas maysa a nabileg a Mannakigubat.

2. Ti Salmo 40:17 saritaenna ti pannakawayawaya manipud iti basol. Ni David bigbigenna ti makaburak a kinapaypayso a “dagiti di mabilang a kinadakes linicmutdac; dagiti kinakilloc inaddagandac” (Sal. 40:12).

3. Ti sumasalmo umawag iti Mangisalakanna (Sal. 70:5) idi dinuprak dagidiay a mangsapsapul a mangpapatay kenkuana ken agtarigagay a mangdangran kenkuana.

4. Iti Salmo 144, ti sumasalmo dawatenna ti Mangisalakanna (Sal. 144:2) a mangarayat kenkuana manipud iti maysa a “ti ngiwatda agsao iti allilaw, ket ti canawan nga imada ima a canawan ti kinaulbod” (Sal. 144:8).

Kas ipakita ti Salmos, kayat ti Dios nga ispalennatayo manipud kadagiti basbasoltayo, kadagiti pagdandanagantayo, ken parparikut kadagiti dadduma a tattao. Gapuna, iti naan-anay a panangkita iti sao, ni Jesus ket Isu ti Mangisalakantayo.

**Tulong Manipud iti Santuario**

Ti panggep ti panagadaltayo ita a lawas ket saan laeng a tapno dayawen ti kinalaing ken kibatido iti litiratura dagiti sumasalmo. Ad-adu ngem ti ragsak nga ipaay kadatayo ti kasta a nasigo a ladawan, dagiti langa ken pangngarig dagiti Salmos ti mangipaay kadatayo kadagiti nauneg a pannakaawat iti aramid ti Dios a panangsubbot iti sangkataoan. Kuna ni David: “Awagac ni Jehova iti timecco, ket sungbatannac manipud iti turodna a nasantoan [ti Santuariona]” (Sal. 3:4); ken “nangngegna ti timecco nanipud iti templona” (Sal. 18:6). Gapuna, ti trabaho ti Dios a panangisalakan ken ti nadungngo a panangbantayna ket mangrugi iti trabahona nga agpaay kadatayo idiay santuario idiay langit.

Adu dagiti kangrunaan a kankanito iti Libro ti Salmo nga isuronatayo a ti Apo ket agtartrabaho iti biang dagiti tattao idiay nailangitan a kuartelna (kitaen Sal. 11:5, 6; Sal. 20:2; Sal. 29:9; Sal. 33:13, 14; Sal. 60:6; Sal. 68:35; Sal. 96:1–13; Sal. 102:20, 21; Sal. 150:1–6). Kalpasan iti panangadal kadagitoy a teksto, kadua dagiti dadduma a teksto iti Daan a Testamento a mainaig iti santuario, kuna ni Elias Brasil de Souza: “Ti nailangitan a santuario ket naipakita pay a kas maysa a lugar a pagdaydayawan nga idiay a dagiti nailangitan a nabiag ket agdaydayawda ken YHWH, gubuayan ti tulong, ken lugar ti pannakaabbong, nga idiay a pakaipaayan ti pannakadalus ken pannakapakawan.”—“_The Heavenly Sanctuary/Temple Motif in the Hebrew Bible: Function and Relationship to the Earthly Counterparts_” (Andrews University Dissertation, 2005), p. 358.

Ti Saripda ken Mangisalakantayo ket dumngeg manipud iti nasantoan a Turodna ken agtrabaho iti biangtayo. Iti kaaduan a paset, kas Adventista Del Septimo Dia, no mangngegtayo ti sasao a “nailangitan a santuario,” masansan a panunotentayo ti Aldaw ti Pannakaabbong ken panangokom sakbay-ti-Yaay. Agpayso, dayta ti sentro iti “agdama a pudno.” Kasta met nga ikarigatantayo koma nga ipamaysa ti imatangtayo iti trabaho ti pannakapakawan, pannakasaripda, pannakaaywan, ken pannakasalaknib nga itangtanggaya ti Apotayo manipud iti Kasasantoan a Disso ti nailangitan a santuario—uray pay sakbay iti trabaho a panagserra ti Aldaw ti Pannakaabbong. Ti trabaho ni Cristo a napadian a panangibabaet iti biangtayo ket nasken. Amin a langit ket nairaman iti Pannakasubbottayo a managbasol.

### Paset III: Panangipakat iti Biag

Ti Salmo ket maysa a libro dagiti napigsa a rikrikna a saklawenna amin manipud nalabes a ragsak agingga iti un-unnoy, ken manipud iti narikut agingga iti saan a narikut. Ngem ti Salmo ket maysa met a libro ti nauneg a nateolohiyaan a kapanunotan. Dagiti kinapudno ti Biblia a naadal ita a lawas, ket nabaknang iti ladawan ken pangngarig, aglaun kadagiti nakaskasdaaw a karkari a mabalintayo a tuntonen kadagiti inaldaw a dangadangtayo. Kabayatan a basaentayo dagiti langa ken ladawan ti Salmo, mangalatayo koma iti panawen a panangutob kadakuada, nga aramatentayo ti panagarapaap tapno maawatan a nasaysayaat dagiti kinapudno a nailagum kadagitoy dadakkel a ladawan ti sasao.

Ti sentro iti daytoy a lawas ket tapno maawatan a ti Apo ti langit ket Isu ti Saripda ken Mangisalakantayo. Isu ket dumngeg kadagiti ar-araraw ken karkararagtayo. Ay-ayatennatayo. “Ni Jehova simamatmat manipud langit; buybuyaenna amin dagiti annac dagiti tattao” (Sal. 33:13). Iti maysa a napnoan asi ken nadungngo a puso, ti Apo ket arisitennatayo ken dagiti pamiliatayo; manipud ti nailangitan a santuario, timbangenna dagiti ar-aramidtayo, a nabuyogan iti awan patinggana nga ayat ken hustisya.

` `