---
title:  Ti Apo ket Pagkamangan iti Pakarigatan
date:   23/01/2024
---

`Basaen ti Salmo 17:7–9; Salmo 31:1–3; ken Salmo 91:2–7. Ania ti aramiden ti sumasalmo no panawen ti riribok?`

Ti sumasalmo masabatna dagiti nadumaduma a kita ti riribok ket kadakuada, agturong isuna iti Apo nga Isu ti pagkamangan iti amin a pakarigatan. Ti panagtalek ket maysa a sipapanakem a pangngeddeng tapno mabigbig ti kinaapo ti Dios iti biag ti maysa iti amin a paspasamak. No ti panagtalek ket saan nga agtrabaho iti pakarigatan, iti kasta ngarud saan nga agkurri iti sadinoman.

Ti pammaneknek ti sumasalmo, “Cuncunacto maipanggep ken Jehova, isu ti camang ken salindegco; Diosco, a pagcamatalcac’ ” (Sal. 91:2), agtaud manipud iti napalabas a kapadasanna iti Dios ket itan agserbi a mangpapigsa iti pammatina nga agpaay iti masakbayan. Ti sumasalmo awaganna ti Dios a Kangatoan ken Mannakabalin-amin (Sal. 91:1, 2), a laglagipenna ti nalablabes a kinatan-ok ti Diosna.

Saritaen met ti sumasalmo ti kinatalged a masarakan ti maysa iti Dios: ti “nalmeng a yan” (“pagkamangan” wenno “paglemmengan”), “salinong” (Sal. 91:1), “pagkamangan,” “sarikedked” (Sal 91:2), “paypayak,” “kalasag,” “sangga” (Sal. 91:4), ken “pagnaedan” (Sal. 91:9). Dagitoy a ladawan itakderanda dagiti natalged a pagkamangan iti kultura dagiti sumasalmo. Masapul laeng a panunoten ti di maibturan a pudot ti init iti dayta a paset ti lubong tapno maapresyar ti salinong (wenno linong) wenno lagipen dagiti panawen ti gubgubat iti pakasaritaan ti Israel tapno maipateg ti kinatalged nga ipaay ti kalasag wenno ti sarikedked.

`Basaen ti Salmo 17:8 ken Mateo 23:37. Ania a ladawan ti naaramat ditoy, ken ania ti iparangarangna?`

Maysa kadagiti nasinged unay a pangngarig ket ti maysa a mangitudtudo iti kaadda “iti baba ti salinung dagiti payacmo” (Sal. 17:8; Sal. 57:1; Sal. 63:7). Daytoy a pangngarig pataudenna ti liwliwa ken pammatalged babaen ti panangipakitana iti pannalaknib ti maysa nga ina a tumatayab. Ti Apo ket maidilig iti agila a mangbanbantay kadagiti urbonna babaen kadagiti payakna (Exo. 19:4; Deut. 32:11) ken iti manok a mangummong kadagiti piekna iti sirok dagiti payakna (Mat. 23:37).

`Kasanotayo a tamingen dagiti panawen a dumteng ti didigra ngem kasla ditay’ makita ti salaknib ti Apo? Apay a dagitoy a didigra ket saanna a kayat a saoen nga awan ti Apo kadatayo?`