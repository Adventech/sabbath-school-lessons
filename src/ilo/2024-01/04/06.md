---
title:  Tulong Manipud Santuario
date:   25/01/2024
---

`Basaen ti Salmo 3:4; Salmo 14:7; Salmo 20:1–3; Salmo 27:5; Salmo 36:8; Salmo 61:4; ken Salmo 68:5, 35. Sadino ti naggapuan ti tulong kadagitoy a teksto?`

Ti tema ti naespirituan ken pisikal a pagkamangan ken tulong ket nangnangruna nga agparang iti lawag ti santuario. Ti santuario ket maysa a lugar ti tulong, talged, ken pannakaisalakan. Ti santuario ket mangipaay iti maysa a pagkamangan dagiti mariribokan. Ikalintegan ti Dios dagiti ulila ken balo ken mangted iti pigsa kadagiti tattaona manipud iti santuariona. No “manipud Sion, ti awan pagcuranganna iti kinaimnas, ti Dios nagraniagen” (Sal. 50:2), maiwaragawag dagiti nalinteg a panangukom ti Dios, ket rummuar ti bendicion ti Apo (Sal. 84:4; Sal. 128:5; Sal. 134:3).

Ti pagkamangan iti santuario addaganna ti kinatalged nga ipaay ti aniaman a sabali a lugar iti lubong agsipud ta iti santuario agnanaed ti Dios a mismo. Ti kaadda ti Dios, saan laeng a ti templo a kas maysa a natibker a pasdek, ti mangipaay iti kinatalged. Kasta met, kas maysa a bantay a pagnanaedan ti Apo, ti Bantay Sion ket addaganna dagiti dadduma a bantay nupay iti bagina a mismo ket maysa a nanumo a turod (Sal. 68:15, 16; Isa. 2:2).

> <p></p>
> “Ta awan cadatayo ti maysa a cangatoan a padi a di macabalin a mangricna cadagiti kinalap-ittayo, no di ti maysa a nasulisog iti isu-amin, a cas cadatayo saan a nagbasol. Umadanitay ngarud a sitatalged iti trono ti parabur awatentayo ti asi ken macasaractayo ti parabur; a tumulong cadatayo iti aldaw ti pannacasapul” (Heb. 4:15, 16).

`Ania dagiti wagas a dagitoy a teksto ket pumada iti kuna ti sumasalmo maipapan ti santuario?`

Ti kinasanto ti santuario ti Dios ti mangtignay iti sumasalmo a mangbigbig nga amin a tattao ket managbasol ken naan-anay a saan a maikari iti parabur ti Dios, ken ibagbagana a ti pannakaispal ket naibatay laeng iti kinamatalek ken parabur ti Dios (Sal. 143:2, 9–12). Awan ti aniaman kadatayo a mangted kadatayo iti aniaman a pakaikarian iti sangoanan ti Dios. No laeng agtakder dagiti tattao iti umno a pannakikayamet iti Dios babaen ti panagbabawi ken panangawat iti parabur ken pammakawan ti Dios a mabalinda ti agpakaasi iti pammatalged ti Dios iti pannakaispal. Ti serbisyo ti santuario ket itakderanna ti pannakaisalakan a masarakan ken Jesus.