---
title:  Pammatalged iti Panangaywan ti Dios
date:   22/01/2024
---

`Basaen ti Salmo 40:1–3; Salmo 50:15; Salmo 55:22; ken Salmo 121. Kasano a mairaman ti Dios kadagiti inaldaw nga ar-aramidtayo?`

Ti Apo iparangarangna ti Bagbagina iti Sursurat a kas sibibiag a Dios nga Isu nga agaramid iti biang dagiti umawag Kenkuana. Iti sumasalmo, “insaadco ni Jehova a cancanayon iti sangoanac” (Sal. 16:8). Gapuna, talkenna ti Dios ken umawag Kenkuana (Sal. 7:1; Sal. 9:10). Ti Apo dumngegto kenkuana uray pay no umkis manipud ti kaunggan dagiti “yuyeng” (Sal. 130:1, 2), nga ipakpakitana nga awan ti kasasaad ti biag a makalisi iti pagturayan ti Dios. Gapuna, ti ikkis ti sumasalmo uray kasano ti kinaganatna ket saan a pulos a maawanan iti namnama.

Kabayatanna, ti Salmo 121 rambakenna ti pannakabalin ti Namarsua iti biag ti matalek a tao. Daytoy a pannakabalin iramanna ti:

(1) “Dinanto ituloc a maicaglis ta sacam” (Sal. 121:3). Ti ladawan ti “saka” ket masansan a mangiladawan iti panagpagpagna iti maysa iti biag (Sal. 66:9; Sal. 119:105; Prov. 3:23). Ti sao ti Hebreo iti “aggaraw” ket mangiladawan iti kinatalged nga ited ti Dios iti lubong (Sal. 93:1) ken iti Sion (Sal. 125:1).

(2) Ti ladawan ti Apo kas Mangbanbantay iti Israel nga isu a saan nga agridep wenno maturog ket ipaganetgetna ti kinaalibtak ken kinasagana ti Apo nga agtignay iti biang dagiti annakna (Sal. 121:3, 4).

(3) Ti Apo ket “linongmo” (Sal. 121:5, 6) ipalagipna ti adigi ti ulep idi panawen ti Exodo (Exo. 13:21, 22). Kasta met, ti Apo mangipaay iti pisikal ken naespirituan a pagkamangan dagiti tattaona.

(4) Ti Dios adda iti makannawanda (Sal. 121:5). Ti makannawan nga ima ket kadawyan a mangitudo iti napigpigsa nga ima ti maysa a tao, ti ima nga agaramid (Sal. 74:11; Sal. 89:13). Ditoy idanunna ti kinaasideg ken pabor ti Dios (Sal. 16:8; Sal. 109:31; Sal. 110:5).

(5) Ti panalaknib ti Dios kadagiti tattaona ket nalawag a napasingkedan iti Salmo 121:6–8. Ti Dios ket saluadanna dagiti annakna manipud iti amin a kinadakes. Uray “ti init” wenno “ti bulan” saanto a mangdangran kadakuada. Ti Dios saluadanna ti “iruruar” ken “iseserrekda.” Dagitoy a naindaniwan a linya ket mangipaganetget iti nalawa, di agsarday a panangaywan ti Dios.

Ti kangrunaan a punto? Ti sumasalmo ket nagtalek iti naayat a panangaywan ti Dios. Datayo ket pudno unay a masapul nga aramidentayo met iti kasta.

`Ania dagiti sumagmamano a napraktikalan a pamay-an tapno nasaysayaat a mapadasam iti kinapaypayso ti panangaywan ti Dios? Kasano iti nasaysayaat a pannakitinnulongmo iti Dios tapno mamagbalin Kenkuana nga agtrabaho iti unegmo ken agpaay kenka?`