---
title:  Adalen Pay
date:   15/03/2024
---

Utoben ti mensahe ti Isaias 40 ken Isaias 51:1–16.

Dagiti kanta ti Sion ket mangaramidda iti mamimpinsan a panangitalaga nga agtalinaed a sipapanunot iti Sion ken ti nabiag a namnama iti soberano a panagturay ti Dios nga itakderanna. Kabayatan nga adu dagiti bendicion ti santuario ti Dios a mapadasan iti daytoy a biag, ti namnama iti kinapunno ti biag ken rag-o idiay Sion ket adda pay laeng iti masakbayan. Adu kadagiti annak ti Dios ti mangsegsegga iti nailangitan a Sion a nabuyogan lulua (Sal. 137:1). Ti pananglagip iti Sion ket saanna laeng nga ipakpakita ti sagpaminsan a panangpanunot, no di ket ti inggagara a panangpanunot ken pangngeddeng nga agbiag a maiyannatop iti dayta sibibiag a lagip (Exo. 13:3; Exo. 20:8).

Gapuna, ti panangkanta kadagiti kankanta ti Sion ket awitna ti maysa a napasnek a panangikeddeng a salimetmetan a sibibiag ti namnama ti pannakaisubli ti pagarian ti Dios iti baro a daga (Apo. 21:1–5). “Idiay dagiti din agpatingga nga isip, ut-utobendanto a napakuyogan iti di agati a ragrag-o dagiti nakaskasdaaw a pannakabalin a mamarsua, dagiti palimed ti manubbot nga ayat. Awanto ti nadawel, mangikulbo a kabusor a manulisog a mangiturong iti pananglipat iti Dios. Tunggal talunggading mapatan-ayto, tunggal kabaelan mapawadwad. Ti pannakagun-od iti pannakaammo saanto a makabannog iti panunut wenno mangadas kadagiti pigsa. Idiay dagiti agkakadakkel a gannuat maitungpaldanto, dagiti agkakangato a tartarigagay madanondanto, dagiti agkakarimbaw nga ar-arapaap magun-odandanto; ket addanto pay laeng babbaro a pantok a danunen, babbaro a nakaskasdaaw a pagraywan, babbaro a kinapudno a tukoden, agkakadaeg a pangpanggep a mangdutdut kadagiti pannakabalin ti isip ken kararua ken bagi.”—Ellen G. White, _The Great Controversy_, p. 677.

Ti maysa a panangitalaga a di pananglipat iti Sion ket maysa a nalawag a sapata dagiti agpagpagna iti Apo, a dida pulos awaten daytoy a lubong kas pagilianda no di ket urayenda ti baro a langit ken baro a daga.

Gapuna, ti Salmo ti Sion ket mabalin a kantaen dagiti mamati iti amin a kapkaputotan nga agtarigagay nga agbiag idiay Baro a Jerusalem (Apoc. 3:12). Dagiti kanta ti Sion ket pabilgennatayo a mangpadpadaan iti masakbayan a lubong a buyogen ti namnama, ngem obligarennatayo met nga agbalin nga ahente ti parabur ti Dios iti daytoy agdama a lubong.

**Salsaludsod a pagiinnadalan**:

`Kasano nga alaentayo dagiti naespirituan ken nateolohiyaan a principio a naisentro kadagiti tattao ti Dios idiay Sion, maysa a litiral a lugar idiay Jerusalem, ken ipakattayo dagitoy iti iglesia ken ti misyonna iti lubong?`

`Kasano a dagiti mamati ket agtaeng iti santuario ti Dios ita? (Juan 1:14–18; Heb. 12:22–24).`

`Kasano nga agbalin ti Sion a ciudad ti amin a nasnacion kas nailadawan iti Salmo 87? (Rom. 5:10; Efe. 2:11–16; Col. 1:19–23).`

`Kasano ti panangsungbatmo iti tao a mangitudo iti kinapaypayso a ti nadangkes ket rumangrang-ay iti daytoy a lubong kabayatan nga adu dagiti “naimbag” a tattao nga agsagsagaba? Ania ti kunaem? Apay a napateg a bigbigen nga ita ket awan ti naan-anay a sungbattayo kadagiti isuamin a banbanag ditoy?`