---
title:  Talged ken Talna ti Sion
date:   13/03/2024
---

`Basaen ti Salmo 46:1–7. Kasano iti naindaniwan a pannakailadawan ti lubong ditoy?`

Ti salmo mangted iti maysa a nalawag a panangiladawan iti lubong a nariribok, ken nailadawan daytoy kadagiti ladawan dagiti gagangay a didigra nga awan kapadana iti kinakaro (Sal. 46:2, 3). Ti ladawan dagiti nariribok a dandanum ket ipakpakitana dagiti nasukir a nasnacion ken nadumaduma a parparikut a patauden dagiti nadangkes iti lubong (Sal. 93:3, 4; Sal. 124:2– 5). Kasta met, iti Salmo 46 dagiti ladawan dagiti gagangay a didigra ket ipakpakitana ti lubong a tengngel dagiti nasnacion nga aggugubat (Sal. 46:6).

Nalawag unay a dayta ket lubong nga awanan pannakaammo iti Dios agsipud ta ti Dios ket adda iti tengnga dagiti tattaona, ket no sadino ti pagnaedan ti Dios, aglaplapusanan ti talna (Sal. 46:4, 5). Ngem, nupay ti lubong ket laksidenna Isuna, ti Dios ket dina baybay-an ti lubong. Ti Dios ket adda iti lubong babaen iti kaaddana kadagiti tattaona. Iti sabali a pannao, uray kasano ti panagparang a kinadakes dagiti bambanag, ti kaadda ti Dios ket adda ditoy lubong ket maalatayo ti personal a namnama ken pammabileg manipud iti pannakaammo iti daytoy pamuon a kinapudno.

Ti Apo, nga Isu ti naan-anay a pagkamangan, ket Isu ti Gubuayan ti manayon a talna ken talged ti Sion. Ti sao a mangipaganetget iti kinatalged ti Sion ket “nupay” iti Salmo 46:3. Nupay nariribuk ti lubong, dagiti tattao ti Dios ket natalgedda. Ipakita daytoy a ti talna ket saan a bunga ti namimpinsan a kaawan dagiti suot no di ket sagut ti Dios kadagiti agtalek nga annakna. Ti awan duaduana a panagtalek iti Dios ket mangted iti kinatalna ken kinatalged kadagiti annak ti Dios iti tengnga dagiti bagyo (Mat. 8:23–27). Ti saludsod ket: Baybay-an ngata ti Dios ti lubong kadagiti makadadael a pili ken aramidna iti agnanayon?

`Basaen ti Salmo 46:6–11. Ania ti sungbat ti Dios iti kinaranggas ken pannakadadael iti lubong?`

Ti Dios sumungbat a nabuyogan iti kasta unay a pwersa ti di pannakaay-ayo a ti Saona, nga isu a nangparsua iti daga, ket mangpataud itan iti pannakarunaw ti daga (Sal. 46:6). Ngem, ti pannakarunaw ket saan nga agpatingga iti pannakadadael no di ket iti pannakapabaro. Paliiwen nga iyatiddog ti Dios ti talnana manipud Sion agingga kadagiti ungto ti daga. Pasardengen ti Dios dagiti gubat ken iddepenna dagiti rimmienta ti pannakadadael, nga isu nga inaramat dagiti nadangkes a nasnacion a mangiyeg iti pannakaidadanes ditoy lubong (Sal. 46:9). Daytoy ti dakkel a namnama nga adda kadagiti Cristiano, nga isu a mapasamak iti maikadua a yaay ni Jesus.

`Kasano a masursurotayo a maaddaan iti talna ken maaddaan iti panagtalek iti Dios iti tengnga ti maysa a lubong a, pudno unay, ket addaan iti adu unay a riribok?`