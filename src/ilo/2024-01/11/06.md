---
title:  Di-magaraw a kas Bantay Sion
date:   14/03/2024
---

`Basaen ti Salmo 125:1, 2. Kasano ti pannakailadawan dagiti iti agtalek iti Dios?`

Dagiti agtalek iti Apo ket maidilig iti Bantay Sion, ti simbolo ti kinatibker ken pigsa. Ti nadaeg a buya dagiti bambantay a nanglikmut iti ciudad ti Jerusalem ti nangguyogoy iti sumasalmo a mangbigbig iti kinasigurado ti nadiosan a salaknib (Sal. 5:12; Sal. 32:7, 10). Saan a kas kadagiti bambantay nga iturturayan dagiti nadangkes, nga isu a maidalluyon kadagiti baybay (Sal. 46:2), ti nakaskasdaaw a kinaandur ti bantay a nakaibangonan ti Jerusalem ket mangguyogoy iti dakkel a panagtalek. Ti panagtalek iti panalaknib ti Dios ket agbalin a natibtibker pay iti sango ti naladingit a kinapaypayso a ti dakes ket kasla agraira a masansan unay. Ngem uray iti tengnga dayta a kinadakes dagiti tattao ti Dios ket mabalin a maaddaan iti namnama.

`Basaen ti Salmo 125:3–5. Kasano ti pannakasulisog dagiti nalinteg? Ania ti adal nga agpaay kadatayo?`

Dagiti annak ti Dios ket mabalin a mauppapayda gapu iti balligi ti nadangkes ken nalabit a masulisog a mangsurot kadagiti wagasda (Sal. 73:2–13; Sal. 94:3). Ti namimpinsan a kinatalged ti Bantay Sion ket saanna a mapatalgedan dagidiay nga umadayo iti Apo. Dagiti tattao ket kaskasdi a naikkanda iti wayawaya nga “itanggaya dagiti im-imada iti kinadangkes” (Sal. 125:3) ken “agbawing a mapan cadagiti killo a dalanda” (Sal. 125:5). Ti Apo ket nalinteg ken okomenna dagiti tattao nga agtalinaed iti kinasukir a kakuyog dagiti dadduma a di agbabawi a managbasol.

Adtoy ti ayab nga agpaay kadagiti tattao ti Dios nga agtalinaed a di magaraw iti pammati ken panagtalek iti Apo, kas iti Bantay Sion a di magaraw a pagkamangan. Dayta ket, uray no ditay maawatan dagiti bambanag, makapagtalektayo latta iti kinaimbag ti Dios.

“Ti iseserrek ti basol ditoy lubong, ti panagbalin ni Cristo a lasag, ti pannakapabaro nga agbiag, ti panagungar, ken adu pay a sabali a banag a naiparang iti uneg ti Biblia, ket isudat’ palpalimed a nauneg unay nga ibuksilan ti isip ti tao, wenno uray tukoden a naananay. Ngem awan pamuidantayo [rasontayo] nga agduadua iti Sao ti Dios gapu ta ditay maawatan dagiti palimed ti panangaywan ti Dios. . . . Iti uray sadinoman adda pagsidsiddaawan a ditay maammoan. Masdaawtay ngarud aya a makasarak nga iti naespirituan a lubong adda met palpalimed a ditay matukod? Ti yan ti pagrikutan ket adda iti kinakapuy ken kinakurapay ti isip ti tao. Adda umdas nga inted ti Dios kadatayo iti uneg dagiti Nasantoan a Sursurat a pammaneknek nga isudat’ sao ti Dios, ket saantay a masapul ti agpangngadua iti Saona gapu la ta ditay mawatan dagiti amin a palimed ti kinadiosna.”—Ellen G. White, _Steps to Christ_, pp. 106, 107.