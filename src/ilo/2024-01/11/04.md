---
title:  Sion—Ti Pagtaengan Dagiti Amin a Nasnacion
date:   12/03/2024
---

`Basaen ti Salmo 87:1, 2. Ania iti mangaramid iti Sion a kas mararaem a lugar?`

Ti Salmo 87 ket maysa a himno a mangrambak iti Sion kas naisangsangayan a pinili ken dungdungngoen a ciudad ti Dios. Ti pamuon ti templo ti Dios ket adda iti Bantay Sion (Sal. 2:6; Sal. 15:1). Iti pagpatinggaan ti panawen, ti Sion ket tumakder iti ngatoen ti amin a bambantay, a mangipakita iti kangatoan a panagturay ti Apo iti amin a lubong (Sal. 99:2; Isa. 2:2; Mik. 4:1).Ti Salmo 87 ket tudtudoenna ti Sion kas “bambantay” a mangipaganetget iti kinatan-okna (Sal. 133:3). Ay-ayaten ti Dios dagiti ruangan ti Sion a “nangnangrona ngem amin dagiti pagtaengan ni Jacob” (Sal. 87:2), nga ipakpakitana ti kinangato ti Sion iti ngatoen iti aniaman a lugar iti Israel a naisangsangayan a pagtitiponan dagiti tattao ti Dios idi un-unana, kas iti Silo ken Bethel. Gapuna, patalgedan ti Salmo a ti pudno a panagdayaw iti Dios ket adda iti pinilina a lugar ken iti inkeddengna a wagas.

`Basaen ti Salmo 87:3–7. Ania dagiti nadayag a banbanag a nasarita maipapan iti Sion?`

Ti dayag ti Sion ti mangguyogoy kadagiti amin a nasnacion iti Dios, ket iti kasta ngarud dagiti beddeng ti pagarian ti Dios ket napalawa a mangiraman ti amin a lubong. Mapaliiw a saan a trataren ti Dios dagiti dadduma a nasnacion a kas maikadua a tukad nga umili, uray pay no nailadawan ti Sion a kas naespirituan a lugar a nakaipasngayan dagiti amin a tattao nga umawat iti Apo kas Mangisalakanda.

Ti pannakairehistro dagiti tattao ket naaramid kas mayataday iti nakayanakanda a lugar (Neh. 7:5; Lucas 2:1–3). Namitlo a daras nga imbaga ti Salmo a dagiti nasnacion ket nayanak idiay Sion, kayatna a saoen nga ipaay ti Apo kadakuada ti baro a pakabigbigan ken ipaayna kadakuada amin a pribilehio dagiti nainkalintegan a nayanak nga annak ti Sion (Sal. 87:4–6).

Ti Salmo 87 itudona ti pannakaisalakan nga agpadpada dagiti Judio ken Gentil, ken ti panagkaykaysada iti maysa nga iglesia babaen ti makasubbot a panagministro ni Cristo (Rom. 3:22; Roma 10:12; Gal. 3:28, 29; Col. 3:11). Ti panangiladawan ti Salmo iti kinarang-ay ti Sion ket mangipalagip iti sirmata ni Daniel a ti pagarian ti Dios ket agbalin a nagdakkel a bantay a mangpunno iti amin a daga (Dan. 2:34, 35, 44, 45) ken ti pangngarig ni Jesus maipapan iti panagdakkel ti pagarian ti Dios a dumakkel a maysa a dakkel a kayo a mangsangaili kadagiti tumatayab iti tangatang (Mat. 13:32).

`Kasano a ti kinasagana ti Sion a mangadaptar kadagiti amin a tattao ket masarakan ti pannakatungpalna iti Dakkel a Trabaho ti iglesia a mangikasaba iti evangelio iti tunggal nacion (Mat. 28:18–20)? Kasano a daytoy a kapanunotan ket mayataday iti pannakaayabtayo a mangikasaba iti damag dagiti tallo nga angel?`