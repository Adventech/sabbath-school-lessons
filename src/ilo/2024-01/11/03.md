---
title:  Kararag Agpaay iti Talna ti Jerusalem
date:   11/03/2024
---

`Basaen ti Salmo 122:1–5. Ania dagiti sentimiento dagiti agdaydayaw iti kanito a sumangpetda idiay Jerusalem? Ania iti namnamaenda a masarakan idiay Jerusalem?`

Ti Salmo 122 iyebkasna ti ragsak ken pannakaay-ayoda iti isasangpetda idiay Jerusalem. Dagiti panagpagpagna idiay Jerusalem ket naragsak a pagteng no dagiti tattao ti Dios ket makitiponda iti mamintallo a daras iti tunggal tawen tapno rambakenda ti kinaimbag ti Dios kadakuada iti napalabas ken iti agdama (Deut. 16:16). Ti Jerusalem ket isu idi ti sentro ti biag ti nacion agsipud ta launenna ti “maysa a pagbilinan ken Israel” (Sal. 122:4) ken dagiti trono a pangokoman (Sal. 122:5). Ti “maysa a Pagbilinan ken Israel” tudtudoenna ti santuario nga iti naminsan nanaganan iti “Tabernaculo ti Pamanecnec” (Num. 1:50) ken linaunna ti “lacasa ti Pamanecnec” (Exo. 25:22). Dagiti trono a naikabil nga agpaay iti pangokoman ket ipakitana ti sistema ti hustisya idiay Jerusalem (2 Sam. 8:15). Ti panagpagpagna ngarud idi ket tiempo a mabalin a sapulen ken gun-oden ti hustisya. Ti kinamatalek ken Apo Dios ken panangipaay iti hustisya kadagiti tattao ket saanda a pulos a mabalin a maisina.

`Basaen ti Salmo 122:6–9. Ania iti kangrunaan a kararag dagiti tattao ti Dios?`

Ti panagkararag nga agpaay iti talna ti Jerusalem ket mangaw-awag kadagiti bendicion ti Dios iti ciudad ken kadagiti agnanaed kenkuana, ken pagkaykaysaenna dagiti agdaydayaw, a pakaigapuan ti panagwaras ti talna kadakuada (Sal. 122:8). Ti Jerusalem ket mabalin laeng a ciudad ti talna no adda iti talna iti nagbaetan ti Dios ken dagiti tattaona, ken iti nagbabaetan dagiti annak ti Dios a mismo. Gapuna, ti kararag nga agpaay iti talna ti Jerusalem ket idandanonna ti maysa nga awis kadagiti tattao ti Dios nga agbiagda a sitatalna iti Dios ken iti maysa ken maysa. Iti talna ti Jerusalem, rumang-ay dagiti tattao (Sal. 147:12–14).

Isuro kadatayo ti Salmo a ti kararag nga agpaay iti pagimbagan ti komonidad ti pammati ket isu koma iti kangrunaan a turong ti kararag dagiti annak ti Dios agsipud ta dagiti laeng napigsa ken nagkaykaysa a tattao ti Dios ti makaiwaragawag iti naimbag a damag ti talna ken panangisalakan ti Dios iti lubong (Juan 13:34, 35).

Ti panagkararag nga agpaay iti talna ti Jerusalem ket kaskasdi a gundaway ken pagrebbengan dagiti mamati gapu ta pagtalinaedenna a sibibiag ti namnama iti panawen-ti-panungpalan a yaay ti pagarian ti talna ti Dios, nga isu a dina laeng saklawen ti ciudad ti Jerusalem, no di ket ti amin a lubong (Isa. 52:7; Isa. 66:12, 13; Apocalipsis 21-22).

`Ania dagiti napraktikalan a wagas a mabalintayo nga aramiden ita agpaay iti panagtutunostayo kas tattao?`