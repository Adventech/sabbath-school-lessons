---
title:  Siiiliw iti Dios Idiay Sion
date:   09/03/2024
---

### Basaen Agpaay iti Adal ita a Lawas
Salmo 84; Apo. 21:3; Salmo 122; Salmo 87; Gal. 3:28, 29; Matt. 28:18–20; Salmo 46; Salmo 125.

> <p>Paset a Maiyulo</p>
> “Toy cararwac siiiliw, wen, sisesegga cadagiti paraangan ni Jehova; ti pusoc ken lasagco umumkisda iti Dios a sibibiag” (Salmo 84:2).

Dagiti kanta ti Sion ket naragsakda a himhimno a mangitan-ok iti kinapintas ti Sion ken ti kinasoberano ti Apo, nga agturturay manipud iti nasantoan a bantayna. Dagitoy a Salmo ket masansan nga idaydayawda ti pakaikarian ti balay ti Apo ken iyebkasda ti panagayatda iti santuario a masarakan met kadagiti dadduma a Salmo. Adu kadagitoy a Salmo ket insurat dagiti annak ni Kore, nga isuda a mismo ket napadasanda iti kinasanto ti balay ti Apo a kas musikero ti templo (1 Cron. 6:31−38) ken agay-aywan kadagiti ruangan ti templo (1 Cron. 9:19).

Ania iti mangaramid iti Sion a gubuayan ti namnama ken rag-o? Ti Sion itakderanna ti sibibiag a kaadda ti Dios kadagiti tattaona. Kas iti tattao ti Israel a tattao a pinili ti Dios (Deut. 7:6), kasta met a ti Sion ket bantay a pinili ti Dios (Sal. 78:68, Sal. 87:2). Ti Dios agari manipud Sion (Sal. 99:1, 2) ken binangunna met ti Templona iti Sion (Sal. 87:1). Gapuna, ti Sion ket maysa a lugar dagiti nadiosan a bendicion ken pagkamangan. Ti Sion ket masansan a matudtudo a kapadpada, wenno uray pay mapagsinsinnukat iti Jerusalem ken santuario, ti sentro ti trabaho ti Dios a panangisalakan iti kadaanan a lubong.

Dagiti bendicion ti Sion aglupias kadagiti ungto ti daga agsipud ta ti persona ken parabur ti Apo ket labsanna dagiti nagbebeddengan ti aniaman a nasantoan a lugar. Ti Sion ket isu ti rag-o ti amin a daga (Sal. 48:2), paspasingkedanna a ti sibubukel a daga ket kukua ti Dios.

_*Adalen ti adal ita a lawas tapno maisagana agpaay ti Sabado, Marzo 16._