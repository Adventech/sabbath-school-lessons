---
title:  Maysa nga Aldaw Idiay Paraangam ket Nasaysayaat Ngem Sangaribu
date:   10/03/2024
---

`Basaen ti Salmo 84:1–4. Apay a ti sumasalmo ket tarigagayanna nga agtaeng idiay santuario?`

Ti sumasalmo ket “siiiliw” ken “sisesegga” a mangaramid iti santuario a permanente a pagnaedanna tapno asideg iti Dios nga agnanayon (Sal. 84:1, 2). Ti kaadda ti sibibiag a Dios (Sal. 84:2) ti mamagbalin iti santuario a naisalsalumina a lugar. Idiay santuario, dagiti agdaydayaw ket “agbuybuyaac iti sayaat ni Jehova” (Sal. 27:4; kitaen met Sal. 63:2) ken “mapneccamto iti kinaimbag ti balaymo” (Sal. 65:4). Iti Salmo 84, ti di mapadisan a kinaragsak ket magun-od iti pannakikayamet iti Dios, nga isu a buklen iti panagdaydayaw Kenkuana (Sal. 84:4), panangsarak iti bileg Kenkuana (Sal. 84:5), ken panagtalek Kenkuana (Sal. 84:12). Ti santuario ket isu ti lugar a ti kasta a panagkayamet ket mataraonan babaen iti panagdaydayaw ken panagkakadua (fellowship) kadagiti pada a mamati. Ti sibibiag a kaadda ti Dios idiay santuario ket mangted kadagiti agdaydayaw iti maysa a talgiap iti nadayag a pagarian ti Dios ken maysa a raman iti agnanayon a biag.

`Basaen ti Salmo 84:5–12. Asino pay iti mabendicionan gapu iti santuario?`

Nailadawan dagiti bendicion ti Dios a kas agsilnag manipud iti santuario, a naited nga umuna kadagiti agserserbi iti santuario (Sal. 84:4), kalpasanna kadagiti agpagpagna iti dalanda nga agturong iti santuario (Sal. 84:5–10), ken iti kamaudiananna makadanon agingga kadagiti ungto ti daga. Ti namnama a masabat ti Dios idiay santuario ket mangpapigsa iti pammati dagiti agpagpagna (Sal. 84:7). Ti gagangay a biahero ket kumapuy iti sidong ti nadagsen ken makabannog a panagpagpagna, ngem dagiti agpagpagna nga agturong iti santuario ket ad-adda a pumigpigsada no umasidegda iti santuario.

Uray pay no napisikalan a maikkat manipud iti santuario, dagiti annak ti Dios ket agtultuloy nga awitda ti maysa a sello ti santuario ti Dios babaen iti panagbiag iti maysa a maikari a biag (Sal. 84:11), nga isu a mangipakita iti nalinteg a sumrek iti santuario ti Apo (Sal. 15:1, 2). Ti Apo ket nanaganan a “maysa nga init,” a mangipakpakita a dagiti bendicion manipud iti santuario, kas kadagiti sinamar ti init, ket dumanon agingga kadagiti ungto ti daga (Sal. 84:11). Gapuna, dagidiay nga agtaeng iti Dios babaen ti pammati ket awatenda ti paraburna, uray pay no sadino a lugar ti ayanda.

`Basaen ti Apocalipsis 21:3. Ania a namnama a naipaduyakyak iti naidagaan a santuario ti naiparangarang ditoy kadatayo? Kasano iti panangirugitayo uray pay itan a panunoten no kasano iti langa daytoy a kapadasan?`