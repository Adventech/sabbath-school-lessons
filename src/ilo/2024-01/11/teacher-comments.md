---
title:  Komentaryo dagiti mannursuro
date:   15/03/2024
---

### Paset I: Pakabuklan

Kangrunaan a Teksto: Salmo 84:2

Ita a lawas intayo ipamaysa ti imatangtayo iti balikas a, “Sion,” kas naibaga idiay libro ti Salmos (kitaen ti Salmo 46; Salmo 84; Salmo 87; Salmo 122; ken Salmo 125). Ti Salmo ket napno iti namnama ken iti panagpadpadaan a ti nalinteg ket sarungkaranna ti santuario ti Dios, maysa a kamang ti talged ken talna, ken agtaeng sadiay a sitatalged,.

Ti kapanunotan a “Sion” iti Sursurat ket mismo a panaglaok ti geography, politika, ken teolohiya. Intayo kitaen dagitoy agduduma a paset tapno maawatantayo ti naespirituan a kaipapanan ti Sion kadagiti tattao ti Dios iti napalabas, kasta met kadatayo ita, nga isu nga agkasapulan unay iti namnama nga ipaay ti Sion.

### Paset II: Komentaryo

**Ti Geography ti Sion**

Ti pakasarakan iti Bantay Sion idiay Jerusalem kas mainaig iti Bantay Moriah ket addaan iti nateolohiyaan a kinapateg. Ni David pinarmekna ti Bantay Sion (2 Ar-ari 5:6, 7; 1 Cron. 11:5–7), a sinakopna iti sangkabassit a lugar iti turod a nanaganan iti Ciudad ni David. Iti amianan, agarup innem a gasut a metro a kaadayo, wenno dua ribo a pie iti kaadayona ket sadiay ti Bantay Moriah, nga idiay a “naidaton” ni Isaac a kas sakripicio (Gen. 22:1–12). Ditoy pay a ti angel ti Apo ket nagtakder iti abay ti pagtaltagan ni Araunah, ti Jebuseo, ket napasardeng iti tengnga ti pannakadadael ti Israel a kas supapak ti basol ni David, nga isu a nanggandat a mangaramid iti pannakabilang (census) dagiti tattao (2 Sam. 24:16) a maisupadi iti pagayatan ti Dios. Kalpasanna, ni David ginatangna ti pagtaltagan ken nangbangon iti maysa nga altar ti Apo sadiay, ken iti pannakaabbong iti pagpagarupna, nangted iti datdaton a mapuoran ken datdaton ti kapia iti Apo (2 Sam. 24:25; idilig iti 1 Cron. 21:15–30).

Ti templo ni Solomon ken dagiti babbassit a patakder ket nabangonda met iti isu met la a lugar (2 Cron. 3:1). Ti ciudad ti Jerusalem ket dumanon agingga ti amianan ken inarakopna ti nasantoan a bantay, ken iti ud-udina ti nagan a Sion ket inayunna ti Templo a Bantay. Kas iti nakitatayon iti Salmo, ti Sion ket masansan a tudtudoenna ti ciudad ti Jerusalem kas sibubukel (Sal. 48:1–3; Sal. 69:35; Sal. 74:2; Sal. 82:2–5; Sal. 125:1, 2).

**Sion, ti Nasantoan a Bantay**

Nabayagen sakbay a nangibangon ni Solomon iti maysa a templo ti Dios, ti Apo impaduyakyakna ti Bagina idiay Bantay Sinai ket binilinna ti Israel a mangbangon iti tabernakulo tapno agtaeng Isuna iti tengngada (Exo. 25:8, 9). Idi nalpas ken naibangon ti santuario, ti kaadda ti Dios bimmaba iti maysa nga ulep ket naginana iti tabernakulo a paggigimongan (Exo. 40:34, 35), a namagbalin iti daytoy a sentro ti nadiosan a pannakaipaduyakyak ken panagdaydayaw nga agpaay iti Israel. Gapuna, inyakar ti Dios ti pisikal a pannakaipaduyakyak ti kaaddana manipud Sinai a naipan iti tengnga ti pakarso dagiti Israelita. Ti kaada ti Dios idiay Sinai ket nagtaeng iti ngatoen ti Tolda ti Gimong, bayat ti panagpagpagna iti let-ang.

Ti tabernakulo ti mamagtalinaed, mangpapigsa, ken mangileppas iti trabaho ti Dios idiay Bantay Sinai. Ti tabernakulo, kas maysa a nadiosan a pagtaengan, ket kangrunaan iti naud-udi a pannakaawat iti kinapateg ti “nasantoan a bantay.” Nagnaed ti Dios idi damo iti santuario, ket idi nalpas a binangon ni Solomon ti templona, ti pannakaikabilna iti Bantay Moria ti nangted iti dayaw iti dayta. Idi indaton ni Ari Solomon ti templo ken inkararagna iti Dios nga ipaayna ti bendicionna iti daytoy, ti Apo inyebkasna ti pammalubosna iti apuy manipud langit (2 Cron. 7:1–3). Gapuna, ti Bantay Moria idi panawen dagiti ar-ari ti Israel ket naibilang a “nasantoan a bantay” agsipud ta nagnaed sadiay ti Dios iti tengnga dagiti tattaona.

Laglagipem a saan a pulos a maipopok ni Jehova iti maysa a masinnunuo a bantay. Wenno Isu ket makedngan iti matudtudo a naidagaan a pakasarakan iti Daan a Testamento, agsipud ta awan ti lugar a mismo a nasantoan. Numanpay Isu ket masansan a naisilpo iti Sinai ken Sion, ti Dios iparangarangna ti Bagbagina a mainaig iti nadumaduma a bambantay. Ipaduyakyakna ti kaaddana iti sadinoman a kayatna. Uray ti Sion a mismo ket saan a maikari iti naisangsangayan a pannakaiduma kas naidagaan a pagnaedan ti Apo. No di ket ti Sion ket pagbatayan laeng ti maysa a nadaeg nga uray dagiti langlangit ket saanna a malaon (1 Ar-ari 8:27; 2 Cron. 6:18).

**Sion ken ti Panangkita Kadagiti Paspasamak iti Maikadua a Yaay**

Kasano a nailadawan ti Sion iti Sursurat? Ti Bantay Sion, nga isu a simbolo dagiti tattao ti Dios (Isa. 29:8), ket isu met ti lugar nga isu a paggapuan ni Jehova a makidangadang a maibusor kadagiti kabusor a nasnacion (Isa. 31:4) a makigubat a maibusor iti Israel. Ti maysa a natda ti Israel ket rumuarto manipud Sion ket maitalimengda (2 Ar-ari 19:31), ket idiay Sion agsublidanto (Isa. 51:11). Masarakan ti pannakaisalakan idiay Sion (Isa. 37:32, Joel 2:32). Daytoy a bantay ket mainaig pay kadagiti nailangitan a pagilasinan (Isa. 24:23). Kamaudiananna, ti Apo ket agturayto kadagiti tattaona idiay Bantay Sion (Mic. 4:7) idiay daga a naaramid a baro.

Ti Joel 3:1–17 saritaenna ti pannakatiptipon dagiti nasnacion idiay lobong ni Josafat, nga idiay a ti Dios ket makirikiar kadakuada iti panangokom ken agpakaasi nga agpaay iti pannakawayawaya dagiti tattaona. Ti lobong ni Josafat ket isu ti nainsimboloan a nagan a naited iti lugar ti kamaudianan a panangokom. Ti lugar ket maysa a nauneg a derraas a mangisina iti Jerusalem manipud iti Bantay dagiti Olivas, nga isu a pagayusan ti Kidron. Gapu iti lugar a yanna, ti lobong ni Josafat ket inaramidna ti napateg a paset dagiti ugugali ken al-alagaden ti Israel (1 Ar-ari 1:9, 33); iti narelihiyosoan a reporma ni Asa (1 Ar-ari 15:13; 2 Cron. 15:16); iti panagari ni Josafat (2 Ar-ari 23:4, 6, 12) ken ni Ezekias (2 Cron. 29:16; 2 Cron. 30:14); ken iti masakbayan a pannakagugor ti Jerusalem (Jer. 31:40). Idiay a napulotan ni Solomon kas ari. Iti kasta, adda iti maysa a nasinged a panagkayamet ti “nasantoan a bantay,” wenno Sion, iti panangokom ken pannakabalangat ti ari.

Iti pagpatinggaan ti panagsarak ti Apo ken dagiti nasnacion, “ni Jehova, agungorto manipud Sion, ket yebcasnanto ti timecna manipud Jerusalem” (Joel 3:16), ket dagiti tattao ti Dios mabigbigdanto a “a siac ni Jehova a Diosyo a sitataeng idiay Sion a nasantoan a bantayco” (Joel 3:17).

Dagiti nalinteg (Sal. 15:2–5) ket nailadawan a dagidiay agtaeng iti nasantoan a bantay ti Dios (Sal. 15:1), nga idiay a ti Dios sungbatanna dagiti karkararagda (Sal. 3:4). Iti kasupadina, dagiti nangbaybay-a ken Jehova ket lipatenda ti nasantoan a bantay (Isa. 65:11). Ti Apo pinilina a pagbalinen ti naidagaan a Sion a sentro ti aramidna, saan a gapu a naikasigudan a naisalsalumina wenno napateg no di ket agsipud ta pagayatanna a kasta.

**Napateg a Salmo Maipapan ti Sion**

Salmo 2

Ti Salmo 2 ket mabigbig a kas naarian, wenno naibatay iti Misias, maysa a kanta a mangitan-ok iti Pinulotan ni Jehova. Launenna dagiti sumaganad a tallo a paspaset wenno tema: ti naibatay iti pakasaritaan, ti naibatay iti Misias, ken ti naibatay iti panagdaydayaw wenno debosional. Ti daniw ket naaramid iti uppat nga estrofa. Iti maikadua nga estrofa (Sal. 2:4–6), ipakita ti Dios ti pananglaisna iti kinatangsit dagiti nasnacion (Sal. 2:1–3); agpatingga ti estrofa babaen ti panangipakitana nga inkabil ti Dios ti Arina idiay Sion, ti nasantoan a bantayna (Sal. 2:6).

Daytoy nga himno ket isurona ti kapanunotan a ni YHWH agari idiay Sion kaduana ti Maysa a Pinulotanna. Maminsan pay, ti kapanunotan ket napasingkedan a ti bantay ket nasantoan agsipud iti kaadda ti Kinadios ti langit iti tengngana.

Gapuna, ti Sion, ti nasagradoan a bantay, ket naikonsagrar babaen ti kaadda ni YHWH iti templona, ket isu ti tugaw ti naidagaan a pagturayan ti Dios, ti pagtaengan ti napulotan nga ari ti Israel, ken ti kabicera ti lubong, nga isu nga amin a nasnacion ken ar-ari ket nareppet iti maymaysa a tali ti ayat wenno landok a reppet. (Idilig iti Isaias 2:2–4 ken Mikias 4:1–4, nga idiay ti bantay a balay ni YHWH ket isu ti kamang ken papanan ti amin a nasnacion nga agpaay iti bilin ken gobierno ken agpaay iti sapasap a talna.)

Ti Salmo 2:6, 7 iparangarangna a ti Apo ket ibagana a kas kukuana nga agpadpada ti Maysa a Napulotan ken ti panangituray iti bantay. Ti Maysa a Napulotan ken ti bantay ket isuda dagiti maipangpangruna iti kinapateg ti teolohiya ti pagarian ti Dios idiay Salmo. Iti pannakapili ti ari a kas Pinulotak (Sal. 2:2), ti Arik (Sal. 2:6), ken Anakko (Sal. 2:7), nga isu a naikabil iti “bantay ti kinasantok,” makitatayo a ti panagpili ket naikeddeng babaen iti nadiosan a bilin ket iti kasta dagiti tattao ket awan ti impluwensyada iti daytoy a panagpili. Ni Hans LaRondelle ibagana nga “agingga a ti Apo ket aggian iti Kasasantoan a Disso iti dayta a santuario, dayta a bantay ket ‘santo’ agsipud ta ti dayag ti Shekina ti Dios ket agtaeng idiay.”—_Deliverance in the Psalms_, (Bradenton, FL: First Impressions, 2006), p. 55.

Salmo 48:1–3

Daytoy a Salmo ket ilawlawana iti naibatay iti Misias a kapanunotan ti Sion, agpadpada a kas lugar a pagtaengan ti Dios ken kas kabicera ti pagarianna. Ti sumasalmo kantaenna ti panangaywan ni Jehova iti Jerusalem ken ti pannakaispal dagiti tattaona manipud kadagiti im-ima ti kabusor. Ti kangrunaan a tema ti kanta ket ti panangidaydayaw iti kinatan-ok ti Dios, kas isimboloan ti Sion, “ti bantay ti kinasantona” (Sal. 48:1).

Iti bersikulo 1–3, ti sumasalmo agaramat kadagiti nadumaduma a sasao a mangitudo iti lugar ti nadiosan a pakaipaduyakyakna, kas “ti ciudad ti Diostayo,” “Bantay Sion,” “ti sikigan ti amianan,” ken “ti ciudad ti dakkel nga Ari.” Ti sumasalmo ket itudona pay ti Sion a kas daytoy “nasantoan a Bantayna,” nga isu a mabalin a maipatarus a kas “ti bantay a naikonsagrar Kenkuana” (kitaen ti Sal. 2:6; Sal. 87:2; Sal. 121:1; Zac. 8:3).

Salmo 99

Iti Salmo 99, makitatayo manen ti panagsilpu ti Bantay Sion ken dagiti kapadasan ti Israel iti let-ang ken idiay Bantay Sinai. Ti Salmo ket binukel dagiti tallo nga estrofa, iti tunggal maysa kadakuada ket agpatingga iti sasao nga: “Isu Santo” (Sal. 99:3, 5, 9). Kalpasan iti panangitan-ok ken Jehova a kas ari (Sal. 99:1), kas Maysa nga Isu nga agtaeng idiay Sion (Sal. 99:2), ken panangipakdaar Kenkuana a “naindaclan,” “nacakigkigtot,” “santo” (Sal. 99:3), ken “nalinteg” (Sal. 99:4), ti sumasalmo awisenna dagiti tattao nga agdaydayaw Kenkuana (Sal. 99:5).

Ti Salmo 99:6–8 ket salaysayenna dagiti kapadasan da Moises, Aaron, ken Samuel. Ti naulep nga adigi ket awan duadua a mangipalagip iti kapadasan ti let-ang, maysa a direkta a mangitudo kada Moises ken Aaron, nga isu a nakasao ti Dios. Ni Samuel nangngegna met ti panagsao ni Jehova idiay templo idiay Silo (1 Sam. 3:1–14).

Ti Salmo agpatingga iti ayab nga agpaay kadagiti tattao a mangitan-ok iti Apo ken agdaydayaw Kenkuana “idiay nasantoan a turodna” (Sal. 99:9) gapu iti pammakawan nga imparangarang ti Dios kadakuada sadiay (bersikulo 8). Kas makitatayo manipud iti adaltayo, ti kinasanto nga iggem idi ti Bantay Sinai kas pagtaengan ti Dios ket nayakar idiay Sion kalpasan a naibangon ti templo sadiay.

### Paset III: Panangipakat iti Biag

Ti Dios a Namarsuatayo ket kalaingan a Manursuro. Isu ket agaramat kadagiti napiskalan a luglugar ken namaterialan a banbanag a mangiyebkas kadagiti naespirituan a kapanunotan, a kas iti kasasaad ti litiral a Bantay Sion ken kadagiti aglikmut a turturodna. Babaen iti daytoy pakaadalan a banag, dagiti Israelitas ket mabalin a nasaysayaat a maawatanda ti plano ti Dios a panangsubbot.

Ti Sion ket maysa a simbolo iti kaadda ti Dios, ti lugar a sadiay ti pangibalballaetan ken pangsalsalakniban ti Dios kadagiti tattaona. Kas kadagiti Israelitas iti napalabas, masapul a salimetmetantayo iti puspusotayo ti maysa a rumubrubrob a tarigagay a maadda iti imatang ti Mannakabalin-amin. Ti panagkakadua (fellowship) iti Sabado ket di mailibak a nasken. Ngem intayo met biroken, iti intero a lawas, ti pannakisao iti kaadda ti Dios iti nailangitan a santuariona. “Umadanitay coma a buyugen ti puso a napudno, iti naan-anay a kinatalged ti pammati” (Heb. 10:22).

` `