---
title:  Idiay Ruangan ti Patay
date:   29/01/2024
---

`Basaen ti Salmo 41:1–4; Salmo 88:3–12; ken Salmo 102:3–5, 11, 23, 24. Ania dagiti kapkapadasan nga iladawan dagitoy a teksto? Ania ti naibaga ditoy nga adda iti pakainaiganna kenka?`

Dagitoy a karkararag a maipaay iti pannakaisalakan manipud sakit ken ipapatay ket ipaduyakyakda a dagiti annak ti Dios ket saan a nailaksid kadagiti panagsagaba iti daytoy a lubong. Ti Salmo iparangarangna dagiti nakaam-amak a rigat ti sumasalmo. Awan pigsana, malaylay a kas iti ruot, dina kabaelan ti mangan, naisina kadua dagiti natay, nakaidda a kas kadagiti napapatay iti tanem, makarimon kadagiti gagayyemna, agsagsagaba ken maup-uppapay. Agdekket dagiti tulangna iti kudilna.

Adu a Salmo ti mangipasimudaag nga impalubos ti Apo ti riribok gapu iti kinasukir ti Israel. Ti sumasalmo bigbigenna a ti basol mabalin a mangyeg iti sakit; gapuna, tudtudoenna ti pannakapakawan sakbay ti pannakaagas (Sal. 41:3, 4). Nupay kasta, dadduma a Salmo, kas iti Salmo 88 ken Salmo 102, bigbigenda a ti inosente a panagsagaba dagiti tattao ti Dios ket maysa a kinapudno iti biag uray pay no kasano ti kinarigatna a maawatan.

Iti Salmo 88, ti Dios napabasol a nangiyeg iti sumasalmo iti ngarab ni patay (Sal. 88:6–8). Nupay kasta, paliiwenyo nga uray iti pannakaibalikas dagiti katuturedan unay a tanabutob, dayta ket nalawag unay a maysa nga aramid ti pammati, ta no iti turay ti Apo ket palubosanna ti riribuk, mabalinna nga isubli ti pagimbagan ti anakna.

Iti ruangan ti tanem, ti sumasalmo ket malagipna dagiti kinakaskasdaw, naayat a kinamanangngaasi, kinamatalek, ken kinalinteg ti Dios (Sal. 88:10– 12). Iti laksid ti pannakariknana a sinaplit ti Dios, ti sumasalmo kumpet latta iti Dios. Nupay agsagsagaba, dina ilibak ti ayat ti Dios ken ammona a ti Dios ti kakaisuna a pakaisalakananna. Dagitoy a pakaasi ipakitana a ti sumasalmo ket saanna laeng nga ammo ti panagsagaba no di ket addaan met iti nasinged a pannakaammo iti parabur ti Dios ket dagita dua ket saan a nasken nga agsina iti maysa ken maysa.

Iti ababa a pannao, agpada a ti panangipalubos ti Dios iti panagsagaba ken ti panangispalna ket panangiparangarang iti namimpinsan a panangiturayna. Ti pannakaammo a ti Dios iti mangtengtengngel ket guyoguyenna ti namnama. No basaentayo ti Salmo 88 iti lawag ti panagsagaba ni Cristo, agaripapatayo iti kinauneg ti ayatna, nga Isu ket situtulok a lumasat iti ruangan ni patay nga agpaay iti pagimbagan ti sangkataoan.

`Panunotem ni Jesus idiay krus ken no ania ti sinagabana gapu iti basol. Kasano koma a dayta a kinapudno, a nakarkaro pay ti panagsagaba ti Dios ken Cristo ngem iti siasinoman kadatayo, ket mangtaginayon kadatayo iti pammati uray iti tengnga dagiti panawen ti panagsagaba ken pannubok?`