---
title:  Ayanna ti Dios?
date:   30/01/2024
---

`Basaen ti Salmo 42:1–3; Salmo 63:1; Salmo 69:1–3; ken Salmo 102:1−7. Ania ti gapu ti dakkel a ladingit ti sumasalmo?`

Saan laeng a dagiti minnaysa ken innadu a panagsagaba ti mangriribok iti sumasalmo, no di pay ket mabalin nga ad-adda a mangriribok ket ti kasla nakurang a panangikaso ti Dios iti rigrigat dagiti adipenna. Ti kaawan ti Dios ket narikna a kas iti nakaro a pannakawaw iti maysa a namaga a daga (Sal. 42:1–3; Sal. 63:1) ken makapatay a panagsagaba (Sal. 102:2−4). Ti sumasalmo mariknana a naisina isuna manipud iti Dios ket idiligna ti bagbagina iti agmaymaysa a tumatayab. “Arigac la itay puec ti cabakiran; agbalinac a cas maysa a calaw cadagiti ayan a langalang. Agpuyatac, ket agbalinac a cas itay mammendita nga agwaywayas iti tuctoc ti balay” (Sal. 102:6, 7).

Ti pannakaibaga ti let-ang ket ipaganetgetna ti rikna ti pannakaisina manipud iti Dios. Ti maysa a tumatayab nga “agwaywayas iti tuctoc ti balay” ket adda iti ruar ti umokna, ti lugar a paginanaanna. Ti sumasalmo agpukpukkaw iti Dios “manipud iti kaunggan,” a kasla napalikmutan kadagiti napigsa a dandanum ken lumlumned iti “nauneg nga aloyooy” (Sal. 69:1–3; Sal. 130:1). Dagitoy a ladawan iladawanda ti mangirurumen a kasasaad nga isu a di maliklikan, malaksid no babaen iti nadiosan nga ibaballaet.

`Basaen ti Salmo 10:12; Salmo 22:1; Salmo 27:9; ken Salmo 39:12. Kasano ti isusungbat ti sumasalmo iti agparparang a kaawan ti Dios?`

Nakaskasdaaw ta ikeddeng dagiti sumasalmo a saanda nga agulimek iti sango ti naulimek a Dios. Dagiti sumasalmo ket di agkupas ti panamatida iti kararag, agsipud ta naiturong ti kararag iti sibibiag ken naparabur a Dios. Ti Dios ket adda pay laeng idiay, uray pay no agparparang a kasla awan. Isu pay laeng ti Dios a nakangngeg kadakuada iti napalabas, ket iti kasta ngarud agtalekda a mangngegna ida ita.

Dagiti paspasamak a panagulimek ti Dios ti gapu a dagiti sumasalmo ket sukimatenda dagiti bagbagida ken sapulenda ti Dios, ngem buyogen iti panagpudno ken napakumbaba nga ar-araraw. Ammoda a saan nga agulimek ti Dios iti agnanayon. Ipakita dagiti Salmo a masapul nga agtultuloy ti pannakisaoda iti Dios, aniaman pay dagiti paspasamak ti biag.

`Ania ti masursurotayo kadagiti sungbat ti sumasalmo iti agparparang a kaawan ti Dios? Kasano ti isusungbatmo kadagiti panawen a kasla naulimek ti Dios? Ania ti mangtarawidwid iti pammatim?`