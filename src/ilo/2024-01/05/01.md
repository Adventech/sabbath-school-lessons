---
title:  Panangkanta iti Kanta ti Apo Idiay Maysa a Ganggannaet a Daga
date:   27/01/2024
---

### Basaen Agpaay iti Adal ita a Lawas
Sal. 79:5–13; Sal. 88:3–12; Sal. 69:1–3; Sal. 22:1, Salmo 77, Sal. 73:1–20, 1 Ped. 1:17.

> <p>Paset a Maiyulo</p>
> “Casano ti panangcantaminto iti canta ni Jehova iti maysa a gangannaet a daga?” (Salmo 137:4).

Saantayo a kasapulan iti nauneg a pannakaawat iti Libro ti Salmo tapno matakuatantayo a dagiti Salmo ket naisawangda iti maysa a saan a naan-anay a lubong, maysa a sinerrek ti basol, kinadakes, panagsagaba, ken ipapatay. Ti natalinaay a sangaparsuaan nga ipatpataray ti kangatoan nga Apo ken dagiti nalinteg a linlintegna ket kankanayon nga am-amsen ti dakes. Kabayatan nga ad-adda a dadaelen ti basol ti lubong, ad-adda met a ti daga ket dumakdakkel a nagbalin a “ganggannaet a daga” kadagiti tattao ti Dios. Daytoy a kinapudno ket mangpataud iti maysa a parikut iti sumasalmo: Kasano ti agbiag iti maysa a biag ti pammati iti maysa a ganggannaet a daga?

Kas nakitatayon, bigbigen dagiti sumasalmo ti kangatoan a turay ken pannakabalin ti Dios kasta met dagiti nalinteg a panangukomna. Ammoda a ti Dios iti agnanayon ken di agkupas a pagkamangan ken tulong iti panawen ti riribok. Gapu iti daytoy a rason, dagiti sumasalmo no dadduma ket mariribokan (asino ngay ti saan?) gapu iti agparparang a kaawan ti Dios ken ti panagrang-ay ti dakes iti sango ti kangatoan ken naimbag nga Apo. Ti narikut a kababalin ti Salmo kas karkararag ket naipaduyakyak kadagiti sungbat dagiti sumasalmo iti kasla panagulimek ti Dios. Iti sabali a pannao, sumungbat dagiti sumasalmo iti maipagarup a kaawan ti Dios, kasta met iti kaadda ti Dios.

_*Adalen ti adal ita a lawas tapno maisagana agpaay ti Sabado, Pebrero 3._