---
title:  Ti Kadi Karina ket Agnanayon a Di Nagballigi?
date:   31/01/2024
---

`Basaen ti Salmo 77. Ania a kapadasan ti mapaspasaran ti nagsurat?`

Ti Salmo 77 ket mangrugi iti maysa a pakaasi iti Dios agpaay iti tulong a napno iti un-unnoy ken nasaem a pananglagip iti napalabas (Sal. 77:1–6). Ti sibubukel a kinatao ti sumasalmo ket silaladingit a naiturong iti Dios. Agkedked isuna a maliwliwa iti aniaman a bang-ar malaksid iti aggapu iti Dios.

Nupay kasta, ti pananglagip iti Dios ket agparparang a mangdegdeg iti panagtutuokna. “Lagipec ti Dios, ket maculcolanac; agasugac” (Sal. 77:3). Ti Hebreo a hamah, “agasug,” ket masansan nga iladawanna ti panagungor dagiti narungsot a danum (Sal. 46:3). Kasta met, ti sibubukel a kinatao ti sumasalmo ket adda iti kasasaad ti nakaro a riribok.

Kasano a ti pananglagip iti Dios ket mangpataud iti kasta a napigsa a rikna ti pannakariribok? Ti agsasaruno a makariribok a salsaludsod ket ibagana iti gapu iti panagtutuokna (Sal. 77:7–9): Nagbalbaliw kadin ti Dios? Mabalin kadi a liputan ti Dios ti tulagna?

Ti nakaro a panagduma dagiti mangisalakan nga aramid ti Dios iti napalabas ken ti agparparang a kaawan ti Dios iti agdama ti gapu ti pannakarikna ti sumasalmo a binaybay-an isuna ti Dios. No nagbalbaliwen ti Dios, iti kasta awanen ti namnama ti sumasalmo, maysa a panangdagdagup a pakibalbalubalanna a tukiaden.

Kabayatanna, saan a makaturog ti sumasalmo gapu ta pagtalinaeden ti Apo a siririing (Sal. 77:4). Daytoy ket mangipalagip kadagiti dadduma a tattao iti Biblia a ti kinaawan turogda ket panangiwanwan ti Dios tapno maidur-as dagiti panggepna (Gen. 41:1−8; Ester 6:1; Dan. 2:1−3). Ti napaut a di pannakaturog ti sumasalmo iti rabii ti gapu nga imbilangna dagiti napalabas nga aramid ti Apo a panangispal a nabuyogan iti baro a panangkita (Sal. 77:5, 10).

Ti pammatalged nga awaten ti salmista manipud iti Dios ket saan a buklen dagiti panangilawlawag maipapan iti personal a kasasaadna, no di ket maysa a pammasingked iti kinamatalek ken kinamapagtalkan ti Dios (kas ken Job). Ti sumasalmo ket mapabileg nga aguray iti Apo iti pammati, a pagaammona nga Isu met laeng ti Dios a nangaramid kadagiti datdatlag iti napalabas nga Israel (Sal. 77:11–18). Ti sumasalmo ket bigbigenna pay a “dagiti tugtugotmo saan ida a nailasin” (Sal. 77:19), a bigbigenna ti panangiwanwan ti Dios, uray kadagiti kasasaad a saan a nalawag ti kaaddana kadagiti mata ti tao. Ti sumasalmo bigbigenna a ti Dios ket agpadpada a naiparangarang ken nailemmeng, ket iti kasta ipaayna ti pammadayaw kadagiti datdatlag ken naarian a wagas ti Apo.

`Panunotem dagiti napalabas a panawen idi nagtrabaho ti Apo iti biagmo. Kasano a matulongannaka dayta a kinapudno a mangtaming iti aniaman a sangsangoem ita?`