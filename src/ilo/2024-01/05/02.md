---
title:  Dagiti Al-aldaw a Dakes
date:   28/01/2024
---

`Basaen ti Salmo 74:18–22 ken Salmo 79:5–13. Ania iti agpeggad ditoy?`

Ikagkagumaan ti sumasalmo a maawatan ti dakkel a panagbinnusor iti nagbaetan ti Dios ken dagiti pannakabalin ti dakes, ken itudona ti di matukod a kinaanus ti Dios, kasta met ti awan patinggana a sirib ken pannakabalinna.

Ti parikut ti kinadakes idiay Salmo ket kangrunaan a nateolohiyaan; di maliklikan a maseknan dayta kadagiti salsaludsod maipapan iti Dios. Gapuna, ti pannakadadael ti Jerusalem ken ti templo ket kangrunaan a makita a kas maysa a nadiosan a riribok agsipud ta nangipaay dayta iti maysa a gundaway kadagiti pagano a mangtabbaaw iti Dios. Ti tawid ti Dios (dagiti tattao ti Israel) ket isu ti pagilasinan ti nadiosan a panagpili ken tulag (Deut. 4:32−38; Deut. 32:8, 9) a dinto pulos mapaay. Ti kapanunotan ti tawid ti Dios ket launenna met iti rukod ti maysa a panawen ti panungpalan, nga iti maysa nga aldaw aminto a nasnacion ket agbalinto a tawid ti Dios ken agserbida Kenkuana. Ti kapanunotan a dagiti nasnacion rinautda ti tawid ti Dios ket am-amsenna dagitoy a nadiosan a karkari.

Awan duadua, bigbigen ti sumasalmo a dagiti basol dagiti tattao ti nangdadael iti naintulagan a pannakaikayamet dagiti tattao iti Dios ken nangyeg kadagiti tattao kadagiti amin a supapak (Sal. 79:8, 9). Ti pannakaisalakan dagiti tattao ket agdas-al laeng iti naparabur a panangibabaet ti Dios ken ti pannakaisubli ti naintulagan a singgalut babaen ti pannakaabbong iti basol. Ti Apo ket “Dios ti pannacaisalacanmi,” a mangiparangarang iti kinamatalek ti Dios kadagiti naintulagan a karkarina (Sal. 79:9).

Nupay kasta, napatpateg ngem ti pannakaisubli ti gasat ti Israel ket ti pannakaikalintegan iti kababalin ti Dios iti lubong (Sal. 79:9). No saan a madusa dagiti dakes nga ar-aramid dagiti nasnacion, agparangto a napukaw ti Dios ti pannakabalinna (Sal. 74:18–23; Sal. 83:16–18; Sal. 106:47). Iti laeng panangisalakan ti Dios kadagiti tattaona a maikalintegan ken maitan-ok ti naganna.

Kas ita nga aldaw, isu met a principio ti adda idi. Dagiti basbasoltayo, ti panaglikudtayo, dagiti kinadakestayo, ket makaiyeg iti pannakatulaw saan laeng a kadagiti bagbagitayo no di ket, dakdakes, iti Dios a bigbigbigentayo ti naganna. Dagiti dakes nga ar-aramidtayo ket mabalin nga addaan kadagiti espiritual a makadadael nga epekto iti panagsaksi ken misyontayo. Mano a tattao ti nauppapay iti pammatitayo gapu kadagiti ar-aramid dagiti mangbigbigbig iti nagan ni Cristo?

`“Ti dayaw ti Dios, ti dayaw ni Cristo, ket nairaman iti pannakaananay ti kababalin dagiti tattaona.”—Ellen G. White, The Desire of Ages, p. 671. Kasano a maawatanyo daytoy napateg a kinapudno, ken ania koma iti kaipapananna iti bukodmo a NaCristianoan a biag?`