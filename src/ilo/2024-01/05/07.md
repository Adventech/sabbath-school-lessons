---
title:  Adalen Pay
date:   02/02/2024
---

Basaen ti Salmo 56; Ellen G. White, “Rejoicing in the Lord,” pp. 115–126, iti _Steps to Christ_.

Kas kadagiti sumasalmo, masansan a masmasdaaw dagiti tattao ti Dios iti amin a panawen no kasano ti panangkanta kadagiti kanta ti Apo iti “ganggannaet a daga.” Ti pammatitayo iti kangatoan a turay ti Apo ket makarit, no dadduma nakaro, ket mabalin a panunotentayo no ti Dios ket adda a mangtengtengngel wenno pudno unay a mannakabalin ken nasayaat a kas ibagbaga dagiti Sursurat.

Ti pammati a naibatay iti Biblia ket masansan nga ipakitana ti kinaawan ti kinasigurado a kas iti masansan a panangipakitana iti panagtalek ken panangipapilit. No dadduma ti kinaawan kinasigurado ken kelkellaat, nangnangruna iti sango ti kinadakes ken ti kasla kaawan ti Dios, ket mabalin a dandani di maibturan. Nupay kasta, ti kinaawan ti kinasigurado ket masapul a saan a pulos a maipapan iti Dios wenno ti naayat ken nalinteg a kababalin ken kinamapagtalkanna. Mabalin a saan a sigurado dagiti sumasalmo maipapan iti masakbayan, ngem masansan nga agpakaasida iti di agkupas nga ayat ken kinamatalek ti Dios (Sal. 36:5–10; Sal. 89:2, 8).

Kasta met, masapul a surotentayo ti isu met laeng nga ulidan. “Iruarmo amin a pannakabalinmo a kumita iti ngato, saan nga agpababa kadagiti pakarigatam; ket iti kasta dika pulos kumapuy iti dalan. Makitamto iti mabiit ni Jesus iti likudan ti ulep, nga iyunnatna ti imana tapno tulongannaka; ket ti laeng aramidem ket itedmo Kenkuana ti imam iti simpli a pammati ket bay-am nga Isu ti mangidaulo kenka. Kabayatan nga agbalinka a managtalek, babaen ti pammati ken Jesus, agbalinka a mangnamnama.”—Ellen G. White, _Testimonies for the Church_, vol. 5, pp. 578, 579.

Dagiti panawen a ti Dios “ilemmengna ti rupana” ket dina dadaelen ti kinabertud ti kararag. Iti kasupadina, dagitoy a paspasamak ti gapu a dagiti sumasalmo sukimatenda iti bagbagida, lagipen dagiti napalabas nga aramid ti Dios a mangisalakan, ken sapulen ti Dios a buyogen ti panagpudno ken napakumbaba nga ar-araraw (Sal. 77:10–12; Sal. 89:46−52). “Ti pammati ket pumigsa babaen iti pannakaipasango kadagiti panagduadua ken agsusupadi nga impluensya. Ti kapadasan a nagun-od kadagitoy a pannubok ket ad-adu ti pategna ngem kadagiti kanginaan nga al-alahas.”—Ellen G. White, _Testimonies for the Church_, vol. 3, p. 555.

**Salsaludsod a pagiinnadalan**:

`Ania dagiti riribok a napadasan dagiti sumasalmo iti sango ti kinadakes? Ania dagiti umasping a riribok a sinangom, ken kasanom a tinaming dagita? Kasano a mataginayonmo ti pammatim kadagitoy a panawen?`

`Sadino ti pangsarakantayo kadagiti sungbat no ti pammatitayo iti Dios ket masuot babaen kadagiti pannubok wenno babaen kadagiti tattao a dagiti bukodda a panagsagaba ti makagapu a pagduduaanda iti kinaimbag ken pannakabalin ti Dios?`

`Kasano ti panangsungbatmo iti gagangay a saludsod maipapan iti kinadakes iti lubong a pinarsua ken tinarawidwidan ti mannakabalin-amin a Dios ti ayat? Kasano a makatulong ti tema ti dakkel a panagbinnusor a mangsungbat daytoy a karit?`