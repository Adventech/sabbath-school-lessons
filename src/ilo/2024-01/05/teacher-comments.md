---
title:  Komentaryo dagiti mannursuro
date:   02/02/2024
---

### Paset I: Pakabuklan

Kangrunaan a Teksto: Salmo 137:4

Ti kaadda ti panagsagaba ken kinadakes iti tengngatayo ket pataudenna dagiti makariribok a salsaludsod iti panpanunot dagiti adu maipapan iti kababalin ti Dios. Apay nga impalubos ti Dios nga adda ti basol? Apay nga ipalubosna nga agsagaba dagiti awan basolna? Apay nga ipalubosna nga agtultuloy ti basol ken panagsagaba? Apay a rumang-ay dagiti nadangkes? Dagiti kadi karkari ti Dios idiay Biblia ket saan a nagballigi? Ti kadi Sursurat ket maysa laeng a napintas nga obra maestra iti litiratura—a makapaguyogoy ngem saan a pinaltiingan iti Dios—nga agpaay kadagiti tattao nga agduyos iti naespirituan? Wenno nakarkaro pay, ti kadi Biblia ken dagiti karkarina ket ulbod a panpanunot dagiti naespirituan nga is-isip, ngem awan ti aniaman a pangibatayan iti kinapudno, agsipud ta mamimpinsan nga awan ti Dios, kas kuna dagiti naidagaan a panpanunot?

Nakalkaldaang ta daytoy a linia a panagintuod ket gagangay unay kadagiti adu nga is-isip ita nga aldaw. Iti panangsaludsod kadagiti ar-aramid ti Dios ket imulana dagiti bukbukel ti di panamati ken panagduadua iti puso dagiti sabsabali, nangruna kadagiti agtutubo. Masansan unay, no tumaud dagiti kasta a salsaludsod maipapan iti di panamati iti panunot dagiti mamati, ti bungana ket “ ‘ti ayat dagiti adu lumamiisto’ ” (Mat. 24:12).

Ti Salmo ket ad-adu pay ngem iti maysa a napintas a kanta a mangidaydayaw iti Dios. Naisangrat dagitoy a mangyeg iti dakkel a mangbaliw iti pannakaawattayo kadagiti narikut a pagsasaritaan [isyu] a kas iti kaadda ti basol ken panagsagaba. Kabayatan nga amirisentayo ti Salmo iti lawag daytoy makakarit a suheto, masdaawtayo manen iti nabatad a kinamapagpiaran dagiti sumasalmo kadagiti kararagda. Ti kinaprangkada ipalagipna kadatayo a datayo met ket mabalintayo ti agsaludsod iti Apo; mabalintayo met nga iyebkas Kenkuana dagiti panagduaduatayo. Siraragsak a dumngeg ti Dios kadagiti pakaseknantayo no agintuodtayo Kenkuana a buyogan ti pammati ken kinapakumbaba. Sungbatanna dagiti napakumbaba a salsaludsod ken pakaseknantayo, a mangted kadatayo iti lawag iti tengnga ti pannakidangadangtayo iti panagduadua ken buteng.

### Paset II: Komentaryo

Apay nga Impalubos ti Dios nga Adda Basol ken Panagsagaba? Uray no saan a nalawag a tamingen ti Salmo daytoy masinnunuo a saludsod, ti Salmo 74 ken 79, nga isu a maipapan iti pannakadadael ti Jerusalem, ket naibatayda kadagitoy a pakaseknan. Iti nagbaetan dagitoy dua a Salmo, makitatayo dagiti sumagmamano a naisangsangayan a panagpapada maipapan iti topiko ti basol ken panagsagaba:

1. Tunggal Salmo ket tamingenna iti pannakadadael ti ay-ayaten a ciudad (Sal. 74:3–9; Sal. 79:1–4), a mangpataud kadagiti nadungngo a panagun-unnoy manipud iti sumasalmo.

2. Kadagiti agpada a Salmo, kayat ni Asaf a makita ti Apo a mangbaliktag iti pannakadadael (Sal. 74:10, 11; Sal. 79:5–7). Gapuna, saludsodenna iti Apo, “Casano ti capaut?”

3. Ti makagapu iti kinadaksanggasat ti Jerusalem ket ti basol dagiti tattao (Sal. 79:8–10). Ti laeng Salmo 79 ti mangdakamat iti daytoy a rason: Dagiti tattao ti Dios ket saan a nagballigi.

4. Iti agpada a kanta, saan a mapukaw ni Asaf ti pammatina iti nailangitan nga Arina (Sal. 74:12–17) wenno ti panagtalekna iti “kinadackel ti pannacabalinmo” (Sal. 79:11).

Kas ken Asaf, mabalin nga isaludsodtayo no apay a maipasangotayo iti basol, panagsagaba, ken ipapatay. Dagitoy dagiti sapasap a saludsod nga inyintuod dagiti agsalsaludsod nga isip manipud idi rugrugi ti pakasaritaan ti tao. Kanayon nga agpapada ti sungbat: basol. Ti basol ti karkarna a mangraut iti pinarsua ti Dios. Manipud iti pannakatnag ni Satanas idiay langit agingga iti natnag a kasasaadtayo ita nga aldaw, ti kinadakes ti nangipasngay iti amin a panagsagaba ken ipapatay iti pakasaritaan. Mabalintayo nga ikalintegan nga inted ti Dios ti wayawaya nga agpili kadagiti parsuana ket, manipud sadiay, agpilosopia maipapan kadagiti banag ti basol ken panagsagaba. Ngem dagiti mannurat iti Biblia lumiklikda iti daytoy. Agtalektayo ngarud, kas iti inaramid ni Asaf, iti pannakabalin ken sirib ti Namarsua kadatayo a mangrisut iti daytoy a saludsod iti bukodna a wagas ken panawen.

**Apay nga Impalubos ti Dios nga Agsagaba Dagiti Inosente?**

Ti adal ipalagipna kadatayo a ti basol ket mabalin a mangyeg iti sakit (Sal. 41:3, 4). Iti daytoy a kapanunotan, intayo kitaen ti saludsod nga, “Apay nga impalubos ti Dios nga agsagaba dagiti awan basolna?” iti lawag dagiti uppat a Salmo: Salmo 6; Salmo 41; Salmo 88; ken Salmo 102.

Umuna, mapaliiwtayo a dagitoy uppat a kanta ket iladawanda iti panagsagaba a mapadpadasan dagiti sumasalmo gapu iti sakit (Sal. 6:2, 6, 7; Sal. 41:3; Sal. 88:3–9; Sal. 102:3–7, 9–11). Maikadua, dagiti sumasalmo agpakaasi iti Apo agpaay iti pannakaagas (Sal. 6:2, 4; Sal. 41:1, 4; Sal. 88:1, 2, 13, 14; Sal. 102:1, 2). Ibilangda ti pannakaagasda kas maysa a panangalangon manipud iti Dios iti imatang dagiti kabusorda (Sal. 6:8–10; Sal. 41:5–12; Sal. 102:15– 19). Kamaudiananna, makaguyugoy nga ikalinteganda a, no natayda koma, naikkatda koma iti gundaway a mangidayaw iti nagan ti Dios (Sal. 6:5; Sal. 88:10–12).

Iti daytoy a punto iti panangamiristayo, nasken a laglagipentayo a ti panunot dagiti Hebreo ket saan nga interesado nga agsaludsod maipapan kadagiti napilosopiyaan a salsaludsod maipapan iti ut-ot ken panagsagaba ti tao. No di ket, ti nakaipamaysaanna ket ti Dios ken ti dayagna. Dagiti sumasalmo bigbigenda nga ipalubos ti Apo dagiti ladingitda (Sal. 6:1). Bigbigenda pay nga Isu laeng ti makaited iti salun-at. Iti pannakaagasda kadagiti rigrigatda, kayatda a paneknekan dagiti makaagas nga asi ti Dios.

Naipakitatayo kadin daytoy met laeng a kababalin kadagiti panawen a panagsagabatayo iti sakit? Gagangay nga agreklamotayo, “Apay a siak, O Apo?” Saan kadi a nasaysayaat nga iti dayta narigat a kanito ket agtalek iti Dios ken aguray iti panangalangonna tapno mapaneknekantayo ti dayagna?

**Apay a Saan a Pagpatinggaen ti Dios ti Agdama a Panagsagabatayo?**

Iti tengnga ti panagsagabatayo, masansan a damagentayo, “Sadino ti ayan ti Dios?” Daytoy a saludsod ket masansan nga agubbog iti unegtayo manipud iti kauunegan a buteng ken uppapay. Kadagita a kankanito, ti pagduyosantayo kas tattao ket saan a mangpalinteg wenno makipaset iti napilosopiaan a panangutob iti ut-ot ken panagsagabatayo. Kayattayo laeng dagiti sungbat ken bang-ar. Iti uppapaytayo, masansan nga agpatulongtayo iti Dios, kas iti inaramid dagiti sumasalmo.

Paliiwen nga uray no kasla awan ti Namarsua, ti pakaasi ti sumasalmo ket: “ ‘Denggem ti cararagco, O Jehova, ket ipangagmo toy ickisco; dica pagulimecan dagitoy luluac’ ” (Sal. 39:12). Ammo ti sumasalmo nga adda ti Dios, uray no awan ti makinruar a pagilasinan iti nadiosan a kaadda. Dayta’t pammati! Saan a kuna ti sumasalmo: “Isardengkon! Baybay-ak ti pammatik ta saannak met a sungbatan ti Dios. Iti kasta ngarud, awan ti Dios.” No di ketdi, ti sumasalmo ket agtalek iti Dios ken ur-urayenna nga agtignay iti biangna iti umno a kanito. “Agtalnaca ken Jehova, ket paturaymo a siaanus” (Sal. 37:7). No agulimek ti Dios, panawenen tapno agulimektayo met ket aguraytayo. Ti saludsod ket saan a “Sadino ti ayan ti Dios?” Adda ti Dios, ay-aywanannatayo. Ti saludsod ket, addatayo ngata met nga agur-uray iti pammati Kenkuana nga agtignay maipaay iti biangtayo?

**Saan Kadi a Nagballigi Dagiti Karkarina iti Sursurat?**

Ti Salmo 77 ket iyebkasna a naimbag dagiti rikna ti panagduadua ken pannakaupay a masansan a mangirurumen kadatayo kadagiti panawen ti rigat:

> <p></p>
> Agnanayon aya a mangbaybay-anto ti Apo? Ket saanto aya a mangngaasin? Ti kinamanagayatna nagawanen aya iti agnanayon? Ti carina agpucawen ngata a cancanayon? Nalipatanen ti Dios ti kinamanangparaburna? Iti pungtotna pinagrikepnan aya dagiti nadungngo nga asina? (Sal. 77:7–9).

Ti sungbat nga ipaay a mismo ti nagsurat ket simpli ngem napateg: laglagipem iti agdama dagiti datdatlag nga inaramid ti Dios nga agpaay kenka iti napalabas (Sal. 77:11–20). “Lagipecto dagiti nacascasdaaw a gapuanam idi ugma” (Sal. 77:11). Kalpasanna, ti sumasalmo iladawanna ti naindaklan nga ulidan ti kanito nga ibaballaet ti Dios iti pakasaritaan ti Israel: ti Exodo [Ipapanaw] manipud Egipto. Ti sumasalmo lagipenna dagiti nakaskasdaaw nga inaramid ni YHWH idi inispalna dagiti tattaona manipud iti panangadipen ti Egipto (Sal. 77:14, 15). Naisangsangayan a panangkita ti naited iti nakaskasdaaw a panaggudua ti Nalabaga a Baybay (Sal. 77:16–19): “Ti dalanmo adda idi iti taaw” (Sal. 77:19). Ti sumasalmo malagipna pay no kasano nga imbagnos ti Dios ti panagministro da Moises ken Aaron (Sal. 77:20).

Kas iti maitutop unay a balakad ti Espiritu ti Padto: “Awan a pulos ti pagbutngantayo iti masakbayan, malaksid no malipatantayo ti wagas ti Apo a panangidalanna kadatayo, ken ti pannursurona iti napalabas a pakasaritaantayo.”—Ellen G. White, _Testimonies for the Church_, vol. 9, p. 10.

No masakit wenno nasaplit iti rigat, nasayaat no makipasettayo iti daytoy a mangpapigsa-iti-pammati nga aramid: paganetgetan iti maysa a journal dagiti kapatgan a bendicion nga inted ti Apo iti biagtayo, manipud iti kasimplian agingga iti kadakkelan a naitedna. Ta kalpasan ti amin, saan kadi a daytoy nga aramid ti pananglagip iti inaramid ti sumasalmo?

**Apay a Dagiti Nadangkes ket Rumang-ay?**

Ni David ket iyammona ti topiko a masapul a kitaen babaen ti panangikabilna iti daytoy sumaganad a balakad: “Dica agalimuteng gapu cadagiti managdacdakes, dica met apalan dagiti agar-aramid iti kinakillo” (Sal. 37:1). Gupgopenna ti rason ti balakadna—mapukawto dagiti managdakdakes (Sal. 37:2)—sakbay nga umakar iti kangrunaan a pakaseknanna, nga isu ti mamati. Ni David pabilgenna isuna kadagiti adu a principio nga agpaay iti nadiosan a panagbiag (Sal. 37:3–9). Dagitoy a namoralan a pagannurotan ti pakaibatayan iti panangtaginayon iti salun-at ti isip ken kinasalun-at ti maysa iti di-nainkalintegan a lubong. Ikabil ni David dagiti karkari iti tengnga dagiti pagannurotan, kas iti sumaganad:

1. “Agtalek iti Apo, . . .

2. “Agaramid iti naimbag; Kari: “Agtalecca ken Jehova, ket agaramidca iti naimbag; agnaedca coma ditoy daga ket agtaraonca iti kinamatalecna” (Sal. 37:3).

3. “Pagayayatam met ni Jehova, Kari: “Ket isu itdennanto kenca dagiti tarigagay ta pusom” (Sal. 37:4).

4. “Icumitmo ti dalanmo ken Jehova,

5. “Agtalecca met Kencuana, Kari: “Ket isu ibanagnanto” (Sal. 37:5). “Ket isu pagsacnapennanto ti kinalintegmo a cas iti lawag, ken ti calintegam a cas iti tengnga ti aldaw” (Sal. 37:6).

6. “Agtalnaca ken Jehova,

7. “Ket paturaymo a siaanus;

8. “dica pagalimutengan ti agrang-ay iti dalanna, gapu iti tao a mapanga bacna dagiti nadangkes a panggepna” (Sal. 37:7).

9. “Sardayam ti pungtot,

10. “Ket lipatem ti gura;

11. “dica agalimuteng, daytoy agduyos laeng iti panagaramid iti dakes” (Sal. 37:8). Kari: “Ta dagiti agaramid iti dakes magessatdanto; ngem dagidiay nga agpannuray ken Jehova, tawidendanto ti daga” (Sal. 37:9).

Daytoy a Salmo ket obra maestra iti langa ti litiratura ken ti linaonna. No sipapasnek nga ikagumaantayo nga aramiden dagiti pagannurotan a linaonna, maliklikantayo dagiti adu a pannakaupay ken kinapait. Kas ekstra a bonus, ti teksto ti Salmo ket mangipaay kadatayo kadagiti makaparegta a karkari a mangguyogoy kadatayo a mangipatungpal kadagiti bibilinna.

Ti sumasalmo repasoenna dagiti isu met laeng a kapanunotan kadagiti dadduma a kantana: (a) ti kinarang-ay dagiti nadangkes (Sal. 37:12, 14); (b) ti bilin nga agtalek ken YHWH (Sal. 37:27, 34, 37); (c) ti kababalin dagiti nalinteg (Sal. 37:21, 26, 30, 31); (d) ti pannakadadael dagiti managdakdakes (Sal. 37:10, 13, 15, 22, 35, 36, 38); ken (e) karkari nga agpaay kadagiti matalek (Sal. 37:11, 16–20, 22–25, 28, 29, 32, 33, 39, 40). Dagiti kapanunotan a nayebkas iti uneg daytoy a Salmo ti mamagbalin iti dayta a maikari iti kauunegan a panagadaltayo.

### Paset III: Panangipakat iti Biag

Ti sumasalmo awisennatayo nga agtalek iti Dios iti tengnga ti panagsagaba ken pannubok. Masansan a saantayo a makagun-od kadagiti nalawag a sungbat kadagiti makariribok unay a saludsodtayo ditoy daga. No dadduma, mabalin a ditay marikna ti kaadda ti nailangitan a Manangsalaknib iti sibaytayo. Wenno mabalin a mariknatayo a kasla dagiti karkari ti Dios ket saanda nga agballigi. Ngem masapul a laglagipentayo dagiti namoralan a pagannurotan dagiti sumasalmo: agtalek iti Dios, aniaman pay dagiti paspasamak; laglagipen dagiti datdatlagna iti biagmo; adalen nga ad-adda ti Sao ti Dios; kumpetka kadagiti karkari ti Dios; ken kumpetka a siiirut iti Apo! “Ngem ti pannacaisalacan dagiti sililinteg biang ni Jehova: isu ti salindegda iti panawen ti ducot. Ket ni Jehova tulongan, ken ispalenna ida: isu ispalenna ida cadagiti nadangkes, ket isalacanna ida, gapu ta kimmamangda kencuana” (Sal. 37:39, 40).

` `