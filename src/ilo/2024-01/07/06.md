---
title:  Dika Lipaten Dagiti Amin a Paraburna
date:   15/02/2024
---

`Basaen ti Salmo 103. Kasano a nailadawan ditoy ti asi ti Dios?`

Ti Salmo 103 ket ilistana dagiti nadumaduma a bendicion ti Apo. Dagiti bendicion iramanna “amin a paraburna” (Sal. 103:2) agpaay iti narang-ay a biag (Sal. 103:3−6). Dagitoy a bendicion ket naibatay iti naparabur a kababalin ti Dios ken iti kinamatalekna iti naintulagan nga Israel (Sal. 103:7−18). “Laglagipen” ti Apo ti kinakapuy ken kinarasi ti tao ken adda asina kadagiti tattaona (kitaen iti Sal. 103:13–17).

Ti pananglagip ket ad-adu pay ngem iti panagpanunot laeng. Dayta ket iramanna ti maysa a panangitalaga a maipakita iti aramid: ti Dios ket ispalen ken tarawidwidanna dagiti tattaona (Sal. 103:3−13). Dagiti napigsa a ladawan iti Salmo 103:11−16 ket iladawanna iti di marukod a kinadakkel ti parabur ti Dios, nga isu a mabalin a maidilig laeng iti awan patinggana a kinalawa dagiti langlangit (Isa. 55:9).

Kasano koma ti panangsungbat dagiti tattao iti naayat a kinamanangngaasi ti Dios?

Umuna, babaen ti panangbendicion iti Apo (Sal. 103:1, 2).

Ti bendicion ket gagangay a maawatan a kas maysa nga aramid a panangipaay kadagiti namaterialan ken naespirituan a pagimbagan iti maysa a tao (Gen. 49:25; Sal. 5:12). Gapu ta ti Dios ti Gubuayan ti amin a bendicion, kasano a bendicionan dagiti tattao ti Dios? Ti maysa a nababbaba ket mabalinna a bendicionan ti maysa a nangatngato babaen ti panagyaman wenno panangidaydayaw kenkuana (1 Ar-ari 8:66; Job 29:13). Ti Dios bendicionanna dagiti tattao babaen ti panangipaayna iti naimbag kadakuada, ket dagiti tattao bendicionanda ti Dios babaen ti panangidaydayawda iti kinaimbagna; dayta ket, babaen ti panagraem Kenkuana gapu iti naparabur a kababalinna.

Maikadua, babaen ti pananglagip kadagiti amin a pagimbaganna ken ti tulagna (Sal. 103:2, 18–22), kas iti pananglagip ti Apo iti nakapuy a kasasaad ti tao ken ti tulagna kadagiti tattaona (Sal. 103:3–13). Ti pananglagip ket maysa a napateg a paset ti panagkayamet ti Dios ken dagiti tattaona. Kas iti pananglagip ti Dios kadagiti karkarina kadagiti tattao, dagiti tattao ket utangda a laglagipenda ti kinamatalek ti Dios ken sumungbatda iti Dios a nabuyogan iti ayat ken panagtulnog.

Iti daytoy a kapanunotan iti isip, apag-isu unay dagitoy a pagaammo a sasao ni Ellen G. White: “Nasayaat koma kadatayo no mangbusbostayo iti nainpanunotan nga oras iti kada aldaw a mangut-utob iti biag ni Cristo. Masapul koma nga alaentayo dayta iti punto por punto, ket bay-an a ti panpanunot ti mangtengngel iti tunggal buya, nangnangruna dagiti pangserra. Kabayatan nga agtaengtayo iti dakkel a sakripiciona kadatayo, ti panagtalektayo Kenkuana ket ad-adda nga agtultuloy, ti ayattayo ket mapabiag, ken adaddanto a naun-uneg iti pannakapunnotayo iti Espirituna. No maisalakantayo koma iti kamaudianan, masapul a masursurotayo koma ti adal ti panagbabawi ken pannakaibabain iti sakaanan ti kruz.”—_The Desire of Ages_, p. 83.