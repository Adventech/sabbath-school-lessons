---
title:  Parsuaem Kaniac ti Nadalus a Puso
date:   12/02/2024
---

`Basaen ti Salmo 51:1–5. Apay a ti sumasalmo ket umararaw iti asi ti Dios?`

Ibukbok ni Ari David ti pusona iti sango ti Apo, a dumawdawat iti pannakapakawan ti basol kabayatan dagiti kankanito dagiti naespirituan a sipnget iti biagna (2 Samuel 12). Ti pammakawan ket naisalsalumina a sagut ti Dios iti parabur, bunga ti “cas mayannurot iti caruay dagiti nasnecan a caasim” (Sal. 51:1). Agpakaasi ni Ari David iti Dios a tratarenna isuna, saan a kas maiyataday iti maiparbeng iti basolna (Sal. 103:10) no di ket maiyataday iti nadiosan a kababalinna, nga isu ti asi, kinamatalek, ken kinamanagayatna (Sal. 51:1; Exo. 34:6, 7).

`Basaen ti Salmo 51:6–19. Kasano a nailadawan ditoy ti pannakapakawan ti basol? Ania ti kalat ti nadiosan a pammakawan?`

Ti nadiosan a pammakawan ramanenna ti ad-adu pay ngem ti ligal a panangiwaragawag iti kinainosente. Mangpataud daytoy iti nauneg a panagbalbaliw a dumanon kadagiti kaunggan a paset ti bagi ti tao (Sal. 51:6; Heb. 4:12). Mangyeg daytoy iti baro a parsua (Sal. 51:10; Juan 3:3–8). Ti Hebreo a verbo a bara’, a naipatarus a “parsuaen,” ket mangiladawan iti nadiosan a pannakabalin a mangparsua (Gen. 1:1). Dios laeng ti maka-bara’; ti Dios laeng ti makapataud iti nakaro ken agtultuloy a panagbalbaliw iti puso ti sibabawi a tao (2 Cor. 4:6).

Dawaten ni David ti pannakadalus babaen ti hisopo (Lev. 14:2–8; Sal. 51:7). Mariknana a ti basolna ti mangtaginayon kenkuana a maiparit iti kaadda ti Apo, iti isu met laeng a wagas a ti agkukutel ket maiparit iti komonidad kabayatan nga agpaut ti kasasaad ti kinarugit (Sal. 51:11). Mabuteng isuna a dagiti sakripicio ket saan a makaisubli kenkuana a naan-anay gapu ta awan ti sakripicio a makasubbot kadagiti naplano ken nairanta a basolna a pannakikamalala ken pammapatay (Exo. 21:14; Lev. 20:10).

Ti laeng awan kondisyonna a nadiosan a parabur ti makaawat iti “naburak ken nagbabawi a puso” ni David kas daton ken mangisubli ken David iti pannakitunos manen iti Dios (Sal. 51:16, 17). Babaen iti panagdawatna iti pannakadalus babaen ti hisopo, kayatna ti agsubli iti sangoanan ti Dios.

`No mapakawan ti Dios ni David gapu iti pannakikamalala, panangallilaw, ken panangpapatay, ania ti namnama nga adda kenka?`