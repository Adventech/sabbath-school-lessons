---
title:  Ti Kinamanagayatna Agnanayon
date:   11/02/2024
---

`Basaen ti Salmo 136. Ania a kapanunotan ti agturay iti daytoy a Salmo? Sadino ti pakasarakan ti sumasalmo iti pammaneknek iti agraraira nga ibagbagana?`

Ti Salmo 136 ayabanna dagiti tattao ti Dios a mangidaydayaw iti Apo gapu iti asina kas naiparangarang iti panamarsua (Sal. 136:4−9) ken iti pakasaritaan ti Israel (Sal. 136:10−22). Ti “asi” (Hebreo a khesed, “natibker nga ayat”) idanonna ti kinaimbag ken kinapudno ti Dios kadagiti pinarsuana ken iti tulagna iti Israel. Ipakita ti Salmo a ti dakkel a pannakabalin ken kinatan-ok ti Dios ket naibatayda iti natibker nga ayatna.

Ti Apo ket “ti Dios dagiti didiosen” ken “ti Apo dagiti appo,” a daytoy ket pagsasao ti Hebreo a kayatna a saoen “ti kadakkelan a Dios” (Sal. 136:1–3), saan nga adda dagiti dadduma a didiosen no di ket Isu laeng ti Dios.

Dagiti naindaklan a datdatlag ti Apo, a saan a matulad ti sabali, ket isu ti di mailibak a pannakaipaduyakyak iti panagturayna (Sal. 136:4). Pinarsua ti Dios dagiti langlangit, ti daga, ken nailangitan a bagi, a pagdaydayawan dagiti pagano (Deut. 4:19). Nupay kasta, ti Salmo, ikkatenna ti turay dagiti pagano a didiosen ken iti amin a naibatay-iti-nataoan a gubuayan ti panagtalek. Bunga laeng ida ti naparsua. Isuda ket naparsua laeng a banbanag—saan a ti Namarsua, maysa a napateg a pannakaiduma.

Ti ladawan ti napigsa nga ima ken naiyunnat a takiag ti Apo (Sal. 136:12) ipaganetgetna ti kinabertud ti pannakabalin ti Dios ken ti adayo-ti-danunen a sakup ti asina.

Ti asi ti Dios iti sangaparsuaan ken pakasaritaan ket mangguyogoy koma kadagiti tattaona nga agtalek Kenkuana ken agtalinaed a matalek iti tulagna. Ti sasao a “ta ti kinamanagayatna agnanayon” ket maulit-ulit iti 26 a daras idiay Salmo, gapuna patalgedanna dagiti agdaydayaw a ti Apo ket saan nga agbalbaliw ken ulitenna dagiti napalabas a paraburna iti tunggal baro a kaputotan. Ti Dios malagipna dagiti tattaona (Sal. 136:23) ken matalek iti tulagna iti parabur. Ti panamati iti natibker nga asi ti Apo ket isu ti bugas ti pammati a naibatay iti Biblia, a pakairamanan ti naragsak a panagdaydayaw ken panagtalek, kasta met ti panagkedked ken panagbabawi.

Agserra ti Salmo 136 (bersikulo 23–25) iti sapasap a panangaywan ti Dios iti lubong. Ti asi ti Dios ket saan laeng nga iti Israel no di ket iti amin a parsua. Sarsaritaen ngarud ti Salmo ti sapasap a kinaadda ti mangisalakan a parabur ti Dios ken patigmaanna iti lubong a makikadua iti panagdaydayaw ti Israel iti Apo (kitaen met ti Lucas 2:10; Juan 3:16; Aramid 15:17).

`Kasano a ti ladawan ni Jesus iti kruz a matmatay a kas Suno dagiti basbasoltayo ket kabibilgan nga iparangarangna ti naindaklan a kinapudno maipapan iti Dios a “ti ayatna agtalinaed iti agnanayon”?`