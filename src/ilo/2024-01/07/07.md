---
title:  Adalen Pay
date:   16/02/2024
---

Basaen ti surat ni Ellen G. White, “The Sinner’s Need of Christ,” pp. 17–22, iti _Steps to Christ_.

Iti Salmo, dagiti timek dagiti tattao ti Dios makikaduada a kas maymaysa a mangulit iti koro a “Ti kinamanagayatna agnanayon” kas panangrambak iti agnanayon nga ayat ti Dios (Sal. 106:1; Sal. 107:1; Sal. 118:1 –4, 29; Salmo 136). “Ti saan a panangidaydayaw iti Dios ket kaipapananna ti pananglipat iti amin a pagimbaganna, saan a panangapresyar kadagiti sagsagut ti Dios. Dagiti laeng mangidaydayaw ti saan a makalipat. Ti panangpanunot ken panagsao maipapan iti Dios ket saan pay a panangidayaw Kenkuana. Mangrugi ti panagdaydayaw no bigbigen ti kinadayag ti Dios ken agtrabaho ken sumungbat a buyogen ti panagdaydayaw iti kinaimbag, asi, ken siribna.”— Hans LaRondelle, _Deliverance in the Psalms_, p. 178.

Ti kaipapanan ti nasolemne a panangipudno iti di agkupas nga asi ti Dios ket makagun-od iti naun-uneg pay a kaipapanan no laglagipentayo a ti khesed ti Dios—nga isu ti naintulagan a naayat a kinamanangngaasi ken kinamatalekna—ket agtaktakder a sititibker ken di agbaliw iti tengnga ti basol ti tao ken panagribelde a maibusor iti Dios.

“Nagbasoltayo a maibusor Kenkuana, ket saantayo a maikari iti paraburna; ngem Isu a Mismo inkabilna kadagiti bibigtayo dayta nakaskasdaaw unay a panagpakaasi, ‘Dinacami guraen, gapu iti naganmo; dica ibabain ti trono ti dayagmo: lagipem, coma saanmo a dadaelen ti tulagmo cadacami.’ Jer. 14:21. No mapantayo Kenkuana a mangipudno iti basol ken saantayo a pannakaikari, insapatana iti Mismo a Bagbagina nga ipangagna ti ikkistayo. Ti dayaw ti tronona ket nakataya nga agpaay iti pannakatungpal ti Saona kadatayo.”— Ellen G. White, CHRIST’S OBJECT LESSONS, p. 148.

Ti pannakapadas a naparabur ti Dios kenkuana (Sal. 103:2) paregtaenna ti sumasalmo a mangibaga a, “ni Jehova ibanagna dagiti nalinteg nga ar-aramid, ken ocomenna dagiti amin a mailuplupit” (Sal. 103:6; naipaay ti paganetget). Gapuna, ti maudi a panggep ti napersonalan a testimonio ti sumasalmo, ken panangidaydayaw iti asi ti Dios iti biagna, ket tapno patalgedanna manen dagiti dadduma iti naayat a kinamanangngaasi ti Dios tapno mabalinda met a luktan ti pusoda iti Dios ken umawat iti mangisalakan a paraburna ken idaydayaw ti Dios (Sal. 9:11, 12; Sal. 22:22–27; Sal. 66:16).

**Salsaludsod a pagiinnadalan**:

`Ania dagiti napraktikalan a kaipapanan ti kinapudno a ti asi ti Dios ket agnanayon nga agpaay iti pannakaisalakan dagiti tattao? Apay a daytoy ket dina kayat a saoen a ti maysa ket mabalinna nga itultuloy iti agbasbasol agsipud ta agnanayon ti asi ti Dios?`

`Kasanotayo a maitunos ti panangpakawan ti Dios kadagiti basbasoltayo iti kapanunotan maipapan iti panangukom ti Dios iti basol?`

`Kasano a dagiti panangipakita ti Dios iti asina idiay Baro a Testamento ket maiyataday kadagidiay nga adda iti Salmo (Efe. 2:4, 5;1 Tim. 1:16; Tito 3:5; Heb. 4:16)?`