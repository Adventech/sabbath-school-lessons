---
title:  Komentaryo dagiti mannursuro
date:   16/02/2024
---

### Paset I: Pakabuklan

Kangrunaan a Teksto: Salmo 51; Salmo 103; Salmo 113; Salmo 123; Salmo 130; Salmo 136

Ti pannakailawlawag ti sao nga asi, kas inted ti _Oxford Language Dictionary_, ket “pannakipagrikna wenno pammakawan a maipakita iti maysa a tao nga adda iti pannakabalin ti maysa a mangdusa wenno mangdangran.” Dagiti pagarigan a naibatay iti Sursurat a naited iti ngato ket iyanninawda daytoy a pannakailawlawag.

Ti asi ket maysa a nakaskasdaaw a sao a mangguyogoy iti espiritu ti tao a nabuyogan iti namnama ken pannakatignay. Asinoman nga agsagsagaba kadagiti supapak dagiti kamali a pangngeddeng ket mariknana iti pannakapukaw ti dagsen ti basol no maipaay kenkuana ti asi ken parabur. No mapaatiddog deadline wenno mapakawan ti utang, mapadasantayo ti aglaplapusanan a bang-ar ken panagyaman iti naitanggaya nga asi.

Ita a lawas ket maammoantayo ti asi ti Namarsua, kas naiparangarang iti innem a nagduduma a Salmo. Ti asi idiay Salmo ket nailadawan iti kangatoan a pannakaipaduyakyakna: ti asi ti Maysa a Santo iti managbasol—ti asi ti maysa a Dios a sisasagana a mamakawan ken mangsubbot gapu iti paraburna.

No basaentayo dagitoy innem a Salmos iti orihinal a Hebreo, matakuatantayo nga inaramat dagiti sumasalmo dagiti uppat a nagduduma a sasao ti Hebreo a mangitudo iti aw-awagantayo nga “asi.” Ti pannakaawat kadagitoy uppat a balbalikas ken dagiti ipakpakitada ket mangted kadatayo iti naun-uneg a pannakaawat iti ayat ti Dios. Kabayatan a sukimatentayo dagitoy a balbalikas iti Hebreo, utobentayo no kasano a dagiti pannakaawat nga ipaayda kadatayo ket pasayaatenda ti personal a kapanunotantayo maipapan iti “asi.”

### Paset II: Komentaryo

**Hesed**

Ti hesed ti kadawyan a sao iti Hebreo a naaramat agpaay iti “asi” iti Daan a Testamento. Nasaysayaat a maawatan dayta kas “naayat a kinamanangngaasi.” Ti Salmo 109:12, 16 inaigna ti hesed iti asi iti napanglaw, ulila, ken agkasapulan. Gapu ta isalakan ti Dios dagiti tattaona manipud kadagiti didigra ken mamarparigat, ti sumasalmo ket idaydayawna ti Naganna gapu kadagiti naasi nga ar-aramidna (Sal. 31:7, 21; Sal. 32:10; Sal. 57:3; Sal. 59:10; Sal. 94: 18;Sal. 143:12).

Iti daytoy a lawag iti panunot, rugiantayo ti adaltayo iti hesed, wenno asi, babaen ti panangkita no kasano a mainaig dayta iti pannakaispal. Ti sumasalmo dumawat iti asi iti panawean ti didigra, pannakaidadanes, panagwalangwalang iti let-ang, sakit, bagyo, wenno pannakaadipen (Sal. 57:1–4; Sal. 23:6; Sal. 40:11). Ti mangisalaysay iti Salmo ket ibilangna pay ti hesed a makaipaay iti makaispal a pannakabalin, wenno iti kabaelan a mangispal (Sal. 31:17; Sal. 94:18; Sal. 109:26; Sal. 62:12, 13; Sal. 59:11 , 17, 18). Gapuna, ti hesed ket, iti kababagasna, ti makasubbot nga aramid ti Dios iti biang dagiti tattaona. Iti Salmo 119, ti mannurat dawatenna iti Dios nga ispalenna isuna kas mayannatop iti hesed-na (Sal. 119:88, 149, 159).

Makitatayo met ti hesed a naaramat a mainaig iti pannakasalaknib. Iti Salmo 36:10, 11 ken Salmo 32:10, ti mannurat ket mangaramid iti pakaasi a maipaay iti hesed, wenno panangsalaknib ti Dios, manipud kadagiti nadangkes ken natangsit. Ti Hesed ket nainaig pay iti kinamatalek ti Dios (kitaen ti Salmo 85 ken Salmo 90).

Mainayon pay, iti Salmo 6:4, ti hesed aywananna ti panagbiag. Kaadgiti dadduma a pakasarakan, ti sumasalmo ket agpakaasi iti Apo a pagtalinaedenna isuna (Sal. 119:88, 149), a bigbigenna dagiti naayat a bilbilinna kas maysa a napateg a banag iti pannakataginayon ken pannakaisubli ti biag (Sal. 119:159).

Kamaudiananna, ti hesed ket agnanayon (Sal. 89:2, 28, 33; Sal. 103:17; Sal. 117:2; Sal. 138:8) gapu ta paset dayta ti kababalin ti Mannakabalinamin. Daytoy a pammatalged ket naimbag a damag iti mamati. “Ta ni Jehova naimbag; ti kinamanagayatna agnanayon, ket ti kinamatalecna agpaay cadagiti amin a caputotan” (Sal. 100:5; kitaen ti Sal. 106:1; Sal. 107:1).

Ti Salmo ibagana pay kadatayo a ti maysa nga agdawat iti hesed ti Dios ket adda iti nasayaat a pannakaikayamet Kenkuana. Dagiti mamati ket ipakitada koma ti panagtalekda iti Dios (Sal. 31:14, 17; Sal. 119:41, 42; Sal. 143:8) ken namnama (Sal. 33:18, 22; Sal. 147:11) tapno agbalinda nga umawat iti asina. Ti naparabur nga asi ti Dios ket maited kadagidiay agur-uray iti Apo. Maysa pay, ti pammati ket maysa a kondisyon iti panangawat iti hesed ti Dios.

**Raham**

Ti Salmo 51:1 ket agusar kadagiti tallo a sarita agpaay iti asi:

> <p></p>
> “Caasiannac [hanan], O Dios, cas mayannurot iti kinamanagayatmo [hesed]: cas mayannurot iti caruay dagiti nasnecan a caasim [raham] punasem dagiti kinasalungasingco”

Ti Raham ket aggappu iti sao ti Hebreo a ti kaipapananna ket “aanakan, tian” (Gen. 29:31; Sal. 22:9), maysa a sao a ti linaunna ket ti kapanunotan ti nadungngo a panangaywan ti ina iti maladagana (kitaen iti Job 24:20). Ti Raham ket itakderanna pay ti maysa a rikna nga agtakder a maisupadi iti pungtot (Amos 1:11; Zac. 1:12–17). Daytoy a rikna ket maysa a kinaimbag nga adayo a nalablabes ngem ti maikari iti maysa a tao (Gen. 43:14; 1 Ar-ari 8:50). Iti daytoy a lawag, ti raham ket kayatna a saoen “mangipakita iti asi, pabor” (Neh. 1:11; Sal. 106:46), kas iti maysa nga addaan pannakabalin iti nangatngato a saad nga isu a mangikeddeng a mangipakita iti pabor iti maysa a nababbaba. Daytoy a panangilawlawag ti kababagas ti asi ti Dios kadatayo.

Ti asi ti Dios “ipakitana ti nabara a panangngaasi, ti panangngaasi a mapan pay iti maikadua a milia, a sisasagana a mangpakawan iti basol, a mangsukat iti panangukom iti parabur.”—_New International Dictionary of Old Testament Exegesis_, (Grand Rapids, MI: Zondervan, 1997), vol. 3, p. 1091.Ken ti Apo ket ipakitana ti kinamanangngaasina kadagiti dinadael-ti-basol ken dagiti nangpaay Kenkuana. Nupay saantayo a maikari iti asina, itandudonatayo babaen ti paraburna ken isublinatayo iti paborna.

**Hanan**

Ti Hanan ket maysa a verbo a ti kaipapananna ket “parabur, panagbalin a naparabur, panangngaasi.” Kaaduanna, ti hanan ket naaramat iti pagsasao a “nacasaracac iti parabur cadagita matam” (Gen. 30:24; Gen. 39:7; Ruth 2:13; 1 Sam. 20:3). Daytoy a kaipapanan ket maipakat iti panagkayamet ti Dios ken dagiti tattaona. Ti Hanan ket naaramat a nangnangruna a ti Dios ti sarsaritaenna. Dayta ket iparparangarangna dagiti pangngeddeng ken araramid ti Dios kadagiti Parsuana. Ti Dios ket siwayawaya a mangited iti paraburna kadagiti siaanamong nga umawat (Gen. 6:8, 9; Prov. 3:3, 4; Isa. 30:19); ngem mabalinna nga igawid ti paraburna no ti sungbat ket tukiadenda ti naitanggaya (Jer. 16:13) wenno no awan ti pakakitaan iti panagbabawi iti biang dagiti tattaona (Neh. 9:17, 31).

Kadawyan kadagiti Salmos a masarakan ti pakaasi a “caasiannac, ken denggem toy cararagco” (Sal. 4:1). Ti sumasalmo aramidenna daytoy a pakaasi agsipud ta ammona a ti Apo ket naparabur (Sal. 86:15–17) ken denggenna ti dawat ti mamati (Sal. 6:9; Sal. 28:2, 6). Ti Namarsua ket sipaparabur a mangipaay iti taraon (Sal. 111:4, 5), maysa a nasayaat ga apit (Sal. 67:1), pannakaalangon (Sal. 103:6–8), ken nangnangruna, kas iti naadaltayo ita a lawas, pannakapakawan (Sal. 51:1; Sal. 123:3).

Intayo kitaen iti Salmo 103 tapno makita dagiti ad-adu pay a maibaga ti sumasalmo maipapan iti kababalin ti asi ti Apo:

> <p></p>
> “Ni Jehova sicacaasi [raham] ken siaayat [hanan], namayamay nga agpungtot, ket aglaplapusanan iti kinamanagayat [hesed]. Saanto a cancanayon a mangbabalaw; ket dinanto met ingingpen a canayon ti pungtotna. Isu saanna nga impaay cadatayo ti cas mayannatup cadagiti basbasoltayo, dinatayo met sinupapacan iti catutopan dagiti kinadangkestayo” (Sal. 103:8–10).

Kas makitatayo, ti Salmo isuronatayo a ti ayat ti Dios ket manangngaasi, nalukneng, awan beddengna, ken awan patinggana.

Kasano iti panangipaduyakyak ken panangipakita dagiti pasurot ti Dios iti asina kadagiti sabsabali? Ti Salmo agaramat iti hanan a mangipaduyakyak iti kinamanangngaasi ti maysa a tao iti maysa a kaarruba, nangnangruna iti panangtulong iti napanglaw (Prov. 28:8), panangipakita iti kinamanagayat kadagiti agsagsagaba (Job 29:21), ken panangay-aywan kadagiti nataengan (Deut. 28:50). Iti kakasta nga ar-aramid ket saanda a nailaslasin no di ket maysa a wagas ti biag nga agpaay iti naitalaga a mamati (Prov. 14:21). Dagiti Salmos ket nalawag unay nga iladawanda ti nadiosan a mainanama a dagiti pasurot ti Dios ket agbalin a naasi, ta ti “nalinteg managparabur, ket mangted” (Sal. 37:21) ken “sipaparabur, ket agpabulod” (Sal. 37:26). Iti kasta nga espiritu ti kinamanagited ket kadawyan a mangitakder iti nalinteg (Sal. 112:4, 5). Ti adal ket nalawag: masapul koma a naasitayo kadagiti sabsabali no kayattayo a ti Dios ket naasi kadatayo. Kas kuna ti Salmo 123:2:

> <p></p>
> “Adtoy, cas panangsipsiput dagiti mata dagiti adipen iti ima ti apoda a lalaki, cas panangsipsiput dagiti mata ti adipen a babai iti ima ni apona a babai; casta ti panangsipsiput dagiti matami ken Jehova a Diosmi, agingga iti panangngaasina [hanan] cadacami.”

**Selihah**

“Ngem adda kenca ti pammacawan [selihah]” (Sal. 130:4). Daytoy a pagsasao ket aggappu iti sao ti Hebreo a salah (“pakawan, mamaawan”). Ti laeng Apo ti sarsaritaen daytoy a verbo iti amin a Daan a Testamento. Ti Selihah ket kayatna a saoen a ti pammakawan ket aramid nga inaraid laeng ti Dios. Ti pamuon daytoy a pammakawan ket ti asi ti Apo (Sal. 86:5).

Ti Salmo 25:11–18 ibagana a ti pammakawan ket ti pannakaikkat ti basbasol. Ni Daniel ket inayonna a ti pammakawan ket iramanna pay ti pannakalapped iti dusa nga agpaay iti basol (Dan. 9:16). Ti Exodo 34:6–9 ket palagipannatayo a ti Dios ket “ ‘manangngaasi [raham] ken managparabur [hanan], nainayad nga agpungtot, ken aglaplapusanan iti kinaimbag [hesed] a siaayat ken kinapudno, manalimetmet iti caasi [hesed] a siaayat a maipaay cadagiti rinibribu, mamacawan iti kinadakes ken salungasing ken basol.’ ” Gapuna, ni David kunana a ti pammakawan ket sapulenna ti maysa a panangipudno iti basol (Sal. 32:2–5). Ti Salmo ket inaigna pay ti “pammakawan” kadagiti dadduma a sasao, kas iti “aggugor” (Sal. 51:2), “ilingedmo” (Sal. 51:9), ken “mangisubli” (Sal. 103:3).

Nabuyogan iti espiritu ti panagbabawi ken kinapakumbaba, ti sumasalmo agpakaasi iti Dios iti pammakawanna nga addaan naan-anay a pammatalged a maikkat ti basolna (Sal. 25:11–18). Ti sumasalmo idaydayawna ti Dios gapu ta isu ket naabsuelto (Sal. 103:3, 4). Gapuna, mabalintayo a dagdagupen a ti pammakawan ket umay laeng iti sangkataoan gapu iti hesed ti Dios kadagiti parsuana.

### Paset III: Panangipakat iti Biag

Adda dagiti nalawag nga adal agpaay iti naespirituan a biagtayo iti adal kadagiti pagsasao ti Hebreo nga agpaay iti asi a kinitatayo iti panagadaltayo iti daytoy a lawas: (1) Ti nalawag nga adal ket ti Apo itedna ti nakaskasdaaw nga asina kadatayo, iti laksid ti kinapudno a saantayo a maikari iti dayta. Ti pammatalged daytoy a sagut ket wayawayaannatayo koma manipud iti panagdandanag, pannakasidsidir ti konsiensia, ken dagiti anniniwan ti napalabastayo. (2) Ti Hesed (asi) ket ad-adda pay ngem iti maysa a nadungngo a rikna iti puso ti Dios. Dayta ket panangispal ken panangsalaknib. Dayta ket napaypayso nga aramid iti biang ti Dios kadagiti tattaona. (3) Ti panangngaasi ti Apo ket agnanayon; dayta ket kanayon a sidadaan kadatayo. No saantayo a tuntonen dayta, agsipud ta addatayo pay laeng iti basol, saan a gapu ta naibustayon dagiti keddeng ti ayat ti Dios. (4) Ti asi (raham) ket buklenna ti kapanunotan a ti Kadakkelan kadagiti Amin a Nabiag ket siaanamong nga agruknoy tapno mangitag-ay kadatayo ken mangawit kadatayo kadagiti takiagna. Manipud iti nangatngato a saadna, agpababa tapno ipakitana ti kinamanagayatna kadatayo. (5) “Tapno makasarak iti parabur iti imatang ni Yahweh” ket masapul a siaanamong ken silulukattayo nga umawat iti parabur ti Dios. (6) Kamaudiananna, ti selihah ket mangipaay kadatayo kadagiti baro a pannakaawat iti nauneg ken nalawa a kinamanangngaasi ti Namarsuatayo. Ngem ti kapatgan a kapanunotan nga ipaganetgetna ket ti panagbalintayo koma a manangngaasi ken naayat kadagiti kaarrubatayo a kas iti Dios kadatayo.

Amin dagitoy nga adal ket nasigo nga inurnong ni Jesus iti pangngarig ti “di mamakawan nga adipen” (Mat. 18:23–35). Iladawanna ti hesed ti Dios iti Daan a Testamento agpaay iti nakalkalaang a kasasaadtayo. Ti istoria isingasingna a datayo, dagiti namati, ket datayo ‘tay nadawel ken awan asina a tao iti pangngarig. Daytoy nasimbeng a pannakabigbig ket mangtignay koma kadatayo a mangutob a nabuyogan ti panagyaman ken kinapakumbaba iti parabur ken asi a siwayawaya nga inawattayo manipud iti nailangitan nga Amatayo.

` `