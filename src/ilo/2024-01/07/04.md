---
title:  No Sika, O Jehova, Mingmingam KomaDagiti Kinadangkes
date:   13/02/2024
---

`Basaen ti Salmo 130. Kasano a nailadawan ti kinadagsen ti basol ken namnama nga agpaay kadagiti managbasol?`

Ti dakkel a rigat ti sumasalmo ket nainaig kadagiti bukodna a basol ken dagiti basbasol dagiti tattaona (Sal. 130:3, 8). Dagiti basbasol dagiti tattao ket nakaro unay ta am-amsenda nga isina dagiti tattao manipud iti Dios iti agnanayon (Sal. 130:3). Ti Sursurat saritaenna dagiti nailanad a basbasol a naidulin nga agpaay iti Aldaw ti Panangokom (Dan. 7:10; Apoc. 20:12) ken ti pannakaikkat ti nagan dagiti managbasol iti libro ti biag (Exo. 32:32; Sal. 69 :28; Apoc. 13:8).

Gapuna agpakaasi ngarud ti sumasalmo iti pammakawan ti Dios, a mangpukaw iti nakailanadan dagiti basbasol (Sal. 51:1, 9; Jer. 31:34; Mik. 7:19). Ammona a “gapu iti kababalinna ti Dios ket saan a makapungtot. Agnanayon ti ayatna. Ti ‘pungtotna’ ket rumsua laeng gapu iti di panangapresyar ti tao iti ayatna. . . . Ti panggep ti pungtotna ket saan a mangsugat, no di ket mangagas iti tao; saan a tapno dadaelenna no di ket tapno isalakanna dagiti naintulagan a tattaona (kitaen iti Os. 6:1, 2).”— Hans K. LaRondelle, DELIVERANCE IN THE PSALM (Berrien Springs, MI: First Impressions, 1983), pp. 180, 181. Nakaskasdaaw, ti kinasagana ti Dios a mangpakawan kadagiti basbasol, saan a ti panangdusa kadakuada, ti mangguyogoy iti panagraem iti Dios (Sal. 130:4; Roma 2:4). Ti pudpudno a panagdaydayaw ket nabangon iti panangdayaw iti kababalin ti Dios nga ayat, saan nga iti panagbuteng iti pannakadusa.

Naayaban dagiti annak ti Dios nga aguray iti Apo (Sal. 27:14; Sal. 37:34). Ti Hebreo a qawah, “aguray,” ket litiral a kaipapananna ti “mangyunnat,” ken isu ti ramut ti Hebreo a sao maipaay iti “namnama.” Gapuna, ti panagururay iti Apo ket saan a panangpalabas a panangisuko kadagiti nakaay-ay-ay a paspasamak no di ket maysa a napnoan namnama a “panangiyunnat” wenno magagaran a pananguray iti ibaballaet ti Apo. Ti namnama ti sumasalmo ket naibatay, saan nga iti personal a naimbag a kinapositibo, no di ket iti Sao ti Dios (Sal. 130:5). Saan nga ubbaw ti napudno a panagur-uray iti Apo gapu ta kalpasan ti nasipnget a rabii, dumteng ti agsapa ti nadiosan a pannakaispal.

Kitaen no kasano nga agbalin ti personal a panagpakaasi ti sumasalmo a kukua ti amin a komunidad (Sal. 130:7, 8). Ti pagimbagan ti maysa a tao ket saan a maisina iti pagimbagan ti sibubukel nga umili. Gapuna, saan laeng nga ikararag ti maysa iti agpaay iti bagbagina no di ket agpaay iti komonidad. Kas mamati, pasetnatayo ti maysa a komonidad, ket no ania ti makaapektar iti maysa a paset ti komonidad ket apektaranna ti tunggal maysa.

`Ania ti personal a kaipapanan dayta kenka? Sadino ngata ti ayanmo no ni Jehova mingminganna dagiti kinadakesmo?`