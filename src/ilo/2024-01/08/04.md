---
title:  Ti Panangsuot ti Apo
date:   20/02/2024
---

`Basaen ti Salmo 81:7, 8; Salmo 95:7–11; ken Salmo 105:17–22. Ania ti iraman ti nadiosan a panangsuot kadagitoy a teksto?`

Ti Meriba ti lugar a nangsuotan ti Israel iti Dios babaen ti panangkaritna iti kinamatalek ken pannakabalin ti Dios a mangipaay kadagiti kasapulanda (Exo. 17:1−7; Sal. 95:8, 9). Ti Salmo 81 ket mangaramid iti makapangayangay a panangbaliktad ken ipatarusna ti isu met laeng a pasamak a kas panawen idi sinuot ti Dios ti Israel (Sal. 81:7). Ket, gapu iti kinasukir ken kinakurang ti panagtalekda (Sal. 81:11), dagiti tattao ket saanda a nagballigian iti panangsuot ti Dios.

Ti panangibaga iti Meriba ket idanunna ti dua a kakupin a damag. Umuna, dagiti tattao ti Dios ket masapul a saanda nga uliten dagiti biddut dagiti napalabas a kaputotan. No di ket, masapul nga agtalekda iti Dios ken magna iti dalanna (Sal. 81:13). Maikadua, nupay dagiti tattao ket saanda a nagballigian iti pannubok, immay ti Dios a nangarayat kadakuada idi mariribokanda (Sal. 81:7). Ti mangisalakan a parabur ti Dios iti napalabas ket mangted iti maysa a pammatalged ti parabur ti Dios kadagiti baro a kaputotan.

Ti Salmo 105 ipakitana a dagiti suot ket wagas ti Dios a mangsuot iti panagtalek ni Jose iti Sao ti Dios maipapan iti masakbayanna (Gen. 37:5−10; Sal. 105:19). Ti Hebreo a Tsarap, “nasuot,” iti bersikulo 19 iparangna ti mensahe ti “pannakagugor,” “panangpapino,” wenno “panangdalus.” Gapuna, ti kalat ti panangsuot ti Dios iti pammati ni Jose ket tapno maikkat ti aniaman a panagduadua iti kari ti Dios ken tapno mapapigsa ti panagtalek ni Jose iti panangiwanwan ti Dios.

Ti kalat ti nadiosan a disiplina ket ti panangpapigsa kadagiti annak ti Dios ken panangisagana kadakuada nga agpaay iti pannakatungpal ti kari, kas naipakita iti pagwadan ni Jose (Sal. 105:20−22).

Nupay kasta, ti panangtukiad iti bilin ti Dios ket agbanag iti idadakkel ti kinasungit ken ti pannakapatangken ti nasungit a puso ti tao.

“Ti Dios sapulenna ti dagus ken di agduadua a panagtulnog iti lintegna; ngem dagiti tattao ket nakaturog wenno nalapunos kadagiti panangallilaw ni Satanas, nga isu a mangisingasing kadagiti pambar ken allilaw, ken parmekenna dagiti panagduaduada, a kunkunana kas kinunana ken Eva idiay minuyongan: ‘Saan a pudno a mataycayonto.’ Ti kinasukir saanna laeng a patangkenen ti puso ken konsiensia ti nakabasol, ngem agannayas dayta a mangdadael iti pammati dagiti dadduma. Daydiay kasla di umiso unay kadakuada idi damo, in-inut a mapukawna daytoy a langa babaen ti kanayon a kaadda iti sangoananda, agingga a kamaudiananna pagduaduaanda no dayta ket napaypayso a basol dayta ket di mapupuotan a matnagda iti isu met laeng a biddut.”—Ellen G. White, _Testimonies for the Church_, vol. 4, p. 146.

`Ania ti bukodmo a kapadasan no kasano a ti basol ket patangkenenna iti puso? Apay koma a dayta a kapanunotan ket iturongnatayo iti krus, a pakasarakantayo iti pannakabalin nga agtulnog?`