---
title:  Dagiti Bendicion iti Nalinteg a Panagbiag
date:   22/02/2024
---

`Basaen ti Salmo 1:1–3; Salmo 112:1–9; ken Salmo 128. Ania dagiti bendicion a naikari nga agpaay kadagidiay a mangraem iti Apo?`

Kadagiti adu a bendicion a naikari kadagidiay mangraem iti Apo, ti talna nalabit ti maysa kadagiti kadakkelan. Ti Salmo 1 ipakitana ti nalinteg babaen ti panangiladawan iti kayo a naimula iti igid dagiti agay-ayus a danum, nga agbunga iti panawenna ken saan a malaylay ti bulongna (Sal. 1:3; Jer. 17:7, 8; Ezeq. 47:12). Daytoy a panangiladawan ket mangipakita iti gubuayan ti amin a bendicion, nga isu ti panagtalinaed iti kaadda ti Dios iti santuariona ken panangtagiragsak iti di masinga ken naayat a pannakaikayamet iti Dios. Saan a kas kadagiti nadangkes, a nailadawan kas taep, nga awanan iti kinatalged, lugar, ken masakbayan, dagiti nalinteg ket kas iti nabunga a kayo nga addaan kadagiti ramut, lugar nga asideg iti Dios ken biag nga agnanayon.

Ti Salmo 128:2, 3 ket isingasingna dagiti bendicion ti pagarian a naibatay iti Misias, a sadiay ti panagtugaw iti sirok ti kukuam a puon ti ubas ken kayo a higos ket maysa a simbolo ti talna ken kinarang-ay (Mik. 4:4). Ti bendicion ti talna iti Jerusalem (Sal. 122:6−8; Sal. 128:5, 6) idanunna ti namnama iti Misias nga Isu a mangipatingga iti kinadakes ken mangisubli iti talna iti lubong.

“Iti Biblia masalaysay ti tawid dagiti maisalakan a kas ‘daga idi naikasigud a kasasaadna a pagtaengan!’ Hebreo 11:14-16. Idiay ti nailangitan a Pastor itulodna ti pangenna kadagiti ubbog dagiti danum a nabiag. Ti kayo ti biag paltuadenna ti bungana iti tunggal bulan, ket dagiti bulong ti kayo agservi iti pakasapulan dagiti il-ili. Adda idiay dagiti agnanayon nga ayus ti danum, a nalitnaw a kas kristal, ket iti ig-igidda dagiti agpaypayapay a kayo iyetnagda dagiti linongda idiay dandana a naisagana a maipaay kadagiti sinubbot ti Apo. Idiay dagiti nalawa a taytay-ak bumsogda kadagiti turturod nga ingget pintas, ket dagiti banbantay ti Dios itangadda dagiti nangato a toktokda. Kadagidiay natalna a tay-ak, iti sibay dagidiay sibibiag nga ayus, dagiti tattao ti Dios, a nabayag a nagnagna ken agtawtawataw, makasarakdanto iti pagtaengan.”— Ellen G. White, _The Great Controversy_, p. 675.

Iladawan ti Baro a Testamento ti pannakatungpal dayta a namnama iti maikadua a yaay ni Cristo ken ti pannakaparsua ti baro a lubong (Mat. 26:29; Apocalipsis 21). Iti kasta ngarud, kabayatan a dagiti nalinteg ket awatenda dagiti adu a bendicion iti daytoy a biag, ti kinapunno ti parabur ti Dios ket agur-uray kadakuada inton naan-anay a maisubli ti pagarian ti Dios iti panungpalan ti panawen.

`Apay a ti krus, ken ti napasamak sadiay, ti pammatalged dagiti karkari a masarakan iti Baro a Testamento nga insagana ti Dios agpaay kadatayo? Kasanotayo a maliwliwa manipud kadagidiay a karkari uray pay ita?`