---
title:  Komentaryo dagiti mannursuro
date:   23/02/2024
---

### Paset I: Pakabuklan

Key Texts: Salmo 1; Salmo 19; Salmo 32; Salmo 34; Salmo 37; Salmo 49; Salmo 73; Salmo 112; Salmo 119; Salmo 127; Salmo 128; Salmo 133

Kasanotayo nga ilawlawag ti sirib? Ti kabaroanan [moderno] a diksionario ket ilawlawagna ti sirib a kas “bagi ti pannakaammo ken principio a tumaud iti uneg ti naikeddeng a kagimongan wenno panawen.” Ti sirib ket mainaig met iti “kinasayaat ti maysa nga aramid wenno pangngeddeng.” Usarentayo met ti sirib iti kaipapanan a “ti kalidad ti kaadda ti kapadasan, pannakaammo, ken nasayaat a panangtingiting” (OXFORD LANGUAGE DICTIONARY). Ti sirib ket mainaig iti pannakaammo, agraman ti abilidad nga agaramid iti nainsiriban a pangngeddeng.

No makaam-ammotayo iti maysa nga addaan iti nalawa a pannakaammo iti matudtudo a benneg ti siensia wenno litiratura, naganentayo dayta a tao a “masirib.” Ti sirib iti gagangay a pannakaawattayo ita nga aldaw ket masansan a tudtudoenna iti panangtagikua iti kinalaing wenno pannakaammo iti naisangsangayan a benneg. Kadagiti dadduma a tattao, ti sirib saklawenna ti nalimed a pannakaammo ken ti abilidad a makailasin kadagiti palpalimed wenno makadanon iti nangatngato a naespirituan a tukad.

Ita a lawas, intayo kitaen no ania ti sirib manipud iti panangkita a naibatay iti Biblia. Ti adaltayo ket saanna laeng nga ilawlawag iti sirib kas mayannatop iti Sursurat no di ket gandatenna a patarnawen dagiti principio ti sirib nga agpaay iti inaldaw a panagbiag. Ta kalpasan ti amin, ania ti sirib a naibatay iti Biblia no saan a ti napraktikalan a pannakaammo ken pannakaawat tapno agbiag iti inaldaw a maitunos kadagiti bilbilin ni Cristo? Ti panggep ti adaltayo ket ti panangiggem ken panangipakat kadagiti biagtayo iti daytoy naibatay iti Biblia a kinasirib.

### Paset II: Komentaryo

**Ti Pannakailawlawag ti Sirib a Naibatay iti Biblia**

Ti kangrunaan a teksto iti pannakaawat iti sirib ket ti Proverbio 1:7 (kitaen met ti Prov. 9:10): “Ti panagbuteng ken ni Jehova isu ti punganay ti pannacaammo; ngem dagiti maag laisenda ti sirib ken sursuro.” Ti pamuon ti sirib a naibatay iti Biblia ket ti “panagbuteng ken ni Jehova,” nga isu nga ipakita ti Sursurat a kas nadayaw a panagtulnog (Ecles. 12:13; Deut. 6:2; Deut. 8:6; Deut. 31:12). Ti Deuteronomio 10:12, 13 ket ipadana ti “panagbuteng ken ni Jehova” iti pagsasao a kas “ti panagnam cadagiti dalanna,” “ken ti panagayatmo kencuana” “ti panagservim ken Jehova a Diosmo iti isu-amin a pusom ken cararuam,” ken “ti panangsalimetmet cadagiti bilbilin ni Jehova, ken dagiti al-alagadenna.” No pagtitiponen dagitoy a pagsasao, ipaganetgetna ti kinanasken ti panangrukit iti maysa a nasinged ken nauneg a kapadasan iti Namarsua iti inaldaw a panagbiag.

Ti Proverbio 8:13 ket mangipaay iti mainayon a panangkita iti sirib iti panangpasingkedna no ania dayta babaen iti panangibagana no ania iti saan a kinasirib: “Ti panagbuteng ken ni Jehova isu ti pananggura iti dakes: tangsit, cuspag, ken ti dakes a dalan, ken ti naulpit a ngiwat, guraec.” Paliiwen manen a ti “punganay ti pannacaammo” ket naisilpu kadagiti napraktikalan ken nalinteg nga ar-aramid.

Gapuna, maibagatayo a ti sirib ti Biblia ket “maysa a wagas a panangkita ken panagbiag, a ramanenna ti panangisuro kadagiti agtutubo iti umiso a kababalin ken moralidad ken panangsungbat kadagiti napilosopiaan a salsaludsod maipapan iti kaipapanan ti biag.”—C. H. Bullock, “Wisdom,” _Evangelical Dictionary of Biblical Theology_ accessed at www.biblestudytools.com/dictionaries/bakers-evangelical-dictionary/wisdom.html). Dagiti pampanunot ken pammatitayo iti Dios ket maiparangarang babaen ti kinamanangngaasi ken nadiosan a biag. Awan iti panagsina ti pammati ken aramid. Ti kasta a pannakaiduma ket agpadpada nga artipisial ken di matubeng, a bunga ti impluensya ti pilosopia ti Griego. Kadagiti tattao iti Daan a Testamento, ti sirib ket maipaduyakyak iti nataengan a pammati a mangiturong iti panagaramid kadagiti umno a pili ken panagbalin a naasi ken nasayaat iti kaarruba.

“Isu-amin a sagut a nasayaat ken isu-amin a sagut a naananay aggapuda iti ngato, bumaba nga aggapu iti Ama dagiti lawag” (Santiago 1:17). Ti sirib ket maysa a sagut manipud iti Dios a maited kadagidiay a pilienna ken kadagidiay a dumawat Kenkuana iti napakumbaba a pammati (1 Ar-ari 3:12; Sal. 51:6; Prov. 2:6; Santiago 1:5–7).

**Dagiti Langa ti Sirib**

Ti sirib a naibatay iti Biblia ket kangrunaan a nailanad iti langa ti daniw. Dagiti libro ti Job, Proverbio, ken Eclesiastes ket isuda dagiti mangibagi iti litiratura ti sirib iti Sursurat. Dadduma a mannurat ket iramanda met ti Kanta ni Solomon iti daytoy (nupay masapul a mapaliiw a ti pannakairamanna ket mapagdidibatyan).

Dagiti kangrunaan a tema ti sirib a naibatay iti Biblia ket ti Panamarsua, ti Linteg, balbalakad nga agpaay iti masirib ken nataengan a panagbiag, ti panagbuteng iti Dios, ken panagibales. Ti libro a Proverbio, nalabit, ket isu ti kalatakan a pagarigan ti litiratura ti sirib iti Biblia: dagiti kapitulo 1 agingga iti 9 ket iladawanda ti dakkel a pateg ti sirib. No mabasa a naimbag dagitoy a kapitulo, mapaliiw a ti kapanunotan ti sirib ket buklenna ti maysa a grupo dagiti sursuro a maipaay iti panagbiag a nadiosan, nga addaan balakad no kasano a maliklikan dagiti silo ti kinakillo ken dagiti nadangkes. Manipud iti kapitulo 10 nga agpatuloy, adda nasurok nga innem a gasut a sasao (“proverbio”), ababa a pagsasao nga addaan iti napraktikalan a balakad a maipakat kadagiti nadumaduma a kasasaad iti inaldaw a panagbiag, kas iti panagasawa, ayat, panagkakayamet, dagiti pagsasaritaan [isyu] iti pamirak, napolitikaan a banbanag, edukasyon dagiti ubbing, ken dadduma pay.

Maisupadi iti napraktikalan a balakad ti Proverbio, ti libro ni Job ket ad-adda a mangtratar iti panagsagaba, panagibales, ken pannakaalangon. Dagitoy a tema ket maseknan iti sirib ngem manipud iti panangkita ti Dios. Maipalgakda manipud iti istoria ti biag ni Job ken dagiti riribukna. Daytoy a panangamiris ket saan a napilosopiaan no di ket nadiosan ti kababalinna. Ti kapitulo 28 ti bugas ti libro, ken agpatingga iti kapanunotan a ti panagraem ken panagtulnog iti Dios ti kangrunaan iti sirib: “ ‘Ket kinunana iti tao, adtoy, ti panagbuteng iti Apo, dayta isu ti sirib; ket ti panangpanaw iti dakes isu ti pannacaawat’ ” (Job 28:28).

**Sirib Idiay Salmo**

Adu nga iskolar ti Biblia ti mangilasin kadaditi matudtudo a Salmo kadagiti litiratura ti sirib ti Sursurat. “Nupay agtalinaed a mapagsusupiatan ti apagisu a pannakailasin dagiti Salmo a maipapan iti sirib, kaaduan kadagiti iskolar ket awatenda ti impluensya ti sirib iti Salmos 1, 19, 32, 34, 37, 49, 73, 112, 119, 127, 128, 133. Ti Salmo 1 ket addaan iti napigsa a panangipaganetget iti linteg ken kababalin, ken luktanna ti Salmo babaen ti panangikabilna iti nainsiriban a tema iti amin nga urnong. Kasta met, ti Salmo 19, nga addaan iti maysa a panangipaganetget iti panamarsua ken linteg, ket sigurado nga iparangarangna ti nainsiriban nga ayug; ket ti Salmo 119 ipuyotna ti sirib babaen ti panangipaayna iti kaatiddogan a panangut-utob iti tora.”—Elias Brasil de Souza, “Wisdom in Daniel,” in Benjamin Rojas, TeÓfilo Correa, Lael Caesar and Joel Turpo, eds., “The End From the Beginning”: Festschrift Honoring Merling Alomía (Lima, Peru: Universidad Peruana Union, 2015), pp. 267, 268.

Iti baba intayo sukimaten ti pannakatratar ti sirib iti immun-una a naibaga a Salmo, kas iti naipakita iti adaw iti ngato:

Salmo 1. Daytoy a Salmo ket iparangna dagiti dua a wagas ti biag: ti biag ti kinalinteg (Sal. 1:2, 3) ken ti biag ti kinadangkes (Sal. 1:4, 5). Ti kanta mangrugi iti maysa a pannakailadawan no kasano ti panagtuloy ti nalinteg iti maisupadi a turong manipud iti kinakillo (Sal. 1:1). Kas maysa a bunga ti pilida, dagiti nadangkes ket awatenda ti pagtungpalan a naiduma unay iti awaten dagiti nalinteg (Sal. 1:6).

Salmo 19. Daytoy a Salmo ket nabingay iti dua a nalawag a segkay. Ti umuna a segkay ket launenna ti paltiing ti Dios iti Panamarsua (Sal. 19:1–6), ket ti maikadua a segkay ket launenna ti paltiingna iti Linteg (Sal. 19:7–14). Dagitoy dua a tema ket napategda unay iti pannakaawat ken pannakagun-od iti sirib a naibatay iti Biblia. Dagiti agpadpada a topiko ket inspirasyon iti mamati nga isu nga agtarigagay nga agbalin nga “awan pakapilawanna” ken “inosente iti dakkel a labsing” (Sal. 19:13).

Salmo 32. Daytoy a kanta ket ipaayna ti maysa a panagsupadi iti nagbaetan ti maysa a sibababawi ken iti maysa a nadangkes (Sal. 32:10, 11). Awatenna pay ti nainsiriban nga ayug ti bilbilin ken sursuro (Sal. 32:8, 9), a kadawyan iti sirib ti litiratura (Prov. 4:1–15; Prov. 6:20–23; Prov. 7:1–5).

Salmo 34. Dadduma a paset ti Salmo 34 ket mangayab kadagiti napraktikalan a balakad a mangipakita iti litiratura ti sirib, kas makita iti nadungngo nga ayab ti ama iti anakna a mangtarigagay iti napaut a panagbiag, a mangsurot iti panagbuteng iti Apo, ken panawan iti basol (Sal. 34:11–14). Sumaruno iti panangipaay daytoy a balakad, ti sumasalmo ket iladawanna ti pagtungpalan ti matalek (Sal. 34:15, 16, 21). Awan duadua, ti kaimbagan a pili a maaramidtayo iti biag ket magna iti dalan ti sirib.

Salmo 37. Daytoy a Salmo ket sungbatanna ti dakkel a saludsod: Apay a rumang-ay dagiti nadangkes? Kadagitoy nga al-aldaw, addaantayo iti isu met laeng a saludsod. Ti sungbat a naited ket saan a napilosopiaan iti pannakaamirisna; no di ket, naibatay-iti-pammati a balakad nga agpaay iti nalinteg a biag. Utobem a naimbag ti di agkupas a sirib iti daytoy a kanta!

Salmo 49. Iti panglukat a linya daytoy a kanta kunana: “Ti ngiwatco agsaonto iti kinasirib, ket ti panpanunot toy pusoc addanto ti pannacaawat. Yallingagconto ti lapayagco iti maysa a pangarigan: ibatadconto ti nasipnget a saoc iti arpa” (Sal. 49:3, 4). Manipud idiay, ti mannurat agtuloy a mangiladawan iti gasat ti narang-ay a nadangkes (Sal. 49:5–20).

Salmo 73. Pinadas dagiti tattao a Hebreo a tarusan ti nagtaudan ti kinadakes iti daytoy a lubong ken ti kinaawan hustisia iti kagimongan. Nakigubalda no nagballigi wenno saan ti nadiosan a panagibales. Daytoy a pagsasaritan [isyu] ket nangidatag iti saan a nababbaba a parikut kadakuada a kas iti araramidenna kadatayo ita nga aldaw.

Salmo 112. Daytoy a kanta ket ipakitana dagiti bendicion iti panagbuteng iti Apo (Sal. 112:1). Adda sangapulo ket innem a bendicion nga agpaay kadagiti nalinteg (Sal. 112:2–9). Ti naannad a panangsukimat kadagitoy a bendicion ket mangipakita a ti panagbuteng iti Apo ket panagtarigagay iti kangatuan a naespirituan a magun-od iti inaldaw a panagbiagtayo. Ti sumasalmo ket agpatingga iti ababa a panangiladawan iti nakaam-amak a gasat ti nadangkes a tao no idilig iti nalinteg a tao.

Salmo 119. Ti kaatiddogan a salmo iti Salmo ket maipapan iti torah (Linteg), a buklen ti ad-adu pay ngem ti naibatay laeng iti linteg ni Moises. Ti Torah ket tudtudoenna ti sibubukel a Sursurat. Dayta ket balbaliwanna ti biag dagidiay kumpet kadagiti pannursuro ti Sao ti Dios.

Salmo 127. Lima laeng a bersikulo ti kaatiddogna, daytoy a Salmo ket naipamaysa kadagiti bendicion ti Apo iti pagtaengan ken kadagiti annak dagiti agtalek iti Namarsua. Nalabit a gapu itoy a rason, a ti kanta ket maibilang a kas nainsiriban a sasao. Ti sirib ti masapul koma a pamuon a nakaisaadan ti kapatgan a gameng nga adda kadatayo: ti pamiliatayo.

Salmo 128. Dagiti innem a linia daytoy ababa a Salmo ket nairaman kadagiti sursurat a litiratura ti sirib agsipud ta tudtudoenda ti kinarang-ay ti Dios kadagiti pagtaengan ti tunggal maysa “nga agbuteng iti APO” (Sal. 128:1, 4).

Salmo 133. Mabalin a pagduaduaan dagiti dadduma ti pannakairaman daytoy a salmo iti nainsiriban a litiratura ti Sursurat. Ngem ti sasao a “panagtitimpuyog dagiti agcacabsat iti kinamaymaysa” (Sal. 133:1) ket inaigna ti bersikulo iti dayta kababalin a namarisan iti kinasirib a naibatay iti Biblia a nailasintayo a kas maysa a mabigbig unay a langa ti litiratura ti sirib. Ti pannakabokbok iti daytoy nga espiritu ti panagkakabsat ket isu iti tarigagay ti Mannakabalinamin agpaay kadatayo a kas pasurotna. Iti kasta a panagmaymaysa ket isu iti napraktikalan a pammaneknek iti maysa a Nacristianoan a biag.

### Paset III: Panangipakat iti Biag

Ti sirib a naibatay iti Biblia, kas insuro ti Daan a Testamento, ket maysa a pannakaawat kadagiti napateg a mangisalakan a pagsasaritaan [isyu], kas iti nagtaudantayo (Panamarsua), ti Linteg (dagiti principio ti kababalin ti Dios iti inaldaw a panagbiagtayo), ti panagbuteng iti Dios (nadayaw nga ayat nga agbanag iti naragsak a panagtulnog), ken panagibales (ti gasat dagiti nalinteg ken nadangkes). Ti sirib ket napraktikalan met a pannakaammo a mangisagana kadatayo nga agbiag iti nataengan ken nadiosan a biag iti pagtaengan, iti uneg ti sangakaarrubaantayo, ken iti pagtrabahoan. Mainayon pay, ti sirib a naibatay iti Biblia ket nadiosan a balakad nga agpaay iti panagbiag a maitunos iti asawa ken annaktayo. Arwatannatayo kadagiti principio a mangiwanwan iti panangaramattayo iti kuarta ken adu pay a dadduma a paset ti inaldaw a panagbiag.

Kariten dagiti estudiantem a mangutob kadagiti wagas a mabalinda nga ipakat dagiti adal ita a lawas kadagiti nadumaduma a paspasamak ti biag. Ipalagip kadakuada a ti panagbiag iti panagbuteng iti Apo ket mangyeg iti dakkel a ragsak (Sal. 112:1).

` `