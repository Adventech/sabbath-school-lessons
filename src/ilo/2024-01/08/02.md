---
title:  Ti Saom Indulinko Itoy Pusok
date:   18/02/2024
---

`Basaen ti Salmo 119:1–16, 161–168. Kasano iti panangsalimetmettayo koma kadagiti bilbilin ti Dios, ken ania dagiti bendicion nga umay manipud iti panangaramid dayta?`

Ti Biblia ipakitana ti maysa nga inaldaw a biag ti pammati a kas maysa a panagpagpagna (“pannagna”) a kadua ti Dios iti dalanna a kinalinteg. Ti biag ti pammati ket mataginayon babaen iti panpannagna “iti linteg ni Jehova” (Sal. 119:1) ken babaen ti panpannagna “iti silnag ta langam” (Sal. 89:15). Dagitoy ket saan a pulos a dua nga agduma a pannagna. Ti panpannagna iti lawag ti rupa ti Dios ket ipakpakitana ti panangitandudo iti linteg ti Dios. Kasta met, ti panpannagna “iti linteg ni Jehova” ramanenna ti panangsapul iti Dios iti amin a puso (Sal. 119:1, 2, 10).

Ti panagbalin nga “awan pagcurcuranganda iti dalan” ket sabali pay a wagas a panangiladawan ti Salmo iti nalinteg a biag (Sal. 119:1). Ti “awan pagcurcuranganda” ket mangiladawan iti maysa a daton nga “awanto ti pacapilawanna” a maawat iti Dios (Exo. 12:5). Kasta met, ti biag ti nalinteg a tao, nga isu ti sibibiag a daton (Rom. 12:1), ket saan a mamulitan babaen ti panangayat iti basol. Ti biag a naitalaga iti Dios ket maysa met a “naan-anay a wagas,” kayatna a saoen a ti tao ket akuenna iti maysa nga umiso a turong ti biag a makaay-ayo iti Dios (Sal. 101:2, 6; kitaen met ti Sal. 18:32).

Ti panangsalimetmet kadagiti bilbilin ti Dios ket awan iti pakainaiganna iti ligalista a panangngilin kadagiti nadiosan a pagannurotan. Iti kasungani, dayta ket buklen iti “nasayaat a panagawat” iti nagdumaan ti husto ken biddut ken naimbag ken dakes (Sal. 111:10; kitaen met ti 1 Cron. 22:12), ken iramanna ti sibubukel a tao, saan laeng a dagiti akinruar nga ar-aramid. Ti panagbalin nga “awan pagcurcurangan,” panangsalimetmet kadagiti bilbilin ti Dios ken panangsapul iti Dios iti amin a puso, ket saanda a mapagsina a kababalin iti biag (Sal. 119:1, 2).

Dagiti bilbilin ti Dios ket paltiing ti pagayatan ti Dios nga agpaay iti lubong. Ibilinda kadagiti tattao no kasano iti agbalin a masirib ken agbiag iti wayawaya ken talna (Sal. 119:7–11, 133). Ti sumasalmo ket pagragsakanna iti linteg agsipud ta ti linteg ket ipatalgedna kenkuana ti kinamatalek ti Dios (Sal. 119:77, 174).

“Dackel a talna ti maadda cadagiti agayat iti lintegmo; ket awan cadacuada ti pacaitibcolanda” (Sal. 119:165). Ti ladawan ti pannakaitibkol ket ipakpakitana ti namoralan a di panagballigi. Kas pagsilawan kadagiti saksaka ti sumasalmo (Sal. 119:105), salaknibannatayo ti Sao ti Dios manipud kadagiti sulisog (Sal. 119:110).

`Kasano nga impaduyakyak ni Cristo ti pannakabalin ti Sao ti Dios iti Biagna (Mat. 4:1–11)? Ania koma ti ibaga daytoy kadatayo maipapan iti pannakabalin nga agtaud iti puso a naipamaysa iti panagtulnog iti linteg ti Dios?`