---
title:  Adalen Pay
date:   23/02/2024
---

Kadagitoy moderno a panawen, kasla saan unay a matarigagayan ti pananggun-od iti sirib a kas iti pananggun-od iti kinaragsak. Kaykayat dagiti tattao ti agbalin a naragsak ngem ti masirib. Nupay kasta, mabalintayo kadi ti agbiag iti pudno a naragsak ken napnek a biag nga awan ti nadiosan a sirib? Nalawag nga ibaga dagiti Salmo a ditay kabaelan. Ti naimbag a damag ket saan a nadawat kadatayo a mangpili iti nagbaetan ti sirib ken kinaragsak. Ti nadiosan a sirib mangyeg iti pudpudno a ragsak.

Ti simpli a pagarigan manipud iti pagsasao a Hebreo ti makailadawan iti daytoy a banag. Iti Hebreo, ti sao nga “addang” iti plural (’ashurey) ket umasping unay iti sao a “ragsak” (’ashrey). Nupay mapukaw daytoy a panagnaig kadagiti patarus nga Ingles, mangidanon daytoy iti maysa a napigsa a mensahe: dagiti “addang” a panangpetpet iti dana ti Dios ket mangiturong iti “naragsak” a biag (Sal. 1:1; Sal. 17:5; Sal. 37:31; Sal. 44:18; Sal. 89:15; Sal. 119:1). Iti Biblia, saan a narikut a kapanunotan ti sirib wenno kinaragsak no di ket pudno a kapadasan.

Masarakan dagitoy iti pannakaikayamet iti Dios, a buklen ti panagraem, panagdaydayaw, panangbirok iti pigsa, ken panagtalek iti Dios. Kuna ti Salmo 25:14 a “Ti kinapagayam ni Jehova addanto cadagiti agbuteng kencuana; ket iparangnanto cadacuada ti tulagna.”

“Yaman pay iti Dios gapu kadagiti narniag a buya nga iparangna kadatayo. Tiptiponentay koma dagiti nagasat a pammatalged ti ayatna, tapno kumitatayo kadakuada a kankanayon. Ti buya ti Anak ti Dios idi panpanawanna ti trono ni Amana, sana kinawesan ti kinadiosna iti kinatao, tapno maisalakanna koma ti tao iti pannakabalin ni Satanas; ti panagballigina agpaay kadatayo, ken pananglukatna iti langit a maipaay iti tao, ken panangipalgakna iti sirmata ti tao iti kaadda ti siled a pangipasirpatan ti Dios iti dayagna; ti buya ti natnag a sangkataoan a maaon manipud iti abut ti pannakadadael a nangitabbogan kenkuana ti basol, sa ket maisubli manen a maidenna iti awan patinggana a Dios, ket kalpasan ti pannakaibturna iti nadiosan a pannakasuot babaen ti pammati iti Mannubbottayo, ken nakawesan iti kinalinteg ni Cristo, maitanokton iti tronona—dagitoy dagiti buya a kayat ti Dios nga ut-utobentayo.”— Ellen G. White, _Steps to Christ_, p. 118.

**Salsaludsod a pagiinnadalan**:

`Kasano nga agbalin ti Sao ti Dios a gubuayan ti ragsak, saan laeng a gubuayan ti pakasursuroan? Kasano a ti pannangan iti Sao ti Dios ket nainaig iti panagtalinaed ken Jesu-Cristo, ti Sao (Juan 1:1; Juan 15:5, 7)?`

`Ania ti mapasamak no sipapanakem ken kanayon a tuktukiaden dagiti tattao ti pannursuro ti Dios (Salmo 81; Salmo 95)? Apay ngata a mapaspasamak dayta?`

`Apay a no dadduma ti dalan dagiti nadangkes ket kas la agparparang nga ad-adda a tartarigagayan ngem iti balakad dagiti nalinteg? (Salmo 141)? Dayta ket, kasanotayo a tamingen ti agparparang a kinapudno a masansan a kasla nasayaat unay ti ar-aramiden dagiti nadangkes?`