---
title:  Isuronakami a Mangbilang Kadagiti Al-aldawmi
date:   19/02/2024
---

`Basaen ti Salmo 90; Salmo 102:11; ken Salmo 103:14–16. Ania iti parikut ti tao?`

Ti natnag a kaadda ti tao ket maysa laeng nga alibongobong iti lawag ti kinaagnanayon. Ti sangaribu a tawtawen iti imatang ti Dios ket “cas maysa a panagpuyat iti rabii,” nga agpaut iti tallo wenno uppat nga oras (Sal. 90:4). No idilig iti nadiosan a panawen, ti maysa panagbiag ti tao lumabas nga apagbiit, ket tumayab (Sal. 90:10). Dagiti kapigsaan kadagiti tattao ket umasping kadagiti kakapsutan kadagiti mulmula (Sal. 90:5, 6; Sal. 103:15, 16). Ngem, uray pay dayta ababa a biag ket napno iti panagbannog ken ladingit (Sal. 90:10). Uray dagiti sekular a tattao, nga awan ti pammatida iti Dios, ket agladingit ken dung-awanda iti kinaababa ti biag, nangruna no maisupadi iti kinaagnanayon nga ammoda a mabalin nga agtultuloy nga awanda.

Ikabil ti Salmo 90 ti pakariribukan ti tao iti lawag ti panangaywan ti Dios kadagiti tattao kas Namarsua kadakuada. Ti Apo ti nagnaedan dagiti tattaona iti amin a kaputotan (Sal. 90:1, 2). Ti balikas ti Hebreo a ma‘on, “lugar a pagnaedan,” ket iladawanna ti Apo a kas salinong wenno pagkamangan dagiti tattaona (Sal. 91:9).

Ti Dios lapdanna ti nalinteg a pungtotna ken ipaayna ti napabaro a paraburna. Ipukkaw ti sumasalmo, “Siasino ti macaammo iti bileg ti ungetmo, ken ta pungtotmo a mayannurot iti buteng a rebbengen kenca?” (Sal. 90:11), ipakpakitana nga awan pay iti uray maysa a nakapadas iti naan-anay a bertud ti pungtot ti Dios a maibusor iti basol, ket iti kasta ngarud adda namnama dagiti tattao nga agbabawi ken makagun-od iti sirib a maipaay iti nalinteg a panagbiag.

Ti sirib iti Biblia ipakitana saan laeng a ti kinasaririt no di ket panagraem iti Dios. Ti sirib a kasapulantayo ket ti pannakaammo no kasano iti “mangbilang cadagiti al-aldaw[tayo]” (Sal. 90:12). No mabilangtayo dagiti aldawtayo, kayatna a saoen a nakedngan dagiti aldawtayo ken ammotayo a nakedngan dagitoy. Ti nainsiriban a panagbiag ket kaipapananna iti panagbiag nga addaan iti pannakaammo iti kinaababa ti biag ket daytoy mangiturong iti pammati ken panagtulnog. Daytoy a sirib ket magun-od laeng babaen ti panagbabawi (Sal. 90:8, 12) ken dagiti sagsagut ti Dios a pammakawan, kinamanagayat, ken asi (Sal. 90:13, 14).

Ti kangrunaan a parikuttayo ket saan a naggapu iti kinapudno a naparsuatayo a kas tattao, no di ket manipud iti basol ken iti inyeg ti basol iti lubongtayo. Ti makadadael a banagna ket makita iti sadinoman ken iti tunggal tao.

Nupay kasta, agyamantayo ken ni Jesus, maysa a dalan ti naaramiden nga agpaay iti iruruartayo manipud iti nataoan a pakariribukantayo (Juan 1:29; Juan 3:14–21). Ta no saan, awan a pulos ti namnamatayo.

`Uray kasano ti kapardas ti panaglabas ti biagtayo, ania ti kari nga adda kadatayo ken Jesus? (Kitaen ti Juan 3:16.) Ania ngata ti namnamatayo no awan ni Jesus?`