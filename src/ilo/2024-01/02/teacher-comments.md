---
title:  Komentaryo dagiti mannursuro
date:   12/01/2024
---

### Paset I: Pakabuklan

Kangrunaan a Teksto: Lucas 11:1

Iti daytoy a lawas, utobentayo ti pannakauppapay nga inyebkas ti sumasalmo iti tengnga dagiti panawen ti riribuk. Iti panagadaltayo, intayo kitaen dagiti uppat a kankanta manipud iti Salmo a makaisuro kadatayo no kasano ti agkararag iti tengnga dagiti inaldaw a pannakidangadangtayo: Salmo 44, 22, 13, 60.

### Paset II: Komentaryo

Salmo 44 Ti kinamapagpiaran ken kinaprangka dagiti sumasalmo kadagiti panagdawatda ken YHWH ket mabalin a makapasdaaw, wenno mangkigtot pay ketdi kadatayo. Kaaduanna, agduyostayo a mangliklik iti dayta a tukad ti kinaprangka no makisaritatayo iti Namarsua kadatayo. Saan a kasta kadagiti annak a lallaki ni Korah. Kitaentayo iti sumagmamano kadagiti ad-adal a masursurotayo manipud iti nabileg a kararagda, idiay Salmo 44:

1. Dagiti annak ni Korah ket agtalekda iti Dios (Sal. 44:4–8), uray no ania a pannakaibabain ti sangoenda, ta malagipda dagiti ar-aramid ni YHWH nga agpaay kadakuada (Sal. 44:1–3). Ti reklamoda ket saan a naglaun iti dakes a rikrikna ken pammabasol iti panangituray ti Dios. No di ket, ti kararagda ket naibatay iti pudno a pammati iti pigsa ken asina.

2. Ibagada a ti Apo ket binaybay-anna ida iti asi dagiti kabusorda (Sal. 44:9–16). Mabalintayo kadi nga ibaga iti isu met laeng a sentimiento iti Namarsuatayo a di mapukaw ti pammatitayo?

3. Dagiti annak a lallaki ni Korah pasingkedanda a dida nalipatan ti Diosda (Sal. 44:17). Matalekda ken bigbigenda a dida inulbodan ti Apo (Sal. 44:17–22).

4. Ti kanta aggibus iti napigsa a sangit nga agpaay iti Dios tapno agtinay iti biangda: “Agriingca,” “bumangonca,” “subbotennacami” (Sal. 44:23– 26). Iti kasta nagpakaasida a sibibileg nga agpaay iti pannakaispal.

Ti salmo aggibus nga awan iti nalawag a sungbat manipud iti Apo. Ti kinaulimekna ket maysa a palagip nga adu a panawen, iti daytoy daga, ket mabalin a saan a kankanyon a makaalatayo iti sungbat kadagiti tartarigagayantayo manipud langit. Ngem masapul a ditay palubosan ti pannakauppapay a manglapunos kadatayo wenno makaigapu a marba ti pammatitayo.

Salmo 22

Nabukel daytoy a salmo a nainaig iti Salmo 44, nupay nasken a maimutektekan a ti Salmo 22 ket personal nga araraw. Ni Ari David ti nangisurat iti daytoy a salmo. Segun kadagiti ad-adal maipapan iti pakasaritaan a nakaibatayan ti salmo, patientayo a mabalin a naisurat dayta idi adda ni David iti sidong ti

panangidaddadanes ni Saul wenno bayat ti rigatna iti sidong ti yaalsa ti anakna a ni Absalom.

Aniaman ti pakasaritaan a nakaibatayan daytoy a kanta, awan duadua a daytoy a salmo ket naibatay iti Misias. Ti Baro a Testamento ket agadaw iti dayta iti adu a daras iti lawag ti panagsagaba a napadasan ni Jesus idi panawen ti pannakausigna, pannakaparparigatna, ken pannakailansana iti kruz:

- “ ‘Diosco, Diosco,apay- apay binaybayannac?’ ” (Marcos 15:34; Mat. 27:46) ket direkta nga adaw iti Salmo 22:1.
- Ti Salmo 22:7 ket naipakat ken Jesus idiay kruz ken kadagiti nangum-umsi Kenkuana (Marcos 15:29; Mat. 27:39, 40).
- Ti Salmo 22:16 (“ ‘sinalputda dagiti im-imac ken sacsacac’ ”) ket maysa a diretsa a mangitudtudo ken Jesus a nailansa iti kruz, uray pay no daytoy matudtudo a bersikulo ket saan nga inadaw dagiti Evangelio.
- Ti Marcos 15:24 ken ti Mateo 27:35 ket tudtudoenda ti Salmo 22:18.
- Ti Salmo 22:12–15 ket maipakat pay, nga awan iti aniaman a panagduadua, iti kapadasan ni Jesus. Ti Salmo 22:17 ket ipakpakitana ti kasasaad ti Mangisalakantayo idiay kruz: “ ‘Mabilbilangco amin a tultulangco. Matmatan ken mulmulenglengandac.’ ”

Iti lawag ti adaltayo ita a lawas, makaliwliwa a maammoan a daytoy met laeng a Namarsua, idi adda iti nataoan a kasasaadtayo, ket naipasango iti maysa a tukad ti panagsagaba a nalablabes nga amang ngem iti aniaman a panagtuok wenno pannubok a sangoentayo iti biagtayo. Sigurado, ti Apotayo ket linagipna daytoy a Salmo idi Viernes a panawen ti ipapatayna ket inkararagna dayta a nabuyogan lulua kadagiti matana. Datayo met ket mabalintayo a pagbalinen dagitoy a sasao a kukuatayo iti tengnga dagiti ladingit tayo.

Anian a makaparegta a maammoan a ni Jesus a Mismo ket nagsennaay iti tengnga ti panagsagabana ken inyebkasna ti panagleddaangna iti nailangitan nga Ama. Awan ti basol iti kasta a panangiyebkas iti sadiwa a kinapudno. Ni Jesus ket kinidawna pay idi idiay minuyongan ti Getsemani: “ ‘Ama, no mabalin lumabas coma caniac daytoy a copa,’ ” a mangipalagip kadatayo a ti pudpudno a panangyebkas iti kararag iti rikna ken pagkapuyantayo ket saan a pulos a makasair kadagiti lapayag ti Dios. Kalpasan nga inbukbok ni Jesus ti rikna ti pusona iti Ama, ginibusanna ti kararagna a nabuyogan iti naan-anay a panagpasakup iti pagayatan ni Ama: “ ‘Ngem saan a cas iti cayatco, no di cas iti cayatmo’ ” (Mat. 26:39).

Kasta met, iyebkas ti Salmo 22 daytoy isu met laeng a naan-anay a panagtalek ken panagpasakup iti pagayatan ti Ama. Agpatingga ti salmo, kas kadagiti adu a dadduma pay a salmo, babaen kadagiti sasao ti panangispal (Sal. 22:20–22) ken panagdaydayaw (Sal. 22:23–26). Agserra daytoy babaen ti panangrambak kadagiti asi ti Apo (Sal. 22:27–36), a mangsaklaw iti amin a kapadasan ti rikrikna, manipud iti abut ti ut-ot ken panagsagaba agingga iti kangatoan a rag-o ken bendision. Umasping iti dayta, dagiti kararagtayo ket tarigagayanna koma iti kasta a nadayag a kangato.

Salmo 13

Dagiti mannurat ti Salmo ket ilistada dagiti dua a saludsod a mangiyebkas iti pannakauppapay iti tengnga dagiti panagsagaba ken pannubok. Maysa a saludsod ket “Apay?” [Heb. lamah]. Ti "apay?" ket mausar no ti makisarsarita ket kayatna a maawatan dagiti ar-aramid ti Dios iti sidong dagiti narigat a paspasamak, kas kadagiti sumaganad: (1) no kasla awan a pulos ti ar-aramiden ti Apo a mangisalakan iti pasurotna (Sal. 10:1; Sal. 44:23); (2) no kasla binaybay-an ti Dios ti agsagsagaba (Sal. 22:1; Sal. 42:9; Sal. 44:24); wenno (3) no agparang nga isu ket imbelleng ti Apo (Sal. 42:3; Sal. 74:1; Sal. 88:14). Iti kababagasna, daytoy a saludsod ket naaramat iti panangpadas a mangtarus iti rason ti panagtignay (wenno di panagtignay) ti Dios.

Ti maikadua a saludsod nga aramaten dagiti sumasalmo ket “Casano ti capaut?” (Sal. 13:1, 2; Sal. 35:17; Sal. 74:10; Sal. 79:5; Sal. 80:4; Sal. 89:46; Sal. 90:13; Sal. 94:3). Ti “casano ti capaut?” ket saan a maipada iti “apay?” iti gandatna. Ti “casano ti capaut?” ket saanna a supiaten dagiti ar-aramid ti Dios iti tengnga ti panagsagaba. No di ket, ti “casano ti capaut?” ket bigbigenna a ti Apo ti kanayon nga adda a mangtengtengngel. Maysa pay, daytoy a saludsod ket dina idawdawat iti Dios iti pammales a maibusor iti gubuayan ti saem ken ladingit. Daytoy a managintuod a sasao ket iyeb-ebkasna laeng ti tarigagayna a mangammo no kasano ti capaut pay a sapulen ti Dios nga aguray pay ti namati. Maysa pay, ti “casano ti capaut?” ket kiddawenna ti Apo nga agtignay. Daytoy a saludsod ket iladawanna ti rikna ti naespirituan a pannakabannog nga ibturantayo iti sango ti agtultuloy a panagsagabatayo ken ti panagtarigagay nga agpatingga koman dayta. Datayo met, a kadua ti sumasalmo ket mabalin nga isaludsodtayo iti Apo kadagiti kararagtayo: “Casano ti capaut?” Kasta met, mabalintayo ti mangited Kenkuana iti ar-araraw nga agpaay iti ibaballaet ken asina. Mabalin a maawagan ti kasta a panagpakaasi nga “ar-araraw ti pammati.”

Kalpasan ti nasaem a panagreklamona, umakar ni David iti ararawna. Daytoy a panagbalbaliw ket mangimodelo kadatayo iti napateg a principio kadagiti bukodtayo a kararag: masapul a ditay agintek wenno aglubnak kadagiti panagbabawitayo. No di ket, masapul koma nga agdur-astayo iti pammati: “Imutectecam cadi ket sungbatannac, O Jehova a Diosco: silawam dagitoy matac” (Sal. 13:3). Adu a daras a ti napaypayso a kasapulantayo ket ti pammatalged nga adda kadatayo ti Namarsua.

Kas iti Salmo 22, daytoy a kanta ket agngudo met kadagiti balikas ti panagtalek (Sal. 13:5, 6). Ngem dagitoy a sasao ket saan laeng a simpli a sasao ti pammati. Kabayatan dagiti rigrigat, iyebkas ti sumasalmo ti rag-o ken pammatalged (Sal. 13:5, 6). Agtultuloy pay laeng dagiti parikutna, ngem agtalek a marisut dagitoy, ket agpannuray isuna iti panangaywan ti Dios a mangtarawidwid kenkuana. Ti kasta a panagpannuray ken pammati ket mapagulidanan: masapul met a datayo ket agtalek iti Dios, mamati iti pannakabalinna, ken tuntonen kadagiti karina. Ti sumasalmo ket aramatenna dagiti tallo a verbo iti maudi nga estropana: “agtalek,” “agrag-o,” ken “agkanta.” Kasanotayo nga agrag-o no maririboktayo? Kasta met, kasanotayo nga agkanta? Maaramidtayo dayta no ‘nagtalektayo’ iti “asi ti Dios. . . gapu ta nangtaconaynay a sibubuslon caniac” (Sal. 13:5, 6).

Salmo 60

Ti pangyammo ti Salmo 60 ti mangted kadatayo iti lawag a naibatay iti pakasaritaan nga isu a nakaisuratan ti kanta. Kas gagangay, dagiti agsursurat iti Salmo ket saanda a mangipaay iti kakasta a pakasaritaan a pakaammoan. Nupay kasta, ti pannakairaman dayta ket mangipaay kadatayo iti makatulong a nga impormasyon agpaay iti pannakaawattayo iti naggappuan daytoy a kanta.

Ti Salmo 60 ket mainaig kadagiti paspasamak idiay 2 Samuel 8:1–14. Iti dayta a panawen, ni David ket naaramid nga ari iti amin nga Israel (2 Sam. 5:1–5) ken impasdekna ti Jerusalem a kas kabicera ti pagarianna (2 Sam. 5:6– 10). Ni mammadto a Nathan ket inyegna ti tulag manipud iti Dios nga intedna iti baro nga ari (2 Samuel 7). Nagtakder ni David a nakasagana nga umawat iti pannakatungpal dagiti karkari nga inaramid ti Apo ken Abraham: a dayta ket, dagiti kaputotanna ket tawidenda ti daga “ ‘manipud iti carayan ti Egipto, inggana iti carayan a dackel, ti carayan nga Eufrates’ ” (Gen. 15:18). Kalpasan iti immuna a balligi ni David a kas ari ti Israel a maibusor kadagiti Filisteo (2 Sam. 5:17–25; 2 Sam. 8:1, 2) ken Moab (2 Sam. 8:2), sinangona ti sabali pay a panangam-ames ti buyot manipud kadagiti Arameans. Nakilaban ni David a maibusor ken Adadezer nga ari ti Soba, maysa a dangadang nga isu ket nagsubli a naballigi, kalpasan ti panangpapatayna kadagiti18,000 a Sirios idiay Lobong ti Asin. Kasta met, “cadagiti isu-amin nga Edom nangicabil cadagiti agbantay a buyot, ket isu-amin dagiti Edomitas, nagbalinda nga ad-adipen ni David. Ket ni Jehova intedna ti panagballigi ken David iti uray sadinoman a napnapananna” (2 Sam. 8:14).

Dagiti Salmo ket saan a napilosopiaan a panagmennamenna dagiti tattao iti adayo a dios. Dagiti kankanta ket nasukog babaen kadagiti pudno a parparikut a sinangoda iti inaldaw a panagbiagda (idilig iti 2 Samuel 8, agraman iti pannakaibaga ti Moab, Edom ken Filistia, idiay Salmo 60:82). Insurat ni David ti Salmo 60 kadagidiay a nakaam-amak a kankanito idi nakiranget ti Israel kadagiti nabileg a kabusor. Iti laksid ti nakaam-amak nga ibubusor (Sal. 60:1–3), inyebkas ni David, a nabuyogan iti pammati, “Intedmo ti bandera cadagiti agbuteng kenca, tapno maibistrad gapu iti kinapudnom” (Sal. 60:4).

Ti aweng ti kanta nga isu nga ikari ti Salmo 60 kadatayo ket adda ti Dios kadagiti tattaona (Sal. 60:6–8). Gapu itoy, dawdawaten ni David iti kaadda ti Dios kabayatan ti karirigatan nga or-orasna (Sal. 60:9–11). Iti daytoy a wagas, aggibus ti salmo, saan nga iti negatibo nga espiritu, a mangpanpanunot iti nasipnget a dalan iti masangoanan, no di ket iti nabileg a panagtalek iti Dios nga agballigi: “Gapu iti Dios agaramidtayto a simamaingel; ta isu ti mangibaddecto cadagiti cabusortayo” ( Sal. 60:12). No maipasango kadagiti napalaus a karit ken ibubusor, ti kasayaatan a wagas a panangsango kadakuada ket panagkararag. Kalpasanna ket tumakder manipud kadagiti tumtumengtayo ken agtalek a ti Dios ket ikkannatayo iti pannakabalin a mangaramid kadagiti naindaklan nga ar-aramid nga agpaay Kenkuana.

### Paset III: Panangipakat iti Biag

Ti panangadal kadagitoy uppat a kankanta —Salmo 44, 22, 13, 60—ket isuronatayo no kasano ti agkararag iti panawen ti rigattayo. Nasursurotayo ti kinanasken ti napudno unay a panangiyebkas kadagiti pakariribukantayo, dagiti ditay panagballigi, ken pannakaupaypaytayo iti Apo iti kararag. Nabuyogan iti pammatalged, mabalin nga iyegtayo dagiti reklamo ken ladingittayo iti Namarsuatayo, nga agtignaytayo iti pammati ken agtaltalek a maipangag dagiti karkararagtayo.

Awisem dagiti kamkameng ti klasem nga ibagada dagiti ladingitda iti Dios. Dawatem kadakuada nga ibingayda kadagiti dadduma pay a bunggoy dagiti baro a kapanunotan nga insuro kadakuada daytoy nga adal maipapan iti kararag. No mabalin, mangpili iti maysa a disnudo a mangibingay, iti espiritu dagiti sumasalmo, iti maysa a kapadasan iti panagkarkararagda a makapapigsa-iti-pammati ken makapabileg. Laglagipem nga imbes a maysa laeng nga urnong dagiti napintas a dandaniw, ti Salmo ket maysa nga awis a mangaramid iti pagayatan ti Dios!

` `