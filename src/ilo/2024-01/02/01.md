---
title:  Isuronakami nga Agkararag
date:   06/01/2024
---

### Basaen Agpaay iti Adal ita a Lawas
Sal. 105:5; Col. 3:16; Santiago 5:13; Salmo 44; Salmo 22; Salmo 13; Sal. 60:1–5.

> <p>Paset a Maiyulo</p>
> “Ket naaramid nga idi adda iti maysa a disso nga agcarcararag, ken idi nalpas, maysa cadagidi adalanna kinunana kencuana: Apo, isuronacami nga agcararag a cas met ti panangisuro ni Juan cadagiti adalanna’ ” (Lucas 11:1).

Ti pammati a ti laeng nabulanos, di nasursuro a kararag ti napaypayso a kararag ket agraraira kadagiti sumagmamano a Cristiano. Nupay kasta, dagiti disipolos ni Jesus ket dakkel unay ti nagunggunada idi kiniddawda ken Jesus nga isurona ida nga agkararag. Ti Dios ket nangikabil iti maysa a libro ti kararag, ti Salmo, iti puso ti Biblia, saan laeng a tapno ipakitana kadatayo no kasano ti panagkararag dagiti tattao ti Dios idi ununana a panpanawen no di ket tapno isurona pay kadatayo no kasano a makapagkararagtayo ita nga aldaw.

Manipud idi immuna a panpanawen, dagiti Salmo ti nangsukog kadagiti kararag dagiti tattao ti Dios, agraman dagiti kararag ni Jesus (1 Cron. 16:7, 9; Neh. 12:8; Mat. 27:46; Efe. 5:19). Iti daytoy a lawas kitaentayo ti akem ti Salmo iti panangtulong kadagiti tattao ti Dios a mangdalyasat iti panagpagpagnada iti biag ken dumakkel iti pannakaikayametda iti Dios. Masapul a laglagipentayo a dagiti Salmo ket kararag ken iti kasta di magatadan, saan laeng a gapu iti nateolohiyaan a kapanunotanda no di ket gapu pay kadagiti wagas a mapabaknang ken mabalbaliwanda dagiti minnaysa ken innadu a panagkararagtayo.

Ti panangikararag iti Salmo ket nakatulong kadagiti adu a mamati a mangipasdek ken mangtaginayon iti agtultuloy ken makapnek a biagda iti kararag.

Iti daytoy a lawas itultuloytayo a kitaen ti Salmo, nangnangruna iti lawag dagiti panawen a saan a nasayaat ti panaglabas dagiti paspasamak kadatayo.

_*Adalen ti adal ita a lawas tapno maisagana agpaay ti Sabado, Enero 13._