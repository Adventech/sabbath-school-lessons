---
title:  Maysa a Salmo ti Uppapay
date:   09/01/2024
---

Ti panagkararag iti Salmo ket saan laeng a mamagbalin kadagiti agdaydayaw a mangibalikas kadagiti kararagda a siwayawaya. Dagiti Salmo ti mangimaton iti kapadasanda sigun kadagiti pagrukodan ti Dios ken pagbalinenda ida a makaibtur babaen ti panangiyam-ammoda iti namnama ken pammatalged iti kaadda ti Dios.

`Basaen ti Salmo 22. Ania iti masursurotayo manipud iti daytoy a Salmo maipapan iti panagtalek iti Dios iti tengnga ti dakkel a panagsagsagaba?`

Ti agun-unnoy a sasao ti Salmo 22:1 ket mabalin a makatulong kadagiti agsagsagaba a tattao a mangiyebkas iti ladingit ken riknada nga agmaymaysada: “Diosco, Diosco, apayapay a binaybayannac? Apay adayoca man unay iti panangarayatmo caniac, ken cadagiti sasao ti panagungorco?”

Agpayso, dagitoy a balbalikas ket nagbalinda a nalatak kadagiti Cristiano gapu ta isuda met laeng dagiti sasao nga imbaga ni Jesus a Mismo kabayatan ti kaaddana iti krus, a mangipakita kadatayo no kasano ti pannakaipangpangruna iti Salmo iti kapadasan ni Cristo (kitaen iti Mat. 27:46 ).

Nupay kasta, uray pay iti tengnga ti panagsagaba ken susuot, dagitoy a sasao ket naiyebkasda met a kastoy: “Iparangarangconto ta naganmo cadagiti cacabsatco. Iti tengnga ti tallaong idaydayawcanto.” (Sal. 22:22).

Iti sabali a pannao, nupay dagitoy apagisu a rikrikna ket mabalin a saan a mayataday iti agdama a parikut ti nagsurat ti sumasalmo ket kaskasdi nga iyeb-ebkasna ti pammatina iti Dios ken ipakpakdaarna nga uray no ania iti mapaspasamak kaskasdi iti panangidaydayawna iti Dios.

Ti ponto ket, babaen iti panangitedna kadatayo kadagiti sasao nga ikararag, ti Salmo ket isuronatayo a kumita iti labes ti agdama a kasasaadtayo ken, babaen ti pammati, makita ti tiempo inton ti biagtayo ket maisublinto babaen ti parabur ti Dios.

Ti panagikararag iti Salmo iturongna ngarud dagiti agdaydayaw kadagiti baro a naespirituan a tukad. Dagiti Salmo ket palubosanna dagiti agdaydayaw a mangiyebkas kadagiti rikrikna ken pannakaawatda, ngem saanda a mabaybay-an iti agdama nga ayanda. Dagiti agdaydayaw ket maiturongda a mangbaybay-a kadagiti nasaem a dadagsenda, pannakauppapay, ken pungtot iti sangoanan ti Dios ken tapno agtalek Kenkuana, aniaman pay iti paspasamakda.

Ti tignay manipud un-unnoy agingga iti panagdaydayaw a napaliiw kadagiti adu a Salmo ket mangisingasing iti naespirituan a panagbalbaliw a mapadasan dagiti mamati inton umawatda iti nadiosan a parabur ken liwliwa iti kararag.

`Kasano iti pannakasursurotayo a kumita iti labes dagiti asideg a suottayo ket iti kasta agtalek iti kinaimbag ti Dios, aniaman pay ti sangsangoentayo ita?`