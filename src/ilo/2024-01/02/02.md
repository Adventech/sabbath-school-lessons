---
title:  Panangparang-ay iti Panangaramatiti Salmo iti Kararag
date:   07/01/2024
---

`Basaen ti Salmo 105:5; Colosas 3:16; ken Santiago 5:13. Ania ti lugar ti Salmo iti kapadasan ti mamati iti panagdaydayaw?`

Ti kalakaan a wagas a panangiyam-ammo iti Salmo iti inaldaw a panagbiag ket ti panangipaay iti panawen iti inaldaw a panagbasa iti maysa a Salmo, mangrugi iti Salmo 1, ken panangsurot iti urnos a naited iti salmo. Ti sabali pay a wagas ket ti panangbasa kadagiti Salmo a mayannatop iti agdama a kasasaadmo, aniaman pay dayta: adda dagiti Salmo ti un-unnoy, ti Salmo ti innadu a panagun-unnoy, ti Salmo ti panagyaman, himhimno, Salmo ti panagbabawi, ti Salmo ti sirib (agsapsapul iti sirib ken panangiwanwan ti Dios ), naibatay iti pakasaritaan a Salmo, Salmo a naglaon iti pungtot ken unget, ken Salmo ti panagpagpagna. Iti las-ud daytoy a tremestre, kitaentayo ti adu kadagitoy ken adalentayo dagitoy a Salmo iti lawag a pagparanganda.

Kasano ngarud iti panangbasatayo iti Salmo?

Umuna a basaen ti Salmo, nanamen daytoy iti simpli a panangut-utob, kalpasanna agkararag. Ti panangut-utob iti Salmo ramanenna ti panangutob kadagiti nadumaduma a paspaset ti Salmo: ti wagas a panangawag ti sumasalmo iti Dios, ken dagiti gapu iti dayta a kararag. Kitaem no kasano a ti kasasaadmo ket maiyannatop iti kapadasan ti sumasalmo ken no kasano a mabalin a matulongannaka ti Salmo a mangibalikas iti kapadasam. Masdaawka no kasano a masansan a masarakam ti bagbagim a mabalinmo nga iyallangogan ken inaig iti nabasam sadiay.

No adda banag iti Salmo a mangkarit kenka, utobem no ilinteg ti Salmo dagiti agdama nga ulbod a namnamam maipapan iti maysa a banag a sangsangoem. Utobem ti mensahe ti Salmo iti lawag ti kinatao ni Cristo ken ti mangisalakan nga aramidna ken iti masakbayan a namnama a naipaay kadatayo iti inaramid ni Cristo. Kas ammotayo, wenno masapul nga ammoen, kanayon a makatulong ti panangkita iti amin a banag iti Biblia iti lawag ni Cristo ken ti krus.

Kasta met, agsapul kadagiti baro a motibo iti kararag nga ipapaay ti Salmo, ken panunotem ti kinapategda nga agpaay kenka, iti iglesiam, ken iti lubong. Dawatem iti Dios nga ikabilna ti Saona iti puso ken panunotmo. No ti Salmo ket maitunos iti kasasaad ti maysa a tao nga am-ammom, ibabaetmo babaen ti kararag dayta a tao. Ti ponto ket, adu unay a paset ti biag ti saklawen dagiti Salmo, ket mapabaknangtayo babaen ti panangbasa ken panangagsep iti uneg ti pusotayo iti ibagbagada kadatayo.

`Ania ti kayat a saoen ti “sao ni Cristo agtaeng coma cadacayo a sibabacnang” (Col. 3:16)? Apay a ti panagbasa iti Biblia ti umuna ken kapatgan nga addang nga agpaay iti dayta a kapadasan?`