---
title:  Adalen Pay
date:   12/01/2024
---

Basaen ti Salmo 42:8 ken ti surat ni Ellen G. White,“Poetry and Song,” pp. 159–168, iti _Education_. Kasano ti panagnaig dagiti kararag ken kanta segun kadagitoy napaltiingan a teksto?

Ni Ellen G. White iladawanna ti sibababawi a Salmo ni David (kas pangarigan, Salmo 51) a kas pagsasao ti kararruana ken karkararag a mangiladawan ti kababalin ti pudno a panagladingit nga agpaay ti basol (kitaen ti _Steps to Christ_, pp. 24, 25). Guyogoyenna dagiti mamati a mangikabesa kadagiti teksto manipud iti Salmo a kas wagas a panangparang-ay iti pannakarikna iti kaadda ti Dios iti biagda ken mangipaganetget iti aramid ni Jesus a mangitagay iti Timekna agraman ti Salmo idi nasabatna ti sulisog ken makaparigat a buteng. Kinunana pay: “kasano iti kasansan a babaen dagiti sasao a nasantoan a kanta a naluk-atan iti kararrua dagiti ubbog ti panagbabawi ken pammati, ti namnama ken ayat ken rag-o! . . . Pudno unay, adu a kanta ket kararag.”—_Education_, pp. 162–168.

No agkararag ken agkantatayo iti Salmo, akoentayo ti kinapinget, kinatured, kinabileg, ken namnama dagiti sumasalmo. Paregtaendatayo nga ituloy ti naespirituan a panagpagpagnatayo ken liwliwaendatayo a saantayo nga agmaymaysa. Dagiti dadduma a tattao, kas kadatayo, ket dimmalan kadagiti nasipnget a panawen ket kaskasdi a nagballigida babaen ti parabur ti Dios. Kasta met, ti Salmo ket iparangarangda kadatayo ti talgiap dagiti napasnek a panangibabaet ni Cristo iti biangtayo, kas Isu ket kanayon nga agbibiag nga agkararag nga agpaay kadatayo (Heb. 7:25).

Ti pannakipaset kadagiti Salmo iti kararag ken panagdaydayaw ket pagbalinenna ti komonidad ti mamati a makaammo iti naan-anay a sakup ti kapadasan ti tao ken isurona dagiti agdaydayaw a makipaset kadagiti nadumaduma a paspaset dayta a kapadasan iti panagdaydayaw. Dagiti Salmo ket nadiosannataoan a karkararag ken kankanta. Gapu iti dayta a rason, ti panangiraman kadagiti Salmo a kanayon iti panagdaydayaw ket iyegna ti komonidad dagiti mamati iti sentro ti pagayatan ti Dios ken mannakabalin a makaagas a parabur.

**Salsaludsod a pagiinnadalan**:

`Apay a ti nabulanos, di naidalan a kararag ket saan laeng nga isu iti wagas a panagkararag? Kasano a ti biagtayo a panagkarkararag ket makaala iti pagimbagan manipud ti Salmo, dagiti karkararag a naibatay iti Biblia?`

`Kasano a ti Salmo ket mapabaknangna ti kapadasantayo iti kararag ti kongregasyon? Pagsasaritaan dagiti sumagmamano a napraktikalan a wagas a parang-ayen ti iglesiayo ti panangaramat iti Salmo kadagiti serviciona a panagdaydayaw.`

`Ania ti iparangarang ti Salmo maipapan ti kinarikut ti nataoan a panagpagpagna iti pammati ken ti pannakabalin ti makaagas a parabur ti Dios?`