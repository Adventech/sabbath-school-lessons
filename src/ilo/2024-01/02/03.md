---
title:  Agtalek Kadagiti Panawen ti Riribok
date:   08/01/2024
---

Ammo dagiti amin a Cristiano, ken napadasandan, dagiti panawen ti uppapay ken panagsagaba, dagiti panawen a pinampanunotda no ania ti ar-aramiden ti Apo, wenno apay a palubosan ti Apo dagitoy a banbanag a mapasamak kadakuada. Dagiti sumasalmo a mismo ket limmasatda iti kakasta a banbanag. Ket, babaen iti nadiosan a paltiing, inlanadda ti napadasanda.

`Basaen ti Salmo 44. Ania ti ibagbagana kadatayo, ken apay a daytoy ket mayataday kadagiti mamati iti amin a panpanawen?`

Ti kinamanagpili kadagiti Salmo kadagiti serbisyo ti panagdaydayaw iti iglesia ket masansan nga iyanninawna ti pannakailaslasin dagiti rikna ken sasao nga iyebkastayo kadagiti karkararagtayo iti kongregasyon. Ti kasta a kinairut ket mabalin a pagilasinan ti kinaawan kabaelan wenno kinaawan talgedtayo a makipaset kadagiti nasipnget a kinapudno ti biag. Nupay mabalin a mariknatayo no dadduma a di nainkalintegan ti panangtratar kadatayo ti Dios no dumteng kadatayo ti panagsagaba, saantayo a masarakan ti apagisu a panangiyebkas iti kapanunotantayo iti publiko a panagdaydayaw wenno uray pay iti pribado a kararag.

Daytoy a panagkedked ket mabalin a pakaigapuan ti pannakalibtawtayo iti ponto ti panagdaydayaw. Ti di panangyebkas a sipupudno ken sipapannayag kadagiti rikna ken panangkitatayo iti sangoanan ti Dios babaen ti kararag ket masansan a baybay-annatayo a maadipen kadagiti bukodtayo a rikrikna. Daytoy met ti mangilibak kadatayo iti panagtalek ken talged nga umasideg iti Dios. Ti panagkararag iti Salmo ket mangted iti pammatalged a, no agkararag ken agdayawtayo, saantayo a manamnama a mangbabalaw wenno mangilibak iti kapadasantayo.

Ti Salmo 44, kas pagarigan, ket makatulong kadagiti agdaydayaw a siwayawaya ken sipupunno a mangibalikas kadagiti kapadasanda iti inosente a panagsagabada. Ti panagkararag iti Salmo ket makatulong kadagiti tattao a mangpadas iti wayawaya nga agsao iti kararag. Ti Salmo ket mangted kadatayo kadagiti sasao a ditay masarakan wenno maitured nga isao. “Ti pusomi saan a limmicud, saanmi met nga inlagisi dagiti ad-addangmi iti dalanmo, Rinebbanacami a nasakit unay iti yan dagiti as-aso nga atap, ken inabongotannacami iti aniniwan ni patay.” (Sal. 44:18, 19).

Nupay kasta, paliiwen, no kasano ti panangirugi ti Salmo 44. Ti nagsurat ket sarsaritaenna no kasano nga iti napalabas ti Dios ket nangaramid kadagiti dadakkel a banbanag nga agpaay kadagiti tattaona. Gapuna, ti nagsurat ket iyebkasna ti panagtalekna iti Dios ket “diacto agtalec iti baic” (Sal. 44:6).

Iti laksid daytoy, ti riribok ket kaskasdi a dumteng kadagiti tattao ti Dios. Ti listaan ti kinaay-ay-ay ken un-unnoy ket atiddog ken naut-ot. Nupay kasta, uray pay iti tengnga amin daytoy, ti sumasalmo inyikkisna iti Dios tapno mangispal, tapno “subbotennacami gapu iti kinamanagayatmo” (Sal. 44:26). Dayta ket, uray pay iti tengnga ti riribok, ammona ti kinapaypayso ti Dios ken ti Ayatna.

`Kasano nga iti panangpanunot kadagiti napalabas a panpanawen, nga idi a nariknam a ti kaadda ti Dios ket napaypayso unay, ket matulongannaka a mangtratar kadagiti panpanawen a dagiti riribok ket pagpanunotennaka a ti Dios ket adayu unay?`