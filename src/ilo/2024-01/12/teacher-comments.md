---
title:  Komentaryo dagiti mannursuro
date:   22/03/2024
---

### Paset I: Pakabuklan

Kangrunaan a Teksto: Salmo 104:33

Ti panagdaydayaw ket mabalin a maisalaysay a kas sumaganad: ti sungbat ti parsua kadagiti sagut ti Namarsua. Dua a kinapudno ti Biblia ket makita iti daytoy a buya.

Umuna, ti Dios ket nangted kadagiti adu a bendicion iti sangkataoan. Dagitoy a sagsagut ket mangriing koma iti panagyaman iti puso ti tao gapu iti kinadakkel ti ayat ti Dios tapno mabalin a makimaymaysatayo iti sumasalmo iti panangibaga “ti timec ti panagyaman” iti amin a “nacascasdaaw nga araramidmo” (Sal. 26:7). Ti kinaregta ti sumasalmo ket mangipakita kadagiti dadduma iti kinatan-ok ti Dios ket ipalagipna kadatayo a ti panagdayaw ket addaan iti naevangelioan a rukod. Gapuna, kas maysa nga iglesia, masapul nga iwaragawagtayo iti lubong dagiti ar-aramid ti Apo agpaay iti tunggal maysa ken ti nadiosan nga asina.

Maikadua, dagiti tattao ket naikkan iti maysa a nakaisigudan a kababalin a sumungbat kadagiti datdatlag ti Dios. Iti sungbat iti nadiosan a parabur, masapul nga agruknoytayo a nabuyogan iti managyaman a puso, nga isuko isuamin iti biagtayo iti pagayatan ti Namarsua ken Mannubbottayo.

Ti panagdaydayaw ket aggapu koma iti puso. Kasta met, ti libro ti Salmo isuronatayo a ti panagdaydayaw ket saan koma a maaramid a parparawpaw. Adda dagiti apagisu a wagas a panangraem iti Apo. Ti panamagtalinaed iti maysa a nainsiriban a timbeng iti panagyaman ken nadayaw nga isusuko ket pagbalinenna ti panagdaydayawtayo a naragsak ken mamagkaykaysa.

### Paset II: Komentaryo

Ti Salmo ket maysa a libro ti panagdaydayaw ken agpaay iti panagdaydayaw. Tunggal kanta ken kararag ket debosyon iti Dios iti sumagmamano a wagas. Intayo kitaen dagiti nadumaduma a panagdaydayaw iti daytoy nasagradoan a himhimno ti iglesia.

**Salmo 3: Panagdaydayaw iti Bigat ken iti Rabii**

Ni David insuratna ti Salmo 3 iti maysa a panawen ti riribok. Ammo ni David a mabalinna nga ibaga ti kasasaadna iti Dios, ken ti Apo ket dumngeg kenkuana (Sal. 3:4). Ti naayat a panangikaso ti Dios ket inaldaw a papigsaenna ti panagtalek ni David iti nadiosan a kinamatalek, kas iparangarang ti Sal. 3:5. Daytoy a teksto ket lagipenna ti Salmo 55:17, “Malem, ken bigat, ken iti tengnga ti aldaw, agasugacto, ken agsainnecac; ket denggennanto ti timecco.” Daytoy a bersikulo ket isuronatayo a ti panagdaydayaw ket mabalin a maaramid iti pusotayo iti aniaman a kanito ti aldaw.

Kasta met, ti lugar wenno pakasarakan ket saan a lapped iti panagdaydayawtayo. Ti Salmo 4:3 kunana, “ni Jehova dumngegto no umawagac kencuana.” Ti sumasalmo inayonna a dagus, “Siaamesca, ket saanca nga agbasol: maki-umanca a sipapasnec ita pusom met laeng iti pagiddaam, ket agulimecca” (Sal. 4:4). Uray pay no iti nalemmeng a pagiddaan, a kas iti kasasaad ti sumasalmo, wenno manipud iti kabatbatoan a putputong a Patmos, a nakaibellengan ni apostol Juan, dagiti karkararagtayo ket agpangato a mapan iti Dios, saan a malappedan ti geography wenno lugar.

Ti Salmo ket napno kadagiti personal a karkararag, un-unnoy, ken dagiti bendicion (Salmo 9; Salmo 10; Salmo 30; Salmo 32; Salmo 34; Salmo 40; Salmo 41; Salmo 92; Salmo 107; Salmo 116; Salmo 138). Ti panagdaydayaw ti kongregasyon ket mangrugi iti pannakaitalaga ti tunggal kamkameng ti iglesia iti personal a debosyon.

**Salmo 22: Panagdaydayaw Idiay Gimong**

Iti Salmo 22, mapaliiwtayo nga inaramat ni David ti first-person point of view (Sal. 22:22, 25). Ti kinasinged ken iti kinaganat daytoy ket pasingkedanna ti kapanunotan a ti panagdaydayaw ti kongregasyon ket mangrugi iti minnaysa a panagdaydayaw. Ni David ipakdaarna, “Iparangarangconto ta naganmo cadagiti cacabsatco. Iti tengnga ti tallaong idaydayawcanto” (Sal. 22:22). Kalpasanna, innayonna, “Sica ti paggapuan ti panagdayawco iti dackel a gimong: bayadacto dagiti carcaric iti saclang dagiti agbuteng kencuana” (Sal. 22:25). Anian nga adal kadatayo kabayatan a sapulentayo iti mapan iti saklang ti Dios iti panagdaydayaw! Ti Salmo 22 ipakitana kadatayo ti kinapateg ti panagdaydayaw ti kongregasyon iti pammati ken kinaregtatayo. Dagiti annaktayo ket maipakaawat koma kadakuada daytoy napateg a kinapudno no ipantayo ida iti iglesia. Mainayon pay, mapantayo idiay templo a nabuyogan iti maysa nga espiritu ti isusuko, saan a tapno mangala iti bendicion.

Kabayatan a ti personal a pannakaikonsagrar ket isu ti pakaibatayan ti panagdaydayawtayo a kas kongregasyon, masapul nga ipakitatayo a dagiti kamkameng ti iglesia ket saanda a rumang-ay no is-isuda laeng. Gapuna, ti sumasalmo makitimpuyog iti bagi dagiti tattao ti Dios iti panagdaydayaw idiay Salmo 22:22–25. Ti argumento a “mabalinko iti agdaydayaw idiay pagtaengan; diak kasapulan dagiti kamkameng ti iglesia,” ket mapukaw iti sangoanan daytoy a teksto. Ti panagdaydayaw ti kongregasyon ket iyegna ti panagmaymaysa, taraonanna ti ayat kadagiti tattao ti Dios, ken sukogenna ti pakailasinnatayo iti sangalubongan.

**Panagdaydayaw iti Maysa a Nalawlawa a Panangkita**

Kas napaliiw iti immuna nga adaltayo, dagiti libro ti Salmo ket agpatingga iti Salmo 145. Dagiti maudi a lima a kankanta—Salmos 146 to 150— ket buklenda ti maysa a nadayag a pakadagdagupan iti libro. Gapu ta ti panangdaydayaw iti nagan ti Dios a Mannakabalin-amin ket isu ti kalat ti panagdayawtayo, dagitoy maudi a lima nga ay-ayug ket maiyataday unay a maipaay iti panangidaydayaw Kenkuana: “Idaydayawyo ni Jehova. Cantaanyo ni Jehova iti baro a canta, ken iti pannacaidaydayawna iti tallaong dagiti sasanto” (Sal. 149:1).

Ti verbo a halal (Heb. “tapno agdayaw”) ket naaramat iti nasurok a tallo pulo a daras idiay Salmo 146–150, ken iti tunggal pannakaaramatda ket nainaig iti Dios a Mismo. Dagiti rasontayo a panangidaydayaw iti Apo, a kas naited kadagitoy a Salmo, ket adu a kita. Ti Apo ti badang ken namnamatayo (Sal. 146:5); Isu ti Namarsua ken Manarawidwid (Sal. 146:6; Sal. 147:4, 8, 9, 16–19); Isu ti salaknib ken mangwayawaya iti agkasapulan ken maparparigat (Sal. 146:7–9; Sal. 147:2, 3); Isu tarawidwidenna ti napakumbaba ken dusaenna ti nadangkes (Sal. 147:6, Sal. 149:5); Ipaayna ti masapsapul dagiti tattaona (Sal. 147:14; Sal. 149:7–9); ken Isu agari iti agnanayon (Sal. 146:10). Ti Salmo 148:13 isalaysayna ti kapatgan a rason iti panangidaydayaw iti Dios: “Idaydayawda coma ti nagan ni Jehova; Ta ti naganna laeng ti maitan-oc; ti dayagna naringringbaw ngem ti daga ken dagiti langlangit.” Ti Apo ket isu laeng ti Dios, ken Isu ti maikari iti dayaw agsipud “iti mangnibinibi a kinadackelna” (Sal. 150:2).

Ti panagdayawtayo, agpadpada iti publiko ken pribado, ket rumbeng a maaramid a nasaririt ken sipapanunot. Rumbeng nga ikkantayo ti panawen iti inaldaw, ken nangnangruna iti tunggal Sabado, a manglagip kadagiti bendision nga imbukbok kadatayo ti Apo. Ti panangirekord iti tunggal bendision iti maysa a diario ket makagunggona iti pammatitayo ken iti panagdayawtayo.

Kas iti napaliiwtayon, ti panagdaydayaw ket maysa a naurnong a kapadasan a ti sibubukel a bagi ni Cristo ket makipaset (Sal. 147:12, 19, 20; Sal. 148:14; Sal. 149:1; Sal. 150:1). Kabayatan a ti maysa a tao ket sigurado a mabalinna a dayawen ti Dios nga agmaymaysa iti pagtaenganna, ken kas mayannatop iti personal a pannakaawatna iti Sursurat, ti Apo ginandatna a ti pannakadaydayawna ket mapasamak koma idiay Santuariona (Sal. 150:1) wenno dadduma pay a naikonsagrar a lugar a pagdaydayawan, iti pannakitimpuyog kadagiti “tallaong dagiti sasanto” (Sal. 149:1). Ti panagdaydayawtayo ket saan a naan-anay no kanayon nga ilaslasintayo dagiti bagbagitayo nga adayo iti maysa ken maysa ken no mangipaaytayo iti panagyaman iti Dios nga agmaymaysa.

Ti maudi a kankanta ti Salmo ket awisenna saan laeng a dagiti tattao ti Dios a mangidaydayaw iti Naganna no di ket ayabanna ti sibubukel a lubong a mangdayaw iti Namarsua ken mangted Kenkuana iti pagyaman. “Amin nga adda angesna idaydayawda coma ni Jehovah. Idaydayawyo ni Jehova” (Sal. 150:6; idilig iti Sal. 148:11, 12). Kas iti naadaltayo ita a lawas, ti panagdaydayaw ket addaan iti maysa a rukod ti evangelio. No ti servicio ti panagdayawtayo ket agbalin a naragsak, managpartuat, masnop, ken nadumaduma, mabalintayo a danunen dagiti tattao nga agpaay iti pagarian ti Apo.

Iti kasta a panangtingiting, ti sumaruno a saludsod a kadawyan a rumsua ken agpakaasi iti panagintuod ket: Kasano koma ti kaatiddog ken kalawa ti panagdayawtayo iti Dios? Iti Salmo 148, ti sumasalmo ket saanna laeng a patigmaanan dagiti angel nga idaydayawda ti nagan ti Dios (Sal. 148:2) no di pay ket uray daguti “init ken bulan” ken “amin a bituen nga agsilnag” (Salmo 148:3). Babaen ti panangitakder dagitoy nga awan biagna a banbanag ken nailangitan a bagbagi (Sal. 148:3, 4, 7–10), ti sumasalmo ipaawatna kadatayo ti kapanunotan a ti panagdayaw ket agraira koma iti amin a gunglo ti biag. Iti lawag daytoy a kinapudno ti Biblia, adu kadatayo a kednganda iti panangidayaw iti Dios iti Sabado laeng ket nasayaat no amirisentayo manen ti kapanunotan ken aramid iti nadiosan a panagdayaw.

Maysa a maudi a topiko a kitaen iti Salmo 146 agingga iti 150 ket ti panagaramat kadagiti instrumento iti panagdaydayawtayo. Pito nga instrumento dagiti naibaga kadagitoy maudi a Salmo: [1] arpa (Sal. 147:7; Sal. 149:3; Sal. 150:3), [2] pandereta (Sal. 149:3; Sal. 150:4), [3] tangguyob ken [4] salterio (Sal. 150:3), [5] kinuerdasan nga instrumento, [6] pito (Sal. 150:4), ken [7] “naaweng . . . kumalangiking” a piangpiang (Sal. 150:5). Ti panagdaydayaw ket sapulenna nga iyegtayo iti Dios dagiti kaiimbagan a sagsaguttayo, ken ti biang ti musika ket saan a mailaksid. Amin a teknolohiya nga adda kadatayo ita nga aldaw a maaramattayo ket sigurado a maysa a bendicion iti servicio iti iglesiatayo. Kasta met, awan iti pakaidiligan iti aktual a panagkankanta ken musika. Saan la nga iti kasta a musika ket ad-adda a personal ken nasinged, dayta ket addaan iti pannakabalin a mangsagid kadagiti puspuso iti naisalsalumina a wagas. Kadagitoy a kapanunotan, naimbag a dagiti nagannak ket awisenda dagiti annakda nga agsursuro nga agaramat kadagiti instrumento ti musika ken awisenda ida nga agkanta. Aramidentayo amin a kabaelantayo a mangpasayaat iti panagaramat kadagiti nadumaduma a kita dagiti instrumento iti servicio iti panagdaydayawtayo. Kamaudiananna, ti sentro ti amin a musika iti servicio ti panagdaydayawtayo ket ti panangitan-ok iti Mangisalakantayo.

### Paset III: Panangipakat iti Biag

Ti panagdayaw ket napateg a paset ti kapadasan ti mamati, saan laeng a ramit. Ti libro ti Salmo ket mangipaay iti manguyogoy a panggep ken inspirasyon iti debosional a biagtayo. Gapuna, nasken a siaannad ken sikakararag a basaentayo ti tunggal Salmo, nga addaan iti gandat a mangiyun-uneg iti pannakilangentayo iti Dios. Awisem dagiti estudiantem nga agruknoy ken agkararag a silulukat ti Biblia, nga aramatenda dagiti sasao dagiti Salmo kas kararagda. Iti kastoy a wagas, masarakandanto a dagiti Salmo ket parangayenda ti personal a panagpasakop ken panagdayawda iti Apo.

Kinitatayo dagiti nadumaduma a wagas ti panagdaydayaw iti daytoy a lawas ken dagiti wagas a mabalin a bendicion dagitoy iti biagtayo ken iti iglesiatayo. Ita, iti daytoy maudi a segkaytayo, agturongtayo iti napraktikalan a pannakaipakat dagitoy a principio. Ti pannakaipatungpal dagiti nadumaduma a wagas ti panagdaydayaw ti mangyeg no dadduma iti pannakabingaybingaytayo iti iglesia. Daytat’ sigurado a pagilasinan a di umiso ti turongtayo. Naammoantayo a ti panagdaydayaw ket mangyeg iti panagkaykaysa ken panagtutunos kadagiti tattao ti Dios. No adda espiritu ken panggep ti panagtutunos iti serbisiotayo a panagdaydayaw, rumuar dagiti immay timmabuno nga agdaydayaw a makariknada a nabendisionanda manipud iti kapadasanda. Dayta’t gapuna a napateg unay ti pananggun-od ken panangtaginayon iti daytoy natimbeng ti panagtutunos. Rumbeng nga ikagumaantayo dayta iti amin a segkay ti panagdaydayawtayo, kas naibinsabinsa iti adaltayo. sisasaganatayo koma a makikadua kadagiti padatayo a kamkameng ti iglesia iti natunos a panagdaydayaw iti Namarsua kadatayo iti napakumbaba nga espiritu; kasta iti namnamaen ti Dios kadatayo.

` `