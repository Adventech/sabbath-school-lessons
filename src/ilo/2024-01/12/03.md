---
title:  Kantaan ti Apo iti Maysa a Baro a Kanta
date:   18/03/2024
---

`Basaen ti Salmo 33:3; Salmo 40:3; Salmo 96:1; Salmo 98:1; Salmo 144:9; ken Salmo 149:1. Ania ti gagangay a tema kadagitoy a teksto?`

Ti Salmo ayabanna dagiti tattao tapno agkantada iti “baro a kanta.” Ania ti “baro a kanta” ditoy? Ti rason ti “baro a kanta” ket ti baro a pannakabigbig iti kinadayag ken kinasoberano ti Apo iti ngatoen ti lubong ken panagyaman iti panangaywan ken panangisalakanna kas Namarsua ken Okom ti daga. Ti pannakaispal manipud kadagiti kabusor ken manipud ipapatay, ken ti naisangsangayan a pabor ti Dios iti Israel, ket sumagmamano kadagiti adadda a personal a panggep a mangkanta iti “baro a kanta.” Kabayatan a dagiti dadduma a kankanta ket idaydayawda met ti Apo gapu iti kinamanangngaasi ken kinadatdatlagna, ti “baro a kanta” ket naisangsangayan a kanta, a mangiyebkas iti nabara manen a rag-o ken kari ti napabaro a kinapudno iti Dios. Ti baro a kapadasan ti nadiosan a pannakaispal ti mangguyogoy kadagiti tattao a mangbigbig iti Apo kas Namarsua ken Arida. Dagiti gagangay a tema iti Salmo a mangibaga iti “baro a kanta” ket ti panagtalek iti Dios, panangidayaw kadagiti nakaskasdaaw nga ar-aramidna, ken pannakaispal manipud iti rigat, ken dadduma pay a banbanag.

`Basaen ti Isaias 42:10–12; Apocalipsis 5:9; ken Apocalipsis 14:3. Ania iti madagdaguptayo maipapan iti “baro a kanta” manipud kadagitoy a teksto ti Biblia?`

Ti ili ti Dios nga Israel ket nailadawan kadagiti nadungngo a balbalikas kas “umili nga asideg kencuana [Dios]” (Sal. 148:14), a mangipakpakita a kadagiti amin a Naparsua, ti Israel ti addaan iti naisangsangayan unay a kasasaad, ket iti kasta ngarud isu ti kangrunaan a maobligar ken addaan kaiimbagan a gundaway a mangidaydayaw iti Dios. Paregtaen ngarud ti Biblia dagiti mamati iti amin a kaputotan a mangkanta iti baro a kanta a mangidaydayaw iti Mannubbotda, nga isu a mangawit iti naisangsangayan a pammaneknekda maipapan iti pannakaisalakan iti dara ti Kordero. Ti “baro a kanta” ket mabalinna nga iladawan ti baro a kanta nga awan pay ti nakangngeg, kanta a manglaglagip iti nalawag a kapadasan iti parabur ti Dios iti biag ti tao. Ti “baro a kanta” ket mabalinna met nga iyebkas ti namnama nga iti kinabaro ti kanta ket maipakita iti panangsegsegga iti naisalsalumina, awan kapadana a kapadasan ti kinadayag ti Dios iti masangoanan. Ti pudno a panagdayaw ket labsanna pay dagiti sakripicio ken datdaton ken iyanninawna ti sibibiag a pannakaikayamet iti Dios a kanayon a sadiwa ken aktibo. No ar-arigen, mabalin a kunaen a ti “baro a kanta” ket baro a panangipakita iti ayat ken panangipategtayo iti naaramidan ti Dios nga agpaay kadatayo iti tunggal aldaw.

`Panunoten dagiti bendicion ti Dios iti biagmo. No agkantaka iti maysa baro a kanta, ania ngata dayta?`