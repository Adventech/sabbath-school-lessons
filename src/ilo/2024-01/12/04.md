---
title:  Jehova, Asino ti Agtaengto ita Tabernakulom?
date:   19/03/2024
---

`Basaen ti Salmo 15. Asino dagiti tattao a maikari iti panagdaydayaw iti imatang ti Dios?`

Ti sungbat a naited iti daytoy a salmo ket pakagupgopan dagiti pagalagadan a naited a sigud iti linteg ti Dios ken kadagiti mammadto: dagidiay a ti aramidda (“ar-aramid iti kinalinteg”) ken kababalin (“ti pusoda”) (kitaen iti Deut. 6:5, Mik. 6:6–8) ket maysa a mangyanninaw iti Dios. Ti santuario ket maysa a nasantoan a lugar, ken amin nga adda iti dayta, agraman dagiti papadi, ket nasagradoan. Gapuna, ti kinasanto ket maysa nga inkapilitan a pagalagadan agpaay iti iseserrek iti imatang ti Dios. Ti kinasanto ti Israel ket masapul a nalawa a mamagkaykaysa iti panagdayaw a nabuyogan iti namoralan a principio ken maipakat iti amin a paset ti biag. Naited ti linteg kadagiti tattao ti Dios tapno matungpalda ti kaiimbagan a mabalin a pagbalinanda, dayta ket ti agbiag kas pagarian dagiti papadi. Ti naarian a kinapadi iramanna ti biag ti kinasanto iti imatang ti Dios ken panangiyeg kadagiti bendicion ti tulag kadagiti dadduma a nasnacion.

`Basaen ti Salmo 24:3–6 ken Salmo 101:1–3. Ania ti kayat a saoen iti agbalin a nasantoan?`

Ti “natarnaw a puso” ti kadakkelan a galad ti agdaydayaw iti sangoanan ti Dios. Ti Hebreo a tamim, “natarnaw,” ket idanonna ti kapanunotan ti “kinaan-anay” ken panagbalin a “sibubukel.” Ti “natarnaw” a puon ti ubas ket sibubukel, saan a nadadael, ken nasalun-at (Eze. 15:5). Dagiti animal a naidaton a kas sakripicio ket masapul a tamim, wenno awan pakapilawanna (Lev. 22:21–24). Ti “natarnaw” a panagsao ket interamente a pudno (Job 36:4).

Ti “natarnaw a puso” ngarud ket “nadalus a puso” (Sal. 24:4) wenno puso a natarnaw (Sal. 15:2). Sapsapulenna ti Dios (Sal. 24:6) ken maisubli babaen ti pammakawan ti Dios (Sal. 51:2–10). Ti awan pakababalawanna a biag ket agtaud manipud iti panangbigbig iti parabur ti Dios ken ti kinalintegna. Ti nadiosan a parabur ket mangparegta ken mamagbalin kadagiti adipen ti Dios nga agbiag iti panagbuteng iti Apo, a kayatna a saoen ket panagbiag iti di malapdan a pannakikadua iti Dios ken iti isusuko iti Saona. Ti pammaneknek ti napeklan ken nadiosan a biag ket mangyeg iti pammadayaw iti Dios, saan nga iti bukod a bagi. Paliiwen a kaaduan a pagalagadan iti Salmo 15 ket naited iti negatibo a balikas (Sal. 15:3–5). Saan a maipapan daytoy iti pananggunod iti pabor ti Dios no di ket maipapan iti panangliklik kadagiti bambanag a mangisina kadatayo iti Dios.

`Kasano iti panangaramidtayo kadagiti sipapanunot a pili tapno maliklikan dagiti banbanag a mangiduron kadatayo nga umadayo manipud iti Dios? Ania dagiti sumagmamano kadagidiay a banbanag, ken kasano iti pananglikliktayo a mangaramid kadakuada?`