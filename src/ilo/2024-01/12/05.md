---
title:  Ipalawag ti Dayagna Kadagiti Nasnacion
date:   20/03/2024
---

`Basaen ti Salmo 96. Ania dagiti adu a paspaset ti panagdaydayaw a naibaga iti daytoy a Salmo?`

Ti panagdaydayaw iramanna ti panagkankanta iti Apo (Sal. 96:1, 2), panangidaydayaw iti naganna (Sal. 96:2), panangiwaragawag iti kinaimbag ken kinatan-okna (Sal. 96:3, 4), ken panangiyeg kadagiti sagsagut iti templona (Sal. 96:8). Mainayon pay kadagitoy a pagaammo a kababalin ti panagdaydayaw, ti Salmo 96 ipaganetgetna ti maysa a saan unay a nalawag a paset ti panagdaydayaw, dayta ket, ti naevangelioan a rukod ti panangiwaragawag iti pagarian ti Apo kadagiti dadduma a tattao (Sal. 96:2, 3, 10).

Ngem ti panagkankanta, panagdaydayaw, panangyeg kadagiti sagsagut, ken panangiwaragawag iti evangelio ket saan nga agsisina nga ar-aramid no di ket nadumaduma a panangipakita iti panagdaydayaw. Ti pannakaiwaragawag iti panangisalakan ti Dios kadagiti amin a nasnacion ket mangted iti kaipapanan ken linaun ti panagdaydayaw. Paliiwen no kasano a dagiti rason ti panagdaydayaw ket maitunos iti damag a naipakdaar kadagiti dadduma a tattao: “Ta naidaclan ni Jehova” (Sal. 96:4), “ta amin dagiti didiosen dagiti tattao isuda dagiti sinan-didios, ngem ni Jehova inaramidna dagiti langlangit” (Sal. 96:5). Ngarud, ti kalat ti panagivangelio ket tapno pagkaykaysaen dagiti dadduma a tattao kadagiti tattao ti Dios, ken iti kamaudiananna ti sibubukel a sangaparsuaan iti panagdaydayaw iti Apo (Sal. 96:11–13).

Ti panagdayaw agtaud manipud iti makin-uneg a pannakabigbig no siasino ti Apo, dayta ket, Namarsua, Ari, ken Okom (Sal. 96:5, 10, 13). Ti panagdayaw ramanenna ti pananglagip kadagiti napalabas nga ar-aramid ti Dios (panamarsua), panangrambak kadagiti agdama a makapasiddaaw nga araramidna (ti panangtarawidwid ti Dios iti lubong ken ti agdama a panagturayna), ken panangpadpadaan kadagiti masangoanan nga ar-aramidna (panangukom iti panawen-ti-panungpalan ken baro a biag iti baro a langlangit ken daga).

Ti panangukom idiay Salmo ket kaipapananna ti pannakaisubli ti nadiosan nga urnos ti talna, hustisia, ken pagimbagan iti lubong nga agdama a nadagsenan iti kinaawan hustisia ken panagsagaba. Gapuna, agrag-o ti intero a daga iti panangpadpadaan kadagiti panangukom ti Dios (Sal. 96:10–13; Sal. 98:4–9). Ti kinapudno a ti Apo ket maysa a nalinteg nga Okom ket masapul koma a mangnayon a mangguyogoy kadagiti tattao nga agdayaw Kenkuana iti kinasanto ken “agpigerger,” ken mangpakdaar koma kadakuada a dida tagtagilag-anen ti panagdaydayaw (Sal. 96:9). Ti panagdaydayaw ket agpada a ramanenna ti dakkel a rag-o ken panagtalek (Sal. 96:1, 2, 11−13) ken nasantoan a buteng ken panagaripapa (Sal. 96:4, 9).

Ti sapasap nga awis ti Salmo 96 nga agdaydayaw iti Namarsua ken iti Okom ket maipaduyakyak iti maudi a panangiwaragawag ti Dios iti evangelio agpaay iti lubong, dagiti damag dagiti tallo nga angel iti Apocalipsis 14:6–12. Iti adu a wagas daytoy a salmo ket kas la iramanna daytoy damag iti panawenti-panungpalan: panamarsua, pannakaisalakan (“agnanayon nga evangelio”), panagdayaw, ken panangukom. Adda amin sadiay.

`Idilig daytoy a Salmo kadagiti damag dagiti tallo nga angel (Apo. 14:6–12). Ania dagiti wagas nga isurona ti isu met laeng a kangrunaan a kinapudno a kas daytoy damag ti panawen-ti-panungpalan nga isu nga iwaragawagtayo iti lubong?`