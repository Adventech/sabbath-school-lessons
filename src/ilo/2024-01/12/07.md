---
title:  Adalen Pay
date:   22/03/2024
---

Basaen ti surat ni Ellen G. White, “How to Pray,” pp. 39–42, iti _A Call to Stand Apart_.

Ti kangrunaan iti panagdaydayaw ket ti panagkasapulan iti panagbabawi, pudno a panagbabawi: “Ti panagbabawi iramanna ti panagladingit gapu iti basol ken ti panangtallikud iti dayta. Saantayo a tallikudan ti basol malaksid no makitatayo ti kinarugitna; agingga a tallikudantayo dayta iti puso, awanto ti napaypayso a panagbalbaliw iti biag.

“Adu dagiti di makaawat iti pudno a kasasaad ti panagbabawi. Nakaad-adu dagiti agladingit gapu ta nakabasolda, ket aramidenda payen ti panagbalbaliw iti ruar, agsipud iti butengda nga agsagabadanto iti tuok gapu iti dakes a naaramidda. Ngem saan a panagbabawi daytoy iti panangipapan ti Biblia. Pagladingitanda ti panagsagaba a saan ket a ti basolda. Kasta idi ti ladingit ni Esau idi nakitana a napukawen iti agnanayon ti kalinteganna nga inauna nga anak. Ni Balaam a nakigtot gapu iti angel a nagtakder iti dalanna nga adda a siaasut ti kampilanna, ket binigbigna ti basolna dila ket ta mapukawna ti biagna; ngem awan kenkuana ti napaypayso a panagbabawi iti basol, awan panagbalbaliw ti panggep, awan pananggura iti dakes. Ni Judas Iscariote, idi kalpasan ti panangliputna iti Apona, impukkawna, “Siac nacabasolac iti panangyawatco iti dara nga awan biddutna.” Mateo 27:4—Ellen G. White, _Steps to Christ_, pp. 22, 23.

“Nupay saan nga agnanaed ti Dios kadagiti templo a naaramid babaen kadagiti ima, ngem padayawanna dagiti taripnong dagiti tattaona babaen ti kaaddana. Inkarina nga inton agtitiponda a mangsapul Kenkuana a bigbigenda dagiti basbasolda ken agkararagda agpaay iti maysa ken maysa, Isu ket makipagkita kadakuada babaen ti Espirituna. Ngem dagiti agtataripnong nga agdaydayaw Kenkuana ket masapul nga ikkatenda ti isuamin a dakes a banag. Malaksid no agdaydayawda Kenkuana iti espiritu ken kinapudno ken iti kinapintas ti kinasanto, awanto ti serserbi ti panagtitiponda. Maipapan kadagiti kasta ipakdaar ti Apo, ‘Daytoy nga umili dayawennac cadagiti bibigda; Ngem ti pusoda adda iti adayu caniac.’ Mateo 15:8, 9. Dagidiay agdaydayaw iti Dios masapul nga agdaydayawda Kenkuana ‘iti espiritu ken iti kinapudno; ta ni Ama sapulenna dagiti cacasta nga agdaydayaw kencuana iti espiritu ken kinapudno: ta ti Ama sapsapulenna dagiti kasta nga agdayaw Kenkuana.’ Juan 4:23.”—Ellen G. White, _Messages to Young People_, p. 50.

**Salsaludsod a pagiinnadalan**:

`Ania ti kadakkelan a daton ti agdaydayaw iti Dios (Sal. 40:6–10; Rom. 12:1, 2)?`

`Kasano a ti minnaysa ken innadu a panagdaydayaw ket agnaigda? Apay a napaypayso a masapultayo ida nga agpadpada? Kasano a ti tunggal maysa ket papigsaenna ti sabali?`

`Adu dagiti tattao a ti pannakaawatda iti panagdaydayaw ket maipapan laeng iti kararag, panagkankanta kadagiti himhimno, ken panagadal iti Biblia ken naespirituan a basbasaen. Kabayatan a dagitoy nga ar-aramid ken nasken iti panagdaydayaw, ti kadi panagdaydayaw ket nakedngan kadakuada? Mangted kadagiti sumagmamano a pagwadan iti dadduma a langa ti panagdaydayaw.`

`Ni Ellen G. White insuratna: “Ti serbisyo ti pagdaydayaw Kenkuana ket saan koma a maibilang a dadagsen ti puso ken pakabannogan nga aramid. Rebbengna a pagragragsakan ketdi ti panagdaydayaw iti Apo ken pannakipaset iti aramidna.”—Steps to Christ, p. 103. Kasano a ti panagdaydayaw iti Apo ket agbalin a maysa a pagragragsakan?`