---
title:  Itag-ayyo Dagiti Im-imayo iti Santuario
date:   17/03/2024
---

`Basaen ti Salmo 134. Sadino iti nakaipaayan iti panagdaydayaw ditoy? Ania ti nagbanagan iti panagdaydayaw iti Apo?`

Ti Salmo 134 ket lagipenna ti bendicion dagiti papadi iti kapuonan ni Aaron iti Numeros 6:24−26 (kasta met Sal. 67:1) ken ipaganetgetna ti bendicion a kas nakaibatayan ti principio ken pagbanagan ti panagkayamet ti Dios ken Israel. Dagiti tattao ket benditoenda ti Dios idiay santuario, ken ti Dios bendicionanna dagiti tattaona manipud Sion. Dagiti bendicion ket dumanon iti amin a biag agsipud ta ti Apo iti Namarsua iti langit ken daga. Ti pannakaibaga ti Sion kas lugar dagiti nadiosan a naisangsangayan a bendicion ti mangipaganetget iti naintulagan a singgalut ti Apo kadagiti tattaona. Iti kasta, iti uneg ti tulag ti parabur a ti Israel aramidenna ti gundaway a mangbendito iti Apo ken mabendicionan babaen Kenkuana.

`Basaen ti Salmo 18:1; Salmo 36:1; Salmo 113:1; Salmo 134:1, 2; ken Salmo 135:1, 2. Kasano a nailadawan dagiti agdaydayaw ditoy?`

Ti Salmo ket masansan nga iladawanna dagiti agdaydayaw kas adipen ti Apo. Ti “dacayo amin nga ad-adipen ni Jehova, nga iti rabii agtaengcayo iti balay ni Jehova” (Sal. 134:1) ket nalabit a tudtudoenna iti guardia dagiti Levita iti rabii (1 Cron. 9:23−27) wenno iti panagdayaw nga idaton dagiti Levita iti Dios iti aldaw ken rabii (1 Cron. 9:33).

Agsipud ta nagdaydayaw dagiti Israelita iti di makita a Dios, a saan a mabalin nga itakderan iti langa ti aniaman a ladawan, ti santuario ket nagservi a mangyanninaw iti dayag ti Apo ken mangipaay iti natalged nga aglawlaw agpaay kadagiti managbasol a tattao nga umasideg iti nasantoan nga Arida. Daytoy a panagsabet ket inlongalong ti Apo a Mismo ken tinimbeng dagiti linlinteg ken bilbilinna.

“Dumatengcayo kencuana, isu a cas la maysa a bato a nabiag, nga imbelleng a pudno dagiti tattao, ngem isu napili ken napateg iti Dios. Dacayo met, cas batbato a sibibiag, maibangoncayo a maysa a templo a naespirituan, nga agbalincayo a maysa a nasantoan a kinapadi; tapno idatonyo dagiti datdaton ti cararua, a macaay-ayo iti Dios, gapu ken Jesu-Cristo” (1 Ped. 2:4, 5). Ti makitatayo ditoy, iti sasao ni Pedro, ket panangibaga iti Baro a Tulag kadagiti isu met laeng a kapanunotan a naiparang kadagitoy a salmo, a dagiti tattao ti Dios, nga itan ket nasantoan a papadi, ket mangidatdaton iti panagdaydayaw ken panagyaman iti Apoda a ni Jesu-Cristo, ti Namarsua ken Mannubbotda, gapu kadagiti amin a naimbag a banbanag nga inaramidna nga agpaay kadakuada.

`Kas mamati iti Baro a Tulag, addaantayo met iti akem a kas papadi ta naayabantayo a mangibabaet iti naimbag a damag ti evangelio iti lubong. Ania dagiti kabebertudan a pamay-an a maaramidtayo daytoy?`