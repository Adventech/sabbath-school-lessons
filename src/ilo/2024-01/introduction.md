### Dagiti Salmos: Sadiay a Pagsasarakan ti Dios ken Dagiti Tattao iti Puso ken Puso

Dagiti Salmos ket kararag ken himno a kaiimbagan iti Biblia. Naisawang iti panagdaydayaw, rag-o, ladingit, ken uppapay, naisao wenno naikanta iti pribado ken iti publiko, babaen kadagiti layko, ar-ari, mannaniw, ken papadi, aggapu nga agpadpada kadagiti nalinteg ken sibababawi a managbasol, dagiti Salmos ket nagserbi a kas libro ti kararag ken ti himhimno a pagdaydayaw kadagiti kaputotan dagiti mamati.

Dagiti Salmos ket utangna ti matudtudo a pasetna iti kinapudno a kaaduan ti Biblia ket agsao kadatayo, ngem dagiti Salmos ket agsao agpaay kadatayo. Dagiti Salmos ket paggappuan ti bendicion, namnama, ken rebaybal, maysa a bagnos iti panangut-utob iti bukod a bagi ken panangut-otob iti kinadakkel ti Dios, mangwayawaya no agsangit manipud kadagiti kaunggan, ken makaawis iti maysa a napabaro nga isusuko ken Apo Dios. Saan ngarud a pagsiddaawan nga adu a tattao ti makasarak kadagiti Salmos a yallangoganda dagiti rikrikna ken kapadasanda ken adaptarenda ida a kas bukodda a kararag. Makapikapik ti panagsao ni Luther maipapan kadagiti Salmos: “Sadino ti pakasarakan ti maysa kadagiti natantan-ok a sasao a mangiyebkas iti rag-o ngem kadagiti Salmos ti panagdayaw wenno panagyaman? Kadakuada makitam ti puso dagiti amin a sasanto a kasla kumitkitaka iti maysa a nakaay-ayat a minuyongan-ti-ragsak, wenno kumitkitaka iti langit. . . . Wenno sadino ti pakasarakan kadagiti naun-uneg, ad-adda a sibababawi, ad-adda a naladingit a sasao nga isu a panangiyebkas iti ladingit ngem kadagiti Salmos ti un-unnoy? Kadagitoy, makitam ti puso dagiti amin a sasanto a kasla kitkitaem ni patay wenno kumitkitaka iti impierno, kasta unay ti kinasipnget ken kinalidem ti buya nga ipaay dagiti agbaliwbaliw nga anniniwan ti pungtot ti Dios. . . . Nalaka ngarud a maawatan no apay a ti Libro ti Salmo ti pagay-ayat a libro dagiti amin a sasanto. Ta tunggal tao iti tunggal gundaway masarakanna dagiti Salmos a maiyataday kadagiti kasapulanna, a mariknana a maitutop a kasla naikabilda sadiay a gapu laeng kenkuana. Awan ti sabali a libro a pakasarakanna kadagiti sasao a maipada kadakuada, wenno nasaysayaat pay a sasao.”—Martin Luther, MARTIN LUTHER: SELECTIONS FROM HIS WRITINGS, ed. Juan Dillenberger (New York: Anchor Books, 1962), pp. 39, 40.

Tapno mapadasan ti makabalbaliw-biag a pannakabalin dagiti Salmos, naayabantayo a mangkanta ken mangikararag kadagitoy a kas iti inaramid dagiti kaputotan dagiti mamati a nangaramat kadagiti Salmos iti panangibokbokda iti panagdaydayaw, ar-araraw, panagpudno, un-unnoy, ken panagyamanda iti agturay a Dios ti parabur ken hustisya.

Masapul kadi nga adalentayo dagiti Salmos? Kas iti dadduma a Sursurat, naisurat dagiti Salmo iti naisangsangayan a pannakaibatayda iti pakasaritaan, iti nateolohiyaan, ken iti lawag ti sursurat. Ti trabaho iti panagadal kadagiti Salmos ket ti panangyasideg iti matudtudo a lubong dagiti Salmo kadagiti kabaroanan [moderno] a dumdumngeg. Masapul a laglagipentayo a nupay dagiti Salmos ket kararag dagiti tattao ti Dios ken kararag nga inkararag ni Jesus kas naglasag nga Apo, dagiti Salmos ket kararag met maipapan ken Jesus. Isuda ti paltiing ti Dios iti sangkataoan. Ti sabali pay ngarud nga aramid ti panagadal kadagiti Salmo ket ti panagsursuro manipud kadagiti Salmo maipapan iti amin nga inaramid, ar-aramiden, ken aramidento ti Dios nga agpaay iti lubong ken Jesus ken babaen ken Jesus.

Nupay ti Salmo ket nakaurnongan dagiti 150 a daniw, mabalin a dagiti a dandaniw ket saan a naiparna a kas iti panagparangna. Paneknekan dagiti Salmos ti naespirituan a panagpagpagna nga isu a gagangay kadagiti adu nga annak ti Dios. Ti panagpagpagna mangrugi iti maysa a pammati a sititibker a naipasdek ken natalged babaen ti naarian a panagturay ti Dios, ken sadiay a magunggonaan ti naimbag ken madusa ti dakes. Kabayatan nga agdurastayo iti panagadaltayo, makitatayo no ania ti mapasamak no ti nasayaatti-pannakaurnosna a lubong ti pammati ket makarit ken maam-ames gapu iti kinadakes. Agturturay kadi pay laeng ti Dios? Kasano a makakanta dagiti mamati iti kanta ti Apo iti ganggannaet a daga?

Ti tarigagay ken kararagtayo ket papigsaennatayo dagiti Salmos iti panagpagpagnatayo iti biag, ket babaen kadagitoy masabattayo ti Dios iti inaldaw, iti puso ken puso, agingga iti aldaw a makitatayo a rupanrupa ni Jesu-Cristo.

_Ni Dragoslava Santrac, PhD in Old Testament, ket isu ti managing editor ti Encyclopedia of Seventh-day Adventists iti General Conference of Seventh-day Adventists World Headquarters. Isu iti nangisurat iti komentaryo iti Salmo 76-150 iti Seventh-day Adventist International Bible Commentary._