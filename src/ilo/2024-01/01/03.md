---
title:  Am-ammoen Dagiti Sumasalmo
date:   01/01/2024
---

Ni Ari David, a ti naganna agparang kadagiti titulo ti kaaduan kadagiti Salmo, ket naalibtak a nangorganisar iti alagaden ti panagdayaw ti Israel. Isu ket nanaganan a “nasam-it a sumasalmo ti Israel” (2 Sam. 23:1). Ti Baro a Testamento paneknekanna a ni David iti nagsurat kadagiti nadumaduma a Salmo (Mat. 22:43–45; Aramid 2:25–29, 34, 35; Aramid 4:25; Rom. 4:6– 8). Adu a Salmo dagiti nabukel babaen kadagiti musikero ti templo nga isu a Levitas: kas pangarigan, Salmo 50 ken Salmo 73−83 ni Asaf; Salmo 42, Salmo 44−47, Salmo 49, Salmo 84, Salmo 85, ken Salmo 88 dagiti annak a lallaki ni Core; Salmo 88 ni Heman nga Ezrahita; ken Salmo 89 ni Ethan nga Ezrahita. Iti labesda, ni Solomon (Salmo 72; Salmo 127) ken Moises (Salmo 90) insuratda ti dadduma kadagiti Salmo.

`Basaen ti Salmo 25:1–5; Salmo 42:1; Salmo 75:1; Salmo 77:1; Salmo 84:1, 2; Salmo 88:1–3; ken Salmo 89:1. Ania ti iparangarang dagitoy a Salmo maipapan ti kapkapadasan a mapaspasamak kadagiti nagsurat kadakuada?`

Ti Espiritu Santo pinaltiinganna dagiti sumasalmo ken inaramatna dagiti talugadingda iti panagserbi iti Dios ken iti komonidad ti pammatida. Dagiti sumasalmo ket tattao a napudno iti kinaregtada ken dakkel ti pammatida ket nupay kasta agduyosda met iti pannakauppapay ken sulsulisog a kas met iti dadduma kadatayo. Nupay naisuratda iti nabayagen a panawen ti napalabas, dagiti Salmo ket sigurado nga ipaduyakyakda iti dadduma a mapadpadasantayo ita nga aldaw.

“Toy cararagco macastrec cadi dita sangoanam; Yallingagmo cadi ta lapayagmo itoy cararagco: Ta ti cararwac sipupunno cadagiti ducducot, ket ti biagco umadani ken Tanem” (Sal. 88:2, 3). Daytoy ket ikkis ti maikaduapulo-ket -maysa-a-siglo a kararua a kas iti maysa a tao a 3,000 a tawenen ti napalabas.

Dadduma a Salmo ket mangibaga kadagiti kinarigat; dadduma ti mangipamaysa kadagiti rag-o. Nagpukkaw dagiti sumasalmo iti Dios nga isalakanna ida, ket napadasanda ti di kaikarian a paborna. Indaydayawda ti Dios gapu iti kinamatalek ken ayatna, ken inkarida ti di mabannog a kinapudnoda Kenkuana. Dagiti ngarud Salmo ket pammaneknek iti nadiosan a Pannubbot ken pagilasinan ti parabur ken namnama ti Dios. Ti Salmo ket idanonna iti nadiosan a kari kadagiti amin a mangabrasa, babaen ti pammati, kadagiti sagut ti Dios a pammakawan ken ti baro a biag. Kaskasdi, maigiddato iti dayta, dida padasen nga abbongan, ilemmeng, wenno tagibassiten dagiti rigrigat ken panagsagaba nga agraira iti maysa a natnag a lubong.

`Kasano a maaddaantayo iti namnama ken liwliwa no ammotayo nga uray dagiti matalek a tattao, kas kadagiti sumasalmo, ket nakibalubalda iti sumagmamano kadagiti isu met laeng a banbanag a pakibalbalubalantayo?`