---
title:  Ti Lubong ti Salmo
date:   04/01/2024
---

`Basaen ti Salmo 16:8; Salmo 44:8; Salmo 46:1; Salmo 47:1, 7; Salmo 57:2; Salmo 62:8; Salmo 82:8; ken Salmo 121:7. Ania a lugar ti okoparen ti Dios iti biag ti sumasalmo?`

Ti lubong ti Salmo ket sibubukel a naisentro-iti-Dios; sapulenna nga ited babaen iti kararag ken panagdaydayaw amin a kapkapadasan ti biag ken Apo Dios. Ti Dios ket Isu ti kangatoan a Namarsua, ti Ari ken Okom ti amin a daga. Ipaayna amin a banbanag nga agpaay kadagiti annakna. Gapuna, Isu ket rebbeng a mapagtalkan iti amin a panawen. Uray pay dagiti kabusor dagiti tattao ti Dios damagenda, “ ‘Ayannan ti Diosmo?’ ” no dagiti tattao ti Dios ket kas la saanda nga agballigi (Sal. 42:10). No kasano a ti Apo ti kanayon-nga-adda ken di-agkupas a Dios dagiti tattaona, kasta met a dagiti tattao ti Dios ket kanayon nga adda ti Dios iti sangoananda. Kamaudiananna, iladawan dagiti Salmo ti tiempo inton agdayaw amin a tattao ken amin a parsua iti Dios (Sal. 47:1; Sal. 64:9).

Ti pannakaipangpangruna ti Dios iti biag pataudenna ti pannakaipangpangruna ti panagdaydayaw. Ti panagdaydayaw iti panawen dagiti Salmo ket naiduma unay manipud iti panagdaydayaw a kas maawatan dagiti adu a tattao ita nga aldaw, gapu ta ti panagdaydayaw a naibatay iti kultura ti Biblia ket isu ti kadawyan ken di masupiat a sentro ti amin a biag ti komonidad. Gapuna, amin a banag a napasamak, agpadpada a dagiti naimbag ken dakes, iti biag dagiti tattao ti Dios ket di maliklikan a naiyebkas iti panagdaydayaw. Denggen ti Dios ti sumasalmo, sadinoman ti mabalin nga ayanna, ken sumungbat kenkuana iti naan-anay a panawenna (Sal. 3:4; Sal. 18:6; Sal. 20:6).

Ammo ti sumasalmo a ti pagnaedan ti Dios ket adda idiay langit, kasta met nga agnanaed ti Dios idiay Sion, idiay santuario iti tengnga dagiti tattaona. Ti Dios ket agpadpada nga adayo ken asideg, adda iti sadinoman, ken iti templona (Sal. 11:4), nailemmeng (Sal. 10:1) ken naipakaammo (Sal. 41:12). Iti Salmo napagtitipon dagitoy agparang nga aggigidiat a kababalin ti Dios. Naawatan dagiti sumasalmo a ti yaasideg ken yaadayo ket di mapagsina iti uneg ti pudno a kabibiag ti Dios ( Sal. 24:7–10). Naawatan dagiti sumasalmo ti panaggunay daytoy naespirituan a riribok. Ti pannakaammoda iti kinaimbag ken kaadda ti Dios iti tengnga ti aniaman a mapadpadasanda ket isu ti mangpapigsa iti namnamada bayat nga ururayenda ti ibaballaet ti Dios iti uray aniamanpay ken no inton anoman a pilienna nga aramiden dayta.

`Kasano a matulongannatayo ti Salmo a makaawat a ditay mabalin a kedngan ti Dios kadagiti matudtudo a paset laeng iti kaaddatayo? Ania ngata dagiti mabalin a paset ti biagmo a sapsapulem a pagtalinaeden ti Apo iti adayo a lugar?`