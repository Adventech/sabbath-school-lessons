---
title:  Komentaryo dagiti mannursuro
date:   05/01/2024
---

### Paset I: Pakabuklan

Kangrunaan a Teksto: Lucas 24:44

Ti Libro dagiti Salmo ket agtaktakder a kas ngudo ti daniw a Hebreo. Dagitoy ket makapangayangay ken napaltiingan a naurnong a kankanta, ket mangiyebkas kadagiti nadumaduma a rikna ken pannakidangadang dagiti mamati, a mangsaklaw manipud iti Nagkaykaysa a Monarkia ti Israel (maikasangapulo a siglo B.C.) agingga kadagiti aldaw a kalpasan ti pannakakayaw (maikalima a siglo B.C.). Ti Salmo ket buklenna ti nalawa a nadumaduma a klase: kankanta ti panagyaman, panagdaydayaw, panagpudno, karkararag nga agpaay iti pannakaispal, himhimno nga agpaay iti pannakasalaknib, panagilunod, panagmennamenna kadagiti ar-aramid ti Namarsua, ken dadduma pay. Ti naannad a panagadaltayo kadagiti Salmo iti daytoy a tremestre ket sapulenna nga iyanninaw daytoy nabaknang a panagduduma.

Dagiti Tema ti Adal: Kas panangyammo iti adal iti daytoy a tremestre, sagidentayo dagiti sumaganad nga umuna a topiko:

1. Ti lawag ti Libro ti Salmo a naibatay iti pakasaritaan [historya],

2. Dagiti nadumaduma a klase wenno kategorya dagiti kankanta a naurnong,

3. Ti naibatay iti Biblia a bagnos agpaay iti panagdaydayaw.

Mainayon pay, padakkelentayo ti panagadaltayo iti Salmo babaen iti panangwanawan kadagiti sumaganad a banbanag: (a) to ornos dagiti Salmo, (b) dagiti nadumaduma a rimmienta ti panagsurat nga inaramat dagiti sumasalmo a mangiyebkas kadagiti rikriknada; ken (c) dagiti matudtudo a pannakabingbingay dagiti libro iti uneg ti mismo a Salmo.

### Paset II: Komentaryo

**Maysa a Naimbag-ti-Pannakaorganisarna nga “Himhimno a Pagkantaan ti Iglesia”**

Ti Salmo ket nadumaduma a kankanta a na-edit idi panawen ti maika-5 a siglo B.C., ni Esdras ken dagiti padana nga eskriba dagiti mabalin a nangorganisar iti daytoy a naurnong.

Ti libro ket nabingbingay kadagiti lima a babbabassit a segkay, a mangipakpakita iti panggep dagiti editor a mangurnos kadagiti kankanta iti wagas nga addaan iti tema, agpadpada nga iti panagsasagnanadda ken pannakaibatayda iti pakasaritaan (kitaen ti tsart iti baba):

**Libro I**
- Kapitulo/Dagiti Salmo: 1–41
- Tema: Riri iti nagbaetanda David ken Saul
- Linaunna: Dagiti personal nga ununnoy: kaaduan kadagiti salmo iti daytoy a benneg ket ibagada dagiti kabusor ti sumasalmo, a naibaga kas “dagiti kabusorko.” Dagiti pagaammo a salmo iti daytoy a naurnong ket iramanna ti: 1, 2, 24

**Libro II**
- Kapitulo/Dagiti Salmo: 42–72
- Tema: Kinaari ni David
- Linaunna: Nadakamat met ti kabusor iti adu kadagiti salmo iti daytoy a segkay. Dagiti pagaammo a salmo: 45, 48, 51, 54–64

**Libro III**
- Kapitulo/Dagiti Salmo: 73–89
- Tema: Ti krisis ti Asiria iti panawen ti maika-8 a siglo B.C.
- Linaunna: Dagiti naurnong manipud kadagiti annak da Asaf ken Kore. Pagaammo a salmo: 78

**Libro IV**
- Kapitulo/Dagiti Salmo: 90–106
- Tema: Nateolohiyaan a panangtingiting kalpasan ti pannakadadael ti Jerusalem, idi 586 B.C.
- Linaunna: Dagiti naurnong a Salmo ti panagdaydayaw: 95–100. Kangrunaan a salmo: 90, 103–105

**Libro V**
- Kapitulo/Dagiti Salmo: 107–150
- Tema: Panagdaydayaw ken panagututob kalpasan ti pannakakayaw: maysa a baro a panawen
- Linaunna: Dagiti Salmo ti Hallelujah: 111–117; panagpagpagna: 120–134. Kangrunaan a salmo: 107, 110, 119

Ita nga aldaw, ti iglesiatayo ket addaan iti bukodna a naurnong a kankanta a pagdaydayaw, ti Seventh-day Adventist Church Hymnal. No kitaem ti index iti likud ti himhimno a pagdaydayawtayo, masarakam ti pannakaiwaras dagiti kankanta segun iti topiko. Ti Salmo ket addaan iti umasping a pannakaurnos, nupay naibatay iti panagsasaganadda a maisupadi iti naibatay iti topiko.

Maragsakan ti Apo no mangtedtayo iti nasakbay a panangpanunot kadagiti ar-aramid ken kadagiti alikamen a maaramat iti panagdaydayaw iti Naganna. Masapul nga ikagumaantayo nga idaton Kenkuana ti kaimbagantayo laeng. Daytoy a prinsipio ket pudno, saan laeng nga iti pannakaiparang ti serbisio ti panagdaydayawtayo, no di pay ket iti panagplano ken pannakaorganisarna. Iti laksid dagiti kabaroanan [moderno] a kapanunotan ken nalatak nga uso a mangitantandudo iti nawaywaya nga istilo ti panagdaydayaw, ipakita ti Libro dagiti Salmo a masapul nga organisado ken naurnostayo iti panagdaydayawtayo iti Dios.

Kasta met, ti urnos ken organisasyon ket saanna a pulos nga ilaksid iti agduduma a wagas, ket masapul nga iramantayo dagitoy a dua iti servicio iti panagdaydayawtayo. Tapno matulongannatayo iti dayta nga aramid, kitaentayo nga ad-adda ti pannakaiwaras dagiti salmo, kas naibinsabinsa iti ngato. Mangrugitayo babaen ti panangpaliiw a tunggal maysa kadagiti lima a segkay ti Salmo ken aggibus iti maysa a salmo ti doxolohia, wenno maulit-ulit a pannakaiyebkas ti panagdaydayaw: Salmo 41; Salmo 72; Salmo 89; Salmo 106; ken Salmo 150.

Ti Salmo 1 ket naipamaysa iti tema ti Torah, ket ti Salmo 2 iti pagarian ti Misias, a dagitoy ket agpadpadada a kangrunaan a topiko iti Salmo. Dadduma a managpanunot iti Biblia ket ibilangda a dagitoy dua a Salmo ket launenda ti panangyammo iti daytoy nga himhimno a pagdaydayaw.

Mapaliiwtayo pay a sumagmamano a kangrunaan a salmo (Salmo 2; Salmo 72; ken Salmo 89) ket naikabil kadagiti matudtudo unay, ken nalatak, a saad iti uneg ti libro. Adu a teologo ti mangibilang iti Salmo 89 a sentro ti sibubukel a Salmo, ta naipamaysa dayta iti pannakayakar ti namnama ti Israel iti Apo kalpasan ti saan a panagballigi ti monarkia ni David.

Ti maikalima a segkay ti Salmo, a buklen dagiti maudi a lima a salmo, ket naisentro iti panagdaydayaw. Mangrugi dagitoy lima a salmo iti “Aleluya,” wenno “Idaydayawmo ni Jehova!” ken agleppasda iti isu met laeng. Dagitoy maudi a salmo ket napno kadagiti napasnek a panangiyebkas iti panagdaydayaw: ti panangidaydayaw iti Dios kas maysa nga aramid ti panagdayaw (Sal. 146:1, 2; Sal. 147:12; Sal. 148:1–5, 7, 13, 14; Sal. 149 :3, 6; Sal. 150:1–6); panagkankanta iti Apo (Sal. 147:7; Sal. 149:1); panagbalin a “naragsak” iti Apo (Sal. 146:5); agrag-o iti Ari ti Sion (Sal. 149:2); ken panagbalin nga “agrag-odanto iti dayag” (Sal. 149:5).

Anian a maysa a nakaskasdaaw a gundaway ti kukuatayo a mangorganisar kadagiti kankanta nga aramatentayo iti panangipaay iti panagdaydayaw ken Apo Dios! Ti panangurnostayo kadagiti kankanta ket ipaduyakakna koma ti maysa a nalawag a gandat a mangidaydayaw iti Apo ken itandudo ti Paraburna.

**Maysa a Napintas Unay ti Pannakaaramidna a Salmo**

Ti naannad a panangadal iti tunggal salmo ket iparangarangna ti naisangsangayan a kinapintasna. Dagiti sumasalmo ket aramatenda ti nadumaduma nga istilo ti panagsurat tapno maparnuayda ti natan-ok a daniwda. Kadagiti pagsasao a masansan nga inaramatda ket dagiti kita ti pagsasao a, kas panangidilig (simile) ken anthropomorphism. Ti maysa a panangidilig ket maysa a panangibaga iti dua a saan nga agpada a banag ngem nalawag a mapagdilig, a masansan a maiyammo a kasla wenno kas (Sal. 1:3). Ti antropomorphism ket isu ti aramid a panangipadis iti nataoan a langa wenno iti kababalin ti maysa a parsua wenno banag a saan a tao, nangruna iti maysa a nadiosan (Sal. 18:8–10).

Dagiti sumasalmo ket inaramatda pay dagiti alikamen a panagsurat wenno pagsasao a pakairamanan ti substitution, kas iti metonymy, maysa a kita ti pagsasao nga aglaun iti panangaramat iti nagan iti maysa a banag wenno kapanunotan agpaay iti sabali nga adda pakainaiganna, (Sal. 2:5); synecdoche, maysa a kita ti pagsasao a ti maysa a paset ket nausar nga agpaay iti sibubukel wenno ti sibubukel nga agpaay iti maysa a paset, wenno ti matudtudo nga agpaay iti sapasap wenno ti sapasap nga agpaay iti matudtudo (Sal. 44:6); ken panangilunod (Sal. 109:7). Dagiti sumasalmo ket nagaramatda iti acrostic (Salmo 119), maysa a langa ti daniw a dagiti umuna a letra ti umuna a sasao ti tunggal linia, no naurnosda, ket ispelingenda ti maysa a sao wenno ragup ti sasao. Makitatayo pay ti pannakaaramat ti anaphora, wenno pannakaulit ti maysa a balikas wenno balikas iti rugi ti dua wenno ad-adu pay a bersikulo iti daniw wenno kanta (Salmo 136). Mainayon pay, mapaliiwtayo dagiti langa a pakairamanan ti pannakalaktaw wenno pannakaaddag, kas iti ellipsis, maysa a kellaat a panaglagtaw manipud iti maysa a topiko a mapan iti sabali (Sal. 21:12); aposiopesis, kellaat a pannakapugsat iti tengnga ti maysa a pagsasao, a kasla gapu iti kinaawan kabaelan wenno di panagtarigagay nga agtultuloy (Sal. 6:3); ken erotesis, ti pannakaaramat ti mamagpanunot a saludsod (nga isu a naaramat laeng tapno mangpataud iti epekto wenno mangaramid iti panangpasingked iti pammatalged wenno panangilibak ken saan a nairanta a mangpataud iti sungbat [Sal. 106:2], kdpy.).

Amin dagitoy a langa ti sasao ken nadumaduma pay nga al-alikamen ti panagsurat nga impakat dagiti mannurat ti Salmo ket ipaduyakyakda ti kinalaingda nga agsurat ken di mapadisan a kinasaririt.

Adu a Kita ti Salmo Maysa a gagangay a klasipikasyon dagiti Salmo ket naipaay iti adal idi Martes. Ti sumaganad ket ad-adda a nabinsabinsa a pannakabungbunggoy dagiti ayug ti Salmo, nupay sigurado a mabalin a makasarak kadagiti dadduma pay a maawat a pannakaiwaras:

**1. Himhimno**
- Gagangay nga himhimno: 8, 29, 33, 100, 103, 104, 111, 113, 114, 117, 135, 136, 145–150.
- Himhimno a naibatay iti pakasaritaan: 78, 105.
- Himhimno ti Sion: 46, 48, 76, 87, 122.
- Himhimno ti Kinaari: 47, 93, 96–99.

**2. Un-unnoy**
- Minnaysa nga Un-unnoy: 3, 5, 6, 7, 12, 13, 17, 22, 25, 26, 28, 31, 35, 36, 38, 39, 43, 51, 54, 55–57, 59, 61, 63, 64, 69–71, 86, 88, 102, 109, 120, 130, 140–143.
- Ragup nga Un-unnoy: 44, 60, 74, 77, 79, 80, 82, 83, 85, 90, 94, 106, 108, 123, 126, 137.

**3. Nadumaduma a Langa**
- Naarian a Salmo: 2, 18, 20, 21, 45, 72, 89, 101, 110, 132, 144.
- Minnaysa a Panagyaman: 9, 10, 30, 32, 34, 40, 41, 92, 107, 116, 138.
- Ragup a Panagyaman: 65–68, 118, 124.
- Minnaysa a Salmo ti Panagtalek: 4, 11, 16, 23, 27, 62, 84, 91, 121, 131.
- Ragup a Salmo ti Panagtalek: 115, 125, 129, 133.
- Al-alagaden ti Panagdaydayaw: 15, 24, 134.
- Naimpadtoan a Patpatigmaan: 14, 50, 52, 53, 58, 75, 81, 95.
- Mangisuro a Salmo: 1, 19, 37, 49, 73, 112, 119, 127, 128, 139.

Ti pannakaorganisar daytoy a listaan ket iparangarangna a dagiti Salmo ket nabukelda kadagiti personal a kankanta kas met iti rinnagup. Ita nga aldaw, ti paganetget ti akin Laud a kultura ket iti minnaysa. Nupay kasta, ti nakem ti Hebreo ket naisentro iti panangkita iti komonidad, maysa nga elemento a datayo, kas Cristiano, ket ditay kabaelan a mapukaw a makita ita nga aldaw, nangnangruna iti lawag ti kinapudno a, kas maysa nga iglesia, datayo ket maysa a sangalubongan a komonidad nga addaan iti maysa a sangalubongan a misyon.

Maysa a maudi a paliiw nga ipaay kadatayo ti listaan iti ngato ket ti kapanunotan nga adda dagiti Salmo a naipaay iti amin a nadumaduma a paspasamak ti biag: kankanta nga agpaay iti panagdaydayaw iti komonidad ken iti personal, naespirituan a kankanta nga agpaay kadagiti naarian a paspasamak, kankanta nga agpaay iti panagpagpagna a mapan idiay nasantoan a ciudad, ken kankanta nga agpaay kadagiti al-alagaden ti panagdaydayaw. Kadagiti mannurat iti Biblia, ti panagdayaw ket saan a maysa nga aramid a maipaay laeng iti templo. Ti panagdaydayaw ket maysa a wagas ti biag.

**“Dagiti Koleksion” iti Libro ti Salmo**

Ti adal ita a lawas ket tudtudoenna dagiti naurnong a kankanta nga agpaay kadagiti naisangsangayan a paspasamak, kas iti “Canta iti Panagsang-at” (Salmo 120−134) ken “Al-alagaden a kararag dagiti taga Egipto” (Salmo 113−118). Adu a tawtawen ti kinaiskolar ti nakasarak iti ad-adu pay a panagnanaig dagiti nadumaduma a salmo. Iti maysa a kasta a panagnaig ti masarakan iti Salmo 15 agingga iti 24 (kitaen ti W. Brown, “ ‘Here Comes the Sun!’ The Metaphorical Theology of Psalms 15–24,” in THE COMPOSITION OF THE BOOK OF PSALMS [Leuven: Peeters Publishers, 2010], p. 260). Daytoy a pannakaorganisar ket mabalin a mailadawan iti sumaganad a chiastic structure:

- A Salmo 15 (Entrance Liturgy)
	- B Salmo 16 (Kanta ti Panagtalek)
		- C Salmo 17 (Kararag agpaay ti tulong)
			- D Salmo 18 (Naarian a Kanta)
				- E Salmo 19 (Apocalipsis: Panamarsua ken ti Torah)
			- D' Salmo 20, 21 (Naarian a Kankanta)
		- C' Salmo 22 (Kararag agpaay ti tulong)
	- B' Salmo 23 (Kanta ti Panagtalek)
- A’ Salmo 24 (Entrance Liturgy)

Ti chiasm ket maysa a napalawa a parallelism (kitaen ti adal idi Martes agpaay iti ababa a panangilawlawag maipapan iti “parallelism”). Babaen ti wagas a panangipada (analogy), ti chiasm ket kapada ti pannakayaninag ti rupa ti maysa a tao wenno ladawan iti maysa a sarming a ti maikadua a paset (dayta ket, ti pannakayaninag) ket isu ti pannakaulit dagiti kapanunotan ti umuna a segkay (ti sigud a ladawan), ngem iti baliktad nga urnos. Kaaduanna, ti sentro ti chiasm ket itudona ti kangrunaan a kapanunotan ti parallelism. Ti kapanunotan, kas makita iti langa a naibatay iti chiasm a binukel ti Salmo 15–24, ket ti panangitan-ok iti paltiing ti Dios babaen ti Panamarsuana ken ti Saona. Daytoy a chiastic structure ket nalakub babaen kadagiti dua a salmo a naisilpu iti santuario, nga isu nga agpadpadada a dua a mangrugi kadagiti agpapada a salsaludsod (Sal. 15:1; idilig iti Sal. 24:3).

Daytoy a chiasm isingasingna a dagiti editor ti Salmo ket nagtrabahoda a siaannad unay iti pannakaorganisarna ken pannakaiparangna. Nalawag unay, ti Espiritu Santo ket impaltiingna iti pannakaornosna.

### Paset III: Panangipakat iti Biag

Kadagiti Salmo, masarakantayo ti nalawa ken nadumaduma a rikrikna a mangiparangarang iti amin a kapadasan ti tao, manipud nadayag a panagraem agingga iti nakaro a ladingit. Nupay naisurat iti nasurok a 25 a siglo ti napalabasen, ti Salmo ket labsanna pay ti tiempo nga isu a nakaisuratanda ken agtalinaed a mayataday unay kadatayo ita nga aldaw. Iti daytoy a tremestre, guyogoyen dagiti kamkameng ti klase nga agkararag babaen kadagitoy a kankanta, nga aramidenda dagitoy a personal a kararagda.

` `