---
title:  Adalen Pay
date:   05/01/2024
---

Basaen ti surat ni Ellen G. White, “The Temple and Its Dedication,” pp. 35–50, iti _Prophets and Kings_; “The Benefits of Music,” pp. 291, 292, iti _Messages to Young People_.

Ti Libro ti Salmo ket buklen ti 150 a Salmo, a nabunggoy iti lima a libro: Libro I (Salmo 1−41), Libro II (Salmo 42−72), Libro III (Salmo 73−89), Libro IV (Salmo 90–106 ), ken Libro V (Salmo 107−150). Ti lima-a-libro a pannakabingbingay ti Salmo ket maysa a nagkauna a tradisyon dagiti Judio a kapada ti lima-a-libro a pannakabingbingay ti Pentateuch (lima a libro ni Moises).

Ti Libro ti Salmo ket mangipaay ti pammaneknek kadagiti sumagmamano a sigud nga addan nga urnong ti Salmo: dagiti urnong dagiti annak ni Core (Salmo 42−49, 84, 85, 87, 88), ti urnong ni Asaf (Salmo 73−83), dagiti Kanta ti Panagsang-at (Salmo 120−134), ken ti Aleluya a Salmo (Salmo 111−118, 146−150). Ti Salmo 72:20 paneknekanna ti basbassit nga urnong a Salmo ni David.

Kabayatan a kaaduan a Salmo ket nainaig iti panawen ni Ari David ken ti immuna a monarkia (maikasangapulo a siglo B.C.), ti urnong ti Salmo ket nagtultuloy a dimmakkel kadagiti simmaruno a siglo: ti nabingbingay a monarkia, ti pannakakayaw, ken ti panawen kalpasan ti pannakakayaw. Maawatan a dagiti Hebreo nga eskriba iti sidong ti panangidaulo ni Esdras ket pinagtiponda dagiti addan a babbabassit nga urnong ti Salmo iti maysa a libro idi nagtrabahoda iti panangipasdek kadagiti serbisyo ti baro a templo.

Idinto a dagiti eskriba ti nangurnong iti Libro ti Salmo dina ikkaten ti nadiosan a paltiingda. Dagiti eskriba, kas kadagiti sumasalmo, ket napeklan nga adipen ti Dios, ken ti trabahoda ket inturong ti Dios (Ezra 7:6, 10). Ti nadiosan-ken-nataoan a kababalin ti Salmo ket maipada iti panagkaykaysa ti nadiosan ken kinatao iti naglasag nga Apo Jesus. “Ngem ti Biblia, ken dagiti inted ti Dios a kinapudno a naisurat iti pagsasao dagiti tattao ket iparangna iti maysa a panagtipon ti nadiosan ken nataoan. Iti kasta a panagkadua ket adda iti kababalin ni Cristo, nga isu iti Anak ti Dios ken Anak ti tao. Gapuna a pudno iti Biblia, a kas ken Cristo, a “daydi a Verbo nagbalin a lasag, ket nakipaggian cadatayo.” Juan 1:14.’ ”—Ellen G. White, _The Great Controversy_, p. 8.

**Salsaludsod a pagiinnadalan**:

`Ania ti kayat a saoen a ti Salmo ket nadiosan-ken-nataoan a karkararag ken himhimno? Kasano a daytoy a kapanunotan, nupay narigat a maawatan a naan-anay, ket tulongannatayo a makakita iti kinasinged a kayat ti Dios kadagiti tattaona? Kasano nga iparangarangna dayta, iti bukodna a wagas, no kasano ti kaasideg ti Dios iti sangkataoan ken iti tunggal maysa kadatayo?`

`Idiay klase, saritaen maipapan ti maysa a panawen a nakasarakka iti maysa a banag iti Salmo a direkta a makisarsarita iti bukodmo a kasasaad. Ania a liwliwa ken namnama ti nasarakam sadiay?`