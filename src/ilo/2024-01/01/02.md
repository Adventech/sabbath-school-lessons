---
title:  Ti Salmo iti Kadaanan a Panagdaydayaw ti Israel
date:   31/12/2023
---

`Basaen ti 1 Cronicas 16:7; Nehemias 12:8; Salmo 18:1; Salmo 30:1; Salmo 92:1; Salmo 95:2; Salmo 105:2; Colosas 3:16; ken Santiago 5:13. Ania dagiti paspasamak a nangtignay iti pannakaisurat ti sumagmamano kadagiti Salmo? Kaano nga inaramat dagiti tattao ti Dios ti Salmo?`

Dagiti Salmo ket nabukelda a maaramat iti pribado ken iti panagdayaw ti adu. Nakanta dagitoy kas himhimno a pangdayaw idiay templo, kas insingasing dagiti pananglawlawag ti musika a mangdakamat kadagiti instrumento (Sal. 61:1), tono (Sal. 9:1) ken pangulo ti musika (Sal. 8:1).

Iti Biblia a Hebreo, ti paulo ti Libro a Salmo, tehilim, “panagdaydayaw,” ket iyanninawna ti kangrunaan a panggepna, dayta ket, ti panangidayaw iti Dios. Ti Ingles a paulo ti Libro a Salmo ket nagtaud iti Griego a psalmoi, a masarakan iti Septuagint, maysa nga immuna (maikadua ken maikatlo a siglo B.C.) a patarus ti Griego iti Biblia a Hebreo.

Dagiti Salmo ket maysa a di maisina a paset iti panagdayaw ti Israel. Kas pangarigan, naaramat dagitoy kadagiti panangitalaga iti templo, narelihiyosoan a pipiesta, dagiti prosisyon, ken iti tiempo a panangisimpa iti lakasa ti tulag idiay Jerusalem.

“Dagiti Canta iti Panagsang-at” (Salmo 120−134), pagaammo met a kas kankanta ti panagpagpagna, ket nakankantada idi iti kadaanan a wagas bayat ti panagpagpagna a mapan Jerusalem kadagiti tallo a kangrunaan a tinawen a pipiesta (Exo. 23:14–17). Ti “Panagdayaw ti taga Egipto (Egyptian Hallel)” (Salmo 113−118) ken ti “Dakkel a Panagdayaw (Great Hallel)” (Salmo 136) ket nakanta kadagiti tallo a kangrunaan a tinawen a pipiesta, agraman dagiti fiesta ti Baro a Bulan ken ti pannakaitalaga ti templo. Ti Panagdayaw ti taga Egipto (Egyptian Hallel) ket nakaawat iti naisangsangayan a lugar iti seremonia ti Paskua. Ti Salmo 113 ken 114 ket nakantada iti rugi ti pannangan ti Paskua, ken ti Salmo 115−118 iti ngudo (Mat. 26:30). Ti “Inaldaw a Panagdayaw (Daily Hallel)” (Salmo 145−150) ket nairaman kadagiti inaldaw a kararag kadagiti serbisyo iti agsapa idiay sinagoga.

Dagiti Salmo ket saanda laeng a kinaduaan ti panagdayaw dagiti tattao, no di ket insuroda pay ida no kasano koma iti rumbeng a panagdayawda iti Dios idiay santuario. Ni Jesus nagkararag babaen kadagiti balbalikas ti Salmo 22 (Mat. 27:46). Ti Salmo nasarakanna ti maysa a napateg met a lugar iti biag ti immuna nga iglesia (Col. 3:16, Efe. 5:19).

`Nupay datayo ket agpayso a ditay agdaydayaw iti Dios iti maysa a naidagaan a santuario a kas iti templo, kasanotayo nga aramaten ti Salmo iti bukodtayo a panagdayaw mabalin a pribado wenno iti publiko?`