---
title:  Kasano a Basaen Dagiti Salmos
date:   30/12/2023
---

### Basaen Agpaay iti Adal ita a Lawas
1 Cron. 16:7; Neh. 12:8; Sal. 25:1–5; Sal. 33:1–3; Rom. 8:26, 27; Sal. 82:8; Sal. 121:7.

> <p>Paset a Maiyulo</p>
> “Ket kinunana cadacuada: Dagitoy dagiti sao nga insaoc cadacayo, idi addaac pay laeng cadacayo: A masapul a matungpal dagiti isu-amin a banag a naisurat a maipapan caniac iti Linteg ni Moises, ken cadagiti mammadto ken cadagiti Salmos. Idin linawaganna dagiti isipda, tapno maawatanda dagiti Sursurat” (Lucas 24:44, 45).

Ti Salmo ket maysa a libro ti kararag ken himhimno a pagdaydayaw dagiti Judio ken Cristiano iti amin a panpanawen. Ket nupay dagiti Salmo ket kaaduanna a bukod a sasao ti salmista a naiturong iti Dios, ti Salmo ket saan a nagtaud kadagiti tattao no di ket iti Dios a nangpaltiing kadagiti panunotda.

Pudno unay, ti Apo ket pinaltiinganna ida a mangisurat iti insuratda, nga isu ti gapu no apay, kas iti amin a Sursurat (2 Ped. 1:21), ti Dios ket makisarita kadatayo iti Salmo babaen kadagiti adipenna ken babaen ti Espirituna. Ni Jesus, dagiti apostol, ken dagiti mannurat iti Baro a Testamento ket nagadaw iti Salmo ket intudona ida a kas Sursurat (Marcos 12:10; Juan 10:34, 35; Juan 13:18). Sigurado a Sao ti Dios dagitoy a kas met laeng kadagiti libro ti Genesis ken taga Roma.

Dagiti Salmo ket naisuratda iti daniw ti Hebreo babaen kadagiti nadumaduma a mannurat manipud iti nagkauna nga Israel, iti kasta dagiti Salmo ket ipaduyakyakda ti matudtudo a lubongda, uray pay ko kasano iti kinasapasap dagiti mensaheda. Ti panangawat iti Salmo kas Sao ti Dios ken panangipaay iti nainget a panangimatang kadagiti naindaniwan nga iparparang ti Salmo, kasta met dagiti naibatay iti pakasaritaan, nateolohiyaan, ken iti lawag dagiti alalagaden ti panagdaydayaw, ket napateg nga agpaay iti pannakaawat kadagiti mensaheda a dumanon iti ballasiw dagiti rinibribu a tawtawen agingga iti panawentayo ita nga aldaw.

_*Adalen ti adal ita a lawas tapno maisagana agpaay ti Sabado, Enero 6._