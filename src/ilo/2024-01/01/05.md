---
title:  Napaltiingan a Karkararag
date:   03/01/2024
---

`Basaen ti 2 Samuel 23:1, 2 ken Roma 8:26, 27. Ania ti isuro dagitoy a teksto kadatayo maipapan ti kararag?`

Dagiti Salmo ket napaltiinganda a karkararag ken panagdaydayaw ti Israel, ket iti kasta idiay Salmo ti timek ket ti Dios a nakilangenlangen iti tattaona. Ti Salmo akuenna dagiti naalibtak a nalawag a pannakilangenlangen iti Dios.

Dagiti sumasalmo ket personal nga awaganda ti Dios a kas “Diosco,” “O Apo,” ken “Aric” (Sal. 5:2; Sal. 84:3). Dagiti sumasalmo ket masansan nga agpakaasida iti Dios nga “imdengam coma” (Sal. 5:1), “denggem ti cararagco” (Sal. 39:12), “imatangam” (Sal. 25:18), “sungbatannac” (Sal. 102:2), ken “isalacannac” (Sal. 6:4). Dagitoy ket nalawagda unay a panangiyebkas ti maysa a tao nga agkarkararag iti Dios.

Ti nakaskasdaaw a kinapintas ken awis ti Salmo kas karkararag ken panagdaydayaw ket agdas-al iti kinapudno a dagiti Salmo ket Sao ti Dios iti langa dagiti nadiosan a karkararag ken panagdaydayaw dagiti namati. Ti Salmo, ngarud, mangipaay kadagiti annak ti Dios kadagiti kanito ti kinasinged, kas iti nailadawan iti Roma 8:26, 27: “Casta met a ti Espiritu tulungannatayo iti kinacapuytayo; ta ditay ammo no casano ti panagcararagtayo a cas maiparbeng: ngem ti Espiritu met laeng ibabaetnatayo, a buyugen dagiti ununnoy a dimayebcas; Ngem ti mangsukimat cadagiti puspuso ammona no ania ti tarigagay ti Espiritu; gapu ta isu ibabaetna dagiti sasanto cas iti pagayatan ti Dios.”

Ni Jesus nagadaw met manipud ti Salmo, kas iti Lucas 20:42, 43, idi a diretso nga inadawna iti Salmo 110:1—“ ‘Ta ni David met laeng cunana iti libro dagiti Salmos;/ “Ti Apo kinunana iti Apoc,/ Agtugawca iti macanawanco,/ Agingga iti panangaramidco cadagiti cabusormo a pagbatayan dagiti sacam” ’ ”

Nupay ti sumagmamano a Salmo ket timmaud manipud, wenno mangitudtudo, kadagiti masinnunuo a paspasamak a naibatay iti pakasaritaan ken dagiti kapkapadasan dagiti sumasalmo a mismo, kasta met dagiti kapkapadasan ti Israel a kas maysa a nacion, ti naespirituan a kinauneg ti Salmo ket agsasao kadagiti nadumaduma a kasasaad ti biag ken ballasiwenna ti amin a beddeng ti kultura, relihiyon, principio, ken katatao. Iti sabali a pannao, kabayatan a basaem ti Salmo, masarakam ida a mangiyeb-ebkas iti namnama, panagdaydayaw, buteng, unget, liday, ken ladingit, banbanag a dagiti tattao iti sadinoman a lugar, iti amin a panawen, uray pay no ania ti paspasamakda ket sangsangoenda. Agsaoda kadatayo amin, iti pagsasao dagiti bukodtayo a kapkapadasan.

`Ania ti ibaga kadatayo ti panangusar ni Jesus kadagiti Salmo maipapan iti kinapateg dagiti Salmo iti bukodtayo a kapadasan iti pammati?`