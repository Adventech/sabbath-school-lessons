---
title:  Maysa a Kanta nga Agpaay iti Amin a Panawen
date:   02/01/2024
---

`Basaen ti Salmo 3; Salmo 33:1–3; ken Salmo 109:6–15. Ania dagiti nadumaduma a paset ti nataoan a kapadasan nga idanon dagitoy a Salmo?`

Dagiti Salmo ket aramidenda ti komonidad dagiti mamati a makaammo a naan-anay iti kapadasan ti tao, ken ipakitada a dagiti mamati ket mabalinda iti agdayaw iti Dios iti amin a panawen iti biag. Kadakuada makitatayo dagiti sumaganad:

(1) Dagiti himno a mangitan-ok iti Dios gapu iti kinatan-ok ken pannakabalinna iti panamarsua, ti naarian a turayna, panangukom, ken kinamatalekna. (2) Salmo a panagyaman a mangiyebkas iti nauneg a panagyaman kadagiti nawadwad a bendicion ti Dios. (3) Dagiti un-unnoy a naimpusoan nga ikkis iti Dios a maipaay iti pannakaispal manipud iti riribuk. (4) Salmo iti sirib a mangipaay kadagiti napraktikalan a pagannurotan iti nalinteg a panagbiag. (5) Salmo a naarian a mangitudo ken Cristo, nga Isu ti kangatoan nga Ari ken Manangispal iti ili ti Dios. (6) Salmo a naibatay iti pakasaritaan a mangipalagip iti napalabas ti Israel ken mangipaganetget iti kinamatalek ti Dios ken ti kinaawan kinamatalek ti Israel a mangisuro kadagiti umay a kaputotan a saanda nga uliten dagiti biddut dagiti kapuonanda no di ket agtalekda iti Dios ken agtalinaedda a matalek iti Tulagna.

Ti daniw ti Salmo ipakitana ti matudtudo a pannakabalin a mangtiliw iti imatang dagiti agbasbasa. Nupay dadduma kadagitoy naindaniwan nga alikamen ket napukaw iti panagipatarus, mabalintayo latta nga apresyaren ti adu kadakuada iti nakayanakantayo a pagsasao.

1\. Ti _parallelism_ (panagpada) iramanna ti panagtipon dagiti agkakaarngi a sasao, ragup ti sasao, wenno kapanunotan. Makatulong ti parallelism iti pannakaawat iti kaipapanan dagiti agkatupag a paspaset. Kas pagarigan: “Benditoem ni Jehova, O cararwac, ken amin nga adda iti unegco, benditoenyo coma ti nasantoan a naganna!” (Sal. 103:1). Iti daytoy a panagpada, ti “cararwac” ket “amin nga adda iti unegko,” nga isu ti sibubukel a kinatao.

2\. Ti _panangiladawan_ ket agaramat iti pangngarig a sasao tapno napigsa unay a mangallukoy kadagiti napisikalan a rikna dagiti agbasbasa (kas pagarigan, ti pagkamangan a Dios ket nailadawan a kas “iti baba ti salinung dagiti payac[Na]” (Sal. 17:8).

3\. Ti _merism_ iyebkasna ti pakabuklan babaen iti agparis nga agduma a paset. “Nagickisac iti aldaw ken rabii iti saclangmo” ipakpakitana iti panagikkis nga awan sarday (Sal. 88:1, naipaay ti paganetget).

4\. Ti panagay-ayam iti sao (_wordplays_) ikabilna ti uni dagiti balbalikas tapno mangaramid iti maysa a rabak ken mangipaganetget iti maysa a naespirituan a damag. Iti Salmo 96:4, 5 dagiti sasao ti Hebreo nga ’elohim, “didios,” ken ’elilim, “ladladawan,” pataudenna ti maysa a panagay-ayam ti sao a mangidanon iti damag a dagiti didios dagiti nasnacion ket agparang laeng nga ’elohim, “didios,” ngem ’elilim da laeng, “ladladawan.”

Kamaudiananna, ti sao a “selah” ket ipakpakitana ti ababa nga ibaballaet, mabalin nga agpaay iti maysa nga ayab tapno agsardeng ken amirisen ti damag iti maysa a matudtudo a segkay ti Salmo wenno maysa a panagbaliw ti namusikaan a kompanyar (Sal. 61:4).