---
title:  Komentaryo dagiti mannursuro
date:   29/03/2024
---

### Paset I: Pakabuklan

Kangrunaan a Teksto: Salmo 27:14

Ti kapanunotan ti panaguray iti libro ti Salmo ket ipakitana ti kaadda maysa a manayon a pammati ken panangipakita iti dayta. Dagiti mamati ket naayaban nga aguray iti Apo agpaay iti pannakatungpal dagiti karkarina, kas iti pannakaayab da Abraham ken Sara nga aguray iti bendicion ti naikari nga ubing (Gen. 12:1–4; Gen. 21:1–5), nga isu nga iti kamaudiananna ket naited kalpasan ti 25 a tawtawen. Kasta met, ti Israel naguray iti pannakawayawaya, nga inibturanna ti 430 a tawtawen idiay Egipto, sakbay a pimmanawda a napan iti Naikari a Daga (Gen. 15:13; Exod. 12:40, 41). Kasta met, dagiti sumasalmo, nga addaan iti manayon a pammati, ket kimpetda kadagiti karkari ti Dios kas ken Daniel, nga isu nga iti pannakatungpal ti 70 a tawtawen a padto ni Jeremias (Jer. 29:10, 11), ket inur-urayna ti panagsubli dagiti Judio idiay Naikari a Daga (Dan. 9:1, 2). Dagiti Judio nagurayda met iti ginasgasut a tawtawen agpaay iti naikari a Misias, agingga a nadanon ti pannakatungpal ti panawen ket immay ni Jesus ditoy daga iti nataoan a lasag.

Ti panaguray ket buklen dagiti dua a kita: (1) ti panangpadpadaan iti pannakatungpal ti maysa a kari, ken (2) ti panangnamnama a ti naikari ket matungpal iti uneg iti maysa a naikeddeng a tiempo. Iti biag, no aguraytayo, siaalibtak a padpadaanantayo ti maysa a pasamak nga umay, mabalin nga urayentayo ti maysa a baro a trabaho, umad-adani a kasar, ti pannakayanak ti maladaga, pannakaileppas ti maysa a kurso, umay a panaglayag, baro a trabaho, ken dadduma pay. Masapul nga adda panaglabas ti panawen iti nagbaetan ti padpadaanan a pasamak ken iti pannakatungpalna. Kasta met laeng dagiti karkari ti Dios iti inaldaw a panagbiagtayo, kasta met iti mamimpinsan a pannakatungpal dagiti naindaklan a paspasamak iti plano ti Pannakasubbot.

### Paset II: Komentaryo

Innem a verbo wenno balbalikas iti Hebreo ti inaramat dagiti sumasalmo idi kayatda nga iyebkas dagiti karit a naikuyog iti panagur-uray. Intayo kitaen iti tumunggal maysa kadakuada iti apagbiit.

**Qawah**

Ti Qawah ket isu iti kadawyan a Hebreo a verbo a naaramat a mangyebkas iti kapanunotan ti “namnama,” a mabalin met nga iyebkas iti langa ti verbo nga “aguray,” “namnamaen.” Kadagiti 20 a daras a pannakaaramat ti qawah iti Salmo, ti Apo ti sarsaritaenna wenno ti Maysa nga il-iliwen: “Wen, awan ti agpannuray kenca a maibabainto” (Sal. 25:3; kitaen ti Sal. 69: 6); “Ti kinaimbag ken kinalinteg salacnibandac coma, ta sica ti ururayec” (Sal. 25:21); “Cararwac, agpannurayca a siuulimec iti Dios laeng; ta ti inanamac aggapu kencuana” (Sal. 62:5). Kas iti makaanay unay a panangipakita dagitoy a bersikulo, kanayon koma nga adda iti Apo ti panagtalektayo.

Ti sao a, “namnama” (Heb. tiqvah), ket nagtaud met iti ramut ti verbo a qawah: “Ta sica ti inanamac, O Apo Jehova: pagtalcac nanipud kinaubingco” (Sal. 71:5). Iti sumasalmo, ti kakaisuna a namnamatayo iti daytoy a biag ket ti Dios. Kalpasan ti panangkitana no kasano iti kinaapagbiit daytoy a kaadda, ipukkaw ti sumasalmo iti Apo, “Ti inanamac adda kenca” (Sal. 39:7).

Ti verbo a qawah ket mabalin nga aramaten iti negatibo a kaipapanan, kas iti panangur-uray iti pannakadadael dagiti tattao ti Dios kadagiti im-ima ti kabusor (Sal. 56:6; Sal. 119:95). Ti negatibo a pannakaaramat daytoy a sao ket ipalagipna kadatayo, kas managbasol, a ti sentro ti namnamatayo ket masansan a naisentro iti panangpadpadaan iti dakes a pagbanagan. Tapno masalakniban daytoy a pagduyosan, dagiti namnamaentayo ket masapul nga aggapu kadagiti puso a pinabaro ti Espiritu Santo.

**Yahal**

Ti Yahal ket kaipapananna ti “aguray, mangnamnama, agibtur, il-iliwen.” Sumaruno iti qawah, daytoy ti ramut ti verbo a kaaduan a naaramat iti Daan a Testamento a mangiyebkas iti namnama. Kadagiti 48 a daras a pannakaaramat dayta, 21 kadagidiay ket iti libro ti Salmo. Ti yahal ket kadawyan a naisilpu iti qawah (Job 30:26; Sal. 39:8; Sal. 130:5; Prov. 10:28; Prov. 11:7; Isa. 51:5). Iti libro ti Job, ti yahal ket kadawyan a naipakat iti namnama nga ubbaw wenno kasla awan serserbina, ket ngarud saan a naisilpu iti Dios (Job 6:11; Job 14:14; Job 29:21). Ngem saan a kasta ti kasasaad iti Salmo. Ti Dios ti nalawag a sarsaritaen ti namnama a naipatarus manipud yahal: Salmo 31:24, “dacayo amin a mangnamnama ken Jehova;” Salmo 33:22, “cas iti pananginanamami kenca;” Salmo 38:15, “Ta sica, O Jehova, ti pagtalcac;” Salmo 39:7, “Ti inanamac adda kenca;” Salmo 42:11, “Manginanamaca iti Dios;” ken Salmo 69:3, “dagiti matac umlayda bayat ti panagururayco iti Diosco.” Ti Namarsuatayo ket maikari iti amin a panagtalektayo. Ti panagtalektayo iti kinamatalek ken ayatna ket isu iti pamuon ti amin a pudno a relihiyon, ken nakaibatayan ti panagkayamet ti Dios ken dagiti tattao. Daytoy a panagkayamet ket naibatay iti asi ken kinamanagayatna, nga itedna kadagiti agtalek Kenkuana (Sal. 33:18; Sal. 147:11). Iti lawag dagiti nadakamat a kinapudno ti Biblia, masarakantayo a maitutop nga iturong ti imatangtayo, iti maminsan pay, iti Salmo 119. Kas paneknekan daytoy a Salmo, ti turong ti namnama ket ti Sao ti Dios (Sal. 119:43, 49, 74, 81, 114, 147). Mainayon pay, dagiti sasao manipud iti ngiwat ti Dios, kas nailanad iti Sursurat, ket isuda laeng ti pudno a pamuon ti Nacristianoan a pammati. Iti uneg dagiti panid ken karkari ti Sursurat a mabalin a masarakan ti Cristiano ti pammatalged ti namnama ken pannakaisalakanna. Ammo unay ti kabusor daytoy a kinapudno ket pinagbalinna ti Biblia a naisangsangayan a nakaipamaysaan ti panangrautna, a gandatna nga isiasi ti mamati manipud kadagiti kinapudno ti Biblia wenno allilawenna ti mamati tapno patienna a sarsarita laeng ti Biblia nga inimbento dagiti tattao. Amin a pammaneknek a masabettayo a mangsuporta iti Biblia, ti mangbalbaliw a pannakabalinna, dagiti natungpal a padtona, ken dagiti nakaskasdaaw a karkarina, ket mang

tignay koma kadatayo a makikadua iti panangibaga ti sumasalmo, “iti saona manginanamaac” (Sal. 130:5, 6). Iti ngatoen iti amin, ti imatangtayo maisentro koma kadagiti Sursurat a kas gubuayan ti amin a namnamatayo.

**Hkah**

Ti verbo a hkah ket kaipapananna ti “aguray, agibtur, mangnamnama, namnama.” Kas iti verbo a yahal, ti turong ti hkah ket kadawyan a ti Dios (Isa. 8:17; Isa. 30:18; Isa. 64:3; Sof. 3:8). Ti Hkah ket namindua la a daras a naaramat iti Salmo. Ti immuna a pannakaaramatna ket agparang idiay Salmo 33:20, maysa a kanta a mangitanok iti Namarsua ken Manarawidwid iti lubong (Sal. 33:1–11). Ti Salmo 33:12 ti kangrunaan a bersikulo daytoy a Salmo, a mangibagbaga iti panangpili ti Apo kadagiti tattaona. Iti kasta a pannakapili ti pamuon ti panagtalek ti maysa a mamati iti Dios. Iti kasunganina, saantayo a makapagtalek iti puersa dagiti armas, ig-igam, wenno mannakigubat (Sal. 33:16, 17). Iwaragawag ti sumasalmo, “Ti cararwatayo nagururay ken Jehova: isu ti saranay ken calasagtayo” (Sal. 33:20). Kas tattao nga agbibiag iti naidagaan, namaterialan a kultura, agduyostayo a mangikabil iti pammatitayo iti kuartatayo, kadagiti abilidad ken diplomatayo, iti siensya, wenno iti pagiliantayo; ngem, kas Cristiano, ti panagtalektayo ket agdas-al laeng koma iti Apo. Ti sabali pay a pannakaaramat daytoy a verbo, iti Salmo 106, ket ipakitana ti kinakurang ti naanus, managitured nga espiritu. Ti Salmo 106 ket Salmo a naibatay iti pakasaritaan kas nakitatayo iti napalabas nga adal. Iti Salmo 106:6, lagipen ti mannurat dagiti datdatlag ti Dios iti biang dagiti tattaona idi panawen ti Exodo ken ti simmaruno a panagpagpagna iti let-ang. Ngem dagiti tattao ti Dios “nalipatanda iti apagbiit dagiti aramidna; saanda a nagpannuray (hkah) iti pammatigmaanna” (Sal. 106:13). Sangoentayo iti isu met laeng a dakkel a sulisog ita nga aldaw. Datay amin ket nalaka unay a makalipat iti inaramid ti Apo iti biagtayo, a mamagbalin a narigat nga urayen dagiti karkarina. Ti puso a makalipat nga aguray iti Apo ket mabalin nga agaramid iti maysa a nakalkaldaang a gandat a “pangtulong” iti Apo a mangtungpal kadagiti karkarina, kas makitatayo iti istoria ni Jacob ken ti inana a ni Rebecca. Ti kinaawan anusda a mangala iti bendicion ti kalintegan ti kinainauna, iti aniaman a gatad, ket agserbi a kas nabileg a palagip kadatayo nga urayentayo a ti Apo ti mangipaay kadagiti inkarina iti bukodna a panawen.

**Dumah**

Ti Dumah ket maysa a sao a kaipapananna ti “ulimek, panaginana.” “Tudtudoenna ti kinaulimek ni patay ([Sal.] 94:17; 115:17). . . ti dumah ket tudtudoenna iti panagulimek wenno panaginana a mangipakita iti panagtalek iti Dios (Sal. 39:2 [3]; 62:1 [2]) wenno iti kinakurang ti kinaulimek a bunga iti agparparang a kinaawan ar-aramiden ti Dios ([Sal.] 22:2 ).”—NEW INTERNATIONAL DICTIONARY OF OLD TESTAMENT EXEGESIS, entry on dumah, vol. 1, p. 912. Ti Salmo 62 ket aramatenna daytoy a sao a ti kayatna a saoen ket agau-uray a siuulimek. Ti sao ket naipatarus iti namindua, kas sumaganad:

Salmo 62:1: “Ti cararwac agpannuray a siuulimec iti Dios laeng: aggapu kencuana ti pannacaisalacanco.” Salmo 62:5: “Cararwac, agpannurayca a siuulimec iti Dios laeng; ta ti inanamac aggapu kencuana.”

Iti sabali a paset ti Sursurat, ti “panagur-uray” ket ipakitana ti “pagulimek.” Iti panawen ti panaguray, ti kasayaatan a pamay-an tapno makaibtur ken agtalinaed a natibker ket ti panagtalinaed a naulimek ken iti panangut-utob iti Sao ti Dios. Makatulong ti kasta a panagpampanunot a mangtarawidwid, ken mangisagana kadatayo iti pannakasuot ti kinaibtur a masapul a lasatentayo sakbay a makitatayo ti pannakatungpal dagiti namnamaentayo. Ti Sursurat liwliwaennatayo iti panagur-uraytayo babaen kadagitoy a sasao: “Ta ti sirmata agpaay pay laeng iti nadutocan a pannawen, ken agsiglat a tumorong iti pannacatungpal, ket saanto nga agulbod: nupay no agtactac, isu urayem; ta pudno nga umayto, a dinto agbayag” (Hab. 2:3).

**Sabar**

Ti verbo a sabar ket saan unay a naaramat nga agpaay iti namnama iti Daan a Testamento no maikompara kadagiti dadduma a sasao a nakitatayon. Ti Sabar ket ipaawatna ti kapanunotan a “mangnamnama, sukimaten.” Ti sumasalmo kunana a nabuyogan panagtalek, “Nagasat daydiay adda kencuana ti Dios ni Jacob a badangna, a ti inanamana adda ken Jehova a Diosna” (Sal. 146:5). Ti panagtalek iti Apo ket mangyeg iti ragsak iti mamati, uray iti tengnga dagiti suot. Naadaltayo dagiti rason no apay nga agtalektayo iti Dios ken agdayaw Kenkuana; ti bugas dagitoy a rason ket namnama. Makapangayangay unay, ti sumasalmo ket mamindua nga aramatenna ti sabar tapno iyebkasna ti aramid ti panagur-uray ken iti kasta ipakitana ti kayat a saoen ti panaguray. Ti Salmo 104:27 ken Salmo 145:15 ket ipakitada dagiti ayup nga agur-uray iti Namarsua a mangtaraon kadakuada: “Dagitoy agurayda amin kenca, tapno iccam ida iti taraon iti maiparbeng a tiempo,” ken “dagiti matmata dagiti isu-amin agururayda kenca; ket sica itdem cadacuada ti taraonda iti maitutop a tiempona.” Daytoy a ladawan ket iyanninawna dagiti sasao ni Jesus: “ ‘Imutectecanyo dagiti tumatayab ti langit, a dida agmula, dida agani ket dida agurnong cadagiti camcamalig: ket ni Amayo a nailangitan taraonanna ida: Saancayo aya a napatpateg unay ngem isuda?’ ” (Mat. 6:26). Kas ibilin kadatayo daytoy a ladawan, aguraytayo koma kadagiti bendicion manipud langit nga inkari kadatayo ti Dios nga addaan iti kinaanus a kas iti panagpadpadaan dagiti tumatayab iti tangatang, nga awan ti panagtuok wenno panagleddaang. Kabayatan ti panangrukittayo iti kinaanus ken ti napakumbaba a pammati ti maysa nga ubing, mapapigsatayo iti panaguraytayo. Ti panagkarkararagtayo, kas bungana, ket agbalin nga ad-adda met a mapapigsa.

**Hil**

Ti verbo a “hil” ket kaipapananna ti “agbannog, agtirtiritir, agpigerger” ken kasta met ti “panagpasikal” wenno “panagpasngay.” Gapuna, ti Salmo 37:7 ket mabalin nga ipatarus, iti litiral: “Aginanakayo ken YHWH ken ‘agpasikalkayo, wenno agpasngaykayo’ nga agpaay Kenkuana” (naited ti panangipaganetget).

Ti kayatna a saoen ket ti mabayag a pangitured a panagibtur a masapul nga adda kadatayo kabayatan nga ur-urayentayo a matungpal dagiti karkari ti Dios ket kas iti panagtuok ti maysa nga ina a mangpaspasungad iti nakasagana a mangipasngay iti anakna. Daytoy a panawen ti panagsagaba ket ipakpakitana ti narigat a panagtrabaho, nakaro nga ut-ot, ken lulua. Nupay kasta, ti bunga ti kapaspasngay a maladaga ket ringbawanna ti panagsegsegga ken ti kapadasan iti panagsagaba. Iti isu met laeng a wagas, ti panaguray iti Apo ket masansan a ramanenna ti temporario a panagtuok ken panagsagaba, ngem ti pagbanaganna ket nabaknangto kadagiti bendicion manipud iti Apo.

### Paset III: Panangipakat iti Biag

Ti namnama ket napateg a paset ti naidagaan ken naespirituan a biag. Ni apostol Pablo iramanna daytoy iti pammati ken ayat kas maysa kadagiti tallo a katan-okan a bertud iti maysa a nabunga, napno iti Espiritu a biag a Cristiano (1 Cor. 13:13).

Ti namnama ti mangguyogoy kadatayo nga agan-anus iti sangoanan ti sakit wenno trahedia. Ti namnama isu ti apuy a sumsumged iti unegtayo, a mangsindi iti tarigagay a kumpet iti pannakabalin dagiti karkari ti Dios. Daytoy a gil-ayab ket masungrodan babaen ti inaldaw a panagbasa ken panangut-utob kadagiti Sursurat. Tunggal riribuk iti biagtayo masarakanna ti pannakarisotna iti maysa a masinnunuo a perlas ti kinapudno iti Biblia. Ti namnama ti ima a mangtiliw kadagiti sumilsilap a gameng ken mangikabil kadakuada a sititibker iti uneg ti puso. Kabayatan ti panangur-uraytayo iti panangitungpal ti Dios kadagiti banbanag, ti kinaibtortayo ket masuotto, no dadduma iti adu nga or-oras, no dadduma iti adu a taw-tawen, ngem ti namnama ti mangted kadatayo iti pigsa nga agbalin a natibker aniaman ti kapaut wenno kinakaro ti suottayo.

Naipatalged, ti namnama ket isu ti kababalin a mangtaginayon kadagiti matatayo a kumita idiay langit kabayatan nga ur-urayentayo ti maikadua nga iyaay ni Jesus.

` `