---
title:  Talna ti Naipusot nga Ubing
date:   25/03/2024
---

`Basaen ti Salmo 131. Ania ti isuro daytoy a Salmo kadatayo maipapan ti pannakikayamettayo iti Dios?`

Dagiti tattao ti Dios ket agbibiagda iti maysa a lubong a mangparigat kadagiti matalek, maysa a lubong a napno kadagiti sulisog ken kinarigat nga agpaay iti nganngani isuamin. Maysa a napabaro a kombiksion nga isu ket maysa nga anak ti Dios ken agdasdas-al iti Dios agpaay iti biagna ti nangliwliwa iti sumasalmo ken nangiturong kenkuana a mangipudno a ti kinapasindayagna ket awan patpategna. Ti panangallilaw ti kinapasindayag ket pagbalinenna dagiti napasindayag a naimbubukodan ken dida mabalin iti kumita iti labes ti mismo a bagbagida. Ti napasindayag ngarud ket nabulsek iti nangatngato a kinapaypayso ti Dios.

Iti kasungani, dagiti nalinteg itangadda dagiti matada iti Dios (Sal. 123:1, 2). Ti panangawatda iti kinadakkel ti Dios ti mamagbalin kadakuada nga agpakumbaba ken wayawaya manipud iti panangsapul iti bukod a bagi ken ubbaw a panggep. Ti sumasalmo ipudnona a saanna a sapulen dagiti “dakkel a banbanag” ken “bambanag a nangato unay” (Sal. 131:1). Dagitoy a sasao iladawanna dagiti ar-aramid ti Dios iti lubong a labes pay ti matukod ti tao. Ti kabaroanan a siensya ket impakitana kadatayo nga uray pay ti “kasisimplian” a bambanag ket mabalin a nakakaskasdaaw a narikut ken adayo iti pannakaawattayo, no ita. Kinaagpaysoanna, adda iti maysa a dakkel a kasupadi: no ad-adu ti maadaltayo maipapan iti napisikalan a lubong, dakdakkel met dagiti palpalimed nga agparang kadatayo.

Kabayatanna, ti pangngarig iti Salmo 131:2, “cas mapusot nga ubing ken inana,” ket maysa a napigsa unay a ladawan ti maysa nga isu a makasarak iti kinatalna ken isu a napaulimek iti arakup ti Dios. Itudona iti naayat a pannakikayamet iti ubing iti inana kadagiti nadumaduma a tukad iti biag dayta nga ubing.

Babaen ti panangpusot kadatayo manipud kadagiti saan a nasken nga ambisyon ken kinapasindayag, ti Dios iyammonatayo iti pannakataraon iti taraon a nakired, nga isu “ti panangaramidco iti pagayatan ti nangibaon caniac, ken panangturpos ti aramidna” (Juan 4:34; kasta met Heb. 5:12–14). Ti panagtalek a kas iti ubing a naipakita idiay Salmo 131 ket nataengan a pammati a nasubok ken napadasen kadagiti kinarigat ti biag ken nasarakanna ti Dios a matalek ken napudno iti Saona.

Ti imatang ti sumasalmo idiay panungpalan ket agdas-al iti pagimbagan dagiti tattao ti Dios. Kamaudiananna, naayabantayo a mangaramat kadagiti kapadasantayo iti Dios a mangpapigsa iti Iglesiana. Dayta ket, manipud iti adda a nasursurotayo iti personal maipapan iti kinamatalek ken kinaimbag ti Dios, mabalintayo nga ibingay dayta kadagiti sabsabali nga isu nga iti aniaman a rason, ket makibalbalubalda pay laeng iti pammatida. Ti panagsaksitayo maipapan ken Cristo ket mabalin nga iti pay mismo uneg ti iglesia, nga idiay adu ti masapul a mangammo Kenkuana kadagiti bagbagida.

`“ ‘Pudno cunac cadacayo, a no dicayto agsubli ken agbalin a cas la ububbing, dicayto sumrec iti pagarian ti langit’ ” (Matt. 18:3). Ania ti ibagbaga ni Jesus kadatayo ditoy? Ania ti saksaklawen daytoy a kapanunotan?`