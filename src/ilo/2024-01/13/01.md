---
title:  Paturaymo ni Jehova
date:   23/03/2024
---

### Basaen Agpaay iti Adal ita a Lawas
Sal. 27:14; Rom. 8:18–25; Salmo 131; Mat. 18:3; Salmo 126; Salmo 92; Marcos 16:1–8; 2 Ped. 1:19.

> <p>Paset a Maiyulo</p>
> “Paturaymo ni Jehova: bumilegca, ket tumured coma ta pusom; wen, paturaymo ni Jehova!” (Salmo 27:14).

Nadanontayon ti maudi a lawas iti adal ti Salmo iti daytoy a tremestre. Ti naespirituan a panagdaliasat ket impannatayo iti kapadasan ti panagaripapa iti sangoanan ti nadayag a Namarsua, Ari, ken Okom; kadagiti rag-o ti nadiosan a pannakaispal, pannakapakawan, ken pannakaisalakan; kadagiti kanito nga isusuko iti liday ken un-unnoy; ken kadagiti nadayag a karkari ti agnanayon a kaadda ti Dios ken ti panangpadpadaan iti awan patpatinggana a sapasap a panagdaydayaw iti Dios. Nupay kasta, ti panagdaliasat agtultuloy kabayatan nga agbibiagtayo iti namnama iti yaay ti Apo, inton ti iliwtayo iti Dios ket masarakanna ti mamimpinsan a pannakatungpalna. No addaman iti maysa a maudi a sao a maadawtayo manipud ti Salmo dayta koma ti “paturaymo ni Jehova.”

Ti panagur-uray iti Apo ket saan a maysa nga awan ar-aramidenna ken nauppapay a panagaramat iti panawen ti maysa a tao. No di ket ti panaguray iti Apo ket maysa nga aramid a napno iti panagtalek ken pammati, maysa a panagtalek ken pammati a naiparangarang iti aramid. Ti panaguray iti Apo balbaliwanna dagiti nasipnget a rabiitayo babaen iti panangnamnama iti naraniag nga agsapa (Sal. 30:5; Sal. 143:8). Papigsaenna ti pusotayo babaen ti napabaro a namnama ken talna. Daytat’ mangguyogoy kadatayo nga agtrabaho a napinget, a mangyeg kadagiti binettek ti nawadwad nga apit manipud kadagiti talon ti misyon ti Apo (Sal. 126:6; Mat. 9:36–38). Ti panagur-uray iti Apo ket saannatayo a pulos nga ikabil iti pannakaibabain, no di ket sibabaknang a magunggonaan, gapu ta napudno ti Apo kadagiti amin a karkarina (Sal. 37:7–11, 18, 34; Sal. 71:1; Sal. 119:137, 138).

_*Adalen ti adal ita a lawas tapno maisagana agpaay ti Sabado, Marzo 30._