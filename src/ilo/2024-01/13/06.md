---
title:  Ti Ragsac Umay iti Bumigat
date:   28/03/2024
---

`Basaen ti Salmo 5:3; Salmo 30:5; Salmo 49:14; Salmo 59:16; Salmo 92:2; Salmo 119:147; 2 Pedro 1:19; ken Apocalipsis 22:16. Ania a tiempo iti aldaw ti nainsimboloan a nailadawan a kas tiempo ti nadiosan a pannakasubbot ken apay?`

Iti Salmo, ti bigat ket isu ti gagangay a tiempo a ti panangsubbot ti Dios ket mapadpadaanan. Ti bigat ket iparangarangna ti parabur ti Dios, nga isu a mangipatingga iti atiddog a rabii ti uppapay ken riribok (Sal. 130:5, 6). Iti Salmo 143, ti panangispal ti Dios ket baliktadenna ti agdama a sipnget ni patay (Sal. 143:3) iti lawag ti maysa a baro a bigat (Sal. 143:8), ken iti kaadda iti uneg ti abut (Sal. 143:7) iti panagtaeng idiay “daga ti kinalinteg” (Sal. 143:10).

`Basaen ti Marcos 16:1–8. Ania ti napasamak iti bigat a nasarita ditoy, ken apay a dayta ket napateg unay kadatayo?`

Ti bigat a panagungar ni Jesu-Cristo linukatanna ti dalan nga agpaay iti agnanayon a bigat ti panangisalakan ti Dios kadagiti amin a mamati iti Naganna. Dagiti disipolos ni Jesus ket napadasanda ti naan-anay a pigsa ti kari iti Salmo 30:5: “ti sangit mabalin nga agpatnag iti rabii, ngem ti ragsac umay iti bumigat,” idi a nasabatda ti napagungar nga Apo. Iti laeng parabur ti Dios ken ti awan konkondisyonna nga ayat a dagiti panagsangittayo ket mabalbaliwan iti ragsak (Sal. 30:5, 7).

Kabayatan nga iwaragawag ti baggak ti pannakayanak ti maysa a baro nga aldaw, kasta met a ti pammati iwaragawagna ti baro a kinapaypayso ti agnanayon a biag kadagiti annak ti Dios (2 Ped. 1:19). Ni Jesus ket nanaganan ti naraniag ken baggac (Apo. 22:16), nga isu a magagaran unay a mangipasdek iti pagarianna a sadiay awanton ti rabii, dakes, ken patay (Apo. 21:1–8, 25). Iti panungpalanna, ad-adda ngem iti aniaman a banag, daytoy iti ur-urayentayo no saritaentayo maipapan iti panangur-uray iti Apo. Ken sigurado, ti panaguray ket agbunga.

“Iti rabaw ti naabangan a tanem ni Jose, inwaragawag ni Cristo a sibaballigi, ‘Siac ti panagungar ken ti biag.’ Dagitoy a sasao ket mabalin laeng nga ibaga ti Kinadios. Amin a naparsua a nabiag ket agbiag babaen iti pagayatan ken pannakabalin ti Dios. Agpannurayda nga umawat iti biag ti Dios. Manipud iti kangatoan a serafin agingga iti kapakumbabaan a sibibiag a parsua, amin ket masaranay manipud iti Gubuayan ti biag. Isu laeng a makimaymaysa iti Dios ti makaibaga, ‘Adda pannacabalinco a mangyawat ti biagco ken adda pannacabalinco met a mangawat manen.’ Iti kinadiosna, addaan ni Cristo iti pannakabalin a mangburak kadagiti singgalut ni patay.”—Ellen G. White, _The Desire of Ages_, p. 785.

`Nakuna a ti patay ket naiyukrit kadagiti selulatayo idiay pannakayanak. Nupay agpayso kadatayo a natnag a tattao, ania ti inkari ti panagungar ni Jesus kadatayo maipapan iti kinatemporaryo ti patay? Apay a masapul a ditay pulos liplipatan no kasano iti kinatemporaryo ti patay kadatayo?`