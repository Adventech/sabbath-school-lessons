---
title:  Adalen Pay
date:   29/03/2024
---

Basaen ti surat ni Ellen G. White, “Growing Up Into Christ,” pp. 67–75, iti _Steps to Christ_.

Ti Salmo ibagana ti nasaet a pakaasi nga urayen ti Apo. “Agtalnaca ken Jehova, ket paturaymo a siaanus” (Sal. 37:7). No ti panaguray ket makapadagsen, saan a sigurado, ken naliday, masapul a laglagipentayo dagiti disipolos iti aldaw a yuuli ni Jesus idiay langit (Aramid 1:4–11). Ni Jesus ket naipangato a napan langit iti imatangda, kabayatan a nabatida tapno aguray Kenkuana nga agsublinto iti di ammo nga aldaw iti masakbayan. Asino koma iti nakapadas iti ad-adda a nakarkaro a pannakailiw nga umawat iti bendicion ti Dios ngem kadagiti disipolos iti dayta nga aldaw? Sigurado a tinarigagayanda, “Apo, alaennakami ita.” Ngem, nabilinda nga aguray iti kari ti Ama ken iti panagsubli ni Jesus. No panunotentayo a dagiti disipolos ket napnoda idi iti pannakauppapay, masdaawtayto. Nagsublida idiay Jerusalem ket inaramidda iti apagisu a kas imbaga ni Jesus nga aramidenda—inurayda ti sagut ti Espiritu Santo ket kalpasanna inkasabada ti evangelio iti lubong a nabuyogan pannakabalin (Aramid 1:12–14; Aramid 2).

Ti bilin ti Apotayo nga aguray Kenkuana ket imposible malaksid no naaramidanna ti trabahona iti unegtayo babaen iti Espiritu Santo. Awan ti gatad ti nataoan a kinaregta a makabael nga agtakder iti kinarigat nga ipataw ti panaguray iti nakapuy a bagitayo. Maysa laeng a banag ti mangibaklay iti rigat, ket dayta ti panagtaeng ken ni Jesu-Cristo, maysa a personal a pannakaikayamet Kenkuana. “Ngarud no ni Cristo ti agtaeng kadagiti puspusotayo, Isunto ti agaramid iti unegtayo, ‘ta ti Dios ti mamagaramid cadacayo ti panagayat ken casta met ti panagaramid ti mayalubog iti pagayatanna.’ Filipos 2:13. Agaramidtayo met a kas ti panagaramidna; iparangarangtayo ti isu met la nga espiritu. Ket iti kasta, idinto ta ayayaten ken agtaengtayo Kenkuana, “rumang-aytayo coma cadagiti isuamin ken Cristo, Isu nga ulo.” Efeso 4:15.”—Ellen G. White, _Steps to Christ_, p. 75. Kabayatan nga aguraytayo iti Apo, makasaraktayo iti talna ken pannakapnek iti Salmo. Dagiti karkararagtayo ken kankantatayo ket idiay ti pagsabatan ti puso ti Dios ken dagiti puspusotayo iti inaldaw.

**Salsaludsod a pagiinnadalan**:

`Apay a ti panaguray ket napateg iti naespirituan a biagtayo? Pagiinnadalan dagiti kapkapadasan a panaguray dagiti sumagmamano a banwar ti pammati iti Biblia. Kasano a ti panagur-uray ket pinatarnaw ken pinapigsana ti pammatida? (Rom. 4:19–22; Hebreo 11).`

`Ania ti pagpatinggaan ti panagur-uraytayo? (Sal. 37:34–40). Dayta ket, ania ti naikari kadatayo inton amin a bambanag ket kamaudiananna marisot? Ania a namnama iti masarakantayo kadagitoy a teksto, kas pangarigan, ti hustisya a nabayagen nga awan iti daytoy a biag?`

`Apay a kadagiti natay ken iti bukodda a kapadasan (Ecles. 9:5) ket ngannganin malpas ti panagur-urayda ken Jesus? Ania nga inanama ti maalatayo manipud iti sungbat?`