---
title:  Panangiyeg Kadagiti Binettek
date:   26/03/2024
---

`Basaen ti Salmo 126. Ania iti mangted iti pigsa ken namnama kadagiti tattao ti Dios? Ania iti naibaga ditoy, iti daytoy a lawag, a mabalintayo nga ipakat kadagiti bukodtayo a biag ita nga aldaw?`

Dagiti datdatlag a panangispal ti Apo kadagiti napalabas ket maysa a di maibus a gubuayan ti inspirasyon nga agpaay kadagiti tattao ti Dios ken gubuayan ti namnamada nga agpaay iti masakbayan. Ti napalabas a pannakaispal ket naindaklan unay a mabalin nga iladawan a kas maysa a tagtagainep-a-natungpal a kapadasan (Isa. 29:7, 8). Paliiwen a ti kaputotan a nangidaydayaw iti Apo idiay Salmo 126 gapu iti napalabas a panangispal ti Dios kadagiti tattaona manipud pannakakayaw (Sal. 126:1) ket agdama nga adda iti pannakakayaw (Sal. 126:4).

Ngem ti napalabas a rag-o ken bang-ar ket napabiag manen babaen kadagiti kankanta ken maiyataday iti agdama a kapadasanda. Dagiti baro a kapkaputotan ket pagtalinaedenda a sibibiag ti pakasaritaan a naibatay iti Biblia babaen iti panangibilangda kadagiti bagbagida a kas personal a mismo a nakakita kadagiti paspasamak. Gapuna, ti maysa a nabiag a pammati ket ingungotenna dagiti dadakkel nga ar-aramid ti Dios nga agpaay kadagiti tattaona iti napalabas a kas maysa a banag nga inaramid ti Apo nga agpaay kadatayo, ket saan a banbanag nga inaramid laeng ti Apo nga agpaay kadakuada (ti napalabas a kapkaputotan dagiti mamati).

Kinaagpaysoanna, ti lagip ti napalabas ket gutogutenna ti napabaro a namnama nga agpaay iti agdama. Ti ladawan “cadagiti carcarayan iti Abagatan” (Sal. 126:4) ket maysa a napigsa a pangngarig iti kellaat ken napigsa unay a panagtignay ti Dios iti biang dagiti tattaona. Ti mismo nga abagatan ti Juda ket maysa a namaga a let-ang. Dagiti ayus ket kellaat a nabukel ken napnoda kadagiti agayus a dandanum kalpasan iti napigsa a tudo iti panawen ti tudtudo. Ti immuna ken ti maudi a tudo ket addaanda iti napateg a paset iti panagballigi ti tawen a panagtalon (Deut. 11:14; Deut. 28:12). Umas-asping iti dayta, ti ladawan nga agmulmula iti lulua ken agapit iti ragsak (Sal. 126:5, 6) ket maysa a napigsa unay a kari ti nadiosan a panangidaldalan manipud iti maysa a narigat nga agdama agingga iti maysa a naragsak a masakbayan.

Ti panagpatingga ti panawen ti panagapit ket panawen idi a dagiti nagkauna nga agpagpagna a Hebreo inyegda dagiti bungbunga ti panawen idiay templo ti Dios idiay Jerusalem (Exo. 34:22, 26). Ti tema ti panagapit impaayna ti maysa a nabileg a naespirituan nga adal kadagiti tattao iti dayta a panawen. Kas iti narigat a trabaho ti panagmula ken panangaywan kadagiti taltalon, mulmula, ken kauvasan ket magunggonaan iti rag-o ti maysa nga adu nga apit, isu a dagiti agdama a suot dagiti tattao ti Dios ket mabalangatan iti ragsak ti pannakaisalakan idiay panungpalan ti panawen. Ti ladawan ti dakkel nga apit itudona iti panangisubli ti Dios iti pagarianna ditoy daga idiay maikadua a yaay ni Cristo (Amos 9:13−15; Mat. 9:37). Nupay kasta, ditoy pay, ti tema ti panagur-uray rumsua. Kas iti panagapit, masapul nga aguraytayo tapno makita ti bunga ken banag ti trabahotayo.

`Agtaeng iti sumagmamano a tiempo idi nalawag unay ken di agbiddut a nakitam ti Apo nga agtartrabaho iti biagmo wenno iti biag dagiti sabsabali. Kasano iti pannakaadawmo iti namnama manipud kadagitoy a kapkapadasan iti aniaman a paglaslasatam ita?`