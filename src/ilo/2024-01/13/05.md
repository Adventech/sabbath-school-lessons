---
title:  Ur-urayen ti Panaginana iti Sabado ti Dios
date:   27/03/2024
---

`Basaen ti Salmo 92. Ania dagiti dua a paspaset ti aldaw ti Sabado a naipaganetget iti daytoy a kanta nga agpaay iti aldaw ti Sabado?`

Ti panangidaydayaw iti Dios gapu iti dakkel nga ar-aramid ti im-imana (Sal. 92:4, 5) ken ti kasla-Eden a pannakailadawan iti nalinteg (Sal. 92:12−14) ket nalawag unay nga itudona ti Panamarsua, ti immuna a paset a rambakan ti Sabado. Ti Salmo daydayawenna pay ti Apo gapu iti balligina kadagiti kabusor a kas Dios ti hustisya (Sal. 92:7−15)ket iti kasta papigsaenna manen ti maikadua a tema ti Sabado—pannakasubbot manipud iti dakes (Deut. 5:12−15). Gapuna, ti Salmo 92 idaydayawna ti Dios gapu iti napalabas a panamarsua ken agdama a panangtarawidwidna iti lubong, ken itudona iti namnama iti panawen-tipanungpalan nga agnanayon a nadiosan a talna ken ornos.

Dagiti tattao ket mananamda ti panaginana iti Sabado agsipud ta ti Dios iti “Cangatoan” (Sal. 92:1); ti kangatoan a saadna kadagiti nangato a luglugar ket mangted Kenkuana iti maysa a di mapadisan a pang-abakan kadagiti kabusorda.

Ngem nupay Isu iti Kangatoan, ti Apo ket sisasagana nga agrukob a mangarayat kadagidiay nga umawag Kenkuana. Ti aramid ti Apo a panamarsua ken ti pannakasubbot iti dayta a parsua ket guyoguyenna koma dagiti tattao nga agdaydayaw iti Dios ken mangayat Kenkuana. Ta kalpasan ti amin, iti panagbiag iti maysa a natnag a parsua, nga awan iti namnama ti pannakasubbot, ket saan a banag a pagragsakan. Agayattayo, agsagabatayo, mataytayo—ken aramidentayo a kasta nga awan iti aniaman a namnama. Gapuna, daydayawentayo ti Apo, saan laeng a kas Namarsuatayo no di ket kas met Mannubbottayo.

Ti “lana a cassinglag” ket idanonna ti napabaro kinapudno ti sumasalmo nga agservi iti Dios a kas naikonsagrar manen a babaunenna (Sal. 92:10). Ti pannakapulot iti lana ket naaramid nga agpaay iti pannakaikonsagrar dagiti napili a tattao a kas kadagiti papadi ken ar-ari (Exo. 40:15; 1 Sam. 10:1). Ngem, ti sumasalmo pinilina ti maysa a saan a gagangay a sao ti Hebreo, balal, a mangiladawan iti pannakapulotna a saan a gagangay a mangipakita iti pannakapulot ti adipen ti Dios no di ket ipakpakitana ti “pannakailaok” ti lana kadagiti dadduma a paspaset ti daton (Exo. 29:2; Lev. 2:4, 5). Ti naisalsalumina a panangaramat ti sumasalmo iti balal ket ipakpakitana a ti sumasalmo ket kayatna nga idatag ti bagbagina a kas sibibiag a daton iti Apo ken tapno maikonsagrarna ti sibubukel a bagina iti Dios (Rom. 12:1).

Saan a nakaskasdaaw a dagiti kapanunotan maipapan iti pannakaikonsagrar ket masarakan iti maysa a salmo maipapan iti Sabado gapu ta ti Sabado ti tanda a ti Apo sinantipikarna dagiti tattaona (Exo. 31:13). Dagiti ladawan dagiti kayo a palma ken sedro ti Libano iladawanda dagiti tattao ti Dios a dumakdakkel iti pammati ken pudno a panangipateg kadagiti nakaskasdaaw a panggep ken ayat ti Dios. Ti Sabado ti tanda ti agnanayon a tulag ti Apo kadagiti tattaona (Eze. 20:20). Gapuna, ti panaginana iti Sabado ket nasken kadagiti tattao ti Dios gapu ta mangted dayta iti pannakabalin kadakuada a sitatalek nga aguray iti Apo a mangtungpal kadagiti amin a naintulagan a karkarina (Heb. 4:1–10).

`Basaen amin manen iti Salmo 92. Ania a dakkel a namnama ti naitanggaya kadatayo ditoy, ken kasano ti pannakaalatayo ita iti liwliwa iti ibagbagana?`