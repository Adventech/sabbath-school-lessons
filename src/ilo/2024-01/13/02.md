---
title:  Ti Ayab a Panagur-uray
date:   24/03/2024
---

`Basaen ti Salmo 27:14; Salmo 37:7, 9, 34; Salmo 39:7; Salmo 40:1; Salmo 69:6; Galacia 5:5, ken Roma 8:18–25. Ania ti ibaga dagitoy a teksto nga aramiden dagiti tattao ti Dios?`

Nalabit a maysa kadagiti kadakkelan a pakariribokan iti biag ket ti riribok ti panaguray. Uray siasinotayo, sadinoman ti pagnanaedantayo, aniaman ti kasasaadtayo iti biag, datayo amin no dadduma ket masapul nga urayentayo dagiti bambanag. Manipud iti panaguray iti linya iti maysa a paglakoan agingga iti panagur-uray a denggen ti resulta nga ibaga ti doktor, aguraytayo—nga isu a kanayon a saantay a kayat nga ar-aramiden, saan kadi?

Ania ngarud ti maipapan iti panaguray iti Dios? Ti kapanunotan iti panagururay iti Apo ket masarakan saan laeng nga iti Salmo no di ket aglaplapusanan iti intero a Biblia. Ti maipaganetget a sao iti amin dagitoy ket ti panagtalinaed. Ti panagtalinaed ket isu ti kangatoan a panangitalagatayo nga agkedked nga agpaituray iti panagbuteng iti pannakaupay nga amangan la ket saan nga umay ti Dios nga agpaay kadatayo. Ti napeklan nga anak ti Dios ket aguray, a sigurado nga ammona a ti Dios ket matalek ket dagidiay mangur-uray Kenkuana ket makapagtalekda a no itedtayo dagiti kasasaadtayo Kenkuana, masiguradotayo nga aramatenna dayta agpaay iti pagimbagantayo, uray no iti dayta a tiempo ket saantayo a makita a kasta.

Ti panagur-uray iti Apo ket saan laeng a basta aguray. Daytoy ket nauneg a panagtarigagay iti Dios a naipadis iti nakaro a pannakawaw iti namaga a daga (Sal. 63:1). Ti sumasalmo urayenna dagiti adu a bendicion manipud iti Dios, ngem ti panagtarigagayna a maiyasideg iti Diosna ket addaganna pay ti aniaman a sabali pay a tarigagay ken kasapulan iti biag.

Kas mabasatayo ken Pablo, iti daytoy nakaskasdaaw a teksto iti Roma, ti Dios ken ti sibubukel a sangaparsuaan ket agur-urayda iti pannakapabaro ti lubong ken ti nagasat a panagsasarak ti Dios ken dagiti tattaona idiay panungpalan ti panawen. Isuratna: “Ta ti nasged a tarigagay ti sangaparsuaan ur-urayenna ti pannacaiparangarang dagiti annac ti Dios” (Rom. 8:19).

Anian a maysa a nakaskasdaaw a kari!

Ngem, kabayatan nga ur-urayentayo ti mamimpinsan a pannakaisalakan ken pannakaikadua iti Dios, kabayatan a “ti sangcaparsuaan agsasaibbecda ken agrigrigatda iti panagpasngay a sangsangcamaysa agingga ita” (Rom. 8:22), ti Apo agtataeng pay laeng kadagiti tattaona ita, babaen ti Espiritu Santo.

Kabayatanna, naayabantayo nga agsaksi (Aramid 1:4–8) iti plano ti pannakaisalakan, nga isu nga agngudo idiay baro a panamarsua. Dayta baro a parsua ket mamimpinsan nga isu ti ur-urayentayo, ti maudi a pakatungpalan dagiti namnamatayo a kas Cristiano Adventista, a ti nagantayo a mismo, Adventista, ket launenna ti kapanunotan ti namnama nga ur-urayentayo. Aguraytayo, ngem ammotayo a dayta ket saan nga ubbaw. Ti ipapatay ken panagungar ni Cristo iti immuna a yaay ket isu iti talgedtayo iti maikadua a yaayna.

`Ania dagiti sumagmamano a bambanag nga ur-urayem ita manipud iti Dios? Kasano a masursurotayo iti aguray iti pammati ken iti panagtalek, nangnangruna no ti ikarkararagtayo ket saan pay a dimteng?`