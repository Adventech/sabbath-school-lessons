---
title:  Komentaryo dagiti mannursuro
date:   09/02/2024
---

### Paset I: Pakabuklan

Kangrunaan a Teksto: Salmo 12:5

Iti Liksion 4, sinukimattayo ti kapanunotan a ti Dios ti salinong, pagkamangan, torre, ken pigsatayo. Dagitoy a pangyarig ket ipakitada ti kinapudno ti Biblia a ti Dios ket agtaktakder a kanayon iti sibay dagiti matalek nga annakna, a mangipapaay iti salaknib ken panangaywan. Iti daytoy a lawas, adalentayo ti umasping a pangngarig: ti Diostayo, kas maysa a Mannakabalin a Mannakigubat a makilablaban nga agpaay kadagiti annakna. Kitaentayo pay daytoy a kapanunotan iti lawag ti pannakaidadanes iti sociedad a gagangay unay kadagiti panawen ti Biblia ken kasta met iti panawentayo. Ti tema ti pannkaidadanes iti sociedad ket maysa a kangrunaan a topiko kadagiti naimpadtoan a libro ti Daan a Testamento, ket nagallangogan iti intero a Salmos. Kabayatan a ti pannakairurumen dagiti tattao babaen kadagiti napolitikaan a pangpanguloda ti mangpataud iti pannakariribuk, saantayo nga awanan iti namnama: sigurado, ti Apo ti saripda dagiti napakumbaba.

### Paset II: Komentaryo

**Panamarparigat iti Kagimongan**

Ibilin ti linteg ni Moises kadagiti tattao ti Dios a naisangsangayan nga aywananda dagiti tallo a benneg dagiti tattao: “ti ganggannaet, ulila, ken balo” ( Deut. 10:18; Deut. 14:29; Deut. 16:11, 14; Deut. 24 :17–20; Deut. 26:12, 13; Deut. 27:19). Kaaduanna a dagitoy a tattao ket awan ti natalged a pagsapulanda; adu a daras a masansan nga awan ti kukuada a daga a mabalin a pagtrabahoan wenno talonen tapno matarawidwidan ti pamiliada. Kas pagwadan, dagitoy a mailaslasin nga umili ken ganggannaet ket agsapulda kadagiti luglugar a mabalinda a maipaabang dagiti servicioda, wenno mapalubosanda a mangurnong kadagiti nabati a bungbunga ken binettek iti likudan dagiti agan-ani (kitaen iti Ruth 2:6–8). Dagiti kakasta a tattao ket awan ti pamilia a mangsalaknib kadakuada. Iti kinalakada a maapektaran, makitatayo no kasano a ti panangirurumen kadagiti balo, ulila, ken ganggannaet ket naibilang a maysa kadagiti kadadaksan a basol iti kagimongan idi panawen ti Daan a Testamento. Dagiti mammadto ket kanayon a pinatigmaananda dagiti tattao nga ipaayda iti kasapulan dagitoy a daksanggasat (Isa. 1:17, 23; Jer. 7:6; Jer. 22:3; Eze. 22:7; Zac. 7:10).

Gapu itoy, ti sumasalmo ket iladawanna ti Apo a kas “Ama dagiti ululila, ken ocom dagiti babbalo” (Sal. 68:5). Ti kari ti Salmo ket: “Ni Jehova salacnibanna dagiti sangsangaili; saranayenna dagiti ululila ken balo; ngem ti dalan dagiti nadangkes balictadenna” (Sal. 146:9; idilig iti Sal. 10:14). Ti Diostayo ket Dios dagiti maparparigat ken nailaksid.

Ita nga aldaw, dadduma a luglugar ket addaan kadagiti programa iti kagimongan a tumulong kadagiti awanan ama ken kadagiti balo. Dagiti kakasta a programa ket mangipaayda kadagiti gundaway a tumulong kadagiti napanglaw ken agkasapulan. Dadduma a gobierno ket mangipaayda pay iti kasapulan unay a tulong a pamirak. Ngem kanayon nga ad-adu dagiti tattao nga agkasapulan, uray iti uneg ti iglesia, ngem iti mabalin ti sistema a tulongan. Kadagitoy nga al-aldaw, dadduma a langa ti panangirurumen ken panangidadanes, kas iti bullying ken panamarparigat ket agraraira, saan laeng a ti kinapanglaw. Datayo, kas Cristiano, ket masapul koma a mailasintayo dagiti biktima iti kakasta a panangidadanes ken kinakillo ket tulongantayo ida. Masapul nga ikumittayo dagiti bagbagitayo a simamatalek a mangbirok kadagiti wagas a mangipaay kadagiti kasapulanda.

Dagiti imigrante ket sabali pay a makakarit a pagsasaritaan [isyu] kadagiti adu a pagilian iti intero a lubong. Dagiti imigrante ket maysa a pagsasaritaan [isyu] nanipud kadagiti immuna nga al-aldaw ti pakasaritaan ti tao. Dagiti tattao ket kankanayon a kimmitkitada iti nasaysayaat a lugar a paggianan ken rumang-ayan. Datayo dagiti im-ima ti Dios: Dawatenna kadatayo a tulongantayo dagiti napukaw, dagiti naiwawa, dagiti ganggannaet, ken dagiti nailaksid iti kagimongantayo. Awisentayo koma dagiti kamkameng daytoy a benneg nga ipamaysada dagiti matada iti daydiay Maysa nga Isu a Saripda dagiti ul-ulila ken imigrante.

**Dios, ti Nadiosan a Mannakigubat**

Adda maysa a napigsa unay a pangngarig maipapan iti Dios iti Daan a Testamento, ken, iti basbassit a tukad iti Baro, nga isu a saan unay a pagaammo kadagiti Cristiano kadagitoy nga al-aldaw: ti Dios kas mannakigubat. Dayta a kapanunotan ket mabalin a naulpit unay wenno naibatay unay iti kinamilitar agpaay iti maysa a kultura a kaykayatna dagiti pannakaiyebkas ti ayat, asi, pannakairaman, ken talna ti Dios.

Ni “Jehova dagiti buybuyot” (Jos. 5:14; 1 Sam 1:11; 1 Sam. 4:4; 1 Sam. 17:45; 2 Sam. 7:26; Jer. 10:16; Jer. 31: 35; Jer. 32:18; Amos 5:16; ken dadduma pay) ket gagangay a mangitakder iti kababalin ti Dios. Iladawanna ti Namarsua a kas heneral dagiti Nailangitan a buybuyot. Isu ket nairaman iti dangadang a maibusor kadagiti dakes a pannakabalin. Ngem ti Sao ti Dios ket iladawanna met ti Dios a kas Mannakigubat. “Ni Jehova isu ti mananggubat” (Exo. 15:3; isu ket “tao ti gubat,” Bukod a Patarus); “Ni Jehova rumuarto a cas maingel a tao” (Isa. 42:13).

Ti sumasalmo iyawisna daytoy a pangngarig iti Salmo 18:3–19. Ibagbagana a naispal isuna (Sal. 18:3) manipud iti “napigsa a cabusorco, ken cadagiti gimmura caniac; ta napigsada unay caniac” (Sal. 18:17). Ni YHWH ket nailadawan a kas Mannakigubat, nga isu makilablaban nga agpaay iti adipenna, ken kas Kampeon a nakasakay iti kabalyo a panggubat, nga iggemna dagiti igamna a maibusor kadagiti mangirurumen kadagiti tattaona. Basaen a naimbag dagiti bersikulo 7 agingga iti 15. Adda uppat a buya kas sumaganad: Salmo 18:6–8: Ti Nadiosan a Mannakigubat ket adda iti kastiliona (Ti Templona); Isu ket matignay iti nalinteg a pungtot iti biang ti adipenna kalpasan a mangngegna ti kararagna. Agtignay ti Nadiosan a Mannakigubat a buyogen ti pungtot iti panangsaripdana iti adipenna (Sal. 18:8).

Salmo 18:9–12: Ti pannakailadawan iti Nadiosan a Mannakigubat ket makaay-ayo nga Isu ket nakasakay iti maysa a nadaeg a buya ti pannakabalin. Daytoy a ladawan ket mangpataud iti panagtalek iti puso ti adipen ti Mannakigubat. Sigurado a ti Diostayo ket saan a nakapuy.

Salmo 18:13–15: Kadagitoy a bersikulo, mabasatayo ti maipapan iti panangraut ti maysa a Tao ti gubat nga addaan kadagiti nakabutbuteng nga ig-igam: uraro, apuy, pana, ken kimkimat. Daytoy a langa ti Tao ti gubat, nga addaan kadagiti igam ti natoralesa, ket mangipakita iti nabileg a Soldado a nakapungtot gapu iti kinaawan hustisia ken panangidadanes a makilablaban a situtured ken sililinteag nga agpaay iti napudno nga adipenna.

Salmo 18:16–19: Ditoy mabasatayo ti pannakaispal ti adipen: ti Mannakigubat ket mangarayat, mangwayawaya, ken mangtarawidwid kenkuana. “Innalanac met nga ipan iti maysa a nalawa a yan” (Sal. 18:19).

Anian a nakaskasdaaw ken nabinsabinsa a trabaho ti Apo nga agpaay kadagiti annakna iti sidong dagiti karirigatan a paspasamak. Daytoy a pannakaawat iti kababalin ti Dios ti mangbalbaliw iti lubong ken ti iglesiatayo. Ti maparparigat ken maidaddadanes ket masapul nga agdas-al iti pammatalged a ti Dios ket makilablaban nga agpaay kadakuada.

**Tubngar Kadagiti Pangpangulo**

Ti Salmo 82 buklenna ti napigsa a panangtubngar kadagiti pangpangulo, nga addaan ti impluensya ken pannakabalin a mangbalbaliw iti kasasaad dagiti “napanglaw ken ul-ulila: . . . cadagiti naladingit ken nacurapay” (Sal. 82:3)—ngem dida maaramid dayta.

Iladawan dagiti Salmos ti maysa a miting a dagiti pangpangulo ket naungtanda gapu iti kinaliway ken kinaawan panagraemda kadagiti maparparigat. “Casano ti cabayag ti panangocomyonto a sikikillo, ken pammadayawyo cadagiti tattao a managdacdakes” (Sal. 82:2). Basbassit kadi ti basol dagiti dadduma a pangpangulo kadagitoy a krimen ita nga aldaw? Saan kadi a ti panagsagaba dagiti napanglaw ken agkasapulan ket bunga ti korapsyon? Kasta met, saan kadi a ti bukodtayo a panagimbubukodan ken kinaagum ti gapu a nakasentro ti imatangtayo iti bagitayo ken iti pamiliatayo ken malipatantayo dagiti adda iti aglawlawtayo nga agkasapulan iti tulongtayo? Ti ayat ket mangrugi koma iti pagtaengan, iti uneg ti bukodtayo a pamilia ken biag. Isurotayo koma dagiti annaktayo a kanayon nga agbalin a naasi ken naparabur kadagiti agkasapulan.

Ipalagip kadatayo ti sumasalmo a datayo ket “dios” ken “annak ti Kangatuan” (Sal. 82:6). Pinarsua ti Dios dagiti tattao a kaladawan ken kaaspingna (Gen. 1:26), a kayatna a saoen a nasaririttayo a parsua nga addaan iti nalinteg a konsiensia. Gapuna a tulongantayo koma dagiti marigrigat, ganggannaet, ken agkasapulan. Aniaman ti sakuptayo—kaarruba man wenno pagtrabahoan— ikagumaantayo koma ti agbalin a gubuayan ti tulong kadagidiay agkasapulan.

**Ti Panangukom ti Dios**

Ti adal idi Huebes awisennatayo a mangkita iti kasasaad dagiti maparparigat iti uneg ti lawag ti maudi a panangukom idiay nailangitan a santuario (Sal. 96:6–10; Sal. 99:1–4; ken Sal. 132:7–9, 13– 18) ken ti dakkel a panagbinnusor iti nagbaetan ti Dios ken Satanas, kas nangnangruna a nailadawan kadagiti libro ti Daniel ken Apocalipsis.

Ti Daniel 7 iparangarangna dagiti dua a gandat ti panangukom idiay langit sakbay-ti-Yaay: tapno dusaenna ti mamarparigat (Dan. 7:26) ken tapno alangonenna ti naparparigat (Dan. 7:22). Ti panangukom ket pasingkedanna a dagiti ar-aramid ti Dios ket pagimbagan dagidiay a nalinteg.

Iti libro ti Apocalipsis, ti panangukom ket mapasamak idiay santuario. Iti Apocalipsis 6, maammoantayo a “dagiti carcararua dagiti napapatay idi gapu iti sao ti Dios” ket addada iti “siroc ti altar” (Apo. 6:9). Umawatda kadagiti puraw a pagan-anay kabayatan nga agurayda iti maudi nga aramiden ti Apo a mangsubbot kadakuada manipud iti patay.

Ti Apocalipsis 8 ket mangrugi iti sirmata kadagiti pito a tangguyob (Apoc. 8:2), a naited kadagiti pito nga angel nga agtaktakder iti asideg ti balitok nga altar “iti sango ti trono” ti Dios (Apoc. 8:3). Dagiti tangguyob ket simbolo ti panangukom ti Namarsua a maibusor kadagidiay pannakabalin nga isu a nangidadanes kadagiti tattao ti Dios kadagiti amin nga atiddog a siglo ti pakasaritaan ti tao (kitaen ti pito a sello ti Apocalipsis 6 ken 7). Ti santuario ket isu ti lugar a pagtignayan ti Apo iti biang dagiti tattaona tapno isalakan ken salaknibanna ida kadagiti mangidadanes kadakuada. Iti kasta, saan a naiparparna a dagiti pito a maudi a saplit a naited kadagiti pito nga angel ket naited manipud iti templo, ti tugaw ti panangukom ti Dios (Apoc. 15:5, 6).

Gapuna, no ibaga ti libro ti Salmo ti kinasigurado a dagiti mamati ket mabalinda ti agkararag iti Langit nga agpaay iti pannakaispal, daytoy a sasao ket maysa a nadagsen a darum a maibusor kadagiti mangidadanes kadagiti tattao ti Dios ken gubuayan ti pammati nga agpaay kadagiti maidaddadanes. “Mapancamto cadagiti tabernaculona; agdaydayawcamto iti sacaananna. Tumacderca, O Jehova, dita ayan a pagininanaam; sica ken ti arca ti kinabilegmo” (Sal. 132:7, 8).

Ti kinapudno ti Biblia iti daytoy a bersikulo ket iparangarangna ti maysa a kinapudno a nasayaat no utobentayo kas matalek a mamati. Wen, aramidentayo koma ti amin a kabaelantayo a tumulong ken mangsuporta kadagiti agkasapulan, dagiti balo, dagiti ul-ulila. Ngem masapul a kanayon a laglagipentayo a ti maudi ken naan-anay a solusyon iti amin a panamarparigat ken panagsagaba ket aggapu idiay langit. Masapul a saantayo a maallilaw iti kapanunotan a ti iglesia ket makagun-od iti hustisia ti kagimongan ditoy daga, wenno ti kangrunaan a panggep ti iglesia ket ti pannakidangadang kadagiti napolitikaan a laban iti panangpadas a mangrisut iti amin a kinaawan hustisia iti lubong. Dayta a kita ti narikut a pagsasaritaan [isyu] ket naan-anay a risuten laeng ti Apo dagiti buybuyot. Ti pammatitayo ket nakasentro koma iti kari ti nadiosan nga aramid iti biangtayo ket saan nga iti ar-arapaap a pigsa ti nataoan a pannakabalin.

### Paset III: Panangipakat iti Biag

Ti Dios ti salinong ken pagkamangan dagidiay a mariribokan; ngem Isu pay ti Nadiosan a Mannakigubat a makilablaban nga agpaay kadagiti maparparigat. Maysa pay, Isu ket maysa nga aktibo a pangulo. Isu ti gapuna nga agbalintayo koma nga aktibo iti panangsabattayo kadagiti parparikut ti kagimongan a sangsangoentayo ita nga aldaw ditoy lubong. Sigurado a ditay marisot amin dagitoy a parikut, ngem mabalintayo nga ikagumaan a maaddaan iti nasayaat a panagbaliw iti komonidadtayo ken iti biag dagiti nakapuy ken maparparigat iti aglikmuttayo: dagiti napanglaw, nailaksid, ken dagiti maidaddadanes. Mabalintayo nga aramiden ti addaan kaipapanan ken makabalbaliw-biag nga aramid agpaay kadagiti minoridad a naisina iti kagimongan, kas iti inaramid ni Jesus iti biang dagiti agsingsingir iti buis, dagiti managbasol (Mat. 9:10), dagiti balangkantis (Lucas 7:37–39), ken dagiti nailaksid (Mat. 15:21–28) iti panawenna.

Ti panangtubngar ti sumasalmo kadagiti pangpangulo ti komonidad ken napolitikaan a pangpangulo (Salmo 82) ket iramannatayo met no ditay ikaskaso kadagiti panagsagaba wenno kinaawan hustisia iti kagimongan ket saantayo a tamingen wenno palag-anen dagitoy. Kamaudiananna, nasken a laglagipentayo a ti maudi a solusion kadagiti kinadakes ti di nainkalintegan a lubongtayo ket aggappu iti nailangitan a santuario. Aramidentayo ti pasettayo, nga agtalek iti Nadiosan a Mannakigubat agpaay iti maudi a pagbanagan ti hustisia.

` `