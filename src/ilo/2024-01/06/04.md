---
title:  Kasano ti Kabayag ti Panangocomyonto a Sikikillo?
date:   06/02/2024
---

Ti Apo ket intedna kadagiti pangpangulo ti Israel ti turay a mangtaginayon iti hustisya iti Israel (Sal. 72:1−7; 12−14). Dagiti ar-ari ti Israel ket masapul a watwatenda ti turayda a mayannatop iti pagayatan ti Dios. Ti kangrunaan a pakaseknan dagiti pangpangulo ket masapul a ti pannakaipasigurado iti talna ken hustisya iti daga ken pannakaaywan dagiti nakurapay iti kagimongan. Iti laeng kasta a ti daga ken ti amin nga umili a rumang-ay. Ti trono ti ari mapapigsa babaen ti kinamatalek iti Dios, saan a babaen ti pannakabalin ti tao.

`Basaen ti Salmo 82. Ania ti mapasamak no ballikugen dagiti pangpangulo ti hustisya ken irurumenda dagiti tattao a naited kadakuada a salakniban?`

Iti Salmo 82, ti Dios ipakdaarna ti panangukomna kadagiti rinuker nga ukom

ti Israel. Dagiti “didios” (Sal. 82:1, 6) ket nalawag a saan a pagano a didiosen wenno angel, agsipud ta pulos a saanda a naikkan iti annongen a mangipaay iti hustisya kadagiti tattao ti Dios ket iti kasta ngarud ket saanda a maukom gapu iti dida panangtungpal iti dayta. Dagiti darum a nailista iti Salmo 82:2−4 ket yallangoganna dagiti linlinteg ti Torah, a mangilasin kadagiti “didios” a kas pangpangulo ti Israel (Deut. 1:16−18; Deut. 16:18−20; Juan 10:33–35). Saludsuden ti Dios dagiti “annak ti tao” no nainkalintegan ti panangukomda, ket naipakaammo ti dusada gapu ta nasarakanda a saan a nalinteg. Dagiti pangpangulo agwerretda iti sipnget nga awan ammoda (Sal. 82:5) agsipud ta binaybay-anda ti linteg ti Dios, ti lawag (Sal. 119:105).

Ti Sursurat ket di maisin iti panangitandudona iti panangkita a ti Apo ket Isu laeng ti Dios. Ti Dios ibingayna ti panangiturayna iti lubong kadagiti nadutokan a nataoan a pangpangulo kas pannakabagina (Rom. 13:1). Nupay kasta, kasano iti kasansan a binaliktad dagitoy a nataoan a pannakabagi ti pagrebbengan a naited kadakuada, iti pakasaritaan ken uray ita?

Ti Salmo 82 ket mangrabrabak nga impalgakna ti panaglikod dagiti sumagmamano a pangpangulo a mamati a dagiti bagbagida ket “dios” iti ngatoen dagiti dadduma a tattao. Nupay inted ti Dios ti turay ken gundaway kadagiti pangpangulo ti Israel, ta naawaganda iti “annak ti Kangatoan” ken mangibagi Kenkuana, ti Dios tallikudanna dagiti nadangkes a pangpangulo. Ipalagip ti Dios kadakuada a tattaoda a matay ken sakup ida dagiti isu met laeng a namoralan a linteg a kas iti amin a tattao. Awan ti nangatngato ngem iti Linteg ti Dios (Sal. 82:6–8).

Ukomento ti Dios ti amin a lubong; dagiti tattao ti Dios ket addanto met sungsungbatanda Kenkuana. Agpadpada a dagiti pangpangulo ken dagiti tattao ket tuladenda koma ti ulidan ti nadiosan nga Ukom ken ikabilda ti namimpinsan a namnamada Kenkuana.

`Ania a kita ti turay ti iggemmo iti ngatoen dagiti dadduma? Kasano a nain kalintegan ken patas ti panangaramatmo iti dayta a turay? Agannadka.`