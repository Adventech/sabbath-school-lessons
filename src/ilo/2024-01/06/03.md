---
title:  Hustisya nga Agpaay iti Maparparigat
date:   05/02/2024
---

`Basaen ti Salmo 9:18; Salmo 12:5; Salmo 40:17; Salmo 113:7; Salmo 146:6−10; ken Salmo 41:1–3. Ania ti mensahe ditoy kadatayo, uray ita nga aldaw?`

Ipakpakita ti Dios ti naisangsangayan a panangaywan ken pakaseknan iti hustisya kadagiti nadumaduma a nalaka a maapektaran a bunggoy dagiti tattao, agraman dagiti napanglaw, agkasapulan, mairurrurumen, awan amana, balo, biudo, ken ganggannaet. Ti Salmo, kas iti Linteg ken dagiti mammadto, ket nalawagda iti dayta a banag (Exo. 22:21–27; Isa. 3:13–15).

Adu a Salmo ti agaramat iti sasao a “napanglaw ken agkasapulan” ken liklikanda ti panangaramat kadagiti balbalikas a mangitakder kadagiti maparparigat a maawatan laeng iti maysa nga ili wenno relihiyon. Daytoy ket tapno maipaganetget ti sapasap a panangaywan ti Dios iti amin a sangkataoan.

Ti sasao a “napanglaw ken agkasapulan” ket saan laeng a nakedngan iti namaterialan a kinapanglaw no di ket ipakitana met ti kinalaka a maapektaran ken kinaawan gaway. Ti sasao ket iparangarangna iti kinamanangngaasi ti Dios, ken idanunna ti kapanunotan a ti agsagsagaba ket agmaymaysa ken awanen ti sabali a tumulong no di ti Dios. Ti pannakailadawan a “napanglaw ken agkasapulan” ket maipapan met iti kinapasnek, kinapudno, ken panagayat iti Dios iti panangipudno iti naan-anay a panagpannuray iti Dios ken panangtallikud iti aniaman a tugot ti panagpannuray iti bukod a bagi ken panangipapilit iti bukod a bagi.

Kabayatanna, ti panangaywan kadagiti napaidaman (Sal. 41:1–3) ipaduyakyakna ti kinamatalek dagiti tattao ti Dios. Ti dakes a naaramid maibusor kadagiti nakapuy ket matudtudo a nakaal-alingagek a basol iti kultura ti Biblia (Deut. 15:7–11). Dagiti Salmo ket paregtaenda dagiti matalek a tattao a mangitag-ay iti timekda a maibusor iti amin a panamarparigat.

Ti Salmo ket ugedanna met ti kinamaag ti panangibatay iti panagtalek kadagiti mapukaw a nataoan a pamay-an a kas ultimo a gubuayan ti sirib ken kinatalged. Masapul a sarangten dagiti tattao ti Dios ti sulisog a mangikabil iti mamimpinsan a pammati nga agpaay iti pannakaisalakan kadagiti nataoan a pangpangulo ken institosyon, nangnangruna no naidumada kadagiti wagas ti Dios.

Iti paraburna, imbilang ti Apotayo ti bagina kadagiti napanglaw babaen ti panagbalinna a napanglaw a mismo, tapno babaen iti kinapanglawna adu ti bumaknang (2 Cor. 8:9). Kadagiti kinabaknang ni Cristo iramanna ti pannakaispal manipud iti amin a pannakaparparigat nga inyeg ti basol, ken ikarina kadatayo ti biag nga agnanayon iti pagarian ti Dios (Apoc. 21:4). Tungtungpalen ni Jesu Cristo dagiti karkari ti Salmo kas nadiosan nga Ukom, nga isu a mangukom iti isuamin a dakes a pannakatratar dagiti napaidaman, kasta met ti panangbaybay-a iti pagrebbengan kadakuada (Mat. 25:31–46).

`Kasano iti kaadu ti panangpampanunottayo kadagiti “napanglaw ken agkasapulan” iti tengngatayo, ken kasano iti kaadu ti ar-aramidentayo nga agpaay kadakuada?`