---
title:  Ibuyatmo ti Pungtotmo
date:   07/02/2024
---

`Basaen ti Salmo 58:6–8; Salmo 69:22–28; Salmo 83:9–17; Salmo 94:1, 2; ken Salmo 137:7–9. Ania dagiti sentimiento nga iparang dagitoy a Salmo? Siasino ti ahente ti panangukom kadagitoy a Salmo?`

Dadduma a Salmo agpakaasida iti Dios a balsenna dagiti tattao ken nasnacion nga isu a gandatda a dangran, wenno dinangrandan, dagiti sumasalmo wenno dagiti tattaoda. Dagitoy a Salmo ket mabalin a makariribok gapu iti naulpit a pagsasaoda ken agparparang a di panagtutunos iti principio ti Biblia ti panagayat kadagiti kabusor (Mat. 5:44).

Nupay kasta, ti pungtot ti sumasalmo iti sango ti pannakaidadanes ket naimbag. Kaipapananna a ti sumasalmo ket kitaenna ti husto ken ti biddut nga adadda a sipapasnek ngem iti inaramid dagiti adu a tattao. Isu ket mangilala maipapan iti dakes a naaramid iti lubong, saan laeng nga iti mismo a bagbagina no di pay ket kadagiti sabsabali.

Nupay kasta, awan iti sadinoman nga isingasing ti sumasalmo nga isu a mismo ti agbalin nga ahente ti panagibales. No di ket, baybay-anna laeng ti panagibales iti im-ima ti Dios. Dagiti Salmo ket lagipenna dagiti nadiosan a lunod (Deut. 27:9−16) ken agpakaasi iti Dios nga agtignay kas inkarina.

Ti Salmo ket naimpadtoan a pakdaar maipapan iti umad-adani a panangukom ti Dios; saanda laeng a kararag dagiti sumasalmo. Ti Salmo 137 ket ipaduyakyakna dagiti waragawag ti nadiosan a pannakaokom ti Babilonia, kas makita kadagiti mammadto. Ti pannakadadael nga inyeg dagiti taga Babilonia kadagiti dadduma a nasnacion. Dagiti Salmo idanunda dagiti nadiosan a pakdaar a ti kinadakes ket saan nga agnanayon a di madusa.

Ti panagibales ti Dios ket marukod iti hustisya ken parabur. Dagiti annak ti Dios ket naayaban a mangikararag kadagiti mangidadanes kadakuada ken uray pay mangnamnama iti pannakakonvertirda (Sal. 83:18; Jer. 29:7).

Nupay kasta, kabayatan a sapsapulen a maiyataday dagitoy a Salmo kadagiti pagalagadan ti Biblia maipapan iti panangayat kadagiti kabusor, masapul nga agannadtayo a ditay tagtagibassiten ti makatuok a kapadasan a nayebkas kadakuada. Bigbigen ti Dios ti panagsagaba dagiti annakna ken ipasiguradona kadakuada a “napateg iti imatang ni Jehova ti ipapatay dagiti sasantona” (Sal. 116:15). Ti nadiosan a panangukom obligarenna dagiti tattao ti Dios a mangitag-ay iti timekda a maibusor iti amin a kinadakes ken sapulen ti iyaay ti pagarian ti Dios iti kinaan-anayna. Ti Salmo mangted met iti timek kadagidiay nga agsagsagaba, nga ipakaammoda kadakuada nga ammo ti Dios ti panagsagabada ken addanto aldaw nga umay ti hustisya.

`Siasino ti saan a naaddaan iti kapanunotan wenno ar-arapaap maipapan iti panagibales kadagidiay nakaaramid iti nakaam-amak a dakes kadakuada wenno kadagiti ay-ayatenda? Kasano a makatulong kenka dagitoy a Salmo a mangikabil kadagita a rikna iti umiso a panangkita?`