---
title:  Ti Nadayag a Mannakigubat
date:   04/02/2024
---

`Basaen ti Salmo 18:3–18; Salmo 76:3–9, 12; ken Salmo 144:5–7. Kasano a nailadawan ti Apo kadagitoy a teksto? Ania ti idanon dagitoy a ladawan maipapan iti kinasagana ti Dios a mangispal kadagiti tattaona?`

Dagitoy nga himhimno idaydayawda ti Apo gapu iti nakaam-amak a pannakabalinna kadagiti dakes a puersa a mangam-ames kadagiti tattaona. Iladawanda ti Dios iti kinatan-okna kas Mannakigubat ken Ukom. Ti ladawan ti Dios a kas Mannakigubat ket masansan iti Salmo ken ipaganetgetna ti kinakaro ken kinaganat ti sungbat ti Dios kadagiti ikkis ken panagsagaba dagiti tattaona.

“Ni met Jehova naggurrood cadagiti langlangit,/ Ket ti Cangangatoan Unay nagtimec,/ Nagbukel nga uraro ken beggang ti apuy./ Ket imbiatna dagiti panpanana, ken winarawarana ida,/ wen, dagiti kimkimat nagaduda unay, ken riniribucna ida./ Idin dagiti pagayusan ti danum nagparangda,/ ket dagiti pamuon ti lubong nawacnitanda,/ Iti panangbabalawmo, O Jehova,/ iti pegges ti angin ti ipul-oy dagiti pagangsam” (Sal. 18:13–15).

Ti naan-anay a pangngeddeng ken pigsa ti tignay ti Dios ket papanawenna koma iti aniaman a panagduadua maipapan iti dakkel a panangaywan ken kinamanagayat ti Dios kadagiti agsagsagaba wenno maipapan iti kabaelanna a mangparmek iti dakes. Masapul laeng nga urayentayo nga aramidenna dayta.

Kamaudiananna, uray pay no dagiti tattao ti Dios, kas ken David, ket nairaman iti gubat—ti pannakaispal ket saan a naggapu iti nataoan a pamayan. Iti adu a pannakidangadangna kadagiti kabusor ti ili ti Dios, indaydayaw ni Ari David ti Dios kas Maymaysa a nakagun-od iti amin a balligi. Nalaka koma nga alaen ni David ti pammadayaw iti napasamak, gapu iti adu a panagballigina, ngem saan a dayta ti kasasaad ti panunotna. Ammona no sadino ti Gubuayan ti pannakabalinna.

Nupay ibagbaga ni David a sanayen ti Apo dagiti im-imana nga agpaay iti gubat (Sal. 18:34), awan sadinoman iti Salmo a nagdas-al isuna iti kinalaingna iti gubat. No di ket, ti Apo ti makilablaban nga agpaay ken ni David ken mangispal kenkuana (Sal. 18:47, 48).

Idiay Salmo, ni Ari David a pagaammo kas naballigi a mannakigubat, ket akuenna iti akemna kas nalaing a musikero ken idaydayawna ti Apo kas Isu laeng ti Manangisalakan ken Manarawidwid kadagiti tattaona (Sal. 144:10−15). Ti panagdayaw ken panagkararag iti Apo ti gubuayan ti pigsa ni David, a nabilbileg ngem iti aniaman nga igam ti gubat. Ti Dios laeng ti mapagtalkan ken pagdaydayawan.

`Aniaman dagiti sagut ken paglaingan ken balligi a nagun-odmo iti biag, apay a masapul a kanayon a laglagipem ti gubuayan amin dagitoy? Ania a peggad ti sangsangoem no malipatam dayta a gubuayan?`