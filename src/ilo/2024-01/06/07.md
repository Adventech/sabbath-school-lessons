---
title:  Adalen Pay
date:   09/02/2024
---

Basaen ti surat ni Ellen G. White, “The Beatitudes,” pp. 6–13, 29–35, iti _Thoughts From the Mount of Blessing_.

Dagiti Salmo ket suppiat a maibusor iti di panangikankano ti tao iti kinakillo; isuda dagitoy ti panagmadi nga umawat iti dakes. Maguyogoyda, saan a gapu iti tarigagay nga agibales no di ket gapu iti maysa a regta a mangidaydayaw iti nagan ti Dios. Gapuna, maitutop nga agrag-o dagiti nalinteg inton makitada ti panagibales ti Dios iti dakes, gapu ta iti kastoy a wagas maisubli ti nagan ti Dios ken ti kinahustisyana iti lubong (Sal. 58:10, 11). Ti Salmo ket obligarenna dagiti tattao a mangipeksa iti timekda a maibusor iti dakes ken tapno sapulenda ti yaay ti pagarian ti Dios iti kinapunnona. Iti Salmo, maited kadatayo ti pammatalged ti nadiosan a liwliwa ken pannakaispal. Ti Apo bumangonto!

“ ‘Inton umsiennakayo dagiti tattao, ken idadanesdakayo,’ kinuna ni Jesus, ‘agrag-okayo, ken aglagtocayo iti ragsac.’ Ket intudona dagiti agdengdengngeg kenkuana kadagiti mammadto a nagsao iti nagan ti Apo, kas ‘pagulidanan ti panagsagaba iti dakes ken iti kinaanus.’ Santiago 5:10 . Ni Abel, ti umuna unay a Cristiano kadagiti annak ni Adan ket natay a martir. Nakipagna ni Enoc iti Dios, ket saan isuna nga am-ammo ti lubong. Ni Noe ket nauyaw a kas maysa a panatiko ken nalabes a mangpadanag. ‘Ket dagiti sabsabali nagsagabada cadagiti pannacarabrabngis ken babaot, ken dagiti met pannacarepreppet ken dagiti pagbaludan.’ ‘Dagiti sabsabali napapatayda iti pangpang-or, a dida kinayat ti maluc-atan, tapno magun-odanda ti nasaysayaat a panagungar.’ Hebreo 11:36, 35.”—Ellen G. White, _Thoughts From the Mount of Blessing_, p. 33.

**Salsaludsod a pagiinnadalan**:

`Gapu ta ti nasaem a pannakabigbig iti kinadakes iti lubong ket mabalin a pakaigapuan ti maysa a panangpanunot no agpayso nga agturay ti Apo, kasanotayo a dumakkel iti di mawagwag a pammati a tumakder a napigsa uray iti babaen ti sulisog? Dayta ket, ania ti masapul nga ipamaysatayo tapno mataginayontayo ti pammatitayo iti ayat ken kinaimbag ken pannakabalin ti Dios? Ania koma ti masapul nga ibaga kadatayo ti krus maipapan iti Dios ken ti kababalinna?`

`Apay a napateg a saantayo nga agpannuray kadagiti nataoan a wagas (dagiti pangpangulo, institosyon, ken dagiti tignay ti kagimongan) kas mamimpinsan a sirib ken solosyon nga agpaay iti hustisya ti lubong no di ket agpannuray laeng iti Sao ken panangukom ti Dios?`

`Ania dagiti napraktikalan a kaipapanan ti kinapudno a ti santuario ti lugar ti nadiosan a panangukom?`

`Kasanotayo a maawatan ti naulpit a pagsasao dagiti dadduma a Salmo? Kasano a matulongannatayo dayta a pagsasao a maawatan iti kinatao dagidiay a nangisurat kadakuada?`