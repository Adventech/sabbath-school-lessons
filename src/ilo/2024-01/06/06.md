---
title:  Ti Panangukom ti Apo ken ti Santuario
date:   08/02/2024
---

`Basaen ti Salmo 96:6–10; Salmo 99:1–4; ken Salmo 132:7–9, 13–18. Sadino ti pakapasamakan ti panangukom ti Dios, ken ania dagiti ipakpakita ti sungbat kadatayo? Kasano a ti santuario ket tulongannatayo a makaawat no kasano a tamingen ti Dios ti kinadakes?`

Ti panangukom ti Apo ket nainaig unay iti santuario. Ti santuario ket isu ti lugar a nakabalbaliwan ti pannakaawat ti sumasalmo iti parikut ti dakes (Sal. 73:17–20). Naituding ti santuario a kas lugar ti nadiosan a panangukom kas impakita ti panangukom ti Urim (Num. 27:21) ken babaen ti pectoral ti panangukom ti nangato a padi (Exod. 28:15, 28–30). Maitunos iti daytoy, adu a Salmo ti mangiladawan iti Dios iti tronona iti santuario a nakasagana a mangukom iti lubong gapu iti basol ken kinadakesna.

Iti santuario naiparangarang ti plano ti pannakaisalakan. Iti kinapagano, ti basol ket natarusan a nangnangruna a kas pisikal a mantsa, a maikkat babaen kadagiti al-alagaden ti salsalamangka. Iti kasunganina, idatag ti Biblia ti basol kas panangsalungasing iti namoralan a linteg ti Dios. Ti kinasanto ti Dios ket kaipapananna nga ay-ayatenna ti kinahustisya ken kinalinteg. Kasta met, masapul a suroten dagiti tattao ti Dios ti hustisya ken kinalinteg ken rumbeng nga agdayawda iti Dios iti kinasantona. Tapno maaramidda dayta, masapul a salimetmetanda ti linteg ti Dios, nga isu iti mangipakita iti kinasantona.

Gapuna, ti santuario ti lugar a pakapakawanan ti basol ken pakaisublian ti kinalinteg kas naipakita iti tugaw ti kaasi ti trono ti Dios ken dagiti “datdaton ti kinalinteg” (Deut. 33:19, Sal. 4:5).

Ngem ti “Dios nga Isu a Mamakawan” ket balsenna kadagiti dakes nga aramid dagiti di agbabawi a tattao (Sal. 99:8). Dagiti napraktikalan nga ipakpakita ti santuario a kas lugar ti nadiosan a panangukom ket makita iti agtultuloy a pannakaammo iti kinasanto ken kalikagum ti Dios nga agpaay iti nalinteg a panagbiag a maitunos kadagiti naintulagan a sapsapulen ti Dios.

Ti panangukom ti Apo manipud Sion ket agbanag iti pagimbagan dagiti nalinteg ken pannakaabak dagiti nadangkes (Sal. 132:13–18). Ti santuario ket parang-ayenna ti naragsak a namnama iti yaay ti Apo a kas Ukom, nangnangruna iti Aldaw ti Pannakaabbong. Kasta met, papigsaen ti Salmo ti kinasigurado ti umad-adani nga isasangpet ti nadiosan nga Ukom (Sal. 96:13; Sal. 98:9), nga isu ni Jesu-Cristo iti nailangitan a santuario (Apoc. 11:15–19).

`Basaen ti Roma 8:34. Kasano nga ipakita kadatayo daytoy a bersikulo a ti ar-aramiden ni Cristo iti nailangitan a santuario ket naimbag a damag nga agpaay kadagiti tattaona?`