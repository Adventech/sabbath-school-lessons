---
title:  Komentaryo dagiti mannursuro
date:   19/01/2024
---

### Paset I: Pakabuklan

Kangrunaan a Teksto: Salmo 93:1

Sentro ti Adal: Salmo 8; Salmo 100; Salmo 97; Salmo 75:1−10; Salmo 105:7−10; Galacia 3:26–29; ken Salmo 25:10.

Iti daytoy a lawas, intayo sukimaten dagiti lima a paspaset ti turay ti Dios iti Salmo. Makitatayo a pasingkedan dagiti Salmos dagiti sumaganad: (1) ti pamuon ti turay ti Dios ket naibatay iti Panamarsua. Ti Apo ti Nangaramid kadagiti langlangit ken ti daga (Gen. 1:1) ken sangkataoan (Gen. 1:26); (2) Maibatay iti daytoy a kinapudno ti Biblia, dagiti nadumaduma a sumasalmo ipakdaarda a ni YHWH ti agturay iti amin a lubong ken kadagiti nasnacion; (3) ti panagturay ti Apo ket di maisina ti pannakailabagna iti trabahona a kas Okom. (4) Kas Okom, ibabaet ti Dios dagiti tattaona gapu iti tulagna kadakuada. (5) Isu ket napudno kadagiti paglintegan daytoy a tulag gapu ta ti Linteg ti tulagna ti pamuon ti pagarianna. Kas makitatayto, dagitoy lima a topiko ket nasinged ti panaglilinnabagda.

### Paset II: Komentaryo

**Ti Dios kas Namarsua**

Ti Salmo 8 ket mabalin a maguddua iti dua a kangrunaan a kapanunotan: ti Dios ket Isu ti Namarsua (Sal. 8:2–4), ken dagiti tattao ket isuda dagiti pannakabalangat iti panamarsuana (Sal. 8:5–8). Dagitoy a kapanunotan ket addada idiay punganay ken pagpatinggaan ti Salmo iti isu met laeng a linya, a daytoy ket pagaamo kas “inclusio”: “O Jehova, Apomi, amangan a nagtan-oc ta naganmo iti amin a daga, a nangisaad iti dayagmo iti rabaw dagiti langlangit!” (Sal. 8:1, 9).

Ditay malibtawan ti kinapateg ti Panamarsua kadagiti sursuro ti Sursurat. Ni Isaias ket aramatenna ti argumento a ti Dios ket Namarsua a mangpapatay iti panamati kadagiti ladladawan (Isa. 40:12–31). Kasta met laeng, ti sumasalmo ket agaramat iti isu met laeng a panagrasrason a mangbigbig ken YHWH kas Agturay iti langit ken tapno tukiadenna ti panagrukbab iti ladladawan (Sal. 115:1–8; Sal. 95:3–5, 7; Sal. 96:5). Ti pamuon ti pagarian ti Dios ket Panamarsua. Dayta a pamuon ket isu koma iti gapu iti panagdaydayawtayo Kenkuana (Sal. 100:3–5). Ti Panamarsua ket isu met iti gapu iti Sabado (Gen. 2:1–3; Exo. 20:8–11), ken ti maikapito nga aldaw ket maysa a panglaglagip iti pannakabalin ti Dios. Iti daytoy a pakasaritaan, maawatantayo a nasaysayaat no apay a ti damag ti Apocalipsis 14:7 ibagana: “ ‘agdaydayawcayo iti nangaramid iti langit ken iti daga, ken iti baybay ken cadagiti ubbog dagiti dandanum.’ ” Ti panangikasaba iti daytoy a damag ket ad-adda a mayataday iti daytoy a panawen, maysa a panawen a ti kabusor ket nangaramid iti maysa a kabarbaro a langa ti naggapuan ti biag: ebolosyon.

**Ti Dios kas Ari**

Ti Dios inaramidna ti uniberso; iti kasta ngarud, Kukuana dayta. Gapuna, Isu ti Ari dayta. “Ni Jehova agari, . . . Ti tronom naisimpa nanipud idi ugma: sica addaca nanipud kinaagnanayon” (Sal. 93:1, 2).

Ti Salmo 97 salaysayenna a naimbag ti damag ti kinaari ti Dios:

1. Ti Dios agari (Sal. 97:1). Adu kadagiti Salmo ti mangitan-ok iti Dios a kas Ari (Salmo 47; Salmo 93; Salmos 95–99).

2. Dagiti napnoan buya nga el-elemento a kas kadagiti ul-ulep, sipnget, apuy, kimkimat, ti daga, bambantay, ken dagiti langlangit, ket likmutenda ti Dios (Sal. 97:2–6). Dagitoy a paspasamak ti aglawlaw ken dagiti kinapintas dagiti banbanag ti daga ket ipakitada ti kinadakkel ti Ari dagiti ar-ari, nga isu a mangguyogoy iti panagaripapa ken panagraemtayo.

3. Ti kinababain ti panagrukbab iti ladladawan ket nababalaw a maisupadi iti kinatan-ok ti panagdaydayaw iti Dios (Sal. 97:7).

4. Dagiti annak ti Dios ket agdaydayawda Kenkuana ken agrag-oda iti nalinteg a panangukom ti gobiernona (Sal. 97:8, 9).

5. Ti panagayat iti Dios ti mangguyogoy kadagiti mamati a “guraenyo ti dakes” (Sal. 97:10). Ti Apo salaknibanna ken isalakanna dagiti tattaona manipud iti ima ti nadangkes. Dagitoy a rason ket makaanay tapno agrag-o ken agyaman Kenkuana (Sal. 97:11, 12).

Ti Dios kas Ari ket Isu ti gubbuayan ti talna ken panagtalek dagiti annakna. “Ti bileg ti ari pagayatanna met ti kinajusticia; sica ipasdecmo ti kinacanatad; sica salimetmetam ti kinajusticia ken kinalinteg iti sacup ni Jacob” (Sal. 99:4). Agsipud ta ti Dios ti Ari iti amin ti daga, agrag-otayo koma ken “cantaenyo dagiti panangidaydayaw a maawatanyo” (Sal. 47:7; kitaen pay dagiti bersikulo 1–6).

**Ti Dios kas Okom**

Ti Apo ti Okom agsipud ta Isu ti Ari. Iti nagkauna nga Israel, ti ari ti mangited iti sentensya kadagiti pannakausig ken kadagiti banbanag maipapan iti korte (kitaen ni David [2 Sam. 14:1–23]; Solomon [2 Ar-ari 3:16–28]). Gapuna, ti kapanunotan maipapan iti ari-ken-okom ket pagaammo a kapanunotan kadagiti tattao kadagidiay nga al-aldaw. Idi dimngegda kadagiti sumasalmo a mangkankanta kadagiti aweng maipapan iti Apo kas Okom, dagus a naawatanda ti kapanunotan.

Ti Salmo 75 ibagana a ti Dios nga Okomtayo ket “mangokom a sililinteg” (Sal. 75:2). Isu a saan a masapul a mabutengtayo iti trabahona a kas Okom, malaksid laeng no addatayo iti sikigan ti dakes. “Iti sangoanan ni Jehova; ta isu umay, ta isu umay a mangocom iti daga: ocomenanto a sililinteg toy lubong, ken dagiti tattao babaen ti kinapudnona” (Sal. 96:13).

Ti panggep ti panangukom ti Dios ket “ibaba ti maysa” (dagiti nadangkes [Sal. 75:4, 5]) ken mangitan-ok iti sabali (dagiti matalek [Sal. 75:1, 2; Sal. 75:7]). Daytoy met laeng a principio iti agtartrabaho iti nausigan a panangukom iti Daniel 7: Dusaen ti Dios ti bassit a sara (Dan. 7:26) ken paneknekanna dagiti tattaona (Dan. 7:22).

Dagiti matalek ket rambakenda ti panangukom ti Dios (Sal. 75:9), saan a gapu ta agrag-oda iti pannakadadael dagiti nadangkes no di ket gapu ta ti Dios ket matalek kadagiti karkarina, ken ispalenna dagiti awan basolna (kitaen iti Apoc. 19:2). Masarakantayo, iti pagpatinggaan ti Salmo 75, daytoy a kapanunotan ti nadiosan a kinamatalek ken pannakaispal: “ ‘Amin met dagiti sarsara dagiti nadangkes putdecto; ngem dagiti sarsara dagiti nalinteg maipangatonto’ ” (Sal. 75:10).

**Dios ti Tulag**

Idiay nagkauna nga Asideg a Daya, ti tulag ket maysa a katulagan iti nagbaetan ti mannakabalin nga ari ken ti basaliona [nasakupanna]. Nairaman iti daytoy a katulagan no ania ti kasapulan iti basalio tapno agtalinaed iti sidong ti panangsalaknib ti arina. Ti Daan a Testamento ket innalana daytoy naidagaan a pangngarig iti dayta nga aldaw ken impakatna daytoy iti panagkayamet ti Ari ti langit ken dagiti pasurotna. “Iti kadaanan a tulag iti Asideg a Daya, ti Naindaklan nga Ari ket mangaramid iti dua a karkari iti basalio: umuna, mabalin a rautenna ti basalio no umalsa a maibusor kenkuana; ket maikadua, salaknibanna iti asinoman a napudno a basalio a maraut.”—Tremper Longman III ken Raymond B. Dillard, _An Introduction to the Old Testament_ (Grand Rapids: Zondervan, 2006), p. 260. Ti pannakaawat iti daytoy a kapanunotan ket mangpataud iti panagtalek ti mamati, gapu ta babaen iti dayta, masursurona a mabalinna ti agsadag iti kinatalged iti panalaknib ti Dios.

Iti uneg daytoy a lawag, ni YHWH ket nailadawan a kas Mannakigubat iti Salmo. Ti Salmo 7 ket maysa a kararag sakbay ti gubat nga isu a ti sumasalmo ket dumawat iti ibaballaet ti Dios nga agpaay kadagiti tattaona (Sal. 7:1, 2). Ti sumasalmo ket tuntonenna pay ti salaknib ti Dios ken dawatenna ti pannakadadael dagiti kabusor ti Dios (Sal. 7:4–9). Ti Dios ti saripda ti sumasalmo (Sal. 7:10), a mangpataud iti kapanunotan iti kastilio wenno kalasag. Ti Dios, ti Nadiosan a Mannakigubat ket nailadawan a kas nakasuot iti maysa a kampilan, ba-i ken pana: “aruaten ti pammapatay” (Sal. 7:12, 13). Insaganana ti palab-ug nga agpaay kadagiti kabusorna (Sal. 7:15).

**Dios ti Linteg**

Gapu ta ti Dios ket maysa a nalinteg nga Agturay, “Silalagip nga agnanayon iti tulagna, ti sao nga imbilinna cadagiti rinibu a caputotan” (Sal. 105:8). Ti nakaibatayan ti tulag ket ti Linteg ti Dios. Gapuna, saan a naiparna a maysa kadagiti kangrunaan a tema iti Libro ti Salmos ket dagiti bilbilin ti Apo (kitaen ti Salmo 1). Kinapudnona, ti kaatiddogan a Salmo ken kapitulo ti Biblia, ti Salmo 119, ket naipamaysa nga interamente iti Torah, wenno linteg.

Ti panangkita dagiti sumasalmo iti linteg ti Dios ket naiduma manipud iti gagangay a maibilang a kapanunotan nga agraraira kadagiti adu gunglo ita nga aldaw, maysa a kapanunotan a mangibagbaga a ti nadiosan a linteg ket maysa a benneg dagiti nainget a pagannurotan a masapul a nainget a tulnogen wenno sagrapen ti nainget a dusa a kas supapak ti panangsalungasing iti aniaman kadagit linlintegna. Kuna ni David, maipapan iti linteg, a dagiti pammaneknek ti Apo pabaroenna ti kararua, pagsiribenna ti nanengneng; ti linteg ket paragsakenda ti puso ken lawaganna dagiti matmata (Sal. 19:7–10). Mano kadatayo ti makaibaga iti isu met laeng kadagiti pagannurotan ken linlinteg dagiti pagiliantayo? Iti tulag a naibatay iti panagkayamet, dagiti bilbilin ket pagsurotan a manglawag iti pannakaawattayo ken mamagpabalin kadatayo a mangnanam iti nauneg a pannakikayamet iti Namarsuatayo, Aritayo, ken Okomtayo.

Ti Torah ramanenna ti kapanunotan a “mangisuro” iti ad-adu pay ngem “dagiti bilin.” Dayta ti makagapu nga iladawan ti Salmo dagiti al-alagaden ti Dios kas di magatadan a gameng, nga “adaddada a matarigagayan ngem ti balitoc, uray pay, ngem ti adu a naguguran a balitoc; nasamsam-itda met ngem diro ken cadagiti tedted ti calaba” (Sal. 19:10). Iti agbalin nga adda iti sidong ti tulag ti Dios ket kaipapananna ti panangnanam iti nasinged a pannakaikayamet iti Kinadios.

### Paset III: Panangipakat iti Biag

Anian a makapaguyogoy a maammoan ti tukad ti pannakaisilpo dagiti lima a nateolohiyaan a tema nga inadaltayo ita a lawas. Mangrugi daytoy a natemaan a serye iti pammaneknek iti Dios kas Namarsua ken agsaad iti pammaneknek iti Dios kas Namarsua. Ti panangilibak iti daytoy kangrunaan a kinapudno ket panangtukkiad iti kalintegan ti Dios a kas Agturay iti daytoy a lubong ken Kangatoan nga Okom ti tunggal tao. Gapuna, no saan ngarud a ti Dios ti Okom ti amin, mabalin nga aramiden ti asinoman ti aniaman a pagarupenna a kasayaatan. Awan koma ti aniaman nga agnanayon a linteg a tungpalen. Awan koma dagiti absolutes. Nakalkaldaang a kunaen, inaldaw a malapunostayo iti daytoy a pilosopia. Uray dagiti dadduma a Cristiano ket matnag iti makadadael nga allilawna. Gapu itoy, napateg unay ti adaltayo iti daytoy a lawas agpaay kadagiti pamiliatayo, dagiti agtutubotayo, ken dagiti kamkameng ti iglesiatayo.

Ti panangbigbig iti Apo kas Nangaramid kadatayo ket mangiturong kadatayo a mangawat iti kina Apona iti biagtayo ken ti kalinteganna a mangibagnos ken mangtubngar kadatayo no kasapulan. Ta kalpas ti amin, Isu ti Okomtayo. Ti Namarsuatayo ket kayatna iti maysa a naayat a pannakaikayamet kadatayo. Ikari ti Biblia kadatayo a ti panagtulnog Kenkuana ken pannakipagna Kenkuana ket agbalinto a nasam-it ken makaliwliwa a kapadasan.

Maysa a detalye a sinagid tayo iti daytoy nga adal ngem saantayo a sinukimat iti nauneg ket ti panangrukit iti kababalin a panagdaydayaw ken panagrag-o. Dawaten iti maysa boluntaryo a mangbasa iti napigsa kadagiti bersikulo iti baba. Maisublat met a paibasa kadagiti kamkameng ti klase a sangsangkamaysa ti Salmo. Paregtaem dagiti estudiantem nga agtarigagay iti isu met laeng a naespirituan a biag ti sumasalmo:

> <p></p>
> O umaycayo, cantaantayo ni Jehova! Ipaaytayo ti narag-o a dir-i iti Bato ti Pannacaisalacantayo. Mapantayo a siiyaman iti saclangna; Ipaayantayo iti narag-o a dir-i agraman Salmos. Ta ni Jehova isu ti naidaclan a Dios, Ken naidadaclan nga ari iti ngatoen dagiti amin a didiosen (Salmo 95:1–3).

Ad-adda pay ngem kadagiti kiddaw ken reklamo, punnuentayo koma dagiti kararagtayo iti Ari ken Okomtayo iti pammadayaw. Kasta met, nalaklaka a maibaklay ti inaldaw a panagbannogtayo, ken naragragsak ti debosional a biagtayo, no addatayo iti maysa a naitulagan a pannakaikayamet iti Dios dagiti langlangit.

` `