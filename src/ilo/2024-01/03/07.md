---
title:  Adalen Pay
date:   19/01/2024
---

Basaen ti Salmo 86:5, 15; Ellen G. White, “God’s Love for Man,” pp. 9–15, iti _Steps to Christ_. Kasano a matulongannatayo ti kinapudno a ti Dios ket ayat tapno ad-adda a maawatantayo dagiti nadumaduma a pannakailadawan iti Dios ken dagiti aramidna iti Salmo?

Ti adal ita a lawas ket maisentro iti sumagmamano a kangrunaan a pannakailadawan ti Dios ken dagiti ar-aramidna, a mangipasdek iti lubong ken mamagbalin iti dayta a natibker ken natalged. Dagiti sumasalmo agpakaasida iti Dios, nga Isu ti Namarsua, Ari, Okom, naintulagan a Mangisalakan, ken Mangted-Linteg. Dagiti annong iti lubong a kukua ti Dios ket ad-adda a naipaduyakyak kadagiti nadumaduma pay a nagan ken titolona, agraman ti Pastor (Sal. 23:1; Sal. 80:1), Bato ti Pannakaisalakantayo (Sal. 95:1), ken Ama (Sal. 68:5; Sal. 89:26). Iti lubong mabalin a datayo ket natalged ken natalingenngen, uray iti tengnga ti riribok ti dakkel a panagbinnusor, gapu ta ti Dios ket agturay ken matalek Isuna iti amin nga aramiden ken ibagbagana. Nupay dagitoy a nateolohiyaan a tema ket saan a naan-anay, makaisingasingda kadagiti nadumaduma a wagas nga isu a panangiparangarang ti Dios iti Mismo a Bagbagina iti Salmo.

Bayat ti panagtultuloy tayo iti panangadal iti Salmo, napateg a laglagipentayo a basaen ti Salmo iti lawag ti kababalin ti Dios nga ayat ken parabur ken ti planona a mangisalakan ken mangisubli iti lubong. “Tunggal uma dadda ti panangadaltayo iti kababalin ti Dios iti lawag ti kruz, umadadda ti pannakakitatayo iti kinaasi, kinalukneng, ken kinamanangpakawan a nailaok iti kinalinteg ken kinahusticia, ket adadda met a madlawtay dagiti di mabilbilang a pammaneknek ti maysa nga ayat nga awan patinggana, ken maysa a nadungngo a kaasi nga atiwenna ti ayat ti maysa nga ina iti naiwawa nga anakna.”—Ellen G. White, _Steps to Christ_, p. 15. Idiay Salmo, uray no sangsangoen dagiti tattao ti panangukom ti Dios gapu iti panagsukirda, agtultuloyda nga umawag iti Dios agsipud ta ammoda nga apagbiit laeng ti pungtot ti Dios, ngem ti asina ket agnanayon (Sal. 103:8).

**Salsaludsod a pagiinnadalan**:

`Apay a napateg ti pannakaawat iti kinapaypayso ken panagraira ti dakkel a panagbinnusor tapno matulongannatayo a makaawat nga iti laksid ti namimpinsan a panagturay ken kinangato ti Dios, adu pay laeng ti riribok ken panagsagaba iti lubongtayo? Apay a makatulong unay kadatayo ti tema ti dakkel a panagbinnusor?`

`Kasano koma a ti panamati iti Dios kas Namarsua ti mangsukog iti pannakaawattayo iti bagitayo ken ti pannakaikayamettayo kadagiti dadduma a parsua? Ania ti mapasamak no sumiasi dagiti tattao iti dayta a kinapudno (Sal. 106:35−42)?`

`Ania ti dakes kadagiti ladladawan dagiti nasnacion idi panawen ti Biblia (Sal. 115:4−8)? Dagiti ngay kabaroanan [moderno] a ladladawan? Apay a kasta met laeng ti kinapeggadda iti pannakipagpagnatayo iti Apo?`

`Kasano koma ti panagbiag dagiti tattao ti Dios idinto a pagaammoda a mangrugi ti panangokom ti Dios kadagiti tattaona? Kasano nga okomen ti Dios dagiti tattaona ken iti ania a panggep?`