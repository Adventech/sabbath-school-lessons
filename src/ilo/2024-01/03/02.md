---
title:  Ni Jehova Inaramidnatayo
date:   14/01/2024
---

`Basaen ti Salmo 8 ken Salmo 100. Kasano iti pannakaiparang ti Dios ken dagiti tattao kadagitoy a Salmo? Ania ti iparangarang dagitoy a Salmo maipapan ti kababalin ti Dios?`

Ti panamarsua ket adda napateg a pasetna iti Salmo, iti panangitandudo iti panagturay ti Dios. Dagiti langlangit, nga isu “ti aramid ti imana,” ipakdaarda ti dayag ken pannakabalinna (Sal. 19:1−4; Sal. 97:6). Ti nagan ti Dios ket nadaeg iti amin a daga (Sal. 8:1, 9). Ti Apo ket pinarsuana amin a banag; Isu ket awan pangrugianna (Sal. 93:2) ken awan pagpatinggaanna (Sal. 102:25−27). Isu ket agnanayon ken nangatngato ngem kadagiti didios dagiti nasnacion, nga isuda “ti aramid dagiti im-ima dagiti tattao” (Sal. 115:4), awanen iti adadu pay. Dagiti ladladawan ket “adda im-imada, ngem dida macaaricap” (Sal. 115:7); ngem iti Apo, “adda cadagiti im-imana dagiti mangliwengliweng ditoy daga. . . . ken dagiti im-imana pinataudda ti namaga a daga” (Sal. 95:4, 5).

Adu a Salmo ti mangiparang iti pannakabalin ti Dios iti ngatoen dagiti pwersa ti natoralesa a dagiti dadduma a nasnacion ket patienda a nadiosan (kas pangarigan, Salmo 29; Salmo 93; Salmo 104). Dagitoy a Salmo pasingkedanda ti panagkuna a ti Apo agari iti ngatoen ti amin a parsua ken kangatoan iti pannakabalin ken kinatan-ok. Ti Salmo 100:3 kabilenna ti maysa a nasikap a langa ti panagrukbab iti ladladawan—panagtalek iti bukod-a-bagi, nga ipaganetgetna a ti Dios inaramidnatayo, “ket datayo cucuanatayo.”

Ti panamarsua ket paneknekanna met ti ayat ti Dios. Isuamin a banbanag nga adda ket utangda iti kaaddada iti Dios, nga Isu pay iti mangtartarawidwid iti biag (Sal. 95:7; Sal. 147:4−9). Paliiwen a ti Dios ket saanna laeng nga impaay iti kaadda dagiti tattao, inaramidna ti Israel nga “ilina, ken carcarnero ti pagpaarabanna” (Sal. 100:3). Ti kapanunotan nga “ilina” ken “carcarnero” na iparangarangna ti tarigagay ti Dios nga agpaay iti maysa a nasinged a pannakaikayamet iti tattaona.

Ti laeng Namarsua ti addaan pannakabalin a mangbendicion ken mamagbalin kadagiti tattaona a dumakkel, ket iti kasta, Isu laeng iti Maysa a maikari iti panagdayaw ken panagtalekda. Adu kadagiti Salmo ti mangayab ti isuamin a banbanag nga addaan anges, amin ti daga, ti baybay, ken amin a banbanag nga adda iti dayta a mangidir-i iti rag-o iti sangoanan ti Apo.

Ti dayag ti Dios ket makita iti sangaparsuaan, uray pay iti natnag a naidagaan a sangaparsuaan, ken ti Salmo itudona kadatayo a ti Dios laeng ti maikari a maidaydayaw.

`“Ania ti tao, tapno sipapanunutca kencuana? Ket ti anac ti tao, tapno sumarungcarca kencuana?” (Sal. 8:4). Ania ti sungbatmo iti Dios a kas Namarsuam? No awagan ti Dios dagiti bitbituen kadagiti nagnaganda (Sal. 147:4), di ad-adda nga ay-ayatennaka iti Dios?`