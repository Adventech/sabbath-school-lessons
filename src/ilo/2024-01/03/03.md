---
title:  Ti Apo Agari
date:   15/01/2024
---

Nasinged a naisilpo—kinapudnona di maisina a naisilpo—iti Apo kas Namarsua ket ti Apo kas Kangatoan, kas Agturay. Ti pakdaar a “ni Jehova agari” ket nasolemne unay a naiwaragawag iti Salmo 93:1; Salmo 96:10; Salmo 97:1; ken Salmo 99:1, ngem mangngeg dagiti allangoganna iti amin a Libro ti Salmo.

Ti Apo ket nakawesan iti dayaw, kinadaeg, ken pigsa (Sal. 93:1; Sal. 104:1). Isu ket napalikmutan kadagiti ul-ulep ken sipnget (Sal. 97:2), ngem bungonenna met ti Bagbagina “iti lawag a cas la pannacapagananay[na]” (Sal. 104:2). Dagitoy a pangarigan itan-okna ti pannakabalin ken kinadaeg ti Ari ken naannad unay a napili a mangiyebkas iti naisalsalumina a kinadakkel ti Dios a labes pay iti nataoan a pannakaawat.

`Basaen ti Salmo 97. Ania dagiti pakakitaan a ti Apo agari? (Sal. 97:2, 10) Ania ti iturayan ti Panagarina? (Sal. 97:1, 5, 9)`

Ti panagturay ti Apo ket naipaduyakyak kadagiti ar-aramidna iti panamarsua (Sal. 96:5), panangisalakan (Sal. 98:2), ken panangokom (Sal. 96:10). Ti Apo ipasdekna ti Kinaarina iti ngatoen ti sibubukel a lubong (Sal. 47:6−9). Ti pagarian ti Dios ket maysa nga agnanayon a pagarian, awan pakaipadaan iti pannakabalin ken kinadayag (Sal. 45:6; Sal. 93:1, 2; Sal. 103:19). Ti panagari ti Apo ket naipasdek iti asi, hustisya, ken kinalinteg, ken iyegna ti ornos ken kinatalged iti naparsua a lubong (Sal. 98:3; Sal. 99:4). Ti panagari ti Dios ket pagmaymaysaenna ti nailangitan ken naidagaan a mangidaydayaw iti Dios (Sal. 103:20−22; Salmo 148). Adu a Salmo ti mangipakita iti amin a sangkataoan iti panangbigbig iti kangatoan a turay ti Dios (Sal. 96:10; Sal. 97:1; Sal. 99:1; Sal. 145:11–13).

Ngem saan nga amin a tattao, wenno uray dagiti naidagaan nga agtuturay, ket bigbigenda ti turay ti Dios kadagitoy nga al-aldaw. Ti panagturay ti Apo ket kanayon a karkariten dagiti nadangkes a mangilibak ken manguyaw iti Apo ken mangirurumen kadagiti tattaona (Sal. 14:1; Sal. 74:3−22). Nupay makarit gapu iti kinarang-ay ti sumagmamano a nadangkes a tattao ken nariribok gapu iti mabayag a panagitured ti Dios, ti sumasalmo ket agtalek iti kangatoan a turay ti Dios ken agtultuloy a rumang-ay iti pammatalged dagiti nalinteg a panangukom ti Dios (Sal. 68:21; Sal. 73:17−20). Babaen ti pammati agrag-o dagiti tattao ti Dios iti pannakaisibbu ti pagarian ti Dios babaen ti mangsubbot a panagministro ni Cristo ken urayenda iti pannakaipasdek ti pagarian iti maikadua a yaay ni Cristo (Mat. 12:26−28; 1 Cor. 15:20–28).

`“O dacayo nga agayayat ken Jehova, guraenyo ti dakes!” (Sal. 97:10). Apay koma nga iti ayattayo iti Dios ket pagbalinennatayo a manggura iti dakes? Kasano a dagitoy dua a kapanunotan ket agnaigda?`