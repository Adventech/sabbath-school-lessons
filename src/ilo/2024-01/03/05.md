---
title:  Kankanayon a Sipapanunot iti Tulagna
date:   17/01/2024
---

Ti tema ti panangokom ti Dios ket pataudenna ti maysa a napateg a saludsod: Kasano a dagiti tattao ti Dios ket maaddaan iti talna ken pammatalged iti panangisalakan ti Dios idiay tiempo ti panangokom? Basaen ti Sal. 94:14; Salmo 105:7−10; Dan. 7:22.

Dagiti tattao ti Dios ket natalgedda gapu ta inkabil ti Apo ti pagnanaedanna idiay Sion (Sal. 76:1, 2) ken impasdekna ti agnanayon a tulagna kadakuada kas ipatpategna a sanikua (Sal. 94:14; Sal. 105:8–10). Saan laeng nga ikari ti Dios a dina tukiaden dagiti naintulagan a tattaona; Naalibtak nga agtrabaho Isuna tapno agtalinaedda a natalged Kenkuana. Pakawanenna dagiti basbasolda (Sal. 103:3); Isu ti mangisuro, mangbendicion, ken mangpapigsa kadagiti tattaona (Sal. 25:8−11; Sal. 29:11; Sal. 105:24). Naited dagiti panangukom ti Dios tapno maiturong dagiti tattao iti kinalinteg ken tapno mangipaduyakyak a ti Dios ket maseknan kadakuada ( Sal. 94:8–15 ).

Ti Salmo 105 kas sibubukel ket ipakitana iti kinamatalek ti Apo iti tulagna iti pakasaritaan ti Israel. Iti amin a napasamak, dagiti naimbag ken dakes, adda idiay ti Dios. Inwanwanna ni Jose idiay Egipto ket babaen kenkuana insalakanna dagiti tattaona ken dagiti nasnacion iti dayta a lugar kabayatan ti nakaro a bisin (Sal. 105:16−24). Pinatanor ti Apo ni Moises a mangiturong kadagiti tattaona iti iruruar manipud iti pannakaadipen ti Egipto, isu nga inaramidna a nabuyogan kadagiti pagilasinan ken datdatlag iti biangda (Sal. 105:25−38).

Ti Apo intedna kadagiti tattaona ti Naikari a Daga (Sal. 105:11, 44) ken ti agtultuloy a pannalaknibna (Sal. 105:12−15). Pinaaduna ida (Sal. 105:24), winayawayaanna ida manipud kadagiti appoda (Sal. 105:37, 38), ken impaayna dagiti inaldaw a kasapulanda (Sal. 105:39−41). Awan duadua a ti Apo ket adda iti nadiosan a tengngelna iti amin a pakaseknan dagiti tattaona—maysa a kinapudno a kayat dagiti sumasalmo a di pulos malipatan dagiti tattaona.

No lagipen ti Dios ti tulagna, saan laeng a ti pannakaammo wenno pananglagip ti ramanen daytoy gapu ta kanayon nga agturong daytoy iti panagtignay (Gen. 8:1; 1 Sam. 1:19; Sal. 98:3; Sal. 105:42–44). Kasta met, no maayaban dagiti tattao a manglagip kadagiti datdatlag ken panangukom ti Dios, kayatna a saoen a dagiti tattao ket agbiagda kadagiti wagas a mangpadayaw iti Dios.

Iti daytoy a tulag, ti kangrunaan nga ayab iti Israel ket ti panagtalinaed a matalek iti tulag babaen ti panangsalimetmet kadagiti linlinteg ti Dios (Sal. 78:5−7; Sal. 105:45). Naayaban met dagiti tattao ti Dios nga agsaksi iti Dios kadagiti dadduma a nasnacion, gapu ta tarigagayan ti Apo nga amin a nasnacion ket makikadua kadagiti tattaona nga Israel (Sal. 105:1, 2). Natalged ngarud ti lubong iti makasalaknib a tulag ti mannakabalin-amin ken manangngaasi a Dios (Sal. 89:28−34).

`Ania ti adda kadatayo ken Jesus, a mangipakita no apay a dagitoy a karkari a naaramid iti nagkauna nga Israel ket mabalin a maipakat itan kadatayo? (Kitaen ti Gal. 3:26–29).`