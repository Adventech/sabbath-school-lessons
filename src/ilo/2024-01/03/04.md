---
title:  Ti Dios ket Isu ti Okom
date:   16/01/2024
---

`Basaen ti Salmo 75. Apay a ti panagpasindayaw ti nadangkes ket ubbaw?`

Kas kangatoan nga Ari, ti Apo ket Mangted-linteg (Sal. 99:7) ken maysa nga Okom (Sal. 98:9; Sal. 97:2). Ti nadangkes ket kankanayon nga amamsenna ti nalinteg a bilin nga impasdek ti Dios iti lubong ngem ti Apo ket okomenna ti lubong ken iyegna iti panagpatingga ti panagturay ti dakes (Sal. 75:8−10; Sal. 96:13).

Iti Salmo 75, adu dagiti ladladawan a mangipakita iti di mabalusingsing a pannakadadael ti nadangkes. Ti ladawan ti maysa a kopa agraman iti nalabaga nga arak (Sal. 75:8) idanonna ti nakaro a pungtot ti Dios (Jer. 25:15; Apo. 14:10). Ti pannakaputed dagiti sara ti nadangkes ket ipakitana ti panagpatingga ti pannakabalin ken pagturayanda, kabayatan a dagiti sarsara ti nalinteg ket maitan-okto (Sal. 75:10). Ti Dios pilienna ti maysa a “naikeddeng a tiempo” (Sal. 75:2) wenno “natudingan a tiempo” nga agpaay iti panangukomna. Daytoy a pannakayulog ti panangukom ket nalawag unay a mapasamak idiay kamaudianan a panawen (Sal. 96:13; 1 Cor. 15:23−26).

Ti Apo sukimatenna dagiti puso dagiti tattao kas paset ti panangukomna.

Basaen ti Salmo 14:2. Ipalagipna ti Genesis 6:5, 8. Agpada nga ipakita dagiti

teksto a ti pannakaipatungpal ti panangukom ti Dios iti lubong ket sumaruno kalpasan iti panangsukimat ti Dios iti biag dagiti tattao ken panangsapul iti siasinoman a mabalinna nga isalakan. Daytoy a panangukom ket maawagan no dadduma a “nausigan a panangukom,” inton ikalintegan ti Dios dagiti nalinteg ken ikeddengna ti pagtungpalan dagiti nadangkes.

Kasano ti pannakaaramid dayta?

Umuna, ispalen ti Dios dagiti tattaona manipud iti nadangkes (Sal. 97:10; Sal. 146:9) ken balangatanna ti napakumbaba iti pannakaisalakan (Sal. 149:4). Maikadua, ti di agbabawi a nadangkes ket madadaelda nga agnanayon (Sal. 97:3). Dadduma a Salmo ket naindaniwan nga iladawanda ti kinaawan serserbi dagiti nataoan nga igam a maibusor iti nadiosan nga Okom (Sal. 76:3–6). Ti Apo ket maysa pay a mamakawan a Dios, nupay dusaenna dagiti biddut nga araramid dagiti tattao (Sal. 99:8). Dagiti tattao ti Dios, saan laeng a ti nadangkes, ket maipasangodanto iti sangoanan ti Dios (Sal. 50:4; Sal. 135:14).

Ti Salmo idanunna ti isu met laeng a kapanunotan a naibaga kadagiti dadduma a teksto iti Biblia, a ti panangukom ti Dios ket mangrugi kadagiti tattao ti Dios ken maidanon iti sibubukel a daga (Deut. 32:36; 1 Ped. 4:17). Ti sumasalmo iyikkisna iti Dios nga okomenna isuna ngem agdas-al isuna iti kinalinteg ti Dios a mangikalintegan kenkuana (Sal.7:8−11; Sal. 139:23, 24).

`Ti Salmo ayabannatayo nga agrag-o iti panangpadpadaan iti panangokom ti Dios (Sal. 67:4; Sal. 96:10−13; Sal. 98:4−9). Kasano a ti panangokom ti Dios ket naimbag a damag kadagidiay a naabbongan iti dara ni Cristo?`