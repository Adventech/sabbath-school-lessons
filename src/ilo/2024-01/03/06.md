---
title:  Dagiti Pammaneknekmo ket Siguradoda Unay
date:   18/01/2024
---

`Basaen ti Salmo 19:7; Salmo 93:5; Salmo 119:165; Salmo 1:2, 6; Salmo 18:30; ken Salmo 25:10. Ania a gagangay a tema ti agtaray kadakuada amin?`

Ti turay ti Apo iti lubong kas soberano a Namarsua, Ari, ken Okom ket addaan kadagiti nateolohiyaan nga ipakita iti kinamapagtalkan dagiti pammaneknekna. Dagiti pammaneknek (Hebreo ‘edut, “bilin,” “linteg”) ket tudtudoenda iti bagi dagiti linlinteg ken al-alagaden a kadagitoy, ti Apo iturayanna ti narelihiyosoan ken nasosyalan a biag dagiti tattaona (Exo. 32:15). “Pudnoda unay” dagitoy (Sal. 93:5), a mangipakita iti kinatalged ken kinaagnanayon ti trono ti Dios ken ti lubong a pinarsua ken tartarawidwidan ti Dios (Sal. 93:1, 2). Ti Hebreo a sao a naipatarus a kas “pudno” (ti Ingles a sao nga amen ket nagtaud iti daytoy a sao) idanunna ti kapanunotan ti kinamapagtalkan, kinamatalek, ken kinatibker (2 Sam. 7:16; 1 Cron. 17:23). Saan a mabaliwan ken di madadael dagiti linteg ti Dios.

Patalgedan ti Dios ti kinatarnaw dagiti karkari ken bilbilinna. Ti kinamatalek ti Dios ket agpada a naan-anay a mangpatalged iti panangipanamnama iti di agbaliw a kababalin ti panagturayna, ken naan-anay a makalikaguman iti panagkiddaw iti sungbat dagiti tattao a panagtalek ken panagtulnog iti Dios.

Kasta met, ti kinakurang ti hustisia iti lubong ket naindaniwan iti pannakailadawanna a kas panagkintayeg ti pamuon ti daga (Sal. 18:7; Isa. 24:18– 21). Ibilin ti linteg ti Dios kadagiti tattao ti wagas ti nalinteg a panagbiag a makaibtor iti panangukom ti Dios. Dagiti nalinteg ket saanto a mayakayak gapu ta natibker ti pannakairamutda iti linteg ti Dios nga isu a mangipaay iti kinatalged ken seguridad, ken gapu natibker ti pusoda (ti Hebreo a kun kaipapananna met ti “natibker,” “natalged”) iti Apo (Sal 112:1, 6, 7). Awan ti mangiturong iti pannakaitibkol dagidiay mangtungpal iti linteg ti Dios (Sal. 119:165), nga isu a mangipakita iti salaknib ken panangiwanwan ti Dios iti biag (Sal. 1:2, 3, 6).

Ti Sao ti Dios ket nailadawan a kas pagsilawan kadagiti saksaka ti sumasalmo, ket iti kasta salaknibanna isuna manipud kadagiti nailemmeng a silo dagiti kabusor (Sal. 119:105, 110). Ti dakkel a talna, nga isu a nannanamen dagidiay mangay-ayat iti linteg ti Dios (Sal. 119:165), ket nalawag a saan nga agbanag iti namimpinsan a kaawan dagiti pannubok (Sal. 119:161). No di ket dayta ket agtaud iti panagtaeng iti kaadda ti Dios ken kaadda ti nasayaat a pannakikayamet Kenkuana.

`Ania dagiti napraktikalan a wagas a ti panangsalimetmet kadagiti linlinteg, pagannurotan, ken pammaneknek ti Dios ket nakatulong kenka? Iti sabali a bangir, ania ti sinagabam gapu iti pananglabsingmo kadakuada?`