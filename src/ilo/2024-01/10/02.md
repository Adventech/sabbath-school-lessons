---
title:  Ti Di Agsardeng a Kinamatalek ti Apo
date:   03/03/2024
---

`Basaen ti Salmo 78. Ania dagiti tallo a kangrunaan a panpanawen iti pakasaritaan a naipaganetget iti daytoy a Salmo? Ania dagiti maulit-ulit nga ad-adal nga iparang ni Asaf iti tunggal panawen?`

Dagiti panangrepaso iti napalabas ti Israel ket paganetgetanna ti kinamatalek ti Dios ken ti saan a kinamatalek ti Israel. Isuroda met koma kadagiti umay a kaputotan a saanda nga uliten dagiti biddut dagiti kapuonanda no di ket agtalekda iti Dios ken agtalinaedda a matalek iti tulagna. Ti sumasalmo ket aramatenna ti pakasaritaan a kas pangngarig (Sal. 78:2), a kayatna a saoen a dagiti tattao ket masapul nga utobenda a naimbag ti mensahe ti Salmo ken sapulenda ti kaipapananna agpaay iti bagbagida. Ti Salmo 78:2 ket naimpadtuan a panangiladawan iti wagas ni Jesus a mangisuro kadagiti pangngarig (Mat. 13:34, 35).

Ti Salmo ket ipaduyakyakna pay ti panawen ti Exodo (Sal. 78:9−54), ti panagnaed idiay Canaan (Sal. 78:55−64), ken ti panawen ni David (Sal. 78:65−72). Ipaduyakyakna dagiti nadayag nga ar-aramid ti Apo ken dagiti supapak ti panangsalungasing dagiti tattao iti tulagda iti Dios. Ti pakasaritaan ti Israel ket lagipenna dagiti adu a kita ti saan a kinapudno dagiti tattao iti Dios, nangruna iti panagrukbab iti ladladawan (Sal. 78:58).

Nupay kasta, ti sumasalmo ipaganetgetna ti ramut ti saan a kinamatalek ti Israel: nalipatanda ti inaramid ti Dios nga agpaay kadakuada, saanda a nagtalek iti Dios, sinuotda ti Dios (Sal. 78:18, 41, 56) ken nagribeldeda Kenkuana, ket saanda a nagballigi a nangsalimetmet iti lintegna, ti tulagna, ken dagiti pammaneknekna (Sal. 78:10, 37, 56). Babaen ti panangipaganetgetna kadagitoy matudtudo a langa ti saan a kinapudno, ti sumasalmo ket ipakpakitana a ti panangtukiad ti Israel iti pakasaritaan ket nagbanag iti maysa a bugas ti basol, nga isu ti saan a panagballigi dagiti tattao nga agtalek iti Apo (Sal. 78:7, 8).

No basaen ti Salmo, malapunostayo iti kanayon a kinatangken ti ulo ken naespirituan a kinabulsek dagiti tattao, a maisupadi iti awan patinggana nga anus ken parabur ti Apo. Kasano a nabuntog unay a makasursuro ti tunggal baro a kaputotan?

Sakbay a dumtengtayo iti nalabes a panagipato kadagiti napalabas a kaputotan, masapul a kitaentayo dagiti mismo a bagbagitayo. Saan kadi a mananglilipattayo met kadagiti napalabas a datdatlag ti Dios ken naliway kadagiti sapsapulen ti tulagna? Ti Salmo ket saanna a paregtaen dagiti tattao nga agpannuray kadagiti bukodda nga ar-aramid. No di ket, ipakita ti Salmo 78 ti kinaawan serserbi ti nataoan a pagayatan malaksid no naibatay dayta iti kanayon a pannakaammo iti kinamatalek ti Dios ken panangawat iti paraburna. Dagiti saan a naballigi a gubat dagiti tattao ti Dios (Sal. 78:9, 62–64) ket manglawlawag iti adal ti Salmo a dagiti panagregget ti tao iti laksid iti kinamatalek iti Dios ket naikeddeng nga agpatinggada iti saan a panagballigi.

`Ania dagiti adal a nasursurom, wenno masapul koma a nasursurom, manipud kadagiti napalabas a biddutmo?`