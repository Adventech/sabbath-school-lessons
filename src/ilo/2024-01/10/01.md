---
title:  Ad-adal iti Napalabas
date:   02/03/2024
---

### Basaen Agpaay iti Adal ita a Lawas
Salmo 78; Salmo 105; Gal. 3:29; Salmo 106; Salmo 80; Num. 6:22–27; Salmo 135.

> <p>Paset a Maiyulo</p>
> “Isuda a nangngeg ken naammoantayo ken imbaga cadatayo dagidi amammatayo. Dicamto ilimed ida dadagiti putputotda, babaen ti panangibagami iti caputotan a sumaruno cadagiti pacaidaydayawan ni Jehova, ken ti kinapigsana, ken dagiti nacascasdaaw nga ar-aramid nga inaramidna” (Salmo 78:3, 4).

Kadagiti adu a Salmo, ti panagdaydayaw ket addaan iti langa a panangibaga kadagiti nabileg nga ar-aramid ti Apo a mangisalakan. Dagitoy a Salmo ket masansan a maawagan kas “pakasaritaan ti pannakaisalakan iti Salmo” wenno “Salmo a naibatay iti pakasaritaan.” Dadduma ket agpakaasi kadagiti tattao ti Dios, nga ibagbagada kadakuada nga agsursuroda kadagiti pakasaritaanda, nangnangruna kadagiti biddutda ken biddut dagiti kapuonanda. Adda dagiti Salmo a naibatay iti pakasaritaan a naglaon iti kangrunaan a tono ti himno a mangipaganetget kadagiti napalabas a nakaskasdaaw nga ar-aramid ti Dios iti biang dagiti tattao ken dayta ti mangpapigsa iti panagtalekda iti Apo, nga Isu ti makabael ken matalek a mangispal kadakuada manipud iti agdama a rigatda.

Ti naisangsangayan nga awis ti Salmo a naibatay iti pakasaritaan ket tulongandatayo a makakita kadagiti biagtayo a kas paset ti pakasaritaan dagiti tattao ti Dios ken akoentayo dayta a napalabas a kas bukodtayo. Kas iti pannakaibilangtayo iti pamilia dagiti tattao ti Dios a naibatay iti pakasaritaan babaen ken Cristo (Roma 8:15; Roma 9:24–26; Gal. 4:6, 7), ti tawid a naibatay iti pakasaritaan dagiti nagkauna a tattao ti Israel ket pudno unay nga isu ti pakasaritaan ti naespirituan a kapuonantayo. Iti kasta ngarud, mabalin ken masapul koma met nga agsursurotayo manipud iti napalabasda, nga isu a kukuatayo met.

Ti maudi a kalat ket ti panangbigbig a tunggal kaputotan iti tattao ti Dios ket addaan iti bassit ngem napateg a paset iti engrande a pannakaiparang dagiti naindaklan a naibatay iti pakasaritaan a panggep ti Dios iti dakkel a panagbinnusor.