---
title:  Ti Pangngarig ti Ubas ti Apo
date:   06/03/2024
---

`Basaen ti Salmo 80. Kasano a nailadawan dagiti tattao ti Dios iti daytoy a Salmo, ken ania a dakkel a namnama ti ipakpakaasida?`

Ti Israel ket nailadawan a kas maysa a kaubasan a pinarut ti Dios manipud Egipto, ti daga ti panangidadanes, ket inyakarna idiay Naikari a Daga ti kinawadwad. Ti ladawan ti kaubasan ipakitana ti panangpili ti Dios iti Israel ken ti nadiosan a panangaywanna (basaen met ti Gen. 49:11, 12, 22; Deut. 7:7−11).

Nupay kasta, iti Salmo 80, ti kaubasan ti Dios ket adda iti sidong ti pungtotna (Sal. 80:12). Dagiti mammadto inwaragawagda ti pannakadadael ti kaubasan a kas pagilasinan iti panangokom ti Dios agsipud ta nagbalin nga atap ti ubas (Isa. 5:1−7; Jer. 2:21).

Nupay kasta, saan nga utoben ti Salmo 80 dagiti rason ti nadiosan a panangokom. Gapu iti kauneg ti parabur ti Dios, ti sumasalmo ket nariribok ta ti Dios ket mabalinna nga isardeng ti kaaddana kadagiti tattaona iti napappaut a panawen. Ti dagsen iti nagbaetan ti pungtot ken panangokom ti Dios, iti maysa a bangir, ken ti parabur ken pammakawan ti Dios, iti sabali a bangir, ti gubuayan ti panagbuteng ti sumasalmo a ti nadiosan a pungtot ket mabalin nga agraira ken mamimpinsan a mangibus kadagiti tattao (Sal. 80:16).

`Basaen ti Numeros 6:22–27. Kasano a daytoy a bendicion ket inaramat ti Salmo 80?`

Ti koro ti Salmo ket mangipalagip iti kari ni Aaron iti agnanayon a bendicion ti Dios kadagiti tattaona (Num. 6:22−27) ken ipaganetgetna ti namnama a ti parabur ti Dios ket abakenna dagiti makagapu iti kinaay-ay-ay dagiti tattao: “Ipasublinacam cadi, O Dios; ken pagraniagem ta rupam, ket maisalacancamto!” (Sal. 80:3; kitaen met ti Sal. 80:7, 19).

Ti sao ti Hebreo iti “isubli” ditoy ket nagtaud iti gagangay a sao a kaipapananna ti “agsubli,” ken naulit-ulit a naaramat dayta iti Biblia a ti Dios ket ay-ayabanna dagiti tattaona, nga isu a nagalla-alla, nga agsublida Kenkuana. Naisinggalot unay dayta iti kapanunotan ti panagbabawi, ti panangtallikud iti basol ken panagsubli iti Dios. “ ‘ “Ket iccacto ida iti puso a mangbigbig caniac, a siac ni Jehova: ket isudanto ti ilic, ket siacto ti Diosda; ta agsublidanto caniac iti amin a pusoda” ’ ” (Jer. 24:7).

`Napadasam kadin iti mismo a bagbagim ti panagbabawi kas panagsubli iti Dios?`