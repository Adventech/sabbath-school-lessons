---
title:  Pananglagip iti Pakasaritaan ken tiPanangidaydayaw iti Dios
date:   04/03/2024
---

`Basaen ti Salmo 105. Ania dagiti paspasamak a naibatay iti pakasaritaan ken dagiti ad-adal a naipaganetget iti daytoy a Salmo?`

Ti Salmo 105 ket lagipenna dagiti kangrunaan a paspasamak a nangsukog iti naintulagan a pannakikayamet ti Apo ken dagiti tattaona nga Israel. Ipangpangrunana ti tulag ti Dios ken Abraham nga itedna ti Naikari a Daga kenkuana ken kadagiti kaputotanna, ken no kasano a daytoy a kari a napasingkedan kada Isaac ken Jacob ket nadiosan a natungpal babaen kada Jose, Moises, ken Aaron, ken idi panawen ti pannakaparmek ti Canaan. Ti Salmo ket mangted iti namnama kadagiti tattao ti Dios iti amin a kaputotan, gapu ta dagiti nakaskasdaaw nga ar-aramid ti Dios iti napalabas ket mangipanamnama iti di agbaliw nga ayat ti Dios kadagiti tattaona iti amin a panpanawen (Sal. 105:1−5, 7, 8).

Ti Salmo 105 ket umasping iti Salmo 78 (kitaen ti adal idi kalman) iti pana ngipaganetgetna iti kinamatalek ti Dios kadagiti tattaona iti pakasaritaan, ken aramidenna dayta tapno maidaydayaw ti Dios ken tapno maparegta ti kinamatalek. Nupay kasta, saan a kas iti Salmo 78, saan a dinakamat ti Salmo 105 dagiti napalabas a biddut dagiti tattao. Adda sabali a panggep daytoy a Salmo.

No di ket, iti Salmo 105, ti pakasaritaan ket naibaga manen babaen kadagiti biag dagiti kadakkelan a patriarka ti Israel, a mangipakita iti panangidaldalan ti Dios ken ti naanus a panagibtur dagiti patriarka iti rigat. Sibabaknang a nagunggonaan ti kinapinget ken kinapudno dagiti patriarka iti Dios. Gapuna, awisen ti Salmo 105 dagiti tattao a mangtulad iti pammati dagiti patriarka ken sitatalged nga aguray iti panangisalakan ti Dios iti panawenda.

Ti Salmo 105 ket addaan iti tono ti himno (Sal. 105:1–7), a mangipakpakita a tapno pudno unay nga idaydayaw ti Dios, dagiti tattao ti Dios ket masapul nga ammoenda dagiti kinapudno ti pakasaritaanda. Ti pakasaritaan ket ipaayna ti pammaneknek iti pammatitayo ken di mabilang a rason iti panangidaydayaw iti Dios.

Dagiti agdaydayaw ket naawagan a kas kaputotan ni Abraham ken annak ni Jacob (Sal. 105:6), iti kasta maibilangda a pakaitungpalan ti kari ti Dios ken ni Abraham a mangaramid kenkuana a dakkel a nacion (Gen. 15:3−6). Ti sumasalmo ipaganetgetna ti panagtultuloy dagiti patriarka ken dagiti simmaruno a kaputotan dagiti tattao ti Dios. Ipaganetget ti sumasalmo a “dagiti panangocomna addada iti dagup ti daga” (Sal. 105:7; naipaay ti paganetget), iti kasta balakadanna dagiti agdaydayaw a dida liplipatan a ti “Diostayo” ket Isu met ti kangatoan nga Apo iti amin a lubong ken ti kinamanangngaasina ket dumanon kadagiti amin a tattao (Sal. 96:1; Sal. 97:1). Dayta ket, nalawag unay, a maysa nga ayab iti kinamatalek iti tunggal kaputotan dagiti namati.

`Kasano koma a makitatayo, kas Adventista Del Septimo Dia, ti bagitayo iti daytoy a linya dagiti tattao manipud ken Abraham nga agtultuloy? (Kitaen ti Galacia 3:29 .) Ania dagiti ad-adal a masursurotayo iti daytoy a pakasaritaan?`