---
title:  Ti Panagturay ti Apo iti Pakasaritaan
date:   07/03/2024
---

`Basaen ti Salmo 135. Ania a paspasamak a naibatay iti pakasaritaan ti naipaganetget iti Salmo? Ania dagiti ad-adal nga imparang ti sumasalmo kadakuada?`

Ti Salmo 135 ket ayabanna dagiti tattao ti Dios a mangidaydayaw iti Apo gapu iti kinaimbag ken kinamatalekna a naipaduyakyak iti Panamarsua (Sal. 135:6, 7) ken iti pakasaritaan ti pannakaisalakan ti Israel idi panawen ti Exodo (Sal. 135:8, 9) ken iti panangparmek iti Naikari a Daga (Sal. 135:10–12 ).

Ti Apo impaduyakyakna ti paraburna babaen ti panangpilina kadagiti tattao ti Israel a kas naisangsangayan a gamengna (Sal. 135:4). Ti “naisangsangayan a gameng” ket idanonna ti matudtudo a naintulagan a panagkayamet ti Apo ken dagiti tattaona (Deut. 7:6–11; 1 Ped. 2:9, 10). Ti pannakapili ti Israel ket naibatay iti soberano a pagayatan ti Apo, ket iti kasta ngarud, awan ti pangibatayan ti Israel a makarikna a nangatngatoda ngem kadagiti dadduma a tattao. Ti Salmo 135:6, 7 ket ipaduyakyakna a dagiti kangatoan a panggep ti Apo nga agpaay iti lubong ket saan a nangrugi iti Israel, no di ket iti Panamarsua. Gapuna, ti Israel ket sipapakumbaba koma a mangtungpal iti naituding nga akemna kadagiti makaisalakan a panggep ti Dios nga agpaay iti amin a lubong.

Ti pannakalagip manen kadagiti dadakkel nga ar-aramid ti Dios iti biang dagiti tattaona (Sal. 135:8–13) ket agpatingga iti kari a ti Dios ket “okomenna” dagiti tattaona ken addaan iti kinamanagayat kadakuada (Sal. 135:14). Ti panangokom ditoy ket ti panangalangon ti Dios kadagiti mairurrurumen ken napanglaw (Sal. 9:4; Sal. 7:8; Sal. 54:1; Dan. 7:22). Ti kari ket itandudo ti Apo ti trabaho dagiti tattaona ken ikalinteganna ida (Deut. 32:36). Gapuna, ti Salmo 135 ket gandatna a guyoguyen dagiti tattao ti Dios nga agtalek iti Apo ken agtalinaed a matalek iti tulagda Kenkuana.

Ti kinamatalek ti Apo kadagiti tattaona ti mangiturong iti sumasalmo a mangpasingked iti kinaawan serserbi dagiti ladladawan ken iti naisalsalumina a kinangato ti Apo iti lubong (Sal. 135:15−18). Ti panagdas-al kadagiti ladladawan ket pagbalinenna dagiti agdaydayaw kadakuada nga awanan namnama ken awanan pannakabalin a kas kadagiti didiosenda (Sal. 135:18). Ti Salmo ket ipaduyakyakna a ti Dios ket maidaydayaw kas Namarsua ken Mangisalakan kadagiti tattaona. Daytoy ket nakaskasdaaw iti pannakaidanonna iti dua a komplementario a bersion ti maikapat a bilin ti Sangapulo a Bilin (Exo. 20:8−11; Deut. 5:12−15). Agsipud ta ti pannakabalin ti Dios iti panamarsua ken pakasaritaan ket awan pakaipadisanna iti lubong, dagiti tattao ti Dios ket kanayon koma nga agdas-alda Kenkuana ken agdayawda Kenkuana laeng. Kas Namarsua ken Mannubbottayo, Isu laeng ti rumbeng a pagdaydayawan, ket ti panagdaydayaw iti aniaman a sabali, wenno iti siasinoman, ket panagrukbab iti ladladawan.

`Kasano a masiguradotayo nga awan dagiti pagrukbabantayo a ladladawan iti bukodtayo a biag? Apay a mabalin a nalaklaka nga aramiden ti agrukbab iti ladladawan ngem iti ipagaruptayo a kinalakana?`