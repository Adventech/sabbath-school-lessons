---
title:  Komentaryo dagiti mannursuro
date:   08/03/2024
---

### Paset I: Pakabuklan

Kangrunaan a Teksto: Salmo 78:3, 4

Ti Nasantoan a Sursurat ket saan a libro ti pilosopia, a napno iti pattapatta ti tao maipapan kadagiti kababalin ken pannursuro ti Dios. Ti Biblia ket aramid ti Apo iti pakasaritaan ti tao manipud idi punganay ti panawen. Babaen kadagitoy a paspasamak, mabalin a maammoantayo ti Kinasiasinona ken no ania dagiti planona nga agpaay iti sangkataoan. Adu a managdillaw iti Sursurat ti maitibkol iti daytoy a kinapudno iti Biblia. Dida maawat ti kapanunotan nga agtartrabaho ti Dios iti pakasaritaan ti tao. Laksidenda ti kapanunotan a ti Namarsua ket nairaman kadagiti ar-aramid ti tao. Iti panangbigbig iti pannakairamanna ket makaanay a panangamin nga Isu ti agturay iti uniberso ken ti nainkalintegan nga Apo ken Mangituray iti tunggal tao; ket iti kasta masapul nga awatentayo ti Kinaarina ken ti Lintegna. Ti maudi a banag a kayat a bigbigen ti managimbubukodan a puso ket ti panangtunton ti Dios iti kinasungdo dayta a tao wenno ti panagturay ti Dios iti biag ti tao.

Ita a lawas, intayo kitaen no kasano a binigbig ti sumasalmo ti trabaho ni Yahweh iti pakasaritan ti nacionda.

### Paset II: Komentaryo

**Ti Pakasaritaan a kas Duri ti Sursurat**

Kas naibaga idiay pauna, ti Biblia ket yanninawna ti panagtartrabaho dagiti panggep ti Mannakabalin-amin kadagiti ar-aramid ti tao, manipud iti punganay ti panawen. “Makitatayo, iti likudan, iti ngato, ken iti amin nga aramid ken supadi nga aramid ti nataoan a ngayangay ken pannakabalin ken tartarigagay, dagiti ahente ti Maysa a manangngaasi a siuulimek ken siaanus a mangar-aramid kadagiti balbalakad ti bukodna a pagayatan.”—Ellen G. White, _Education_, p. 173.

Manipud Genesis agingga iti Apocalipsis, makitatayo ti istoria ti Panangsubbot. Isuamin a banbanag a naaramidan ti Apo ket agpaay iti panggep a panangisalakan kadagiti napukaw a karkararrua. Makitatayo daytoy a panggep iti linaun ti Biblia a mismo: dayta ket maysa a libro a pakasaritaan ti pannakaisalakan. Kabayatan a 21 a liblibro ti Biblia ket is-istoria, wenno buklen dagiti is-istoria, dagiti dadduma kadagiti liblibro—uray pay no padto, daniw, sirib, litiratura ti paltiing, pastoral, wenno personal a sursurat—ket mainaig met, wenno aglaun, kadagiti is-istoria wenno pakasaritaan.

Ti amin a Sursurat ket naibatay iti pannakaawat a ti Nagsurat kadakuada ket sibibiag ken aggargaraw, wenno bumalballaet kadagiti naidagaan a paspasamak. Ti pannakabalin ti damag ti Biblia ket agtaeng iti daytoy a kinapudno. No maammoantayo, kas pangarigan, a ti Dios ti mangtengtengngel iti baybay, dagiti angin, dagiti dadakkel nga ikan, ti uvas, ken ti igges iti istoria ni Jonas, ammotayo a dagitoy uppat a kapitulo ket saan laeng a nobela ti maysa a di maawatan a mannurat, a naikur-it iti sumagmamano a ribo a tawtawen ti napalabas. No addaman ti isursuro kadatayo ti Biblia, dayta ket ti panangituray ti Namarsua kadagiti puersa ti natoralesa, idi ken ita. No ikkaten ti pakasaritaan manipud kadagiti Sursurat, ket maaddaantayo kadagiti narelihiosuan a sarsarita nga awan ti pannakabalinna a mangbaliw iti agdama a biagtayo. Daksanggasat ta daytoy a kasasaad ket isu ti makitatayo a mapaspasamak iti kagimongantayo ita. Ti Biblia kondenarenna ti kasta a naidagaan a panagpampanunot, ken pasingkedanna a saan laeng nga agtrabaho ti Apo iti pakasaritaan, addaan pay Isuna iti aggun-gunay ken makaisalakan a pannakikayamet kadagiti parsuana.

**Ti Pakasaritaan a Naistoria iti Daniw**

Ti makapangayangay a langa ti Sursurat ket dagiti paspasamak a naibatay iti pakasaritaan ket masansan a naisalaysay iti langa ti daniw, kasta met iti ababa nga istoria. Gagangay nga addaantayo iti daytoy naisigud a kapanunotan— awan duadua a naikondision babaen iti panagadal iti naidagaan a litiratura iti adda a kulturatayo—a ti historya ket maisurat koma laeng iti maysa a pormal nga istilo ti ababa nga istoria. Iti kaaduan a kagimongan ita nga aldaw, ti daniw ket naireserba nga agpaay iti panangiyebkas kadagiti rikrikna ken saan a maibilang a maitutop kadagiti seryoso a panagsurat wenno kadagiti suheto dagiti historyador.

Ngem kariten ti Nasantoan a Surat ti aniaman a kasta a panangbeddeng wenno panamaglasin iti litiratura. Idiligyo ti Exodo 14 ken 15. Agpada a dagitoy a kapitulo ket mangsarita kadagiti datdatlag a panagsina ti Nalabaga a Baybay ngem nagaramatda iti nagduma a langa ti surat. Ti istoria iti kapitulo 14 ket naaramid iti ababa nga istoria, idinto ta ti istoria iti kapitulo 15 ket naaramid iti daniw. Masarakantayo ti isu met laeng nga istilo a naaramat iti Oc-ocom 4 ken 5, iti nailanad a panagballigi da Debora ken Barak ken ni Jabin, nga ari ti Hazor, ken dagiti buyotna. Ti kapitulo 4 ket naisurat iti ababa nga istoria, idinto ta ti kapitulo 5 ket naaramid a daniw. Ti panagidilig iti ababa nga istoria ken daniw nga istoria iti isu met laeng a pasamak ket adda isurona: saantayo koma nga ikkaten dagiti paspasamak a naibatay iti pakasaritaan idiay Salmos a kas la basbassit a “naibatay iti pakasaritaan” wenno napaypayso, gapu laeng ta naaramidda babaen ti daniw. Ti daniw ket nainkalintegan a langa ti panangyebkas nga inaramat dagiti mannurat iti Biblia, babaen ti paltiing ti Espiritu Santo tapno makaawis ken mangpasingked iti pammati ti mamati kadagiti ar-aramid ti Dios.

**Ti Kinapateg ti Panagpada ti Exodo iti Daan a Testamento**

Adda iti maysa a pasamak iti libro ti Salmo a naipaganetget iti innem a kankanta nga isu nga intay imatangan ita: ti Exodo (Sal. 78:10–53; Sal. 80:8–11; Sal. 105:26–41; Sal. 106:7–33; Sal. 135:8–12; Sal. 136:10–22). Ti pannakawayawaya manipud Egipto ket, iti Israel, maysa a simbolo ti panangwayawaya ti Dios manipud iti basol. Iti Salmo 136, ti Exodo ket naipada iti Panamarsua, a kas pammaneknek iti pannakabalin ti Dios. Ti Exodo ket isu ti pamuon ti Sangapulo a Bilbilin (Exo. 20:2). Ti Paskua, nga isu ti pananglaglagip iti pasamak ti Exodo, ket isu ti panangrambak iti Aldaw ti Independencia ti Israel. Ngem ad-adda pay ngem iti sibil, napolitikaan, wenno namilitaran a panangrambak, ti Paskua ket maysa a naespirituan a fiesta a mangkita iti masakbayan a dakdakkel a panangwayawaya ti Misias. Ti Exodo ket maysa a napateg a ngudo ti pakasaritaan ti Israel ket iti kasta maysa a mayataday unay a pannakaipada agpaay iti panangwayawaya ti Dios iti pamilia ti tao manipud iti basol. Mainayon pay, ti pannakaabak ti mamarparigat manipud iti di maabak a saadna ditoy lubong; ti aglaplapusanan a rigat iti nadagsen a panagservi ken pannakaadipen; ti kinapakumbaba ti maysa nga agpaspastor nga isu a naibaon a kas mangwayawaya; ken dagiti nakaskasdaaw a datdatlag nga inaramid ti Mannakabalin-amin a mangisalakan kadagiti tattao ti mangaramid iti daytoy nga istoria a maysa nga atiddog a daniw iti di mapadisan a buya.

Ti ladawan ti Exodo ket naulit idiay Baro nga Exodo idi dagiti Judio ket nagsublida manipud Babilonia a napan idiay Judea. Ni Pablo ibagana a ti kapapatgan nga adal ti Exodo a mabalin a maipanek kadatayo ket ti pammati iti panangwayawaya ti Dios kadagiti tattaona manipud iti daytoy lubong ti basol ken ti namnama iti baro a biag ken Jesu-Cristo (1 Cor. 10:1–4). Amin dagiti pannakaibinsabinsa ti Paskua (Exodo 12; Lev. 23:4–8; Deut. 16:1–8) ket “isuda idi ti aniniwan dagiti banbanag nga umay” (kitaen ti Col. 2:16, 17), a mangiparangarang iti panagsagaba ken ipapatay ni Jesu-Cristo babaen kadagiti anniniwan ken simbolo. Iti daytoy a kapanunotan, maawatantayo a nasaysayaat no apay a ti pannakaisentro ti Exodo idiay Salmo ket agtultuloy ti pannakayatadayna iti labes dagiti tattao a Hebreo ken addaan iti naisangsangayan a kinapateg kadagiti mamati iti panawen ti panungpalan.

**Ibagayo Kadagiti Annakyo**

Dagiti ar-aramid ti Dios iti pakasaritaan ket mangipaay kadatayo iti sabali pay a napateg nga adal, a kas imbaga ti sumasalmo:

> <p></p>
> Yebcasto toy ngiwatco iti maysa a pangngarig; yesngawconto dagiti nasipnget a sasao idi ugma, Isuda a nangngeg ken naammoantayo ken imbaga cadatayo dagidi amammatayo. Dicamto ilimed ida dadagiti putputotda, babaen ti panangibagami iti caputotan a sumaruno cadagiti pacaidaydayawan ni Jehova, ken ti kinapigsana, ken dagiti nacascasdaaw nga ar-aramid nga inaramidna (Sal. 78:2–4).

Idiay nagkauna nga Israel, dagiti nagannak ket sinursuroanda dagiti annakda babaen ti panangibagada kadakuada kadagiti ar-aramid ti Dios kadagiti ammada. Panawen kalpasan ti panawen, ti bilin ket naited kadagiti nagannak tapno agtuloy nga iistoriada dagidiay nga ar-aramid ti pannakaisalakan kadagiti annakda: ti pannakapapatay dagiti inauna nga annak idiay Egipto (Exo. 13:14–16); dagiti datdatlag ti Exodo (Deut. 6:20–25); ken ti panangballasiw iti Karayan Jordan (Jos. 4:20–24). Iti kasta a panangisao ket inramanna iti adadu pay ngem iti panangikabesa laeng kadagiti sasao ken linlinteg. No di ket, nalawag nga iti daytoy a langa ti edukasyon, ti kapanunotan nga iti napigsa a panangarakop iti pakasaritaan ket isu iti kasayaatan idi a wagas agpaay iti sumaruno a kaputotan tapno mapagtaginayon ti pammati dagiti nagannakda.

Adda ti intensyon kadagiti bilbilin nga isurotayo dagiti annaktayo. Masapul nga isurotayo dagiti paspasamak ti pakasaritaan ti pannakaisalakan kadagiti ubbingtayo adu a nadumaduma ken makapangayangay a wagas, iti amin a kabalinanna. Ti Sursurat ken dagiti pammaneknek ni Jesus nga agpadpada ket patigmaanandatayo a ti kabusor ket ar-aramidenna ti amin a kabaelanna a mangallilaw kadagiti is-isip, nangnangruna dagiti iskolar, ket pagbalinenna ida a mangtukiad iti pakasaritaan ti Sursurat. No ni Satanas ket maallokoynatayo a ti Biblia ket sarsarita laeng, adu kadagiti mamati ti maiguyod iti panagduadua, ket agbaw-ingda a mapan kadagiti makaawis a ragragsak daytoy a lubong.

**Dikay Liplipatan ti Napalabasyo**

Masansan a maibagbaga, “Dagiti tattao a makalipat iti napalabasda ket madusada a mangulit iti dayta.” Kasta met, ti Espiritu ti Padto kunana kadatayo, “Awan pulos iti pagbutngantayo iti masakbayan, malaksid no malipatantayo ti wagas ti Apo a nangidalan kadatayo, ken ti sursurona iti napalabas a pakasaritaantayo.”—Ellen G. White, LAST DAY EVENTS, p. 72. Ti Salmo 105:5 kunana, “Lagipenyo dagiti nacascasdaaw nga ar-aramid nga inaramidna, dagiti datdatlagna, ken dagiti panangikeddeng ti ngiwatna.” Ti pakasaritaan ket masansan a maiyebkas iti kanta tapno palakaenna iti pannakaikabesa ken pannakaimaldit iti kinapudno a naibatay iti Biblia kadagiti isip dagiti tattao ti nagkauna nga Israel. Makaalatayo iti pagimbagan manipud iti maysa a panangipakat iti daytoy a napateg a kinapudno kadagiti bukodtayo a biag. Iti panangulit kadagiti datdatlag ken bendicion ti Mannakabalin-amin a Diostayo, kas nailanad iti Sursurat, ken manipud iti bukodtayo a napersonalan a kapadasan, ket maysa a gubuayan ti inspirasyon, pammati, ken pigsa.

**Ti Dios ket Naasi Kadagiti Tattaona**

Kadagiti sumasalmo, ti pananglagip kadagiti “pacaidaydayawan ni Jehova, ken ti kinapigsana, ken dagiti nacascasdaaw nga ar-aramid nga inaramidna” (Sal. 78:4) ket napateg unay kadakuada. Dagiti ar-aramid ti Dios iti napalabas ket pammatalged dagita nga isalakanna dagiti tattaona manipud iti agdama ken masakbayan a riribok (Sal. 80:7–11, 19). Ti Dios ket matalek, nga iti dayta ket malagipna ti nasantoan a tulagna kadagiti tattaona (Sal. 105:42, 43) tapno itedna kadakuada ti Naikari a Daga a kas maysa a tawid (Sal. 105:44; Sal. 136:21, 22). Ti Apotayo ket matalek. Isu ket kankanayon a nakasagana a mangipakita iti asina kadatayo ken dagiti annaktayo, iti laksid dagiti bidduttayo. Gapuna, kankanayon koma a laglagipentayo ti ayatna kadatayo ken iti iglesiana.

**Daydayawen ken Kantaan ti Apo**

Ikagumaantayo nga iyeg ti maysa nga espiritu ti panangpadayaw iti Namarsuatayo iti personal a panagdayawtayo ken iti panagdayawtayo kas kongregasyon. Iti panagturong iti pannakatungpal dayta a kalat, masapul a siraraem ken sipapanunot a mangpilitayo iti musika a mangnayon iti panagdayawtayo.

Iti maysa a napardas a panangtalgiap iti index dagiti topiko iti likudan ti himno a pagkantaan ket umdasen a mangipakita kadatayo iti nalawa nga urnos ti kankanta ti panagdayaw a sidadaan kadatayo. Adu nga iglesia ti naparaburan iti nakaad-adu nga instrumento. Mabalin met nga adda iti disposisiontayo iti kabaroan a teknolohia nga agpaay iti serbisiotayo a panagdayaw.

Ngem ania ti pagimbagan amin dagitoy a banbanag kadatayo no agkurangtayo met iti espiritu ti panagdayaw nga isu a naipatigmaan a maadda koma kadatayo, kas kunaen ti Salmo 105:1–7; Salmo 106:1–3; ken Salmo 135:1–7? Dagitoy a teksto ket saan nga awis tapno agbalin a naariwawa no di ket tapno agbalin a naragsak iti panagdayawtayo. Awisendatayo a mangipamaysa iti iti imatangtayo iti asi ti Dios ken dagiti ar-aramidna, nga isu a di mabilang. Iti dayta a pakaibatayan, nabilintayo nga agkanta a buyogen ti kinaregta iti puso kadagiti pagtaengan ken iti iglesiatayo.

**Ni Jehova Ocomenna Dagiti Tattaona**

“Ta ni Jehova ocomennanto ti ilina” (Sal. 135:14) ket maysa kadagiti kapapatgan a tema ti Salmo 135. Iti daytoy a kanta, ti sumasalmo ipaganetgetna ti panangwayawaya ti Dios kadagiti tattaona manipud iti panangadipen ti Egipto (Sal. 135:8–14). Nupay kasta, ti pannakawayawaya dagiti tattao ti Dios ket saan laeng a panangokom a maibusor iti Egipto, no di ket bunga met iti pannakaalangon dagiti tattao ti Dios. Kadawyan a panunotentayo ti dusa a kas bunga ti panangokom, ngem daytoy a Salmo ket palagipannatayo a ti panangokom ti Dios ket mangted kadagiti bendicion ken parabur kadagiti matalek a tattaona. Ti Exodo ti kaimbagan a pannakaipaduyakyak iti daytoy a kinapudno.

### Paset III: Panangipakat iti Biag

Iti baba ket maysa a pannakadagdagup dagiti napateg a kapanunotan iti adal ita a lawas. Ibingaymo ida iti klasem:

1\. Ti Apo ket maysa a personal a Dios. Mainayon pay, ti Apo ti Daan a Testamento ket sisisinged a nairaman kadagiti ar-aramid dagiti tattao.

2\. Ti Dios agar-aramid uray ita nga aldaw: no nagaramid iti biang dagiti tattaona iti napalabas, awan iti gapu a di agaramid ita nga aldaw. Gundawaytayo a makita dagiti ar-aramidna iti inaldaw a biagtayo.

3\. Tunggal pasamak iti biag ti tao ket adda kadagiti im-ima ti Dios: dagiti napersonalan a kapkapadasantayo, dagiti ar-aramid ken pangngeddeng ti iglesiatayo, ti gobiernno ti pagiliantayo—isuamin a banbanag ket tengtenglen ken ibagbagnos ti Dios.

Idaydayaw ti Apo a ti Diostayo ket maysa a napaypayso a Persona ken Gayyemtayo!

` `