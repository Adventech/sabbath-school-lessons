---
title:  Adalen Pay
date:   08/03/2024
---

Basaen ti Aramid 7 ken Hebreo 11. Ania ti kuna ti Baro a Tulag nga isu ti mamimpinsan a kalat ti soberano a panangidalan ti Dios kadagiti tattaona iti pakasaritaan?

Ti Salmo a naibatay iti pakasaritaan ket napigsa a saksi iti kinamatalek ti Dios kadagiti tattaona. Iti tunggal pasamak iti pakasaritaan dagiti tattao ti Dios ket maysa a nabencionan nga addang nga agturong iti maudi a pakatungpalan ti nadiosan a kari ti Mangisalakan ti lubong iti persona ni Jesus a taga Nazaret. Uray dagiti suot nga isu a masansan a mangriribok kadagiti tattao ti Dios ken namagpanunot kadakuada a binaybay-an ida ti Dios, ket addada iti sidong iti soberano a panangtengngel ti Dios ken paset ti panangaywanna agsipud ta ti Dios ti kangatoan nga Apo ti pakasaritaan. Ti sumasalmo ket nasigu nga iparangna ti kinapudno nga uray iti saan a kinapudno dagiti tattao dina malapdan ti Dios a mangsalimetmet iti pammati kadagiti tattaona ken mangtungpal kadagiti karkarina. Nupay kasta, dagiti di agbabawi a tattao ken bunggoy ket nailaksid kadagiti naintulagan a bendicion, ket ti agdindinamag a nagtungpalanda ket agserbi nga agtultuloy a ballaag no kasano a ti biag nga awan Dios wenno bumusbusor iti Dios ket dadaelenna dagiti tattao. Ti Salmo ket pabilgenna dagiti annak ti Dios iti amin a panawen a mangnamnama iti Apo ken agtalinaed a matalek Kenkuana. “Awan ti pagbutngantayo iti masakbayan, malaksid no malipatantayo ti wagas a panangidalan kadatayo ti Apo, ken ti pannursurona iti napalabas a pakasaritaantayo.”—Ellen G. White, _Life Sketches of Ellen G. White_, p. 196.

Tapno dagiti tattao ti Dios ket agtuloy nga awanan buteng, masapul nga ammoenda dagiti kinapudno ti pakasaritaanda. Balakadan ni Ellen G. White dagiti mamati a basaenda ti Salmo 105 ken 106 iti “di kumurang ti maminsan iti kada lawas.”—_Testimonies to Ministers and Gospel Workers_, p. 98.

Ti pakasaritaan dagiti tattao ti Dios ket ipaduyakyakna nga awan ti kari nga inaramid ti Dios iti Saona a di matungpal. Daytoy ket iramanna dagiti nadiosan a karkari iti agdama a pannakaaywan ti maysa a tao ken dagiti masangoanan a karkari ti maikadua a yaay ni Cristo, nga isu a mangipasdek iti pagarian ti Dios iti hustisya ken talna iti baro a daga.

**Salsaludsod a pagiinnadalan**:

`Ania dagiti bendicion ti pananglagip iti matalek a panangidaldalan ti Dios kadagiti tattaona iti pakasaritaan? Ania dagiti supapak ti pananglipat wenno di panangikankano kadagiti ad-adal iti napalabas? Kasano a maipakattayo dayta isu met laeng a principio iti biagtayo, kas maysa nga iglesia a naayaban a mangaramid iti isu met laeng a banag a nakaayaban ti nagkauna nga Israel nga aramiden?`

`Kasano a paregtaennatayo dagiti Salmo a mangbigbig iti nabendicionan a panangaywan ti Dios iti biagtayo ken aganus ken agtalek kadagiti soberano a wagas ti Dios, uray no saan a nalaka a maawatan dagiti mapaspasamak?`

`Kasano a pagbalinentayo ti panagadal iti pakasaritaan dagiti tattao ti Dios nga ad-adda a nalatak kadagiti personal a panagdaydayawtayo ken iti panagdaydayawtayo kas kongregasyon? Kasano nga ad-adda nga irantatayo ti panangibaga kadagiti annaktayo maipapan iti kabarbaro a pakasaritaan dagiti tattao ti Dios?`