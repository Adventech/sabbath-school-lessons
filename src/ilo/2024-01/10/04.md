---
title:  Pananglagip iti Pakasaritaan ken Panagbabawi
date:   05/03/2024
---

`Basaen ti Salmo 106. Ania dagiti paspasamak a naibatay iti pakasaritaan ken dagiti ad-adal kadakuada a naipaganetget iti daytoy a Salmo?`

Ti Salmo 106 ipalagipna met dagiti kangrunaan a paspasamak iti pakasaritaan ti Israel, agraman ti Exodo, panagpagpagna idiay let-ang, ken biag idiay Canaan. Ipaganetgetna dagiti nakaal-alingagek a basbasol dagiti amma a nagtungpal iti kaputotan nga isu a naipan iti pannakakayaw. Gapuna, mabalin a sigurado a naisurat ti Salmo idi adda ti nacion idiay Babilonia, wenno kalpasan ti panagawidda, ket ti sumasalmo, a pinaltiingan ti Espiritu Santo, impalagipna kadagiti tattao ti Dios dagitoy a paspasamak a naibatay iti pakasaritaan ken dagiti ad-adal a nasursuro koma dagiti tattao kadakuada

Daytoy met a Salmo, kas kadagiti dadduma, ket itudona ti kinamatalek ti Dios iti tulagna iti parabur, a babaen iti dayta insalakanna dagiti tattaona iti napalabas (Sal. 106:45). Iyebkasna ti namnama nga ipakita manen ti Dios ti parabur kadagiti sibababawi a tattaona ken urnongenna ida manipud kadagiti nasnacion (Sal. 106:47). Ti panagpakaasi nga agpaay iti agdama a pannakaispal ket saan a sumagmamano a panagar-arapaap, no di ket maysa a kararag ti pammati a naibatay iti pammatalged kadagiti napalabas a panangisalakan ti Dios (Sal. 106:1−3) ken ti di agkupas a kababalin ti kinamatalek ti Dios iti tulagna kadagiti tattaona.

Iti Salmo 106, ti pannakalagip dagiti di panagballigi ti Israel iti pakasaritaan ket maysa a napateg a paset ti panangipudno ken panangawat dagiti tattao kadagiti basbasolda a saanda a nasaysayaat ngem kadagiti kapuonanda. Ti agdama a kaputotan ket aminenda a dakdakesda pay ngem dagiti kapuonanda agsipud ta ammoda dagiti supapak dagiti kinadakes dagiti napalabas a kaputotan ken no kasano nga inaramat ti Dios ti dakkel nga anus ken paraburna iti panangisalakanna kadakuada, uray no inggagarada ti nagna kadagiti nadangkes a wagas iti napalabas. No daytoy ket pudno kadakuada, panunotem no kasano nga ad-adda pay kadatayo ita nga aldaw nga isu nga addaan iti pannakaipaltiing iti kababalin ti Dios ken mangisalakan a parabur kas naiparangarang ken ni Jesus ken iti kruz.

Ti naimbag a damag iti Salmo 106 ket ti natibker nga ayat ti Dios ket kanayon nga agraira iti ngatoen dagiti basbasol dagiti tattao (Sal. 106:8−10, 30, 43−46). Ti kangrunaan nga akem da Moises ken Finees iti panangpasardeng iti pungtot ti Dios itudona ti kaipapanan ti panangibabaet ni Cristo iti biang dagiti mamati. Ti laeng personal a kapadasan iti parabur ti Dios ti makabalbaliw iti napalabas nga istoria nga agbalin nga istoriatayo.

`Kastoy ti mabasa iti Salmo 106:13 : “Nalipatanda iti apagbiit dagiti aramidna; saanda a nagpannuray iti pammatigmaanna.” Apay a nalaka met unay dayta nga aramidentayo iti bukodtayo a biag?`