---
title:  Dagiti Nakita a Supapak
date:   18/01/2021
---

`Basaen Isa. 7:17-25. Ania iti ibagbaga ti Apo a mapasamak iti daga? Apay koma a ditay maklaat iti daytoy a mapasamak?`

"Awis a kalpasan ti sabali nga awis ti naipan kadagiti agbidbiddut nga Israel tapno agsublida iti pannakikaduada ken Jehova. Dagiti nalamuyot a pakpakaasi dagiti mammadto; kabayatan a nagtakderda iti sangoanan dagiti tattao, sipapasnek a mangipatpatigmaan iti panagbabawi ken repormasyon, dagiti sasaoda awitna ti bunga ti dayag ti Dios.”—Ellen G. White, PROPHETS AND KINGS, p. 325.

Gapuna, ken Acaz, ti tao ti buteng imbes a pammati, ti naimbag a damag manipud ti Dios ket ti Siria ken Israel ket mapunasdanto. Ti dakes a damag ket ti Asiria, ti kadua ken "gayyem" a pinilina a tumulong kenkuana, ket agbalinto nga ad-adda pay a napegpeggad a kabusor ngem iti Siria ken Israel Babaen iti dina panangawat iti awan baybayadna nga intanggaya ti Dios a pannakawayawaya, naipatalged ken Acaz iti pannakaabak. No pinanunot ni Acaz a ti lubongna ket marmarban ita, dagiti banbanag ket dumakdakesda laeng!

“Nasaysayaat ti icacamang ken Jehova ngem ti panagtaltalec cadagiti principe" (Sal. 118.9). Kasano koma iti panagtalek ni Acaz a ni Tiglat-pileser III ket mapnekto iti panangalana kadagiti pagpagilian ti amianan ken raemenna ti Juda? Ti sursurat dagiti taga Asiria, kas kadagiti nailanad a paspasamak dagiti ar-ari a mismo, ket paneknekanda ti kinapudno a ti tarigagayda iti pannakabalin ket saan a mapmapnek.

`Basaen ti 2 A-ari 16:10-18 ken 2 Cronicas 28:20–25. Ania iti mapaspasamak ken Acaz? Ania a naespirituan a principio ti makitatayo a maibukbuksilan ditoy? Apay koma a ditay maklaat kadagiti ar-aramidenna?`

Ti maikadua a Cronicas 28:20-23 ket napigsa unay iti panangdagdagupna iti bunga ti panagkiddaw ni Acaz iti tulong manipud Asiria nga imbes koma nga agtalek iti Apo.

`Dagiti kadawyan a pagduyosantayo ket iti panagtalek iti adda a makitatayo, marikna, maramanan, masagid-dagiti banbanag ti lubong. Ngem, kas pagaammotayo, dagiti banbanag ti lubong ket agkupas. Kitaen idiay 2 Corinto 4:18. Ania iti ibagbaga ti teksto kadatayo? Kasano iti panangipakattayo iti damagna kadagiti bukodtayo a biag? Ken ania a pakaidumaan ti aramidenna kadatayo no aramidentayo?`