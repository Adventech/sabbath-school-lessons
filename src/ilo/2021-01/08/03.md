---
title:  Kaadda, Sao, ken Trabahot' Dalan
date:   15/02/2021
---

`Kasano iti pannakaawat dagiti tattao ti Dios iti liwliwa? Isa. 40:1-8.`

Maysa a di-nainaganan a mensahero ti nangiwaragawag a ti Dios ket umay a mangiparangarang iti dayagna (Isa. 40:3-5). Sabali pay a timek ti nangipakdaar a numanpay dagiti tattao ket aglabasda a kas bulbulong, "ngem ti sao ti Diostayo mataginayonto" (Isa. 40:8).

Kalpasan ti pannakakayaw, dagiti tattao ti Dios ket napasublida ti naawatda idiay Bantay Sinai ket kalpasanna tinukkiadda amin babaen iti panaglikodda, nga isu a nakadusaanda: Ti kaadda ti Dios ken ti Saona. Dagitoy dagiti kangrunaan a rikado ti tulag ti Dios iti Israel, nga isu a naikabil iti Santuariona iti tengngada (Exo. 25:8, 16). Gapu ta sinalungasingda ti Saona, ti Dios i ket pinanawanna ti Templona (Ezequiel 9-11), ngem Isu ket agsubli. Ti kaaddana ken ti agnanayon a mapagtalkan a Saona ket mangyeg liwliwa, pannakawayawaya, ken namnama.

`Ania a panagsagsagana iti nasken nga agpaay iti yuumay ti Apo? Isa. 40:3-5.`

Saan a maiyataday iti maysa nga ari a mawagwag gapu iti maysa a lasonglasong a dalan. Isu a ti yaayna ket sinakbayan ti trabaho ti dalan. Ad- adda pay iti yuumay ti Ari dagiti ar-ari! Ti Yuumayna, nalawag a manipud iti daya, nga idiay a nagbalin a kayaw a kaduana dagiti tattaona a kas maysa a santuario kadakuada (Eze. 11:16), sapulenna ti kangrunaan a pannakaurnos manen ti dalan. Ti panangbangun a litiral, panangsimpa iti dalan kadagiti narusangger a turturod iti daya ti Jerusalem ket mabalin a narigat, uray pay babaen iti dinamita ken dagiti buldoser. Ti laeng Dios ti Maymaysa a makaaramid iti trabaho, Isuna iti mangaramid kadagiti "nakillo a disso a nalinteg" (Isa. 42:16). Ngem Isu ket saanna a kasapulan ti maysa a litiral a dalan nga agpaay iti lugan agsipud ta Isu ket addaan iti agtayab a luganna a kerubin (Ezequiel I, 9-11).

Ti Baro a Testamento ket nalawag unay nga ipakatna ti padto ni Isaias iti naespirituan a trabaho ti dalan a magun-od babaen iti panangasaba ni Juan Bautista (Mat. 3:3). Ti mensahena idi ket: “ "'Agbabawicayo; ta ti pagarian ti langit asidegen'” (Mat. 3:2) ken ti pamautisar nga inaramidna idi ketti panagbabawi, a maipaay iti pannacaiccat dagiti basbasol" (Marcos 1:4). Isu a, ti trabaho ti dalan ket panagbabawi, ti siaanamong a panagbaw.ing manipud iti basol, tapno maawat ti liwliwa ti kaadda ken pammakawan ti Dios.

Ti Jeremias 31:31-34 ipakdaarna ti isu met laeng a naespirituan a damag iti adu a tiempo nga agpaay kadagiti pannakakayaw ti Juda a mangipaawat iti naespirituan a kababalin ti trabaho ti dalan nga agpaay iti Dios. Iti daytoy a teksto, ti Apo ikarina kadagidiay a mayat iti maysa a sadiwa a pangruggian: maysa a "baro a tulag" nga isu nga ikabilna ti Lintegna kadagiti puspusoda ken ikarina nga Isu ti Diosda. Isu ket am-ammoda kenti kababalinna, agsipud ta pinakawanna ida.

`Basaen a siaannad ti Isaias 40:6-8. Ania a namnama ti maalam, sika nga agkupas a kas iti ruot, nga aggapu iti ibagbaga dagitoy a bersikulo? Ania koma iti iballaagda kadatayo a maibusor iti pangikabilantayo iti pagtalkan?`