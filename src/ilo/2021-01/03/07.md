---
title:  Adalen Pay
date:   15/01/2021
---

"'Ket panaganandanto iti Emmanuel, ... Ti Dios adda cadatayo." "maipaay iti pannacalawag ti pannacaammo iti dayag ti Dios' ket nakita 'iti langa ni Jesu-Cristo. Manipud kadagiti al-aldaw ti kinaagnanayon ni Apo Jesu-Cristo ket maymaysada idi iti Ama; Isu idi ti "ladawan ti Dios, ti ladawan ti kinadakkel ken kinadayagna, 'pannacalawag ti pannacaammo iti dayag ti Dios.' Dayta ket ipaduyakyakna daytoy a dayag nga Isu nga immay ditoy lubongtayo. Iti daytoy napasipnget-ti-basol a daga Isu immay tapno iparangarangna ti lawag ti ayat ti Dios,tapno agbalin a Dios adda cadatayo.' Iti kasta ket naipadto ti maipapan Kenkuana, 'panaganandanto iti Emmanuel.'”—Ellen G. White, THE DESIRE OF AGES, p. 19.

"Naimbag koma nga agpaay iti pagarian ti Juda no inawat koma ni Acaz daytoy a damag a kas naggapu idiay langit. Ngem iti panangpili nga agsanggir iti takiag ti lasag, isu ket sinapulna ti tulong manipud ti pagano Iti pannakaupapay isu ket impakaammona ken Tiglat-pileser, ti ari ti Asiria: 'Siac ti adipenmo ken anacmo: sumang-atca, ket ispalennac iti ima ti ari sadi Siria, ken iti ima ti ari ti Israel, a timmaederda a maibusor caniac.' 2 Ar- ari 16:7. Ti kiddaw ket nabuyogan iti maysa a nabaknang a sagut manipud iti kinabaknang ti ari ken manipud iti kamalig ti templo."--Ellen G. White, PROPHETS AND KINGS, p. 329.

**Salsaludsod a Pagiinnadalan**

`No addaka iti agdama a panangaramid iti maysa a pangngeddeng, maiyannatop kadi iti agkiddaw ken Apo Dios iti maysa a pagilasinan? Ania dagiti mabalin a peggad nga adda iti panangaramid iti maysa a banag a kas iti dayta?`

`Naimbag iti maaddaan iti nataoan a tulong, ngem kasano iti pannakaammom kadagiti limitasyonna?`

`Maysa a mannurat a taga Russia a ni Leo Tolstoy insuratna iti maysa a gayyem nga "iti kanito a ti tao ket naammoanna a ti patay ket isu ti pagpatinggaan ti isuamin a banag, iti kasta ket awanen a pulos iti dakdakes ngem iti biag." Kasano a ti pannakaammotayo a "ti Dios adda cadatayo" ket sungbatanna iti kasta a sasao?`

**Pakadagdagupan:** Ti Dios ket inyegna ti awan pammatina nga Ari Acaz kadagiti paspasamak nga isu ket masapul a mangaramid iti maysa a narigat a pangngeddeng: Tapno mamati wenno saan a mamati, daytoy ti saludsod. Uray pay no ti Dios ket nangipaay kenkuana iti aniaman a pagilasinan a madanon ti panpanunotna, isu ket nagmadi a palubosanna ti Dios a mangipakita iti maysa a gapu no apay nga isu ket mamati koma. No di ket, pinilina a kas "gayyem" na ti Ari ti Asiria.