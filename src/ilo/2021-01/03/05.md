---
title:  Pagilasinan ti Maysa nga Anak a Lalaki
date:   13/01/2021
---

Ti maysa a naipaay a pagilasinan nga "uray ti kiddawem iti caadalman wenno iti cangatoan sadi ngato" (Isa. 7:11) ket saanna a tinignay ni Acaz. Isu nga, idi kinuna ti Dios nga Isu a Mismo ket mangaramid iti maysa a pagilasinan (Isa. 7:14), namnamaentayo dayta nga addaan iti makapugsat anges a buya a ti laeng nadiosan a panpanunot ti makabalin a makaaramid (idiligit isa. 55:9; 1 Cor: 2:9).

Nakaskasdaaw! Ti pagilasinan ket maysa nga anak a lalaki. Ngem kasano koma a ti panangipasngay iti maysa a virgen a babai iti maysa nga ubing ken mangnagan kenkuana iti "Emmanuel" ket agbalin a maysa a pagilasinan a naibatay iti Biblia?

`Asino ti babai, ken asino ti Anakna?`

Awan iti masarakan a panangitudo ti Daan a Testamento iti pannakatungpal daytoy napateg a pagilasinan, a kas ili inaramidna kadagiti naited a pagilasinan kadagiti dadduma a tattao, a kas ken Gideon (Oc-oc. 6:36-40). Isu nga, adtoy dagiti sumagmamano a mabalin a pannakatungpal, a naibatay iti Daan a Testamento laeng:

1. Gapu ta ti sao nga agpaay iti "virgen a babai" tudtudoenna iti maysa a virgen a babai a nadanonnan ti edadna a makiasawa, adu dagiti mangipagarup a ti babai ket maysa a naasawaan a babai nga agbibiag idiay Jerusalem, nalabi a ti asawa ni Isaias. Ti Isaias 8:3 ket ilanadna ti pannakayanak ti maysa nga anak a lalaki ken Isaias babaen iti "mammadto a babaiâ€ (_tudtudoenna ti asawana, a dagiti linaun ti naimpadtoan a damdamagna, dagiti annakna; idilig iti Isa. 7:3; Isa. 8:18_). Nupay kasta, daytoy nga anak a lalaki ket nanaganan iti Mahersalalhashbaz (Isa. 8:1-4), saan nga Emmanuel. Uray pay no kasta, dagiti pagilasinan dagiti dua nga ubbing a lallaki ket agkaarngida sakbay pay a nadanonda ti nasapa a tukad ti biagda nga isu a mabalinda a pilien ti naimbag wenno dakes, ti Siria ken Israel ket mabalin a madadaelto (Isa. 7:16; Isa. 8:4).
2. Dadduma ket isingasingda a ti Emmanuel ket ni Ezekias, anak a lalaki ni Acaz, nga isu a nagbalin a simmaruno nga ari. Ngem awan ti nagan nga Emmanuel a naipakat kenkuana.
3. Gapu ta ti Emmanuel ket maysa a datdatlag ken ti naganna, kadawyan a naipatarus a "ti Dios adda kadatayo" ket tudtudoenna ti kaadda ti Dios, mabalin a kapadpada met laeng a kas ti naisangsangayan nga Anak a naipadto idiay Isaias 9 ken 11. No kasta, ti naitan-ok a pannakailadawanna a kas nadiosan (Isa. 9:6) ken "ramut ni Jesse" (Isa. 11:10) ket addaganna ti aniaman a banag a mabalin a maipaay uray pay iti naimbag nga Ari Ezekias.
4. Ti kadawyan a panaganak iti maysa nga awan asawana a babai nga addan iti edad a mabalin a makiasawa ket agtungpal iti maysa a bastardo nga ubing babaen iti saan a nainkalintegan a kinaderrep kitaen ti Deut. 27:20, 21). Apay koma nga itudo ti Dios iti kasta nga ubing a kas maysa a pagilasinan a mangguyogoy iti pammati?

Iti kasungani, ti Baro a Testamento ket inagananna ni Jesus a kas Emmanuel (Mat. 1:21-23), datdatlag a naiyanak ken nabuyogan iti kinadalus iti maysa a saan a naasawaan a virgen ngem nakitulagen a makiasawa. Ni Jesus ket nadiosan met nga Anak (Isa. 9:6; Mat. 3:17) ken ti "saringit" ken "ramut" ni Jesse (Isa. 11:1, 10; Apo. 22:16). Nalabit a maysa nga immun-una nga "Emmanuel," a ti idadakkelna ket maipaneknek ken Acaz ti pannakaitiempo ti naimpadtoan a pannakatungpalda, agservi a kas maysa a pakpakauna ni Cristo. Saantayo nga amme. Ngem ammotayo ti masapul nga ammoentayo: "Ngem idi nadanunan ti aldaw, ti Dios imbaonna ti Anacna, a nayanac iti babai" (Gal. 4:4), a mangited kadatayo ti kaadda ti Dios kadatayo.

`Agtaeng iti kinapudno iti yaay ni Cristo iti sangkataoan. Ania a kita ti liwliwa ti mabalin a maited daytoy a kinapudno kadatayo iti tengnga ti kasla maysa a nalamiis, nakabutbuteng, ken di mangikankano a lubong?`