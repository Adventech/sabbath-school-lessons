---
title:  Adalen Pay
date:   29/01/2021
---

"Ti puso ti nataoan nga ama ket kailiwna ti anakna. Isu ket kitaenna ti rupa ti bassit nga ubingna, ken agpigerger iti kapanunotan ti peggad ti biag. Tarigagayna a salakniban ti maysa nga ay-ayatenna manipud iti pannakabalin ni Satanas, tapno igawidna manipud sulisog ken dangadang. Tapno sabatenna ti maysa a napapait a dangadang ken ad-adda pay a nakabutbuteng a peggad, ti Dios intedna ti bugbogtong nga Anakna, tapno ti dalan ti biag ket maaramid koma a nataltalged nga agpaay kadagiti babassit nga annaktayo. 'Daytoy ti ayat.' Datdatlag, O langlangit! Ket masdaawkayo, o daga!"-Ellen G. White, THE DESIRE OF AGES, p. 49.

"Ni Cristo ket Isu idi ti immanamong a mangsabat kadagiti kondisyon a nasken iti panangisalakan ti Dios. Awan ti angel, awan ti tao, a makaanay nga agpaay iti dayta a dakkel a trabaho a maaramid. Ti Anak ti tao laeng ti masapul a maibayog, ta ti laeng maysa nga awan patinggana a kababalin ti mabalin a mangaramid iti dayta makasubbot nga aramid. Ni Cristo ket immanamong a mangisilpu iti mismo a bagbagina iti saan a napudno ken managbasol, tapno makipaset iti kababalin ti tao, tapno itedna ti bukodna a dara, ken tapno aramidenna ti kararruana a maysa a daton nga agpaay ti basol. Idiay konsilio ti langit, ti basol ti tao ket narukod, ti pungtot nga agpaay ti basol ket napattapatta, ket nupay kasta ni Cristo inwaragawagna ti pangngeddengna nga alaenna iti bagina ti pagrebbengan a panangsabat kadagiti kondisyon nga idiay a ti namnama ket maidanon iti maysa a natnag a raza."—Ellen G. White, THE SIGNS OF THE TIMES, Marzo 5, 1896.

**Salsaludsod a Pagiinnadalan**

`Kas nakitatayo idiay Isaias 11, ti Apo imparangna dagiti agpadpada a yaay ni Cristo iti maymaysa a ladawan. Daytoy ket makatulong a mangilawlawag no, apay a sumagmamano kadagiti Judio ket dida inawat ni Cristo iti immuna a yaayna, agsipud ta nangnamnamada Kenkuana a mangaramid kadagiti banbanag a mapasamak laeng iti Maikadua a Yaay. Ania iti ibaga daytoy kadatayo maipapan na kasano iti kinapateg a maaddaantayo iti umiso a pannakaawat iti kababalinti yaay ni Cristo? Kasano a ti saan a pudno a panangkita, kas pangarigan, iti maikadua a yaayna ket ikabilna dagiti tattao nga agpaay iti dakkel a panangallilaw ni Satanas iti panawen-ti-panungpalan? (Kitaen ti Ellen G. White, THE GREAT CONTROVERSY, kapitulo 39.)`

**Pakadagdagupan:** Kadagiti al-aldaw ni Isaias, a ti kaipapanan ti naganna ket “Panangisalakan ti Dios," ti Dios inkarina iti natda a tattaona ti pannakaisalakan manipud iti pannakaparparigat a dumteng kadakuada a kas maysa a bunga ti sangkailian a panaglikod. Daytoy a padto ti namnama ket masarakanna iti namimpinsan a pannakatungpal ken Jesus, a ti kaipapanan ti naganna "ken Jehova a Diostayo ti pacaisalacanan."