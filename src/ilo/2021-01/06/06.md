---
title:  Maudi a Panagballigi ti Sion
date:   04/02/2021
---

Iti panangsurot kadagiti papadi a maibusor kadagiti nasnacion idiay Isaias 13-23, ti Isaias 24–27 iladawanna ti maysa a sangalubongan a tukad ti maudi a pannakaabak dagiti kabusor ti Dios ken ti pannakaisalakan dagiti tattaona.

`Apay a ti panangiladawan ni Isaias a pannakalangalang ti daga (Isaias 24) ket kas la met iti panangiladawan ni Juan kadagiti paspasamak a naisilpu iti 1,000 a tawtawen a sumaruno iti maikadua a yaay ni Cristo (Apocalipsis 20)?`

Kas iti Isaias 13-14, dagiti paset ti litiral a Babilonia ket maipakat kadagiti maud-udi nga agtuturay, ket ti "ari ti Babilonia" itakderanna ti panagtipon dagiti nataoan nga agtuturay ken ti mangidadaulo iti likudanda, ni Satanas a mismo. Isu a, maysa a mensahe a ti Babilonia ket narba (Isa. 21:9) ket mabalin a maulitto iti ud-udina a tiempo (Apo. 14:8; Apo. 18:2), ket iti kamaudiananna ni Satanas madadael kalpasan iti maikadua a yaay ni Cristo (Apo. 20:10). Kabayatan a ti pannakadadael ti litiral a Babilonia ket maysa a panangukom ti "aldaw ti Apo” (Isa. 13:6, 9), "ti dackel ken nacakigkigtot nga aldaw ni Jehova" (Joel 2:31; Mal. 4:5; idilig iti Sof. 1:7) ket addan iti dalan.

Umasping met, idiay Isaias 24 ti sirmata ti mammadto madanon babaen kadagiti kondisyon nga isu a pagaammona iti tiempo inton "ti pannacariribuc ti bulan, ket ti init mabainanto; ta ni Jehova dagiti buybuyot agarinto idiay bantay Sion, ken sadi Jerusalem" (Isa. 24:23). Awan duadua a ni Isaias pinanunotna a ti sirmata ket naipakat iti ammona nga Jerusalem, ngem ti libro ti Apocalipsis ilawlawagna a matungpalto a mismo idiay Baro a Jerusalem (Apo. 21:2). "Ket ti ciudad awan ti pacasapulanna iti init wenno iti bulan, tapno silnaganda: ta ti dayag ti Dios isu ti nanglawag kencuana, ketti pagsilawanna isu ti Cordero" (Apo, 21:23).

`Pudno kadi a ti Dios ket dadaelenna ti nadangkes?`

Kitaen idiay Isaias 28:21, nga idiay a ti trabaho a panangdadael ti Dios ket karkarna nga "aramid" Kenkuana. Dayta ket karkarna Kenkuana, agsipud ta saanna a kayat nga aramiden dayta, ngem nupay kasta, aramidenna, ti maysa nga aramid Dayta ket pudno a ti basol ket awitenna dagiti bukelti pannakadadael ti bukodna a bagi (Santiago 1:15). Ngem agsipud ta ti Dios ket addaan iti namimpinsan a pannakabalin iti biag ken patay, ken ikeddengna ti tiempo, lugar, ken wagas ti maudi a panangdadael (Apocalipsis 20), awan mamaayna iti makirikkiar a mamimpinsan nga ipatinggana ti lunod ti basol iti maysa a wagas a panangpalabas, babaen laeng iti panangipalubos iti puon ken gapu a mangala iti kadawyan a dalanna.

`Ti makitatayo idiay Isaias 24-27 ket isu ti makitatayo a naipaduyakyak iti sibubukel a Biblia, nga isu nga uray pay no kasano iti kinarigat, ut-ot, ken pannakalangalang ita, iti kamuadiananna ti Dios ken ti kinaimbagna ket abakenna tidakes. Ania ngarud, ti kakaisuna a banag a maaramidantayo no dagiti mismo a bagbagitayo ket kayattayo iti agbalin a paset dayta maudi a balligi? Prov. 3:5-7; Rom. 10:9.`