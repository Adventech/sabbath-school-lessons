---
title:  Ruangan ti Langit
date:   03/02/2021
---

Idiay Isaias 14 maysa a rabak a maibusor ken Satanas, ti natnag a "Baggac [iday KJV, "Lucifer"), anak ti Bigat” (Isa. 14:12) ket nailaok iti maysa a rabak a maibusor iti ari ti Babilonia. Apay? Idilig iti Apocalipsis 12:1-9, nga idiay a ti maysa a dragon ket nainaganan a kas Satanas (Apo. 12:9) padpadasenna a dadaelen ti maysa nga ubing iti kanito a maiyanak. Idiay Apocalipsis 12:5 ti ubing ket nalawag unay a ni Cristo. Ngem ni Ari Herodes idi ti nangpadas a mangpatay ken Jesus a kas maysa nga ubing a maladaga (Mateo 2). Ti dragon ket agpadpada a ni Satanas ken ti turay ti Roma nga intakderan ni Herodes, agsipud ta ni Satanas ket agtrabaho babaen kadagiti nataoan nga ahente. Kasta met, ni Satanas idi ti pannakabalin iti likudan ti ari ti Babilonia ken ti principe ti Tiro.

`Apay nga iti ud-udina ti "Babilonia” ket tudtudoenna ti Roma (1 Ped 5:13) ken iti maysa a dakes a pannakabalin idiay libro ti Apocalipsis (Apo. 14:8, 16:19; Apo. 17:5; Apo. 18:2, 10, 21)?`

Kas iti litiral a Babilonia, ti Roma ken ti "Babilonia” ti Apocalipsis ket napalangguadda, nadawelda a turay a mamarparigat kadagiti tattao ti Dios. Kitaen a nangnangruna ti Apocalipsis 17:6, ta dayta ket“nabartec iti dara dagiti sasanto." Immalsada a maibusor iti Dios, maysa a kapanunotan a makita iti mismo a nagan a "Babilonia." Iti pagsasao dagiti taga Babilonia, ti nagan ket bab ili, a kaipapananna: "ti ruangan (dag)iti (di)dios," tudtudoenna ti lugar a pakadanunan iti nadiosan a lubong. Idilig iti Genesis 11, nga idiay a dagiti tattao ket binangunda ti torre ti Babel (Babilonia) tapno babaen iti bukodda a pannakabalin mabalinda iti ngumato iti nadiosan a tukad a mailiklik manipud iti aniaman a sungsungbatan ken Apo Dios.

Idi nagriing ni Jacob manipud iti maysa a tagtagainep nga isu a nakitana idi iti maysa nga agdan a namagsilpu iti langit ken daga, kinunana: "Ania ketdin a nacaam-amac daytoy a disso! saan a sabali no di ti balay ti Dios, ket daytoy ti ruangan ti langit" (Gen. 28:17). Paliiwen a ti "balay ti Dios" kenti ruangan ti langit"; dayta ket, ti dalan a pakadanonan iti nadiosan a lubong. Ni Jacob ninagananna ti lugar a "Betel," a kaipapananna ti "balay ti Dios."

Ti "ruangan ti langit" idiay Betel ken ti ruangan (dag)iti (di)dios” idiay Babilonia ket agsupadida a daldalan tapno madanon ti nadiosan a lubong. Ti agdan ni Jacob ket naggapu idiay langit, iparangarangna a naggapu idiay ngato babaen iti Dios. Ngem ti Babilonia, agraman dagiti torrena ken natukantukad a templona, ket binangun dagiti tattao manipud daga nga agpangato. Dagitoy nga agsupadi a daldalan ket itakderanna dagiti agsupadi a daldalan ti pannakaisalakan: nadiosan a pannakailongalong ti parabur kontra dagiti nataoan nga ar-aramid. Amin a pudno a relihiyon ket naibatay iti napakumbaba a pagwadan a Betel: "Ta gapu iti parabur naisalacancayo gapu iti pammati" (Efe. 2.8. 9). Amin a saan a pudno a "relihiyon," pakairamananen ti ligalismo ken "naidagaan" a kinatao, ket naibatay iti napalangguad a pagwadan ti Babilonia. Iti agpaay iti paggidiatan dagiti dua a panangkita, kitaen ti pangngarig ni Jesus iti Fariseo ken ti agsingsingir ti buis (Lucas 18:9-14).

`Uray pay kalpasan iti pananggastar iti sumagmamano a tawtawen idiay maysa a monasteryo ti Zen, ti mannurat ti kanta a taga Canada a ni Leonard Cohen imbagana iti maysa nga agin-intuod, "Saanak a naisalakan." Iti lawag iti adal ita nga aldaw, ania iti pagarupem a problemana idi? Ania idi iti masapul a maammoanna maipapan iti pannakaisalakan?`