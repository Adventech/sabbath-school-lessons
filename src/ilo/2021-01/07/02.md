---
title:  Dagiti Nakaisilpoan
date:   07/02/2021
---

`Ania iti napasamak iti Juda? 2 Ar-ari 18:13; 2 Cron. 32:1; Isa. 36:1.`

Idi natay ti awan pammatina nga Acaz ket ti matalek nga anakna a ni Ezekias ti simmublat kenkuana, ni Ezekias ket tinawidna ti maysa a pagarian a napukawna ti naan-anay a wayawayana. Iti pannakagatangna iti tulong ti Asiria a maibusor iti panagkadua ti Siria ken akin-amianan nga Israel, ti Juda ket napilitan a nagtultuloy nga agbaybayad iti â€œkuarta a panalaknib" iti langa iti panagbayad ti buis iti Asiria (kitaen ti 2 Cron. 28:16-21). Idi natay ti ari ti Asiria a ni ari Sargon II idiay adayo a paggugubatan ken sinublat ni Sennakerib idi 705 B.C., nagparang a ti Asiria ket kimmapuy. Dagiti pammaneknek manipud iti Asiria ken dagiti teksto ti Biblia ket iparangarangda a ni Ezekias ket innalana daytoy a gundaway nga umalsa (kitaen ti 2 Ar-ari 18:7), innalana ti nasiglat a panagtignay a kas pangulo ti maysa nga umalsa a maibusor-iti-Asiria kadagiti babassit a nasnacion idiay rehiyonna.

Daksanggasat laeng kenkuana, ni Ezekias ket tinagibassitna ti pannakabalin ti Asiria a makasubli a dagus. Idi 701 a.c., idi naparmek ni Sennakerib dagiti dadduma a paset ti pagarianna, kinabilna ti Siria-Filisteo iti makadadael a pwersa ket dinadaelna ti Juda.

`Kasano iti panagsagana idi ni Ezekias nga agpaay iti panangsabatna iti Asiria? 2 Cron. 32:1-8.`

Idi nakita ni Ezekias a ginandat ni Sennakerib nga alaen ti Jerusalem, ti kabicera a ciudad, isu ket nangaramid kadagiti nalawa a panagsagana nga agpaay iti maysa a panangsabat iti Asiria. Pinapigsana dagiti sarikedked, inyad-aduna nga inaruatan ken inorganizar ti buyotna, ken pinadakkelna ti talged ti suposop ti danum ti Jerusalem (kitaen payti 2 Ar-ari 20:20; 2 Cron. 32:30). Ti nakaskasdaaw nga usok ti danum ti Siloam, napadayawan babaen iti maysa a naisurat a mangibagbaga no kasano iti pannakapatakderna, nganngani sigurado a dagiti petsa ket maitugma iti panagsagsagana ni Ezekias nga agpaay iti mabalin a pannakaagaw.

Kas latta iti kinapateg iti armada ken organisasyon ti panagipangulo, ni Ezekias ket sinapulna ti pannakapapigsa ti pakinakem dagiti tattaona iti daytoy nakabutbuteng a tiempo. "Ngem ti ari ti Juda ket inkeddengna nga aramiden ti pasetna a panagsagana a mangtukkiad iti kabusor; ket, iti pannakagun-odna amin a mabalin nga aramiden ti kinalaing ken pigsa ti tao, inurnongna dagiti pwersana ken pinatigmaananna ida a bumilegda koma."- Ellen G. White, PROPHETS AND KINGS, p. 351.

`No ni Ezekias ket nagtalek iti Dios, apay nga inkabilna ti kasta unay iti bukodna a pigsa? Dagiti kadi ar-aramidna ket pinukawna ti pammatina? Kitaen ti Filipos 2:12, 13 iti pannakitunos iti Dios, nga isu a mangipaay iti pannakabalin a napudpudno a naberbertud?`