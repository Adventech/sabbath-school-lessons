---
title:  Asino iti Napakawan?
date:   15/03/2021
---

Ti Isaias 59 iparangna ti maysa a nakaskasdaaw a ladawan ti parikut ti basol. Nagasat laeng, ti Biblia ket iparangna met ti namnama ti Pannakasubbot.

Iti panangirugi, ti umuna a saludsod ket, Mano kadatayo iti nakabasol? Ti Biblia ket nalawag unay: Amintayo ket nagbasol. Iti kasta ngarud, ti Pannakasubbot ket saan a maibatay iti kinaawan basol; dayta ket masapul a maibatay iti pannakapakawan (Jer 31:34). Ni Pablo ket umanamong. Isuamin ket nakabasol (Rom. 3:9–20, 23); isu nga, awan iti pakabigbigan iti dayta a pakaibatayan (Rom. 3:22). Dagidiay a napalinteg ket mabalin a maokom a kas nalinteg, gapu laeng ta naawatda babaen iti pammati ti sagut a kinalinteg ti Dios babaen iti sakripicio ni Cristo.

`Basaen ti Roma 3:21-24. Ania iti ibagbaga dagitoy a bersikulo kadatayo maipapan no kasano iti pannakaisalakantayo? Ania a namnama tiitedda kadatayo idiay panangukom?`

Kaaduanna a tattao ket pagarupenda a ti saludsod idiay panangukom ket: Asino iti nakabasol? Ngem saan a dayta iti maysa a saludsod a masapul a damagen, agsipud ta amin nagbasolda. No di ket, ti saludsod ket: Asino iti napakawan? Ti Dios ket nalinteg no palintegenna "iti adda pammatina ken Jesus” (Rom. 3:26). Ti mangikeddeng a banag idiay panangukom ket, Asino iti nakaawat ken agtultuloy a makaawaat iti pannakapakawan babaen iti kaadda ti pammatina ken Jesus?

Itan, pudno a maukomtayo babaen kadagiti ar-aramidtayo, ngem saan nga iti panangkita a dagiti ar-aramid ket isalakannatayo. Ta no kasta, ket ti pammati ket awan iti kapapayanna (Rom. 4:14). No di ket, dagiti ar-aramidtayo ket iparangarangda no pudno met laeng a naisalakantayo (Santiago 2:18).

`Apay a dagiti ar-aramid ket saannatayo a maisalakan, uray pay ita wenna idiay panangukom? Kitaen ti Rom. 3:20, 23.`

Naladaw unay nga agpaay kadagiti naimbag nga ar-aramid, wenno panagtungpal iti linteg, tapno masubbot iti siasinoman. Ti panggep ti linteg iti maysa a managbasol a lubong ket saan a tapno mangisalakan no di ket tapno itudona ti basol. No di ket, "ti pammati nga agaramid gapu iti ayat" (Gal. 5:6), ayat a naibokbok iti puso babaen iti Espiritu ti Dios (Rom. 5:5). ipaduyakyakna a ti maysa a tao ket addaan iti nabiag a pammati ken Jesus (kitaen pay ti Santiago 2:26).

Dagiti ar-aramid ket maysa nga akinruar a pakakitaan, ti nataoan a pannakaipaduyakyak ti maysa a mangisalakan a pammati. Gapuna, a ti maysa a pudno a na-Cristianoan a kapadasan ket dayta nga isu a pakaipakitaan ti pammati iti inaldaw a pannakaitalaga iti Apo a naiparangarang babaen iti panagtulnog iti linteg. Idiay panangukom, ti Dios ket aramatenna dagiti ar- aramid a kas pammaneknek nga agpaay kadagiti parsuana, nga isu a saan a makabasa kadagiti panpanunot ti pammati a kas iti pannakabasana. Ngem iti nakonvertir a tao, dagiti laeng ar-aramid a sumaruno iti pannakakonvertir, inton ti biag ket pinapigsa ni Cristo ken ti Espiritu Santo, ti maiyataday idiay panangukom. Ti biag iti sakbay ti pannakakonvertir ti basol ket naugasanen babaen iti dara ti Kordero (kitaen ti Roma 6).