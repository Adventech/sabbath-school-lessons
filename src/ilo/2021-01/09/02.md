---
title:  Adipen a Nacion
date:   21/02/2021
---

`Idiay Isaias 41:8 ti Dios saritaenna ti "Israel, nga adipenco," ken idiay 42:1 iyammona "ti adipenco." Asino daytoy nga adipen?`

Ti kadi Israel/Jacob, ti kapuonan dagiti Israelitas? Ti nacion ti Israel? Ti Misias/Cristo, nainaganan idiay Baro a Testamento a Jesus?

Adda dagiti dua a kita a mangibagbaga kadagiti adipen ti Dios a nailaga iti amin ti Isaias 41–53. Maysa nga adipen ket nanaganan ti “Israel" Wenno "Jacob," kas iti Isaias 41:8; Isa. 44:1, 2, 21; Isa. 45:4; ken Isa. 48:20. Agsipud ta ti Dios ket saritaenna ti Israel/Jacob iti agdama, nalawag a ni, Jacob, ket itakderanna ti nacion a naggapu manipud kenkuana. Daytoy ket napasingkedan babaen iti kinapudno a ti pannakasubbot iti "adipenna a Jacob" ket magun-od iti tiempo inton rummuar manipud Babilonia (Isa. 48:20).

Kadagiti dadduma a paspasamak, kas iti Isaias 42:1; Isaias 50:10; Isaias 52:13; Isaias 53:11, ti adipen ti Dios ket saan a nanaganan. Idi immuna a naibaga idiay Isaias 42:1, ti pakabigbiganna ket saan a dagus a nalawag. Nupay kasta, kabayatan a pasayaaten ni Isaias ti pakasaritaanna kadagiti maud-udi a teksto, dayta ket agbalin a nalawag nga isu ket maysa a mangisubli kadagiti tribu ni Jacob (Israel) iti Dios (Isa. 49:5, 6) ken matay a maisakripicio iti biang dagiti managbasol (Isa. 52:13-53:12; kitaen met ti Isa. 49:5, 6). Gapuna nga isu ket saan a mabalin a maipada a kas iti nacion. Isu a, dayta ket nalawag a ni Isaias ket sarsaritaenna dagiti dua nga adipen ti Dios. Maysa ket bunggoy (ti nacion) ken ti sabali ket tao.

`Ania iti paset ti adipen a nacion? Isa. 41:8-20.`

Ti Dios ipatalgedna iti Israel a ti nacion ket kaskasdi nga adipen ti Apo: "Pinilica, ket dica imbelleng” (Isa. 41:9). Kalpasanna ti Dios ket itedna iti Israel ti maysa kadagiti kapipintasan a karkari idiay Biblia: "Dica agbuteng, ta addaac kenca; dica agcullayaw, ta siac ti Diosmo; papigsaencanto; wen, tulongancanto: wen, tapayaencanto iti akincanawan nga ima ti kinalintegco" (Isa. 41:10). Ditoy ken kadagiti sumaganad a bersikulo ket maysa kadagiti kangrunaan a paset ti Israel ket ti panagtalek iti pudno a Dios a mangisalakan kadakuada (kas iti saan a panangaramid ni Ari Acaz) imbes nga agtalek kadagiti sabsabali a didios ken kadagiti ladladawanda a kas aramiden dagiti dadduma a nasnacion (Isa. 41:7, 21-24, 28, 29).

`Paliiwen no kasano iti panangawag ti Apo idiay Isaias 41:14 iti nacion a maysa nga igges. Ania a ponto iti ar-aramidenna? Kitaen ti sibubukel a teksto tapno makaala iti nasaysayaat a sungbat. Ania koma ti isuro daytoy kadatayo, maipapan iti kasapulantayo a panagtalek a mamimpinsan iti Apo?`