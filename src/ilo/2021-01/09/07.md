---
title:  Adalen Pay
date:   26/02/2021
---

Basaen ti panangiladawan ni Ellen G. White iti trabaho ni Jesus a nangag-agas ken nangisursuro idiay "Capernaum," THE DESIRE OF AGES, pp. 252-261.

"Iti trabaho a panagawis kararrua, dakkel nga annad ken sirib dagiti kasapulan. Ti Mangisalakan ket dina pulos linappedan ti pudno, ngem imbagana dayta a kankanayon iti ayat. Kadagiti (pannakilangenlangenna) kadagiti sabsabali, winatwatna ti kadadakkelan nga annad, ken Isu ket kankanayon latta a naayat ken managpanunot. Isu ket saan a pulos a nagurdo, saan a pulos a masapul nga agsao iti nakaro a sao, saan a pulos a nangted iti di-kasapulan a ladingit iti maysa a narsagid a kararrua. Saanna a binabalaw ti nataoan a kinakapuy. Situtured a nangkarit iti panaginsisingpet, panagduadua, ken kinadangkes, ngem lulua ket adda iti timekna kabayatan nga insaona ti makasair a babalaw. Dina pulos a pinagbalin ti pudno a nadawel, ngem kankanayon nga impaduyakyakna ti nauneg a kinalamuyot iti sangkataoan. Tunggal kararrua ket napateg iti imatangna. Inawitna iti Bagbagina ti nadiosan a kinatan-ok; ngem nagruknoy a nabuyogan iti nalamuyot a kinamanangngaasi ken imbilangna iti isuamin a kamkameng ti pamilya ti Dios. Nakitana iti amin, dagiti karkararrua nga Isu ti trabahona nga isalakan."-Ellen G. White, GOSPEL WORKERS, p. 117.

**Salsaludsod a Pagiinnadalan**

`Kas maysa a klase, uliten a basaen ti insurat ni Ellen G. White iti ngato maipapan no kasano iti panagministro ni Cristo kadagiti sabsabali. Adalen dagiti principio idiay, kalpasanna kas maysa a klase pagiinnadalan no kasano iti kaimbag ti panangipaduyakyak iti bukodyo nga iglesia kadagidiay a principio.`

`Adda kadi am-ammoyo a maysa a "runo a naparpar" wenno "maysa a micha a sumsumged a silulubed" (Isa. 42:3)? Kasano iti panangtulongmo daytoy a tao a saan a "daddadaelen” wenno “id- iddepen" dayta a lalaki/babai? Ania dagiti wagas a panangitudoyo iti kakasta a tattae iti Apo? Iti maysa a napraktikalan a panangkita, ania koma iti ibagam kadakuada nga aramiden tapno makaala iti pannakaagas ken tulong?`

`Ti argumento kadagiti agduduma a nagsurat iti Isaias ket naggapu manipud iti sasao a dagiti tattao ket saanda a maibaga ti masakbayan a kas iti inaramid ni Isaias. Ania iti kangrunaan a parikut iti daytoy nga argumento, ken no apay a masapul a datayo a kas Cristiano, ket tukiadentayo dayta a dagdagus?`

**Pakadagdagupan:** Ti pannakawayawaya ket kasapulan iti maysa a Mangwayawaya. Ti nacion nga adipen ti Dios ket mawayawayaan babaen iti dua a mangwayawaya: ni Ciro, nga isu a nangwayawaya kadagiti kayaw manipud iti panangkayaw ti Babilonia, ken ti maysa a di nainaganan nga Adipen, a ti pakabigbiganna a kas Misias ket in-inut a naiparangarang. Daytoy nga Adipen ket isublina ti hustisya ken iyegna ti komonidad dagiti nakalasat iti pannakaisublida iti Dios.