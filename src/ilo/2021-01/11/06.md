---
title:  Maysa a Tiempo nga Agpaay Kadatayo
date:   11/03/2021
---

`Apay a saritaen ni Isaias ti Sabado idiay Isaias 58:13, 14? Ania iti adda a pakaisilpuan daytoy iti Aldaw ti Pannakaabbong kadagiti immun-una a bersikulo?`

Ti tinawen nga Aldaw ti Pannakaabbong idi ket maysa nga aldaw a Panaginana. Daytoy naisangsangayan a naseremoniaan a Panaginana ket kas la met iti linawas a Sabado nga iti dayta ket amin a trabaho iti aniaman a kita ket naiparit (Lev. 23:27-32). Gapuna, kas binigbig dagiti immuna nga Adventista Del Septimo Dia, ti paglintegan a ti panawen ti aldaw a panaginana iti Aldaw ti Pannakaabbong ket agpaut manipud iti sumipnget agingga iti sumaruno a sumipnget (Lev. 23:32) ipakaammona kadatayo nga isu met laeng iti kinapudnona iti linawas a Sabado. Kasta met laeng, nupay ti kangrunaan a lawag ti Isaias 58:13, 14 ket ti naseremoniaan a Sabado ti Aldaw ti Pannakaabbong, ti mensahena ket maipakat met laeng iti linawas a Sabado.

`Basaen ti Isaias 58:13. Ania a kita ti aldaw ti pagbalinan koma ti Sabado? Kasano iti panangaramidtayo iti kapadasantayo iti Sabado a kas iti adda a naipakita ditoy? Kasta met, no panunotenyo maipapan no ania iti itakderan ti Sabado, apay a masapul koma a kas iti aldaw a nailadawan iti daytoy a teksto?`

Ti Isaias 58 ket tratarenna dagiti tallo a kangrunaan a tema: panangtallikod iti bukod a bagi, nalangenan a kinamanagayat, ken ti Sabado.

Ania dagiti nagsisilpoanda?

Umuna, amin dagitoy tallo ket iramanda ti pannakaipamaysa ken Apo Dios, dagiti ipangpangrunana, ken ti panangbigbig iti panagtalektayo Kenkuana. Maikadua, babaen iti panangaramid kadakuada a tallo, dagiti tattao ket aramidenda ti kinasanto babaen iti panangtuladda iti Dios (kitaen ti Lev. 19:2), nga, iti langa ni Cristo, impakumbabana ti Bagbagina (Fil. 2:8), nga isu nga impaduyakyakna ti kinamanagayat babaen iti panagsakripicio iti bukodna a bagi (Juan 3.16), ken isu a nagsardeng manipud iti panagtrabaho iti Sabado idiay panagpatingga ti lawas iti Panamarsua (Gen. 2:2, 3, Exo. 20:11).

`Kitaen dagitoy dadduma pay a panagsisinggalot dagiti tema ti panangtallikod iti bukod a bagi, nalangenan a kinamanagayat, ken ti Sabado a kas naipakita idiay Isaias 58: ti wayawaya iti Sabado manipud iti linawas a panagbannog ket kinamanagayat kadagiti tattao agsipud ta palubosanna ida a mabang-aran (Exo. 23:12: Marcos 2:27); ni Jesus impakitana dayta nga aramid ti kinamanagayat ket maiyatadayda iti Sabado (Marcos 3:1-5; Juan 5:1-17); ti pudno a panagsalimetmet iti Sabado ket mangyeg iti rag-o (Isa. 58:14), a kas iti panangtulong kadagiti sabsabali (Isa. 58:10, 11). Ania iti masapul a mabalbaliwan ita bukodmo a biag tapno mapadasam dagitoy a bendicion ita mismo a bagbagim?`