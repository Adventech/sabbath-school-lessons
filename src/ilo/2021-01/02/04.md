---
title:  Baro a Kinatao
date:   05/01/2021
---

Idiay santuario/templo, ti laeng nangato a padi ti mabalin nga umasideg iti kaadda ti Dios idiay Kasasantoan a Disso iti Aldaw ti Pannakaabbong a nabuyogan iti manalaknib nga abbong nga asok ti incienso, ta no saan isu ket matay (Lev. 16:2, 12, 13). Nakita ni Isaias ti Apo, uray pay no isu ket saan a nangato a padi, ken saan nga agpupuor iti incienso! Ti templo ket napno iti asuk (Isa. 6:4), mangipalagip kadatayo iti ulep nga isu a ti dayag ti Dios ket nagparang iti Aldaw ti Pannakaabbong (Lev 16:2). Nakigtot ken pinanunotna nga isu ket malpas (idilig iti Exo. 33:20; Oc-oc. 6:22, 23), ni Isaias ket nagsangit a nabuyogan iti maysa a panangbigbig iti basolna ken ti basol dagiti tattaona (Isa. 6:5), mangipalagip iti panagipudno ti nangato a padi kadagiti basbasol iti Aldaw ti Pannakaabbong (Lev 16:21).

"Agtaktakder, idiay naan-anay a lawag ti nadiosan a kaadda iti uneg ti santuario, isu ket nabigbigna a no nabaybay-an iti bukodna a pagkurkurangan ken kinakapuy, isu ket namimpinsan a dina kabaelan a maaramid ti trabaho nga isu a nakaayabanna." Ellen G. White, PROPHETS AND KINGs, p. 308.

`Apay nga inaramat ti serafin ti maysa a nabiag, wenno sumsumged a beggang manipud ti altar a mangdalus kadagiti bibig ni Isaias? Isa 6:6, 7.`

Inlawlawag ti serafin a babaen iti panangsagid kadagiti bibig ti mammadto a naikkat ti kinadakes ken basolna (Isa. 6:7). Ti basol ket saan a masinunuo, ngem saan a nasken a nakedngan iti biddut a panagsao, agsipud ta dagiti bibig ket tudtudoenna saan laeng a sao no di pay ket ti sibubukel a tao a mangisawang dayta. Iti pannakaawatna iti namoralan a pannakagugor, ni Isaias itan ket mabalinnan ti mangipaay iti nadalus a panagdayaw iti Dios.

Ti apuy ket maysa nga ahente ti pannakagugor, agsipud ta puoranna ti kinarugit (kitaen ti Num. 31:23). Ngem ti serafin ket inaramatna ti maysa a beggang manipud iti naisangsangayan, nasantoan nga apuy ti altar, nga isu a ti Dios a mismo iti nangsindi nga isu a naaywanan nga agtultuloy a sumsumged idiay (Lev. 6:12). Isu a, ti serafin ket pinagbalinna ni Isaias a santo, kasta metten a nadalus. Adda ad-adu pay. Iti panagdaydayaw idiay santuario, wenno templo, ti kangrunaan a gapu iti panangala iti maysa a beggang manipud iti altar ket tapno mangsindi iti incienso. Idilig iti Levitico 16:12, 13, nga idiay a ti nangato a padi ket mangala iti paginciensoan a napno iti beggang ti apuy manipud iti altar ken aramatenna dayta a mangsindi iti incienso Idinto a ni Uzias ket kayatna idi iti mangidaton iti incienso, ni Isaias ket nagbalin a kas la incienso! Kas iti nasantoan nga apuy ket sindianna ti incienso tapno punoenna ti balay ti Dios iti nasantoan a banglo, sinindianna ti mammadto a mangiwaras iti maysa a nasantoan a damag. Saan a disgrasya a kadagiti sumaganad a bersikulo ti Isaias 6 (Isa. 6:8 ken sumarumno) ti Dios ket ibaunna ni Isaias kadagiti tattaona.

`Basaen a sikakararag ti sungbat ni Isaias (Isa. 6.5) iti sirmatana iti Dios. Kasano iti pannakakitatayo dita iti maysa a pannakaibaga ti kangrunaan a parikut, a ti maysa a managbasol a tattao nga agbibiag iti maysa a universo a pinarsua ti maysa a " Santo, santo, santo" a Dios? (Isa. 6:3). Apay a ni Cristo idiay krus ti maymaysa laeng a mabalin a sungbat iti daytoy a parikut? Ania iti napasamak idiay Kruz a nangrisot daytoy a parikut?`