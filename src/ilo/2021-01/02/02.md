---
title:  Ti Ari ket Natay. Agbiag ti Ari!
date:   03/01/2021
---

`Ti Isaias 6:1 saritaenna maipapan iti ipapatay ni Ari Uzias. Basaen ti 2 Cronicas 26 ket kalpasanna sungbatan daytoy a saludsod: Ania iti kaipapanan ti ipapatay ni Ari Uzias?`

Agduduma a panangkita ti mabalin a maited maipapan iti ipapatay daytoy nga ari.

1. Numanpay ti panagari ni Uzias ket atiddog ken narang-ay idi, “ngem idi nga isu napigsa, ti pusona nagpalangguad, iti casta nga isu nagaramid a sidadangkes" (2 Cron. 26:16) ken ginandatna a puoran ti incienso idiay templo. Idi dagiti papadi ket umiso laeng a pinasardengda agsipud ta isu ket saan a nainkalintegan a kas maysa a kaputotan ti kinapadi ni Aaron (2 Cron. 26:18), ti ari ket nakaunget. Iti daytoy a kanito, idi tinukiad ti ari ti pannakababalaw, ti Dios ket dagus a kinabilna iti kukutel, nga isu nga “agingga iti aldaw nga ipapatayna, ket nagnaed iti balay a putputong, idinto ta agcucutel: ta isu nayadayu iti balay ni Jehova" (2 Cron. 26:21). Anian a kasupadi iti dayta nakita ni Isaias iti maysa a sirmata ti natarnaw, agnanayon, a nadiosan nga Ari iti Balayna/Templona iti mismo a tawen a natay ti narugit a nataoan nga ari!
2. Adda maysa a nalatak a pagdumaan da Uzias ken Isaias. Dinanon ni Uzias ti kinasanto a pagpagarup, iti dakes a gapu (iti kinapalangguad), isu a nagbalin a narugit, isu a naisina manipud iti kinasanto. Ni Isaias, iti sabali a bangir, ket pinalubosanna ti kinasanto ti Dios a dumanon kenkuana. Sipapakumbaba a nangako iti kinakapuyna ken tinarigagayanna ti namoralan a kindalus, nga isu a naawatna (Isa. 6:5-7). Kas iti agsingsingir ti buis idiay pangngarig ni Jesus, isu ket pimmanaw a napalinteg: " ta uray siasino nga agpasindayaw maipababanto; ket ti agpacumbaba, maitanocto' Lucas 18:14).
3. Adda maysa a nalatak a pagpadaan ti agkukutel a bagi ni Uzias ken ti namoralan a kasasaad dagiti tattaona: "...no di ket sugsugat, ken litlitem, ken babbaro a sapsaplit" (Isa. 1:6).
4. Ti ipapatay ni Uzias idi agarup 740 s.c. ket tanda ti maysa a kangrunaan a panagkurang [krisis) iti mangipangulo kadagiti tattao ti Dios. Ti ipapatay ti asinoman a namimpinsan nga agturay ket pagbalinen dayta a lalaki/babai ti pagilianna a nakapuy iti agdama a panagbaliw ti turay. Ngem ti Juda ket adda iti naisangsangayan a peggad, agsipud ta ni Tiglath-Pileser III ket kaul-ulina iti trono ti Asiria iti sumagmamano a tawtawen sakbay ti 745 B.C., ket dagus a napan nakigubat a namagbalin iti nacionna a nakapigpigsa unay nga isu a nangam- ames ti independensya dagiti amin a nasnacion idiay Asideg a Daya (Near East). Iti daytoy a tiempo ti rigat [krisis), ti Dios ket pinabilegna ni Isaias babaen iti panangipakitana iti mammadto a kaskasdi nga Isu pay laeng iti mangtengtengel.

`Basaen a siaannad ti 2 Cronicas 26:16. Ania dagiti wagas nga iti tunggal maysa kadatayo ket sumango iti dayta mabalin nga isu met laeng a banag? Kasano nga iti panagtaeng iti Kruz ket masalaknibantayo manipud iti dayta a palab-og?`