---
title:  Nakaam-amak a Pakaasi
date:   07/01/2021
---

`Idi imbaun manen ti Dios ni Isaias, apay nga intedna iti mammadto iti kasta a maysa a karkarna a damag tapno ipanna kadagiti tattaona (Isa. 6:9, 10)?`

Di la ket ta pagarupentayo a biddut ti panangdengngeg ni Isaias wenno daytoy a damag ket saan a napateg, ni Jesus ket inadawna daytoy a teksto a mangilawlawag no apay nga Isu ket nangisuro kadagiti pangngarig (Mat. 13:13-15).

Ti Dios ket dina kayat a mapukaw ti uray siasino (2 Ped: 3:9), nga isu a mangilawlawag no apay nga imbaunna ni Isaias kadagiti tattao ti Juda-ken ni Jesus iti lubong. Ti tarigagay ti Dios ket saan a tapno mangdadael no di ket tapno mangisalakan nga agnanayon. Ngem kabayatan a sumagmamano a tattao ket simmungbatda a nasayaat iti pakaasina, dagiti dadduma ket nagbalinda a natibtibker iti panagtukkiadda. Uray pay no kasta, ti Dios ket nagtultuloy a nagpakaasi kadakuada tapno itedna kadakuada ti ad-adu pay a.gundaway nga agbabawi. Ngem, no ad-adda nga agtukkiadda, natangtangken met ti pagbalinanda. Isu nga, iti dayta a panangkita, ti aramiden ti Dios kadakuada ket agbanag iti pannakapatangken dagiti pusoda, uray pay no dagitoy nga ar-aramid ket mangpalukneng koma kadakuada. Ti ayat ti Dios kadatayo ket saan nga agbalbaliw; ti minnaysa a sungbattayo iti ayatna ket isu ti agduduma. Ti paset ti maysa a ministro, a kas ken Moises, Isaias, Jeremias, Ezequiel, wenno uray pay ken Cristo, ket tapno itultuloyda iti agpakaasi, uray pay no dagiti tattao ket tukiadenda ti damag. Kuna ti Dios ken Ezequiel: "Ket isuda, uray dumngegdanto, wenno madidanto (ta isuda nasukirda a balay), nupay casta ammodanto nga addan mammadto cadacuada" (Eze. 2:5). Ti paset ti Dios ken dagiti babaunenna ket tapno itedda kadagiti tattao ti maysa a nasayaat a pili, tapno maaddaanda iti makaanay a ballaag (idilig iti Eze 3:16-21), uray pay no agpatinggada iti panangpili iti pannakadadael ken pannakakayaw (Isa. 6:11-13). Kadagitoy a kapkapanunotan iti isip, kasano iti pannakaawattayo iti paset ti Dios iti pannakapatangken ti puso ni Faraon? Idiay Exodo 4:21, ti Dios kunana, "ingem siac patangkenecto ti pusona." Daytoy ket isu ti immuna kadagiti siam a daras idi a kinuna ti Dios a patangkenenna ti puso ni Faraon. Ngem adda met idi iti siam a daras idi a pinatangken ni Faraon iti bukodna a puso (kas pangarigan, kituen ti Exo. 8:15, 32: Exo. 9:34).

Nalawag unay nga ik-ikutan ni Faraon ti wayawaya a pagayatan, ta no saan dina koma nabaelan a pinatangken iti bukodna a puso. Ngem idinto ta ti Dios ket pinatangkenna met ti puso ni Faraon ket ipakpakitana nga inlongalong ti Dios dagiti paspasamak nga isu a simmungbatan ni Faraon idi nga inaramidna dagiti pilina, dagiti pili a mangtukiad kadagiti pagilasinan nga inted ti Dios kenkuana. No koma silulukat ni Faraon kadagidiay a pagilasinan, ti pusona ket napalukneng koma, saan a napatangken, gapu kadakuada.

`Iti bukodmo a kapadasan iti Apo, nariknam kadi ti maysa a pannakapatangken ti pusom iti Espiritu Santo? Utoben no ania iti namataud dayta. No saanmo ngarud a nasarakan dayta a kapanunotan a nakabutbuteng (ta kalpasan ti amin, paset amin dayta iti maaddaan iti natangken a puso), kasano iti panangkitam itan? Ania iti dalan a pannakaliklik? Kitaen ti 1 Cor. 10:13.`