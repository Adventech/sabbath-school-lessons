---
title:  Karkararag a Mangtuang Kadagiti Bakbakud
date:   22/08/2022
---

Adda maysa a pagsasao iti Ingles: “ti maipinta idiay suli.” Utobemman nga agpinpintaka iti datar ti maysa a silid ngem kalpasanna madlawmo ket addakan iti maysa a suli ket saankan a makaalis—malaksid no magnaka iti sadiwa a pinta. Masapul nga aggianka idiay agingga nga agmaga! 

No dadduma ti pammatitayo ket kas la ipintanatayo iti maysa a suli. Dumtengtayo iti maysa a kasasaad, ken, kas iti nabasa a pinta iti datar, ti pammatitayo ket “popokennatayo.” Kitaentayo ti kasasaad, ket mabalin a tukiadentayo ti Dios, pammati, ken isuamin a banbanag a pinatitayo, wenno ti pammatitayo ket pilitennatayo a patien ti agparparang a di mabalin. 

Ti Dios inyegna dagiti Israelitas iti maysa a suli. Kalpasan a nagkalkallautangda iti 40 a tawtawen idiay let-ang, ti Dios dina inturong dagiti tattaona iti kawaw, natalna a pagaraban. Ti Dios indalanna ida iti maysa kadagiti kapipigsaan a nasarikedkedan a ciciudad iti amin a lugar. Kalpasanna masapul a magnada a siuulimek iti likmut ti Jerico iti innem nga al-aldaw. Iti maikapito nga aldaw ti Dios imbagana kadakuada nga agriawda—ket dayta a panagriaw, a nabuyogan kadagiti tangguyob, ket mangyeg iti balligi. 

`Basaen ti Josue 5:13–6:20. Ania ti padpadasen ti Dios nga isuro kadagiti Israelitas?`

Ti panagriaw a napigsa ket saanna a patauden dagiti panagpigerger a mangirugi iti pannakatuang dagiti bakbakud. Idi inayaban ti Dios dagiti Israelitas nga “agriaw,” isu met laeng a kita ti panagriaw nga insurat ni David idiay Salmo 66: “Aramidem ti macaparagsac nga aweng iti Dios, dagup ti sangadagaan: Icantam ti dayag ti naganna: padayagem ti pannacaidaydayawna!” (Sal. 66:1, 2). Daytoy a panagriaw ket panagdaydayaw! Kalpasan iti innem nga al-aldaw a panangkitkita kadagidiay dadakkel a bakbakud, dinagdagupda ket ngata nga awananda iti gundaway a mangrebba kadakuada babaen kadagiti mismo a bagbagida. 

`Kasano a daytoy a kapanunotan ket tulongannatayo a makaawat iti kaipapanan ti Hebreo 11:30?`

No ti Dios ket adda iti ngarab a panangaramid iti maysa a banag a kabarbaro kadagiti biagtayo, Isu ket mabalin nga iyegnatayo iti maysa a Jerico, ta mabalin a masapul nga isuronatayo a ti pannakabalin a panangabak ket saan nga umay iti bukodtayo a pigsa ken istratehiya. Isuamin a banbanag a masapultayo ket dumtengda iti ruar dagiti mismo a bagbagitayo. Isu nga, uray pay no ania iti adda iti sangoanantayo, uray pay no kasano nalabit iti kas la kinadakkel dayta, ti pasettayo ket tapno idaydayaw ti Dios—ti paggapuan ti isuamin a banag a masapultayo. Daytoy ti pammati nga agar-aramid.