---
title:  Maysa nga Igam a Mangparmek
date:   25/08/2022
---

Basaen ti 2 Cronicas 20:1–30. Kas natakuatan ni Josafat, ti panagdaydayaw ket maysa a napigsa unay nga igam. Kalpasan ti pannakaawat iti damag a maysa a “dackel a buyot” ti dumteng a maibusor kenkuana, ni Josafat ket saan a dagus a nangaramid iti panagtignay ti militar, no di ket “impamaysana ti bagina nga agsapul ken Jehova” (2 Cron. 20:3). Kabayatan a dagiti tattao ti Juda napanda idiay Jerusalem nga agpaay iti maysa a panagayunar, ni Josafat inaminna ti kinapaypayso ti kasasaad, a kinunana, “ta awan ti pannacabalinmi a bumusor itoy dackel a buyot nga umay a maibusor cadacami; dicami met ammo no ania coma ti aramidenmi: no di ket dagiti matami addada a situturong kenca’ ” (2 Cron. 20:12).

`No makitam ti maysa a “dackel a buyot” nga umas-asideg, ania iti naikasigudan nga aramidem? Manipud iti inaramid ni Josafat idiay 2 Cronicas 20:3–12, ania iti maadalmo maipapan iti panangtratar iti makalapunos a suppiat?`

Kabayatan a ti Espiritu ti Apo immay ken Jahaziel, isu ket sibibileg nga inwaragawagna: “ ‘ “Saanyonto a masapul ti gumubat itoy a bacal; agurnongcayo, agtacdercayo a sitatalna, ket kitaenyo ti panangisalacan ni Jehova cadacayo, O Juda ken Jerusalem; dicayo agbuteng, dicayo met agcullayaw: intono bigat incayo bumusor cadacuada; ta ni Jehova cumuyog cadacayo” ’ ” (2 Cron. 20:17). Kalpasan dayta, dinaydayawda ti Dios ken nagkantada kadagiti pagdaydayaw kenkuana “iti natbag unay a timec” (2 Cron. 20:19). Uray pay no ti Dios iti mapan a makibakal nga agpaay kadakuada, kaskasdi a masapul rummuarda a mangsango iti kabusor. 

Ngem daytoy ket saan nga ordinaryo a marcha a mapan gubat. Ni Josafat ket tinudinganna ti maysa a mangkanta iti kanta a pagdaydayaw iti Apo kabayatan nga agmarchada a rummuar. “Ket idi nangrugida nga agcanta ken agdayaw, Ni Jehova insaadna dagiti agsaneb a maibusor cadagiti annac ti Ammon ken ti Moab, ken bantay Seir, isuda nga immay idi a maibusor iti Juda: ket nacabilda” (2 Cron. 20:22). Segun ti nagsurat, ti Dios ket bimmallaet iti mismo a kanito a winatwatda ti pammatida iti karina, kabayatan a rinuggianda ti “panagdayaw iti nasantoan nga ornos” (2 Cron. 20:21). 

`Basaen manen ti 2 Cronicas 20:1–30. Ania dagiti naespiritualan a principio a masarakam a mabalin a maipakat iti bukodmo a pannakipagna iti Dios, nangnangruna kadagiti tiempo ti suot ken dandanag?`