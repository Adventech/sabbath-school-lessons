---
title:  Adalen Pay
date:   26/08/2022
---

Basaen ti surat ni Ellen G. White, “Jehoshaphat,” pp. 190–203, iti PROPHETS AND KINGS; “The Fall of Jericho,” pp. 487–498, iti PATRIARCHS AND PROPHETS. 

“Iti kasta sursuroantayo dagiti puso ken bibigtayo a mangsarita iti panagdaydayaw iti Dios nga agpaay iti di-mapadisan nga ayatna. Sursuroantayo dagiti kararruatayo nga agbalin a mangnamnama ken tapno agtaeng iti lawag nga agraniag manipud ti kruz ti Kalbaryo. Ditay koma pulos a liplipatan a datayo ket annak ti nailangitan nga Ari, annak a babbai ken lallaki ti Apo ti buybuyot. Gundawaytayo a mamagtalinaed iti maysa a naalinaay nga inana iti Dios.”—Ellen G. White, THE MINISTRY OF HEALING, p. 253. 

“Ket kabayatan nga idaydayaw ken itan-okko Isuna, kayatko a kaduaennak a mangitan-ok Kenkuana. Agdaydayaw iti Apo uray no matnagka iti sipnget. Agdaydayaw Kenkuana uray iti sulisog. ‘Agragsaccayo iti Apo iti cancanayon,’ kuna ti apostol; ‘ibagac manen: Agrag-ocayo.’ Mangted kadi dayta iti liday ken sipnget kadagiti pamilyam? Pudno unay a saan; dayta ket mangyeg iti maysa a raya ti init. Gapuna nga agurnongka iti raya ti agnanayon a lawag manipud iti trono ti gloria ken iwarasmo kadakuada nga adda iti aglikmutmo. Balakadankayo a makipaset iti daytoy a trabaho, iwaras daytoy a lawag ken biag iti aglikmutmo, saan laeng nga iti bukodmo a dalan, no di ket kadagiti daldalan dagidiay a pakaikadkaduaam. Isu koma iti kalatmo iti panangaramid a nasaysayaat kadagidiay nga adda iti aglawlawmo, tapno maitag-ayda, tapno itudo ida idiay langit ken gloria, ken idalan ida nga agsapul, iti ngatoen dagiti amin a naidagaan a banbanag, ti agnanayon a kukuada, ti agnanayon a tawid, ti kinabaknang a saan a madadael.”—Ellen G. White, TESTIMONIES FOR THE CHURCH, vol. 2, pp. 593, 594. 

**Salsaludsod a Pagiinnadalan**

`Ania iti adda a paset ti panagdaydayaw ti komonidad iti biag ti Cristiano? Kasano ti panangiladawam iti panagdaydayaw kadagiti servicioyo iti Sabado? Dayta kadi ket makaitag-ay? Pabilgenna kadi dagiti kamkameng a mamagtalinaed iti kinamatalek iti tengnga ti suot ken saan a nasayaat a pasamak [trauma]? No saan, ania iti mabalin nga aramiden?`

`Ania ti kaipapananna iti “agdaydayaw iti Apo uray no matnagka iti sipnget” wenno “agdaydayaw Kenkuana uray iti sulisog”? Kasano a ti panagdaydayaw ket matulongannatayo kadagitoy a kasasaad?`

`Palubosan dagiti kamkameng a mangted kadagiti testimonio no kasano a ti panagdaydayaw ket binalbaliwanna iti biagda. Ania iti maadalmo manipud kadagiti kapkapadasan iti tunggal maysa kadakuada?`

`Kas maysa a klase, mangala iti maysa a Salmo a pagdaydayaw ken mangipaay iti tiempo a mangbasa dayta. Ania ti isurona kenka maipapan ti panagdaydayaw? Ania ti maited ti panagdaydayaw iti pammatim?`