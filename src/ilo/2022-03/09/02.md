---
title:  Balabala ti Panagdaydayaw
date:   21/08/2022
---

Ti dakkel a mannurat a taga Russia a ni Fyodor Dostoyevski ket nasentensyaan iti patay, ngem napalag-an laeng iti maudi a kanito. Ginastarna dagiti tawtawen idiay pagbaludan. Iti panangsaritana maipapan ti kapadasanna iti pagbaludan, insuratna: “Mamati agingga ti kamaudianan, uray pay no amin a tattao ket maiyaw-awan ken siksika laengen ti nabati a matalek; uray pay no kasta iyegmo ti datonmo ken idaydayawmo ti Dios iti kinalidaymo.” 

Kadagitoy nga ad-adal a nakitatayon no kasano nga inibturan ni Pablo ti nakaro a suppiat ken pannakaidadanes. Ngem itan isu ket agtugtugaw iti uneg ti maysa a pagbaludan ti Roma. Ket nupay kasta isu ket saan a nauppapay; no di ket, isu ket sigagagar nga agsursurat a mangpabileg kadagiti mamati idiay Filipos! 

`Basaen ti Filipos 4:4–7. Kasano ngata a nakaisurat ni Pablo iti kakasta a banbanag idinto nga isu a mismo ket agtugtugaw iti maysa a pagbaludan? Iti daytoy a teksto, ania dagiti tulbek a pananggun-od iti “talna ti Dios”?`

Maysa a banag iti agrag-o no dagiti isuamin a banag ket nasayaatda. Ngem ni Pablo ket balakadannatayo nga agrag-o a kankanayon. Dayta ket kas la karkarna. No litiral nga alaentayo ti surat ni Pablo, adda dagiti dua a nakaro nga ipakpakitana kadatayo. 

Umuna, no agrag-otayo a kankanayon, kayatna a saoen a masapul koma nga agragrag-otayo a kankanayon uray pay no dagiti paspasamak ket awan ti pakakitaan nga aniaman a pangibatayan iti panagrag-o. Maikadua, no agragrag-otayo a kankanayon, kayatna pay a saoen a masapul nga adalentayo ti agrag-o kadagiti tiempo a ditay marikna a kasta. 

Ni Pablo ket ay-ayabannatayo a mangidaydayaw iti Dios uray pay iti adu a daras ket kas la saan a gagangay kadatayo. Mabalin a kas la saan a nainkalintegan. Ngem kas makita tayo, agsipud ta adda dagiti tiempo nga agparparang a saan a nainkalintegan, isu nga apag-isu a naayabantayo nga agrag-o. Iti sabali a pannao, ti panagdaydayaw ket maysa nga aramid ti pammati. Kas latta a ti pammati ket naibatay saan a kadagiti paspasamak no di ket gapu iti kinapudno maipapan ti Dios, isu a ti panagdaydayaw ket maysa a banag a ditay aramiden agsipud ta mariknatayo a naimbag no di ket agsipud iti kinapudno ti kinasiasino ti Dios ken no ania ti inkarina kadatayo. Ken nakakaskasdaaw unay, iti kasta a pammati ti mangrugi a mangsukog kadagiti panpanunottayo, riknatayo, ken paspasamak. 

`Ania a kinapudno a maipapan iti Dios ti ibagbaga ni Pablo iti teksto ita nga aldaw—kinapudno a namagbalin kenkuana nga agrag-o, uray pay idiay pagbaludan? Mangisurat iti maysa nga ababa a listaan iti ammom a kinapudno maipapan ti Dios. Kitaem ti listaan ken daydayawen ti Dios nga agpaay iti tunggal maysa. Kasano a daytoy ket balbaliwanna ti wagas a panagriknam ken panangkita kadagiti paspasamakmo?`