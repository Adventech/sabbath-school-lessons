### Ti Naibartay Idiay Kruz a Namarsua 

“Dagiti isuamin napaaddada gapu kencuana, ket no isu awan, awan ti napaadda cadagiti adda” (Juan 1:3). 

Dagiti isuamin” napaadda gapu Kenkuana, ni Jesus, ket nupay kasta—segun iti Sursurat—“Nagsangit ni Jesus” (Juan 11:35). Ti Namarsua nagsangit? Ad-adda pay, ni Jesus ket “nauy-uyaw, ken binaybay-an dagiti tattao; maysa a tao ti ladladingit, ken nacaamammo iti liday” (Isa. 53:3). Ti Namarsua, maysa a tao ti ladingit, nauyuyaw ken nabaybay-an? Ken iti naminsan impukkawna, “Diosco, Diosco; Apayapay binaybayannac?” (Mat. 27:46). 

Kasano koma a maaramid dagitoy a banbanag? Agsipud ta ni Jesus, ti Namarsuatayo, ket Isu met laeng iti Mannubbottayo, ket iti kasta Isu idi ti Dios a naibartay idiay Kruz—ti Namarsua a nangala iti galad ti tao ken iti dayta a kinatao nagsagrap babaen iti maysa a biag a napaidaman ken panagbannog a nangipatingga Kenkuana a naibartay iti maysa a kruz ti Romano. 

Gapuna, ti Namarsuatayo, ti maysa nga Isu a Kenkuana “agbiagtayo, ken aggunaytayo, ket mataginayon ti kinataotayo” (Aramid 17:28), nagsagrap iti kinatao kadagiti wagas nga awan a pulos kadatayo iti makaaramid. Mapadasantayo laeng dagiti bukodtayo a leddaang, dagiti bukoddatayo a ladingit; idiay kruz “isu inturedna dagiti lidaytayo, ken inawitna dagiti ladingitayo” (Isa. 53:4)—aminda. Dayta iti nakaskasdaaw unay nga aramid iti amin a pakasaritaan ti uniberso. 

Iti dayta a pakasaritaan (dayta nailansa iti kruz a Dios nga umas-asideg kadatayo), intayo sapulen kadagiti sumarsaruno a bulbulan ti nasaysayaat a pannakaawat iti di-matukod—ti bukodtayo a panagrigrigat, dagiti panagrigrigat dagiti Cristiano, dagidiay a nangikomit kadagiti biagda ken Cristo. Saanmi nga ibagbaga nga adda amin kadakami dagiti sungbat wenno uray pay adu; ti laeng ibagbagami ket “ti Dios isu ti ayat” (1 Juan 4:8) ken numanpay dagitoy a banbanag ket mapasamak, mabalintayo iti agtalek iti Dios iti laksid kadakuada ken, pudno unay, dumakkel iti parabur babaen kadakuada, uray pay no kasano iti kasakit ti pannakaaramidna. 

Daytoy a tremestre ket intayo adalen ti Sao ti Dios ken kitaentayo no kasano a dadduma a tattao, nupay naiparangarang kadakuada iti pammati, ngem sinangoda ti uppapay, pannakalipot, pannakauppapay, pukaw, kinakillo, ken pannakairurumen (adda kadi aniaman a banag a kasla kapadasam met?). Kasano iti pannakaibtorda? Ania iti nasursuroda? Ania ti isuro dagiti ulidanda kadatayo? 

Kabayatan a kitaentayo dagitoy a tattao, dagiti kapkapadasanda, dagiti balubalda, ken dagiti suotda iti pammati (a nalabit a kas iti bukodtayo), masapul a kankanayon a kitaentayo ida a maidilig iti pakasaritaan ti Kruz. Masapul a kankanayon a laglagipentayo nga uray no aniaman ti sangoen iti siasinoman, ni Jesu-Cristo, ti Namarsuatayo ken Mannubbot, linasatna ti dakdakes pay. 

Ti Diostayo ket maysa nga agrigrigat a Dios. Uray pay ni Albert Camus, saan a Cristiano, naawatanna ti sumagmamano nga ipakpakita ti Kruz ken dagiti panagrigrigat ti Dios idiay: “Ti rabii idiay Golgota ket napateg unay iti pakasaritaan ti tao agsipud laeng ta, iti sipngetna, ti kinadios ket binaybay-anna dagiti naipaugali a gundaway ket imminum agingga iti maudi a tedted ti tuok ni patay, uppapay nairamanen.”—Albert Camus, THE REBEL (New York: Vintage International, 1991), p. 33. Wenno, kas iti panangibaga ni Ellen G. White: “Ti kruz ket maysa a pannakaipaltiing dagiti nalidem a panagkitatayo iti ut-ot nga, iti mismo a panangrugina, inyeg ti basol iti puso ti Dios.”—EDUCATION, p. 263. 

Ti adaltayo ket saan a maysa a pannakapaneknek ti Dios, ti pannakapalinteg ti Dios iti rupa ti dakes. No di ket, kas naibagamin, dagita ket naigandat a tumulong kadatayo nga agtrabaho iti tengnga iti di maliklikan a panagrigrigat a sangoentayo amin ditoy lubong a ti basol ket kas la kalaka iti panaganges. Ti padpadasenmi nga ipakita ket ti ladingit, panagrigrigat, ken pukaw ket saanna a kayat a saoen a ti Dios ket binaybay-annatayo; kaipapananda laeng nga, uray pay kas mamati, makibingaytayo itan iti pagpapadaan a gasat ti maysa a natnag a raza. Ti pagdumaanda ket, babaen ken Jesus ken ti namnama nga ipaayna, masarakantayo ti kaipapanan ken panggep iti dayta kas la awan kaipapananna ken awan panggepna ket, uray pay no ditay mapanunot no kasano, mabalintayo iti agtalek iti kari nga “ammotayo a dagiti amin a banbanag agtitimpuyogda nga agaramid a maipaay iti pagimbagan, dagiti agayat iti Dios” (Rom. 8:28)—ti Dios a, nupay inaramidna dagiti isuamin a banbanag, sinagrapna met amin a banbanag (ket dayta iti gapu no apay nga agayattayo Kenkuana). 

_Ni Gavin Anthony, ti kangrunaan a nangited iti adal ita a tremestre, dimmakkel idiay Sri Lanka a kas maysa nga anak iti misionero. Isu ket agtartrabaho a kas pastor idiay England ken presidente idi idiay Komperensya ti Iceland idi insuratna dagitoy nga ad-adal._