---
title:  Nalabes a Pudot
date:   28/07/2022
---

Ita a tremestre, intayo kinita dagiti adu a pagwadan dagiti paggugoran nga ar-aramaten ti Dios a mangyeg iti kinadalus ken panagbalin a kas ken Cristo iti biagtayo. Nupay kasta, dadduma a tattao ket mabalin a kitaenda dagitoy a pagtuladan ken dagdagupenda a ti Dios ket maysa a nakaro ken mangdagdagdag a tagamandar. Sigurado, dadduma ket mabalin a kunaenda, “Ammotayo a ti Dios ket kayatna ti maysa a naimbag a banag kadatayo, ngem dagitoy nga ulidan ket saanda nga ipakita ti adu nga ayat ken asi. No di ket, ti Dios ket kas la ad-adda nga agparparang a maysa a nauyong. Isu ket nangikabil iti maysa a banag a ti panggepna ket mangpataud kadatayo kadagiti narigat a panpanawen, ket awan a pulos iti maaramidantayo maipapan dayta.” 

Pudno a kabayatan nga agbibiag ditoy napno-iti-basol a daga, maawatantayo laeng iti sangkabassit no apay a dagiti banbanag ket mapasamak. Idiay langit ket maawatantayto iti ad-adu pay (1 Cor. 4:5; 1 Cor. 13:12), ngem ita masapul nga agbiagtayo a kadua ti riribok ken panamati a ti Dios ket adda ken mangay-aywan kadatayo, uray pay no dagiti banbanag ket saan a kankanayon a marikna a naimbag unay. Iladawan a naimbag ni Isaias daytoy a riribok. 

Basaen ti Isaias 43:1–7. Iti bersikulo 2, kuna ti Dios a dagiti tattaona ket lumasatda kadagiti dandanum ken iti apuy. Dagitoy ket isimboloanda dagiti nalabes a kinapeggad, ngem nalabit a ti pamalatpatanda ket idiay panagballasiw iti Nalabaga a Baybay ken ti Jordan, agpadpadada a nakabutbuteng a tiempo, ngem tiempo dagita a nangisagana iti dalan nga agturong iti maysa a baro a biag. Mabalin a namnamaem a ti Dios ket nalabit a kunaenna a salaknibanna dagiti tattaona manipud kadagitoy a peggad, nga idalanna ida iti maysa a nalaklaka a dalan. Ngem kas iti Pastor idiay Salmo 23, Isu ket kinunana ketdi a no dumteng dagiti narigat a tiempo, dagiti tattao ti Dios ket saan a masapul a malapunosda, ta Isu ket adda kadakuada. 

`Sublianan a kitaen ti Isaias 43:1–7. Isurat dagiti nadumaduma a wagas a ti Dios ket patalgedanna dagiti tattaona iti liwliwa iti panawen dagiti dandanum ken apuy. Ania a ladawan ti Dios iti maipinta iti panunotmo? Ania a karkari ti mabalinmo a tuntonen nga agpaay iti bagbagim?`

Mabalintayo nga isalaysay ti adda a naadaltayo maipapan kadagiti paggugoran ti Dios iti tallo a wagas. Umuna, ti nalabes a pudot ti Dios ket tapno dadaelenna ti basol a saan ketdi a datayo. Maikadua, ti nalabes a pudot ti Dios ket saan a tapno pagbalinennatayo a nakaay-ay-ay no di ket tapno aramidennatayo a nadalus, a kas iti nakaparsuaantayo a pagbalinan koma. Maikatlo, ti ayat ti Dios kadatayo kadagiti amin a banbanag ket agtultuloy ken nadungngo—Isu ket dinatayo pulos a panpanawan nga agmaymaysa, uray pay no aniaman iti mapaspasamak kadatayo. 

`Ania ti isuro dagitoy a bersikulo kenka maipapan kadagiti ar-aramid ken kababalin ti Dios? Sal. 103:13, 14; Mat. 28:20; 1 Cor. 10:13; 1 Ped. 1:7. Kasano a napadasam iti kinapaypayso dagitoy a bersikulo iti bukodmo a biag?`