---
title:  Naispal Babaen ti Namnama
date:   27/07/2022
---

> <p></p>
> “Ta dicam cayat a dicay maammoan, cacabsat, ti maipapan iti naaramid a ladingitmi idiay Asia, iti casta unay a napacapsuyancami, iti nacaro, a dicam idi inanamaenen nga agbiagcami: Pudno, a dacam met laeng impapanmi a mataycami; nga dicam agcammatalec cadacam met laeng no di iti Dios a mamagungar cadagiti matay” (2 Cor. 1:8, 9). 

Kas napili nga apostol ti Dios, ni Pablo ket nagibtor nga ad-adda ngem kadagiti kaaduan a tattao. Ngem, ni Pablo ket saan a narumek. No di ket, dimmakel iti panagdaydayawna nga agpaay iti Dios. Basaen ti listaan dagiti rigrigatna idiay 2 Corinto 11:23–29. Itan basaen ti 2 Corinto 1:3–11. 

`Idiay 2 Corinto 1:4, ibaga ni Pablo a ti gapu a pannakaawat iti kinamanangngaasi ken panangliwliwa ti Dios ket “tapno mabalinmi a liwliwaen dagiti adda iti uray ania a pagladingitan, gapu iti liwliwa a pangliwliwa met laeng ti Dios cadacami.” Agingga kaano a ti panagrigrigat ket mabalin nga ayab ti trabaho? Kasano a mabalin nga agbalintayo nga ad-adda nga alerto iti daytoy a posibilidad?`

Kayat ti Dios nga agministro kadagiti masaksaktan a tattao babaen kadatayo. Kayat a saoen daytoy a mabalin nga umun-una a palubosannatayo a makapadas iti isu met laeng a kita dagiti pannakadangran. Kalpasanna ipaaytayo ti pammabileg, saan a manipud iti teorya, no di ket manipud iti bukodtayo a kapadasan iti kinamanangngaasi ken panangliwliwa ti Dios. Daytoy ket maysa a principio manipud iti biag ni Jesus (kitaen ti Heb. 4:15). 

Dagiti nalawag a panangiladawan ni Pablo kadagiti rigrigatna ket saan a tapno maldaangantayo kenkuana. Dagita ket agpaayda kadatayo a mangammo nga uray no addatayo idiay kauunggan, ti Ama ket kaskasdi a bumallaet a mangiyeg iti kinamanangngaasi ken panangliwliwana. Mabalin a mauppapaytayo uray pay kadagiti bukodtayo a biag, ket mabalin a mapapatay pay, ngem dika agbuteng, ti Dios ket isursuronatayo nga agtalek Kenkuana. Mabalintayo iti agtalek Kenkuana, ta ti Diostayo “mamagungar cadagiti matay” (2 Cor. 1:9). 

Kabayatan nga itultuloy ni Pablo nga ipamaysa ti panagkitana iti pannakaiwaragawag ti evangelio, ammona a ti Dios iti mangarayat met kenkuana iti masakbayan. Ti abilidad ni Pablo nga agtalinaed a natibker ket anamungan dagiti tallo a banbanag nga imbagana idiay 2 Corinto 1:10, 11. Umuna, ti napaneknekan a naaramidanen ti Dios: “Isu a nangilisi cadacami iti nacaro nga ipapatay, ken mangilisinto pay cadacami” (2 Cor. 1:10). Maikadua, ti diterminasyon ni Pablo a mangipamaysa ken Apo Dios a mismo: “Isu a pagtalcanmi a tuluyennatayto pay nga ilisi” (2 Cor. 1:10). Maikatlo, ti agtultuloy a panangibabaet dagiti sasanto: “Makipagcararagcayo met a maipaay cadacami” (2 Cor. 1:11). 

`Ania ti masursurom ken Pablo a makatulong kenka tapno saan a matnag iti panangay-ay-ay iti bukod a bagi iti tengnga dagiti bukodmo a balbalubal?`