---
title:  “Iti Ladawanna”
date:   17/07/2022
---

> <p></p>
> “Ta dagiti naammoanna a sigud, pinilina met ida idi tapno mayaspingda iti ladawan ni Anakna; tapno isu agbalin nga inauna cadagiti adu a cacabsat” (Rom. 8:29). 

Idi punganay, ti Dios inaramidnatayo iti Ladawanna (Gen. 1:27), ngem dayta a ladawan ket nadadael gapu iti basol. 

`Ania dagiti wagas a makitatayo daytoy a pannakadadael ti ladawan ti Dios iti sangkataoan?`

Dayta ket nalawag: datayo amin ket nadadael gapu iti basol (Rom. 3:10– 19). Ngem, tarigagay ti Dios a mangisubli kadatayo iti sigud a pagbalinantayo koma. Daytoy iti pakaiyatadayan ti bersikulotayo ita nga aldaw. Dayta ket iparangarangna ti plano ti Dios a dagidiay a mangisuko kadagiti biagda iti Espiritu Santo ket mabalin a “mayaspingda iti ladawan ni Anakna” (Rom. 8:29). 

Ngem adda ti sabali a buya. “Ti mismo a ladawan ti Dios ket mapaadda koma iti sangkataoan. Ti dayaw ti Dios, ti dayaw ni Cristo, ket nairaman iti pannakaan-anay ti kababalin dagiti tattaona.”—Ellen G. White, THE DESIRE OF AGES, p. 671. 

`Kasano iti pannakaawatyo iti kinuna ni Ellen G. White kadatayo iti adaw iti ngato? Kitaen pay ti Job 1; Mat. 5:16; 1 Cor. 4:9; Efe. 3:10.`

Kas Cristiano, masapul a ditay pulos liplipatan nga addatayo iti tengnga ti maysa a nailangitan a paspasamak. Ti dakkel a panagbinnusor iti nagbaetan ni Cristo ken ni Satanas ket maibukbuksilan iti amin nga aglikmuttayo. Ti gubat ket maaramid kadagiti adu a langa ken maipaduyakyak kadagiti adu a wagas. Ket uray no adu ti nakalemmeng, maawatantayo a, kas pasurot ni Cristo, addaantayo iti paset nga aramiden iti daytoy a buya ken makaiyeg iti dayaw ken Cristo babaen kadagiti panagbiagtayo. 

`Panunotem nga addaka idiay maysa a dakkel nga istadyum. Dagiti nakatugaw nga agbuybuya iti maysa a sikigan ket dagiti nailangitan a nabiag a napudno iti Apo; iti sabali a sikigan ket dagiti nabiag nga isu a natnag a kadua ni Lucifer. No ti biagmo iti napalabas a 24 nga oras ket naipabuya iti dayta a pagay-ayaman, ania a sikigan iti ad-adu a maragsakan? Ania ti ibaga ta sungbatmo maipapan ta bagbagim?`