---
title:  “Ti Masirib”
date:   20/07/2022
---

Idi kalman kinitatayo ti kinapateg ti kababalin kadagidiay nga agur-uray iti Maikadua a Yaay. Ita nga aldaw intayo kitaen iti ad-adu pay a matudtudo a kinapateg ti kababalin kadagidiay a sibibiag idiay maikadua a yaay ni Jesus. 

`Basaen ti Daniel 12:1–10. Ania ti lawagna? Ania a panawen iti pakasaritaan ti daga iti matudtudo ditoy? Napatpateg pay, ania iti maibagatayo manipud kadagitoy a bersikulo maipapan iti kababalin dagiti tattao ti Dios kadagitoy a panpanawen? Ania a kababalin ti naited kadakuada, a kas maisupadi iti nadangkes? Kitaen pay ti Apo. 22:11.`

Naibaga ken Daniel a sakbay unay nga umay ni Jesus, addanto pannawen ti riribuc a di maipadis iti aniaman a dadduma a pannawen ti pakasaritaan [historya]. Idiay Daniel 12:3, 10, naited kadatayo ti maysa a pannakailadawan ti nalinteg ken ti nadangkes iti daytoy a panawen. Paliiwen no kasano a ti nadangkes ket “agaramiddanto a sidadangkes” (Dan. 12:10) a maisupadi iti nalinteg, nga idiay bersikulo 3 ket aglawagda a kas iti raniag ti tangatang, nalabit a gapu ta “aggugorto cadagiti bagbagida met laeng, ken papudawenda dagiti bagbagida met laeng, ket madalusanda” (Dan. 12:10) ket iti daytoy a panawen “addanto pannawen ti riribok, isu nga awan idi uray caanoman nanipud iti caadda ti nacion agingga met laeng iti dayta a pannawen’ ” (Dan. 12:1). Iti maisupadi pay, ti managdakdakes ket dida maawatan, ngem ti nalinteg ket “masirib” isu a maawatanda. 

Maawatan ti ania? Math, siensya, nangatngato a pammabalaw (higher criticism)? Ti Proverbio kunana a “ti panagbuteng ken ni Jehova isu ti punganay ti pannacaammo” (Prov. 1:7). Nalabit, iti daytoy a lawag, dagiti “masirib” ket masiribda agsipud ta addaanda iti pannakaawat kadagitoy maudi a paspasamak, ti pannawen ti riribok, kabayatan a maibuksilanda. Saanda a maklaat; manipud iti panagadalda iti Sao, ammoda nga umayen. Ken iti kapapatgan, umdas ti pannakaammoda ta palubosanda daytoy a pannawen ti riribok a manggugor ken mangpapino kadakuada; ti nadangkes, iti sabali a bangir, ket maaramid nga ad-adda laeng a natangtangken iti panagribeldeda ket iti kasta agtultuloy iti kinadangkesda. 

Ti napateg a banag ket ditoy ket naited kadatayo ti maysa a pannakailadawan ti tattao nga isu a naglasat iti maysa nga aramid ti pannakapapino ken pannakagugor. 

`Nupay kinitatayo dagitoy a bersikulo iti lawag ti mismo a maudi nga al-aldaw, ania dagiti principio a makitatayo ditoy a makatulong kadatayo itan tapno maawatan a nasaysayaat ti maipapan iti aramid ti pannakagugor ken pannakapapino, uray pay kadatayo ita nga aldaw?`