---
title:  Ti Kinasiasino ti Amatayo
date:   08/08/2022
---

Insurat ni Oswald Chambers, “Dinamdamagmo kadin no ania iti aramiden ti Dios? Isu ket dina pulos nga ibaga kenka. Ti Dios ket dina ibaga no ania ti inna aramiden; Iparangarangna kenka ti kinasiasinona.”— MY UTMOST FOR HIS HIGHEST (Uhrichsville, OH: Barbour & Company, Inc., 1963), Jan. 2. 

`Ania ngata iti kayat a saoen ni Chambers iti daytoy a kapanunotan?`

Kas pagaammotayo, ti libro ti Job ket mangrugi iti dakkel a napersonalan a leddaang ken Job. Isu ket napukawna dagiti isuamin a banbanag, malaksid iti biagna ken iti asawana, ket ti asawana insingasingna nga “ ‘idiam ti Dios, ket matayca!’ ” (Job 2:9). Ti simmaruno ket maysa a panagiinnadal nga iti dayta, dagiti gagayyemna ket padpadasenda a kitaen no apay a napasamak amin dagita. Iti amin daytoy a panagiinnadal, ti Dios nagtalinaed a naulimek. 

Kalpasanna kellaat nga idiay Job 38 nagparang ken nagsao ti Dios: “ ‘Asino daytoy a mangpasipnget iti patigmaan, babaen cadagiti sasao nga awanan pannacaammo?’ ” (Job 38:2). Iti awan pinalna, ti Dios dinamagna ni Job kadagiti sumagmamano nga 60 a nakaskasdaaw a salsaludsod. Lukatam ta Bibliam ket kitaen dagitoy idiay Job 38 ken 39. 

Kalpasan ti maudi a saludsod, simmungbat ni Job, “ ‘Adtoy, bassit ti caicariac; anianto ti isungbatco kenca? Iyapputco ti imac iti ngiwatco. Iti naminsan nagsaoac, ket diacto sumungbat; wen, iti mamindua, ngem diac maituloyen’ ” (Job 40:4, 5). Ngem ti Dios ket saan pay a nalpas. Inrugina manen ket dinamagna dagiti dadduma pay a “dadakkel” nga agsasaruno a salsaludsod. 

`Basaen ti maudi a sungbat ni Job idiay Job 42:1–6. Ania iti padpadasen nga ibaga ti Dios ken Job, ken ania iti bungana kenkuana?`

Ti Dios ket dina pulos sungbatan iti aniaman kadagiti “apay” a salsaludsod dagiti gagayyem ni Job. Ngem ti Dios ket mangipinta iti maysa a ladawan ti di-mapadisan a kinadakkel a kas naiparangarang babaen kadagiti makapasiddaaw nga ar-aramid ti panamarsua. Kalpasan daytoy, ni Job ket sigurado a saanna a kasapulan dagiti aniaman a sungbat. Ti pannakasapul dagiti panglawlawag ket naulpan iti maysa nga aglaplapusanan a ladawan ti kinadakkel ti Dios. 

Daytoy nga istoria ket iparangarangna ti maysa a makapangayangay a kasungani. Ti namnama ken pammabileg ket mabalin nga agubbog manipud iti pannakabigbig nga ammotayo iti bassit unay. Iti nakaisigudan a panpanunot, padpadasentayo a mangsapul iti liwliwa babaen iti panangammo kadagiti isuamin a banbanag, ket iti kasta agbalintayo a maupapay inton ditay maammoan. Ngem no dadduma ti Dios ket ipaganetgetna dagiti kinaignorantetayo tapno mabigbigtayo a ti nataoan a namnama ket masarakanna laeng ti kinatalged iti maysa a Nabiag a dakdakkel nga amang ngem dagiti bagbagitayo. 

`Dagiti kadi banbanag a saanmo latta a maawatan ket mapaspasamakda itan? No kasta, isentrom iti kababalin ti Dios. Kasano nga iti panangaramid dayta ket mangted kenka iti namnama a kasapulam iti panangibtor kadagiti di matukod ita?`