---
title:  Dagiti Plano ti Amatayo nga Agpaay Kadatayo
date:   10/08/2022
---

`Tunggal maysa ket agsapsapul iti namnama. Ngem sadino iti pakasarakan? Kadagiti dadduma a tattao, ti namnama ket masarakan iti isem ti maysa a gayyem. Kadagiti dadduma, ti namnama dumakkel manipud iti kinatalged ti pamirak wenno iti maysa a nasayaat a panagassawa. Sadino iti gagangay a pangkitaan iti namnama ken bileg?`

Idiay libro ti Jeremias, ti mammadto ket sursuratanna dagiti tattao nga isu a napukawda ti namnama idiay nakakayawanda. “Iti denna dagiti carcarayan sadi Babilonia, Sadiay nagtugtugawcami, wen, nagsangsangitcami, no malagipmi idi ti Sion” (Sal. 137:1). Ngem uray pay no naliday ti pusoda, ni Jeremias inlatagna dagiti rason a saanda koma ib-ibbatan ti namnama. 

`Ania dagiti rason iti namnama a naited idiay Jeremias 29:1–10?`

Iti daytoy a teksto, adda dagiti tallo a napateg a paggapuan ti namnama a maikari a paganetgetan. 

Umuna, ibaga ti Dios kadagiti tattaona a saanda koma ib-ibbatan ti namnama, agsipud ta ti kasasaadda ket saan a bunga iti karkarna wenno dinapakpakadaan a dakes. Ta ti Dios a mismo kunana, “isuda [Juda] a pinaipanco a nacayawan manipud Jerusalem agingga iti Babilonia” (Jer. 29:4). Nupay ti dakes ket kas la linikmutna ida, ti Juda ket dina pulos pinanawan ti sentro dagiti im-ima ti Dios. 

Maikadua, ibaga ti Dios kadagiti tattaona a saanda koma ib-ibbatan ti namnama, agsipud ta Isu ket mabalinna iti agtrabaho uray pay iti uneg dagiti agdama a kinarigatda. “ ‘Ket birukenyo ti talna ti ili a nagpaipanac cadacayo a nacayawan, ket agcararagcayo ken Jehova gapu kencuana: ta ti talnana maaddaancayonto iti talna’ ” (Jer. 29:7). 

Maikatlo, ibaga ti Dios kadagiti tattaona a saanda koma ib-ibbatan ti namnama, agsipud ta Isu ket iyegnanto iti panagpatingga ti pannakakayawda iti maysa a matudtudo a tiempo: “Ta castoy ti cuna ni Jehova, Calpasan ti pannacaturpos iti pitopulo a tawen a maipaay iti Babilonia siac sarungcarancayto, ket tungpalecto ti nasayaat a saoc cadacayo, a panangipasublic cadacayo ditoy a disso’ ” (Jer. 29:10). 

Kalpasan ti panangilawlawag ti Dios no kasano nga Isu iti nakaammo iti napalabasda, Isu iti makaammo iti agdamada, ken Isu ti makaammo iti masakbayanda, indanonna ngarud iti nakapinpintas a nalamuyot a panangaywanna kadagiti tattaona (kitaen Jer. 29:11–14). 

`Basaen ti Jeremias 29:11–14, ibagam ti naganmo kalpasan ti balikas a cadacayo, kas man la ti Dios ket ibagbagana dagitoy a karkari kenka a mismo. Ipakat dagitoy a karkari nga agpaay ta bagbagim kadagiti aniaman a nalabit nga agdama a pakibalbalubalam.`