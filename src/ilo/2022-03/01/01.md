---
title:  Ti Paggugoran ti Pastor
date:   25/06/2022
---

### Basaen Agpaay ti Adal ita a Lawas
Salmo 23; Rom. 12:18–21. 

> <p>Paset a Maiyulo</p>
> “Pabaroenna toy cararwac: iturongnac cadagiti dandana ti kinalinteg a gapu iti naganna” (Salmo 23:3). 

Nagsanggir ni Sophie iti ruangan ti silidna sa nagpauyas iti datar. Dagiti lua ket nagubbogda a napardas, ket iti apagkanito laeng isu ket agsasaibbeken. “Kasano a maaramidna? Kasano a maaramidna!” Ni Sophie ket kaaw-awatna unay ti damag a mangburburak iti pusona. Maysa a tao nga impagarupna a maysa a gayyem, maysa a tao a rinaraem ken tinaltalekna, ket iwarwarasna ti nakadakdakes a sayangguseng maipapan kenkuana tapno dadaelenna ti naimbag a reputasyon ken ti trabaho nga ar-aramidenna. Iti panangalana iti Bibliana, kellaat a nasarakanna dagiti sumagmamano a pagaammo a sasao: “Pabaroenna toy cararwac: iturongnac cadagiti dandana ti kinalinteg a gapu iti naganna. Wen, uray magnaac iti ginget ti sipnget ni patay, diacto agbuteng iti dakes; ta sicucuyogca caniac: ti barasmo ken sarucodmo, mamakiredda caniac” (Sal. 23:3, 4). 

“Sigurado saan a mabalin daytoy!” kinunana iti bagbagina. Ngem ti kapanunotan ket kas la di maliklikan. Ti Pastor idiay Salmo ket ibagbagnosna ti Karnerona kadagiti daldalan ti kinalinteg, ngem dagitoy a mismo a daldalan ket kas la met mapan iti tanap ti sipnget ni patay. Mabalin kadi nga uray daytoy nasakit a pananglipot iti maysa a gayyem, daytoy nasipnget a tanap, ket mabalin nga inaramat ti Dios a mangisuro iti babai iti kinalinteg? 

**Talgiap ita a Lawas**: Ania dagiti tiempo nga ad-adda a dimmakkelka iti naespirituan—babaen kadagiti nalaka a tiempo wenno kadagiti narigat a kankanito? 

_Adalen ti adal ita a lawas tapno maisagana agpaay ti Sabado, Hulyo 2._