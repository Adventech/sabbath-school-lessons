---
title:  "Di Napakpakadaan a Pagliklikan 2: Ti Napalawlawan a Lamisaan"
date:   29/06/2022
---

> <p></p>
> “Isaganam ti panganan iti sangoc iti imatang dagiti cabusorco: pinulotam ti uloc iti lana; ti malucongco agliplipias” (Sal. 23:5). 

Iti amin ti biagtayo, ditay maliklikan a madungpar dagiti sumagmamano a kabusor. Kasano iti panangtratartayo kadakuada? Napadasam kadin iti nagidda a siririing iti rabii, agballiballikid, ar-arapaapen dagiti wagas a panangbales kadagidiay a mangpadpadas a mangdangran kenka wenno mangdadael iti trabahom? Narigat kadagiti Cristiano a mangammo no kasano iti panangsango kadagiti kabusor.   

`Ania a kita dagiti kabusor iti naadda iti biagmo? Kasano iti panangsungbatmo kadagidiay a nangpadpadas a mangdangran kenka wenno dagiti ay-ayatem? Kasano iti kaimbag iti panangsurotmo kadagiti sasao ni Cristo idiay Mateo 5:44, wenno ni Pablo idiay Roma 12:18–21?`

Idiay Salmo 23:5, ipakita ni David kadatayo iti maysa a wagas a panangtratar kadagiti kabusor. Pinukawna iti imatangna ti kaaddada babaen ketdi iti ikikitana iti ar-aramiden ti Dios iti biangna. Ket ti Dios ket mangisagsagana iti padaya nga agpaay kenkuana. 

Iti kultura ni David, no iti maysa a madaydayaw a sangaili ket dumteng nga agpaay iti maysa a fiesta, ti makinsangaili ket pulotanna ti olona iti lana kabayatan a sumrek ti sangaili iti silid ti padaya. Ti lana ket naglaok a lana ti olivo ken bangbanglo. Kalpasanna, ti sangaili ket maipatugaw iti sangoanan iti taraon nga ad-adu nga amang ngem iti makanna. 

`Kasano a dagiti tallo a banbanag (lamisaan, lana, kopa) idiay Salmo 23:5 ket tumulong a mangipalagip kadatayo maipapan no kasano a mangipaay ti Dios, uray pay no addatayo idiay ginget?`

Kas iti panangipalagip ni Pablo kadatayo, “ta ti pannakidangadangtayo saan a maibusor iti lasag ken dara, no di ket cadagiti ar-ari, cadagiti mannacabalin, cadagiti agturay iti lubong daytoy a sipnget, cadagiti espiritu ti kinadakes idiay ngato” (Efe. 6:12). Dagiti kabusortayo ket iramanna dagidiay a makitatayo ken dagidiay a ditay makita. Kayattayoman wenno saan, napalawlawantayo. Ngem, no kaduatayo ti Pastor, awan uray maysa a kabusor, makita wenno saan a makita, ti makatakaw iti adda nga impaayna nga agpaay kadatayo. 

`Lagipem no kasano iti panangtratar ti Pastor kenka idi a napalawlawanka kadagiti kabusor. Ania iti makitam kadagitoy a tiempo a mamagbalin kenka nga agyaman uray pay iti kakastoy a kinarigat?`