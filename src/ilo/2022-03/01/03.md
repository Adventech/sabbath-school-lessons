---
title:  Luglugar a Pagnaan
date:   27/06/2022
---

> <p></p>
> “Iturongnac cadagiti dandana ti kinalinteg a gapu iti naganna” 
(Sal. 23:3). 

Utobemman dagiti “dandana ti kinalinteg” (Sal. 23:3) a nayunnat iti sangoanam, agingga iti adayo. Dimo makita ti murdongna, ngem ammom nga idiay murdong ti pagnaen ket pagtaengan, ti balay ti Dios. Kabayatan nga isentrom a maiyas-asideg bassit kenka, makitam kadi no sadino iti pangiturongan ti dalan? Makitam dagiti sumagmamano a luglugar a silalawag, ngem dadduma a paspaset ket namimpinsanda a nalingedan iti dakkel wenno napeggad a lapped. No dadduma ti dalan ket agpukaw gapu iti turod. Dadduma a paset ti dalan ket nalakada a pagnaen; dadduma ket narigat. Kastoy idi ti kapadasan ti Israel kabayatan a nagbiaheda manipud Egipto agingga ti Naikari a Daga, ken nailadawan met iti isu met laeng a wagas iti daytoy Salmo. 

`Inaganam manipud iti Salmo 23 dagiti luglugar a makita ni David a paglasatan ti karnero iti panangsurotna kadagiti dandana ti kinalinteg kabayatan nga agturongda idiay balay ti Apo.`

Ngem apay a dagitoy a daldalan ket nanagananda a “dandana ti kinalinteg” (NIV, iti Ilocano) wenno “nalinteg a dandana” (NRSV, iti Ilocano)? Adtoy dagiti uppat a napateg a gapu. Umuna, isuda dagiti nalinteg a dandana agsipud ta iturongda diay umiso a papanan—ti pagtaengan ti Pastor. Maikadua, isuda dagiti nalinteg a dandana agsipud ta pagtaginayunennatayo a maitunos iti umiso a tao—ti Mismo a Pastor. Maikatlo, isuda dagiti nalinteg a dandana agsipud ta isuronatayo nga agbalin nga umiso a tattao—a kas iti Pastor. Maikapat, isuda dagiti nalinteg a dandana agsipud ta itedda kadatayo ti umiso a saksi—kabayatan nga agbalintayo nga umiso a tattao, itedtayo ti dayag iti Apo. Isuda dagiti “umiso” wenno “nalinteg” a daldalan, uray pay no nalaka wenno narigat dagiti paspasamak. 

Napateg a maammoan a no idalannatayo ti Dios, saan laeng a maipapan dayta iti panangidanunna iti maysa a pao-it idiay papananna. Dayta ket adadu pay nga amang ngem iti pannakaidalan ken pannakaaywan. Kas kadagiti adu a pagwadan iti amin ti Biblia nga isu a panangidaldalan ti Dios kadagiti tattaona (uray pay no iti panangidaldalanna ken Abraham babaen kadagiti karkarina wenno panangidaldalanna iti Israel babaen iti monmon ti apuy ken ulep), no ti Dios ket mangidalan, kankanayon latta a maipapan amin iti panangisurona kadagiti tattaona iti kinalinteg. 

`Kasano a silalagipka a ti kinalinteg ket isu ti ipangpangruna ti Pastor nga agpaay iti biagmo? Kasano a dagiti suot ket balbaliwanna ti biagmo tapno nasaysayaat iti panangipaduyakyakmo iti kababalin ni Cristo?`