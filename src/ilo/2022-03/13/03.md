---
title:  Naum-umsi ken Tinukiad Dagiti Tattao
date:   19/09/2022
---

`Basaen dagiti sumaganad a bersikulo, kabayatan a laglagipen ti kinapudno a ni Jesus ket nadiosan, ti Namarsua ti langit ken daga, ken Isu ket immay a nangipaay iti Bagbagina a kas maysa a daton nga agpaay kadagiti basbasol ti sibubukel a lubong (Mat. 12:22–24; Lucas 4:21–30; Juan 8:58, 59). Kasano a dagitoy a bersikulo ket tumulong kadatayo a makaawat kadagiti panagrigrigat a sinango ni Jesus ditoy rabaw ti daga?`

Kadagiti pangpangulo, wenno uray pay kadagiti kadawyan a tattao, ti biag, ar-aramid, ken sursuro ni Jesus ket agtultuloy a saan a naawatan, a nangiturong iti panangtukiad ken pananggura dagiti tattao nga immayna isalakan. Iti maysa a matudtudo a panangkita dayta ket kas la iti maysa a nagannak nga isu a makakita iti maysa a nasukir nga ubing a makasapul iti tulong, ket nupay ti nagannak ket siaanamong a mangited iti isuamin a banbanag nga agpaay iti dayta nga ubing, ti ubing ket tukiadenna ti nagannak, buntonenna ti uyaw ken panangtukiad iti nalabit a kakaisuna a tao a mabalin a mangispal iti ubing manipud iti pannakadadael. Dayta iti sinango ni Jesus kabayatan nga adda ditoy rabaw ti daga. Ania ket ngatan a nagsakit Kenkuana. 

`Basaen ti Mateo 23:37. Ania ti ibaga dayta kadatayo no kasano iti narikna ni Cristo maipapan iti pannakatukiad? Kabayatan a basaem, damagem met ta bagbagim, “Malidliday ngata Isuna agpaay iti mismo a bagina (kas iti masansan nga aramidentayo no sangsangoentayo ti pannakatukiad), wenno gapu iti sabali a rason?” No gapu iti sabali a rason, ania dayta?`

Nariknatayo amin ti silud ti pannakatukiad, ken mabalin a ti ut-ottayo ket umar-arngi ken Cristo nga iti dayta ket saan a naimbubokodan: Nasaktantayo, saan a gapu ta tinukiaddatayo, no di ket gapu iti kayat a saoen iti nangtukiadan ti nangtukiad kadatayo (nalabit a maysa a tao nga ay-ayatentayo nga isu a madi a mangawat iti pannakaisalakan ken Cristo). Ngem, panunotemman, no kasano ngata iti rikna ni Jesus, nga Isu a pagaammona unay no ania iti inna sangoen a mangisalakan kadakuada, ken kasta met a pagaammona unay no ania dagiti supapak ti panagtukiadda. “Gapu iti kinainosentena a ni [Cristo] ket nariknana unay ti idadarup ni Satanas.”—Ellen G. White, SELECTED MESSAGES, book 3, p. 129. 

`Ania ti maadalmo manipud ken Cristo a makatulong kenka iti nasaysayaat a panangibtor iti ut-ot ti pannakatukiad? Ania ti ipakita ti ulidanna kenka? Kasano iti panangipakatmo iti bukodmo a biag?`