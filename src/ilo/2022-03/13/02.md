---
title:  Dagiti Immuna nga Al-aldaw
date:   18/09/2022
---

Ti Sursurat mangted kadatayo iti bassit laeng a pakaammoan maipapan kadagiti immuna a tawtawen ni Jesus. Nupay kasta, ti sumagmamano a bersikulo, ibagada kadatayo ti maysa a banag maipapan kadagidiay a kasasaad ken ti kita ti lubong a sinerrek ti Mangisalakan. 

`Basaen ti Lucas 2:7, 22–24 (kitaen pay ti Lev. 12:6–8) ken Mateo 2:1–18. Ania ti makitatayo kadagitoy a bersikulo a mangted kadatayo iti maysa a mangipakita iti kita ti biag ni Jesus a sinangona manipud rugi?`

Agpayso, ni Jesus ket saan nga Isu ti immuna a tao a nagbiag iti kinapanglaw wenno mangsango kadagidiay a mayat a mangpapatay Kenkuana, uray iti kinaubingna. Nupay kasta, adda iti maysa nga elemento a tumulong kadatayo a makaawat iti kinaisalsalumina iti sinagrap ni Cristo manipud kadagiti immun-una a tiempo. 

`Basaen ti Juan 1:46. Ania nga elemento ti inayon daytoy a tumulong kadatayo a makaawat kadagiti sinagrap ti naubing nga Jesus?`

Iti laksid da Adan ken Eva sakbay ti Pannakatnag, ni laeng Jesus ti tao nga awan basolna a nagbiag ditoy rabaw ti daga. Iti Kinatarnawna, iti kinaawan basolna, Isu ket nairareb iti maysa a lubong ti basol. Ania ket ngatan a pannakaparparigat dayta, uray pay kas maysa nga ubing, ta ti nadalus a kararruana ket agtultuloy a maidenna iti basol. Uray pay iti kinatangkentayo gapu iti basol, datayo mismo ket masansan nga agkarenken nga umadayo manipud iti pannakakita kadagiti basol ken kinadakes a masarakantayo a makarurod unay. Utobemman no ania ket ngata iti agbalin a kas ken Cristo, a ti kararruana ket natarnaw, a saan a namulitan iti uray sangkabassit a basol. Utoben ti nalatak a pannakaidumana kadagiti dadduma a nanglikmut Kenkuana iti dayta a banag. Nalaus ket ngata iti kinaladingitna. 

`Damagem ta bagbagim, “Kasano iti kinaarsagidko [kinasensitibok] kadagiti basbasol nga adda iti amin nga aglikmuttayo? Singaendak kadi, wenno timmangkenakon kadakuada?” No timmangkenkan kadakuada, mabalin kad’ ngata a gapu kadagiti amin a banbanag a basbasaem, buybuyaem, wenno ar-aramidem? Utoben maipapan dayta.`