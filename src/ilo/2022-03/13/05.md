---
title:  Ti Dios a Nailansa iti Kruz
date:   21/09/2022
---

Ti ipapatay babaen iti pannakaibartay iti kruz ket maysa idi a kagugurdoan a panangdusa ti Roma a maipatay iti siasioman. Dayta ket naibilang a kadadaksan a wagas a pannakatay. Gapuna, anian a nakabutbuteng nga iti siasinoman ket mapapatay iti kasta a wagas, nangnangruna iti Anak ti Dios! Ni Jesus, masapul a kankanayon a laglagipentayo, immay iti nataoan a lasag a kas kadatayo. Iti baet dagiti pannakasapsaplit, dagiti pannakababaot, dagiti lansa a naipalok kadagiti im-ima ken saksakana, ti nangparagot a dagsen ti bukodna a bagi a mangpigis kadagiti sugsugat, ti napisikalan nga ut-ot ket saan ket ngata a maibturan. Daytoy ket nagurdo, uray pay kadagiti kadadaksan a kriminal; anian a di-nainkalintegan, ngarud, a ni Jesus, inosente kadagiti isuamin a banbanag, ket sangoenna iti kasta a gasat. 

Nupay kasta, kas pagaammotayo, ti napisikalan a panagrigrigat ni Cristo ket bassit laeng no maidilig iti napaypayso a mapaspasamak. Daytoy ket ad-adda pay ngem iti panangpapatay laeng iti maysa nga inosente a tao. 

**Ania dagiti paspasamak idi ipapatay ni Jesus a mangipakita nga ad-adu pay iti mapaspasamak ngem iti pannakaawat dagiti tattao iti dayta a tiempo? Ania dagiti napateg a masarakantayo iti tunggal maysa kadagitoy a paspasamak a makatulong a mangiparangarang iti napasamak idiay?**

`Mat. 27:45`

`Mat. 27:51, 52`

`Marcos 15:38`

Nalawag unay, maysa a banag iti dakdakkel ken ad-adda pay a mapaspasamak ditoy ngem iti ipapatay laeng, uray pay no kasano a di-nainkalintegan, ti maysa nga inosente a tao. Segun ti Sursurat, ti pungtot ti Dios a maibusor iti basol, ti basoltayo, ket naibukbok ken Jesus. Ni Jesus idiay kruz nagsagrap iti maysa a nalinteg a pungtot ti nalinteg a Dios a maibusor iti basol, dagiti basbasol ti sibubukel a lubong. Iti kasta, ni Jesus ket nagsagrap iti maysa a banag a naununeg pay, nasipsipnget, ken ad-adda pay a naut-ot-ot ngem iti maammoan wenno mapadasan iti siasioman a tao. 

`Kabayatan nga agtultuloyka iti aniaman a balubal a sangsangoem, ania a namnama ken liwliwa ti maalam manipud iti napaypayso a panagrigrigat ni Cristo nga agpaay kenka idiay kruz?`