---
title:  Ni Jesus Idiay Getsemani
date:   20/09/2022
---

> <p></p>
> “Ket cunana cadacuada: Adda a naladingit unay ti cararuac agingga iti ipapatay; agbaticayo ditoy, ket agpuyatcayo” (Marcos 14:34). 

Aniaman pay ti sinagrap ni Jesus kadagiti 33 a tawtawenna ditoy rabaw ti daga, awan a pulos iti pakaidiligan iti inrugina a sangoen kadagiti maudi nga or-oras sakbay ti kruz. Manipud iti kinaagnanayon (Efe. 1:1–4; 2 Tim. 1:8, 9; Tito 1:1, 2) ti sakripicio ni Jesus a kas daton nga agpaay iti basol ti lubong ket naplano, ket itan ket matungtungpal aminen. 

`Ania ti ibaga dagiti sumaganad a teksto kadatayo maipapan iti panagrigrigat ni Cristo idiay Getsemani? Mat. 26:39; Marcos 14:33–36; Lucas 22:41–44.`

“Isu ket napan iti adayo bassit manipud kadakuada—saan unay nga adayo nga agpadpada a mangngeg ken makitada—ket nagrukob iti daga. Nariknana a babaen iti basol nga Isu ket naisina manipud iti Amana. Ti gutbaw ket nalawa unay, nangisit unay, nauneg unay, a ti espirituna ket nagpigerger iti sangoanan dayta. Daytoy a panagtuok ket masapul a saanna nga aramaten ti nadiosan a pannakabalin tapno makaliklik. Kas maysa a tao Isu ket masapul a sagrapenna dagiti supapak ti basol ti tao. Kas tao masapul nga ibturenna ti pungtot ti Dios a maibusor iti salungasing. 

“Ni Cristo ket agtaktakder itan iti maysa a naiduma a kababalin manipud iti dayta nga isu a nagtakderanna idi. Ti panagrigrigatna ket kaimbagan ti pannakailadawanna kadagiti sasao ti mammadto, ‘Agriingca, O campilan, a maibusor iti pastorco, ken maibusor iti lalaki a caduac, cuna ni Jehova dagiti buybuyot.’ Zac. 13:7. Kas suno ken talged nga agpaay iti managbasol a tao, ni Cristo ket agrigrigat iti babaen ti nadiosan a hustisya. Nakitana ti kaipapanan ti hustisya. Agpapan ita Isu ket nagbalin a maysa a manangibabaet nga agpaay kadagiti sabsabali; ita Isu ket tartarigagayanna a maaddaan iti maysa a mangibabaet nga agpaay iti mismo a Bagbagina.”—Ellen G. White, THE DESIRE OF AGES, p. 686. 

`Agtaeng iti mapaspasamak ken Jesus idiay Getsemani. Dagiti basbasol ti lubong ket nangrugidan nga agtinnag Kenkuana. Padasem a panunoten no kasano iti kasta a kasasaad. Awan pay iti siasinoman a tao a naayaban a lumasat iti aniaman a kastoy sakbay wenno kalpasan daytoy. Ania ti ibaga daytoy kadatayo maipapan iti ayat ti Dios nga agpaay kadatayo? Ania a namnama iti maalam manipud daytoy nga agpaay iti bagbagim?`