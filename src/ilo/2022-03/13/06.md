---
title:  Ti Dios nga Agrigrigat
date:   22/09/2022
---

Nalabit a mairuamtayon iti dayta: agingga nga addatayo ditoy, iti daytoy a lubong, intayo agsagrap. Kas natnag a parsua, dayta iti gasattayo. Awan a pulos idiay Biblia ti mangikari kadatayo iti aniaman a banag a naiduma. Iti kasunganina . . . 

`Ania ti adda nga ibaga dagiti sumaganad a teksto kadatayo maipapan iti topiko a pagsasaritaan? Aramid 14:22; Fil. 1:29; 2 Tim. 3:12.`

Ngem, iti tengnga ti panagrigrigattayo, dua a banbanag ti masapul a laglagipentayo. 

Umuna, ni Cristo, ti Apotayo, ket nagsagrap a dakdakes pay ngem iti asinoman kadatayo. Idiay kruz, Isu ket “inturedna dagiti lidaytayo, ken inawitna dagiti ladingitayo” (Isa. 53:4); ti ammotayo laeng kas maysa a tao, Isu ket nagsagrap, nga agpaay kadatayo amin. Isu nga awan basolna nagbalin a “basol gapu cadatayo” (2 Cor. 5:21), nagsagrap iti wagas a datayo, kas managbasol a parsua, ket saantayo a mairugi a panunoten. 

Ngem ti maikadua, kabayatan nga agsagraptayo, masapul a laglagipentayo koma dagiti bunga ti panagrigrigat ni Cristo, dayta ket, ti naikari kadatayo babaen iti naaramidan ni Cristo nga agpaay kadatayo. 

`Basaen ti Juan 10:28; Roma 6:23; Tito 1:2; ken 1 Juan 2:25. Ania ti naikari kadatayo?`

Aniaman pay dagiti rigrigattayo ditoy, pagyamanan ni Jesus, pagyamanan iti panangawitna iti dusa dagiti basbasoltayo, pagyamanan iti dakkel a bendicion ti evangelio—a babaen ti pammati mabalintayo iti agtakder a naan-anay ken Jesus itan a mismo—addaantayo iti kari ti agnanayon a biag. Addaantayo ti kari a gapu iti naaramidan ni Cristo, gapu iti pannakapunno ken pannakaan-anay ti naan-anay a biagna ken naan-anay a daton, ti kaaddatayo ditoy, napno iti ladingit, pannakauppapay, ken pukaw, ket saan nga ad-adu ngem iti maysa nga apagdarikmat, maysa a gilap, adda ita ken agpukaw, iti pannakaidilig iti kinaagnanayon nga agur-uray kadatayo, maysa nga agnanayon idiay maysa a baro a langit ken maysa a baro a daga, maysa nga awan iti basol, panagrigrigat, ken patay. Ken amin daytoy ket naikari kadatayo ken naipasigurado laeng kadatayo gapu ken Cristo ken ti paggugoran a linasatna tapno iti maysa nga aldaw, umay iti mabiit, Isu ket “makitananto ti panagrigat ti cararuana, ket mapnecto” (Isa. 53:11).