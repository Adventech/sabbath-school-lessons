---
title:  Napisi a Tinapay ken Naibukbok nga Arak
date:   28/08/2022
---

`Ni Oswald Chambers ket kinunana nga agbalintayo koma a “napisi a tinapay ken naibukbok nga arak” kadagiti sabsabali. Ania ngata iti kayatna a saoen iti daytoy?`

Iti amin ti Biblia adda dagiti ulidan dagiti tattao nga isu a “nadangran” tapno agservi kadagiti sabsabali. Ni Moises ket naayaban tapno agibtor kadagiti awan patinggana nga allon dagiti agidanondanon ti sasao ken managuyaw kabayatan nga indalanna dagiti tattao nga agturong idiay Naikari a Daga. Ni Jose ket naayaban iti maysa a panagpagpagna a nakairamanan ti pannakaliput ken pannakaibalud kabayatan nga isu ket naiyeg iti maysa a saad a panagservi idiay Egipto. Iti tunggal kasasaad, ti Dios impalubosna dagita a kasasaad tapno dagiti biag dagiti tattaona ket agbalinda a pagbuyaan ti parabur ken ayatna, saan laeng nga agpaay kadagiti bagbagida no di ket agpaay iti pagimbagan met dagiti sabsabali. Ti Dios ket mabalin nga aramatennatayo iti kasta met laeng a wagas. Nalaka a marikna iti pungtot wenno pannakadangran kadagita a kasasaad. Ngem kas nakunatayo idi kalman, ti kinaemma ket inted-ti-Dios nga abilidad nga agibtor iti kakasta a banbanag a “nabuyogan kinaanus ken awan iti saksakit nakem.” 

`Basaen ti Ezequiel 24:15–27. Ania ti mapaspasamak ditoy? Apay a naikabil ni Ezequiel iti daytoy a paggugoran?`

Idiay Ezequiel 24:24 ti Dios kunana, “ ‘ “Castoy ni Ezequiel isunto cadacayo ti tanda; cas cadagiti amin nga inaramidna aramidenyonto: intono daytoy dumteng, mabigbigyonto a siac ni Apo Jehova.” ’ ” Babaen iti pagwadan ni Ezequiel, dagiti tattao ti Israel ket mababalawda iti kinapudno maipapan iti kinasiasino ti Dios, ni Apo Jehova—ket makitada daytoy a kinapudno kabayatan a napadasanda ti pannakatungpal ti padto nga isimsimboloan ti biag ni Ezequiel ken ti panagrigrigat nga inna sinango. Asino iti makaammo no mano dagiti tattao a makakita ken ni “Apo Jehova” babaen kadatayo kadagiti bukodtayo met a pannakadangran? 

`Mabalin nga iti mabiit wenno iti ud-udina, ti biag a mismo ket burakennatayo amin. Ania iti adda a bukodmo a kapkapadasan a kas naburak? Ania dagiti ad-adal a nasursurom? Kasano nga iti bukodmo a naburak a kararrua ket mabalin nga aramaten ti Apo a tumulong kadagiti dadduma a tattao?`