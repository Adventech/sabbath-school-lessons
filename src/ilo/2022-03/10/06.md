---
title:  Ti Bato ken Kamangtayo
date:   01/09/2022
---

Masansan unay a dagiti kapapalangguadan a tattao, dagiti katatangsitan ken rapas, ket isuda dagiti agsagrap manipud iti nababa a panagtalek iti bukod a bagi. Ti kinatangsit ken kinapalangguadda—ken namimpinsan a nakurang a kinaemma ken kinapakumbaba—ket adda a kas kalub, nalabit a di am-ammo, iti maysa a banag nga agkurang idiay uneg. Ti kasapulanda ket maysa a banag a kasapulantayo amin: maysa a rikna ti kinatalged, ti kinapateg, ti pannakaawat, nangnangruna kadagiti panpanawen ti panagdandanag ken rigrigat. Masarakantay laeng dayta babaen ti Apo. Iti pangababaan, ti kinaemma ken kinapakumbaba, adayu a kas kababalin ti kinakapuy, ket masansanda a kapipigsaan a pakakitaan ti maysa a kararrua a sititibker a naibatay iti rabaw ti Bato. 

`Basaen ti Salmo 62:1–8. Ania iti kas la pakasaritaan daytoy a Salmo? Ania dagiti banag nga ibagbaga ni David? Ania dagiti naespiritualan a principio a maadalmo manipud iti ibagbagana? Ti kapapatgan, kasano iti pannakasursurom a mangipakat kadagitoy a principio iti bukodmo a biag?`

“Iti awan gapgapu dagiti tattao ket agbalinda a kabusortayo. Dagiti panggep [motibo] dagiti tattao ti Dios ket mapagkamalianda, saan laeng a ti lubong, no di ket dagiti mismo a bukodda a kakabsat. Dagiti adadipen ti Dios ket maikabildanto kadagiti narigat a luglugar. Ti maysa a bantay ket maaramidto a maysa bunton a mangikalintegan kadagiti tattao iti panangkamakamda iti naimbubukodan, nakillo a dalan. . . . Babaen iti saan a husto a panangitakder dagitoy a tattao ket makawesandanto kadagiti nangisit a pagan-anay ti kinaulbod agsipud ta dagiti paspasamak a labes iti tengngelda ket pagbalinenna dagiti trabahoda a makariribok. Maitudodanto a kas tattao a saan a mapagtalkan. Ket daytoy ket maaramidto babaen kadagiti kamkameng ti iglesia. Dagiti ad-adipen ti Dios ket masapul nga armasanda dagiti bagbagida iti nakem ni Cristo. Masapul a saanda a mangnamnama a makalapsutda iti insulto ken saan a husto a panagem. Maawagandanto a naregta ken panatiko. Ngem saanda koma a mauppapay. Dagiti im-ima ti Dios ket addada iti rueda ti pammendicionna, idaldalanna ti trabahona nga agturong iti dayag ti Naganna.—Ellen G. White, THE UPWARD LOOK, p. 177. 

`Kasano iti saanmo a panangikankano kadagiti panangibabain ken sima dagiti sabsabali? Ad-adda nga ikasom, saan kadi? Kasano a kumpetka iti Apo ken iyangklam ti panangkitam iti bukodmo-a-pateg iti dayta Maysa a mangay-ayat unay kenka ta Isu ket natay a gapu kadagiti basbasolmo, ket iti kasta tumulong a mangaywan kenka a maibusor kadagiti panangsair dagiti sabsabali?`