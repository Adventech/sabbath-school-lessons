---
title:  Adalen Pay
date:   02/09/2022
---

Basaen ti sursurat ni Ellen G. White, “The Importance of Seeking True Knowledge,” pp. 453, 454, iti THE MINISTRY OF HEALING; “The Sermon on the Mount,” pp. 298–314, iti THE DESIRE OF AGES; “The Worker and His Qualifications, p. 630, iti EVANGELISM. 

“Dagiti kinarigat a masarangettayo ket mabalin a mapabassitda iti kasta unay babaen iti dayta kinaemma nga isu a mangilemmeng iti bagbagina ken Cristo. No tagikuaentayo ti kinapakumbaba ti Apotayo, ngumatotayto iti ngatoen dagiti panangsair, dagiti panangtukiad, dagiti makaboribor, nga isu a pakaiparangantayo iti inaldaw, ken sumardengda a mangibato iti maysa a liday iti espiritu. Ti kangangatoan a pakakitaan iti kinatakneng iti maysa a Cristiano ket panagteppel. Isu nga adda iti babaen ti panangirurumen [abuso] wenno kinadawel ket saan nga agballigi a mamagtalinaed iti maysa a nalinac ken mapagtalkan nga espiritu ket takawanna ti Dios iti kalinteganna a mangiparangarang kenkuana ti bukodna a pannakaan-anay iti kababalin. Ti kinaemma ti puso ket isu ti pigsa a mangted iti balligi kadagiti pasurot ni Cristo; dayta iti tanda ti pannakaisilpuda kadagiti paraangan diay ngato.”— Ellen G. White, THE DESIRE OF AGES, p. 301. 

**Salsaludsod a Pagiinnadalan**

`Kasano a ti kinapakumbaba ket palubosannatayo a “ngumato iti ngatoen” dagiti dangran ken dagiti makaboribor? Ania ngata iti kapapatgan a galad iti kinapakumbaba a mangipalubos kadatayo a mangaramid daytoy?`

`Iti bukodyo a matudtudo a kultura, kasano iti pannakakita kadagiti kababalin ti kinapakumbaba ken kinaemma? Mararaemda kadi, mailibak, wenno ania? Ania a kita dagiti pannakapilit iti sangsangoem iti kulturayo a maibusor iti panangrukitmo kadagitoy a kababalin?`

`Adda kadi iti aniaman a dakdakkel nga ulidan ti kinaemma ken kinapakumbaba kadagiti tattao a sibibiag ita nga aldaw? No kasta, asinoda, kasano iti panangipakitada kadagitoy a kababalin, ken ania ti maadalmo kadakuada?`

`Apay a masansan nga ipadatayo ti kinaemma ken kinapakumbaba iti kinakapuy?`

`Nakitatayo no kasano iti pinangsapul ni David iti Apo a kas pagkamangan. Ngem kasano iti panagkurri dayta? Kasano a dayta a pagkamangan ket kankanayon a naipaduyakyak? Iti sabali a pannao, kasano a datayo, kas maysa nga iglesia, ket agbalin a maysa a pagkamangan nga agpaay kadagidiay a makasapul iti maysa a pagkamangan? Ania a kita ti pagkamangan ti ipaay ti lokal nga iglesiayo? Ania iti maaramidanyo tapno makatulong a mangaramid iti dayta a maysa a lugar a pagkamangan nga agpaay kadagidiay a makasapul dayta?`