---
title:  Ti Kinabuslon ti Amatayo
date:   14/08/2022
---

“No ti Dios ket pudno nga ay-ayatennak, Isu ket sigurado nga aramidenna ___________________ nga agpaay kaniak!” Namin-anon a daras ngata a dayta a kapanunotan ket immay kadagiti panunottayo. Kumitatayo kadagiti paspasamaktayo kalpasanna ket ruggiantayo nga agduadua no ti Dios ket pudno nga ay-ayatennatayo, agsipud ta no pudno nga inay-ayatnatayo, dagiti banbanag ket naidumada koma. 

Adda dagiti dua a nainkalintegan a gapu a masansan a mangiturong kadatayo a pagduduaan ti kinaimbag ti Dios. Umuna, no addaantayo iti maysa a sumsumged a tarigagay iti uneg dagiti puspusotayo ken isip iti maysa a banag a patientayo a naimbag, ti kapanunotan a ti Dios ket nalabit a kayatna iti maysa a banag a naiduma nga agpaay kadatayo ket mabalin a kas la nakakatkatawa. Maikadua, mabalin a pagduduaantayo ti kinaimbag ti Dios agsipud ta ti kapadasantayo ket aglabanda iti adda a patientayo. No ti maysa a banag ket naimbag ti kitana wenno naimbag ti riknana wenno naimbag ti ramanna, iti kasta ngarud ket naimbag ket ngata. Isu a kaungettayo ti Dios no saantayo a maala dayta. 

Ditoy nga umay ti pammati. Ti pammati umay nga agaramid iti apagisu kadagidiay tiempo a masulisogtayo nga agduadua iti Dios ken iti kinaimbagna. 

`Ti Roma 8:28–39 ket maysa a napigsa unay a teksto a mangiladawan iti kinaimbag ti Dios kadatayo. Ania dagiti masarakam iti bersikulo a tumulong a mangaywan kadagiti isiptayo manipud iti panagduadua iti kinaimbag ti Dios?`

Idiay Roma 8:32, adda iti maysa a napateg a kapanunotan a kasta unay a makatulong a mangaywan kadatayo manipud iti panagbalin a malapunos kadagiti paspasamaktayo. “No ti Dios ket saan a nagkedked a mangisakripicio ti isuamin a banbanag nga agpaay kadatayo, inarakopna ti kasasaadtayo ken insarapana ti mismo a bagbagina iti kadadaksan babaen iti panangibaunna iti bukodna nga Anak, adda kadi pay iti aniaman a sabali a banag a dina koma aramiden a siraragsak ken awan baybayadna nga agpaay kadatayo?” (MESSAGE, iti ilocano). Kasano koma a mapanunottayo a ti Dios ket ibaunna ni Jesus a matay nga agpaay kadatayo kalpasanna agbalin a nauyong ken dakes? 

Daytoy ket kaipapananna a ti kinapudno ti kinamanagited ti Dios kadatayo, nakita iti ipapatay ni Cristo, ket adda koma maysa a napigpigsa nga ipaayna iti panpanunottayo ngem kadagiti amin a panagduadua a mabalin a patauden ti paggugoran iti unegtayo. 

`Kasano a mabalin a ti kinapudno (ti kinaimbag ti Dios) ket maaddaan iti ad-adda a napigpigsa a banagna kenka ngem kadagiti panagduaduam? Manggastar iti sumagmamano a tiempo a panangututob iti kinapudno a ti Dios ket intedna ni Jesus a matay iti lugarmo, ket dayta a nakakaskasdaaw a kinamanagited ket nagtultuloy iti rinibribu a nadumaduma a wagas nga agpaay kenka ita nga aldaw. Ania ti aramiden daytoy iti pammatim?`