---
title:  Ti Pannakabalin ti Panagungar
date:   16/08/2022
---

Ti Panagungar ket tamingenna ti problema ti tao a kinaawan mabalbalinna. No panunotentayo ti maipapan iti biag, ipapatay, ken panagungar ni Jesus, masansan a panunotentayo no kasano a ti ipapatay ni Jesus ket isu idi ti pasamak a nangaramid kadatayo a ligal a nailinteg ken Apo Dios. Ket dayta ket agpayso a pudno. 

Nupay kasta, ti Panagungar ket inayunna ti maysa a masinnunuo a buya ti pannakaisalakan. Ti panagungar ni Jesus ket adda kaipapananna saan laeng a gapu ta ipakitana kadatayo nga iti maysa nga aldaw ket mapagungartay’ met. Ti Panagungar ket inkabilna ni Jesus idiay makanawan nga ima ti Ama iti maysa a saad ti pannakabalin ken turay. Daytoy a pannakabalin ti panagungar ket isu met laeng a pannakabalin ti sidadaan nga ipaay ti Dios kadatayo ita nga aldaw! 

`Idiay Efeso 1:18–23, ni Pablo saritaenna maipapan ti pannakabalin ti Dios. Ania iti isuro dagitoy a bersikulo kadatayo maipapan ti pannakabalin ti Panagungar? Ania a namnama ken karkari nga agpaay ta bagbagim ti masarakam kadagitoy a bersikulo?`

Ni Pablo ket ikarkararagna a dagiti taga Efeso ket maawatanda dagiti sumagmamano a banbanag a mabalin laeng a maawatan a husto babaen ti nadiosan a tulong: (1) nga adda iti namnama ti panagbalbaliw ken agnanayon a masakbayan nga isu a nangayaban ni Jesus kadatayo; (2) a maawatantayo ti pannakabalin a naipaduyakyak iti biangtayo. 

Padpadasen ngarud ni Pablo nga iladawan no kasano iti kinakaskasdaaw daytoy a pannakabalin. Ti pannakabalin a sidadaan kadatayo ita nga aldaw ket isu met laeng a pannakabalin a namagungar ken Jesus a saan laeng a manipud iti daga ken agsubli iti biag, no di pay ket iti lugar ti pannakabalin idiay makannawan nga ima ti Ama. 

Ngem ni Pablo ket saan nga agsardeng idiay. Ti Panagungar ket dina laeng nga inikkan ni Jesus iti ania laeng a kita ti pannakabalin, no di ket ti pannakabalin nga agturay ken mangipaay kadagiti isuamin a mabalin a banag a kasapulan dagiti tattaona—nga agpaay iti amin a kinaagnanayon! 

`Mangaramid iti maysa a listaan dagiti paset ti biagmo a pakasapulam iti pannakabalin ti panagungar ni Jesus. Inton malpasmo, ikararagmo a daytoy a pannakabalin ket maipakat koma kadagitoy amin a paset ti pagkasapulam. Kasta met, ania iti nasaysayaat a maaramidam, ania dagiti pili a mabalinmo nga aramiden, a mangipalubos iti daytoy a pannakabalin nga ad-adda nga agtrabaho a siwawayawaya ita biagmo?`