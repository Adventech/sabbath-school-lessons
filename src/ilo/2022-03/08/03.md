---
title:  Iti Nagan ni Jesus
date:   15/08/2022
---

> <p></p>
> “ ‘No adda aniaman a dawatenyonto iti naganco, dayta ti aramidecto’ ” (Juan 14:14).

Ni Jesus ket saannan a makadua dagiti disipolos iti nabaybayag pay. Ti Maysa a timmultulong kadakuada ken nangpabpabileg kadakuada ket mapan idiay langit, ket dagiti disipolos ket mangrugidan a makarikna iti pannakariro ken kinaawan pannakabalin. Ngem nupay dagiti disipolos ket saandan a mabalin a kumita Kenkuana a napisikalan, ni Jesus ket nangted kadakuada iti maysa a nakakaskasdaaw a kari. 

Basaen ti Juan 14:1–14. Segun kadagiti bersikulo 13 ken 14, ni Jesus inkarina nga aramidenna ti agpaay kadatayo nga “aniaman” a dawatentayo iti naganna. Gapu iti daytoy, nganngani kankanayon a mainayon iti pagpatinggaan dagiti karkararagtayo, “iti nagan ni Jesus, amen.” 

`No ibagatayo daytoy, ania iti kadawyan a panpanunotentayo a kayatna a saoen? Ania iti kayat a saoen ni Jesus iti panangparegtana kadatayo nga agkararag a kastoy? Ania dagiti pamalatpatan nga adda kadagitoy a bersikulo a tumulong kadatayo a makaawat iti ponto nga ibagbagana?`

No dagiti dawattayo ket “iti nagan ni Jesus,” masiguradotayo a ti sibubukel a makinarya ti langit ket agtrabaho nga agpaay iti biangtayo. Mabalin a ditay makita dagiti angeles nga agtartrabaho iti likmuttayo. Ngem naibaunda— manipud iti trono ti langit iti nagan ni Jesus, tapno tungpalenda dagiti dawattayo. 

No dadduma no agkararagtayo iti nagan ni Jesus, lukatantayo dagiti matatayo ket namnamaen a dagiti isuamin a banbanag ket naidumadan iti likmuttayo—ngem amin ket isu met laeng ti langada. Nupay kasta, kabayatan a ti pannakabalin ti Dios ket mabalin nga umay a nabuyogan adu a buya, a kas idi pinagtalna ni Jesus ti bagyo, mabalin a dumteng met iti kinaulimek, di-madmadlaw, a kas iti pannakabalin ti Dios a nangtarawidwid ken Jesus idiay Getsemani. Ti maysa a banag a napnoan buya ket nalabit a saan a kellaat a mapasamak, ngem saan a kayat a saoen dayta a ti Dios ket saan nga agtartrabaho nga agpaay kadatayo. 

`Basaen manen ti Juan 14:1–14. Kabayatan a basaem, panunotem a ni Jesus ket diretso a makisasao kenka, rupanrupa. Ania a namnama ken pammabileg ti maadawmo manipud kadagitoy a karkari? Kasta met, damagem ta bagbagim, “Ania dagiti banbanag iti biagko a mabalin nga agtaktakder iti dalan a manglaplapped iti pannakatungpal dagitoy a karkari kaniak? Ania dagiti panagbalbaliw a masapul a gandatek nga aramiden iti pusok?”`