---
title:  Ta Awitenna Amin Dagiti Pagdanagantayo
date:   17/08/2022
---

Adda iti maysa a plake nga adda iti pagtaengan dagiti dadduma a tattao a mabasa a kastoy “Apay nga agkararagtayo idinto a mabalintayo iti agdanag?” Dayta ket pagkatawaennatayo agsipud ta ammotayo no kasano iti kasansan nga agdanagtayo imbes a mapantayo iti Dios ken ited Kenkuana dagiti pakaseknantayo. 

Maysa a tao iti nagkuna a no ti biagtayo ket agbalin nga agsisinggalot, itedmo ken Apo Dios ket palubosam a mangwarwar kadagiti singgalot. Anian a tarigagay ti Dios a mangaramid daytoy nga agpaay kadatayo. Ngem, nakakaskasdaaw, bukbukodantayo iti agbitin kadagiti problematayo agingga a ngannganin a mapugsattayo. Apay nga aguraytayo agingga a mauppapaytayo sakbay a mapantayo iti Apo? 

`Basaen ti 1 Pedro 5:7. Ni Pedro ket agad-adaw manipud iti Salmo 55:22. Ania ti kangrunaan a mensahe ditoy nga agpaay kadatayo? Kitaen pay ti Mat. 6:25–33.`

Ti 1 Pedro 5:7 ket maysa a simpli a bersikulo. Awan ti palimed a nailemmeng iti dayta, ken kaipapananna ti apagisu nga ibagbagana. Ti panangitaklin ket kaipapananna iti panangaramid latta a kasta, ibato, papanawen, tapno ti mangpatpataud iti ut-ot ken ti pakaseknan ket awanen iti aniaman a pannakaisilpuna kenka. Ngem, agpayso, dagiti dadagsentayo ket saanda a maibelleng lattan iti sadinoman. Ti pagdanagantayo ket saan a mapukaw idiay maysa a kawaw. Dayta ket maited iti Amatayo sadi langit, nga Isu a nangikari a risutenna dayta. Dayta iti ibagbaga ni Jesus kadatayo kadagiti bersikulo idiay Mateo. Ti problema iti panangaramid daytoy ket saan a gapu ta narigat; no di ket, dayta ket kas la nakalaklaka unay, naimbag unay nga agbalin a pudno. 

Ti panagdanag ket patauden dagiti amin a kita dagiti banbanag. Dayta ket mabalin a boribor manipud iti trabaho. Di pinadpadaanan a dillaw. Rikna a saandatayo a kasapulan wenno saan a maay-ayat. Pakadanagan iti salunat wenno pamirak. Rikna a saantayo a naimbag unay nga agpaay iti Dios. Panamati a saantayo a napakawan. 

Aniaman pay dagita, maysa a gapu no apay a kumpettayo kadagiti problematayo ket pagarupentayo a marisuttayo dayta a nasaysayaat ngem iti siasinoman a sabsabali a makabael. Ngem ni Pedro guyoguyennatayo nga utoben iti kasta a kapanunotan. Ti gapu no apay a saantayo a masapul nga agdanag ket ti Dios ket naayat. Ngem ti Dios kadi ket naayat pay laeng a bumallaet no umas-asideg ti panagsina [divorce] wenno mariknatayo iti namimpinsan a kinaawan serserbina? Ti Biblia kunana nga Isu ket ayayatennatayo unay a balbaliwanna iti aniaman a kasasaad. 

`Ania dagiti banbanag a mangpatpataud iti danag kenka ita? Nupay kasta, uray pay no ania dagita, uray pay no kasano a makariribokda, adda kadi aniaman a banag a narigat iti Apo? Mabalin a ti kadakkelan a problematayo ket uray no patientayo nga ammo ti Dios maipapan dayta ken maurnosna dayta, saantayo patien a risutenna iti wagas a kayattayo a pannakarisutna. Agtaeng iti dayta maudi a ponto ket damagem ta bagbagim no kasano iti kinapudno dayta ita bukodmo a biag.`