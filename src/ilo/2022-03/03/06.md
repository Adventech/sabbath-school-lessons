---
title:  Suot Babaen ti Apuy
date:   14/07/2022
---

Adda idi iti maysa nga agtutubo a lalaki nga isu a naganantayo iti Alex. Isu ket naggapu iti maysa a nariribok unay a kinaagtutobo: dagiti droga, kinaranggas, uray pay iti sumagmamano a daras idiay pagbaludan. Ngem kalpasanna, babaen iti kinasayaat iti maysa a kamkameng ti lokal nga iglesia (nga isu a tinakawan ni Alex), nasursuro ni Alex maipapan iti Dios ken intedna ti pusona ken Jesus. Nupay addaan pay laeng kadagiti problema ken balbalubalna, ken nupay dagiti elelemento ti napalabasna ket addada pay laeng nga umas-assibay, ni Alex ket maysa a baro a tao ken Jesus. Ay-ayatenna ti Dios ken sinapulna nga ipakita dayta nga ayat babaen iti panangtungpalna kadagiti Bilbilinna (1 Juan 5:1, 2). Iti maysa a ponto, narikna ni Alex ti naimaldit a panagbalinna koma a maysa a ministro. Isuamin a banbanag intudoda dayta. Sungsungbatanna ti ayab ti Dios, awan duadua iti dayta. 

Idiay kolehiyo dagiti banbanag ket nagtuloy a nasayaat iti un-unana. Kalpasan ti panagbaltik dagiti banbanag, ti biagna nangrugi a masinasina. Ti paggapuan ti kuartana mangrugin a mamagaan; maysa a nasinged a gayyem ti bimmusor kenkuana a nangar-aramid kadagiti pammabasol maipapan kenkuana a nangdadael iti naimbag a pakasarsaritaanna. Simmaruno, kanayon nga agsakit; awan iti makaammo no apay, ngem inapektaranna ti panagadalna a nagbuteng pay di la ket ta sumardeng a mamimpinsan iti panagadalna. Iti ngatoen ti amin, lablabananna ti narungsot a sulisog dagiti droga, nga isu a sidadaan iti lokal a komonidad. Iti maysa a ponto, isu ket natnag pay iti dayta a lugar. Saan a maawatan ni Alex no apay amin dagitoy ket mapaspasamak, nangnangruna agsipud ta masiguradona a ti Apo iti nangidalan kenkuana iti daytoy nga eskuelaan. Nagbiddut kadi ni Alex maipapan dayta? No kasta, ti kadi sibubukel a kapadasanna iti Dios ket maysa a dakkel a biddut? Uray pay dagiti kapapatgan nga elelemento ti pammatina ket dumtengda iti panagduadua. 

`Utoben nga, iti tengnga daytoy a krisis, ni Alex umay kenka ken dumawat iti balakad. Ania iti makunam? Ania dagiti adda a bukodmo a kapkapadasan a makatulong iti maysa a tao a kas kenkuana? Ania a bersikulo ti Biblia ti aramatem koma? Kasano nalabit a makatulong dagiti sumaganad a bersikulo iti kasta a kasasaad? Proverbio 3; Jer. 29:13; Rom. 8:28; 2 Cor. 12:9; Heb. 13:5.`

`Nganngani amin a sumurot iti Apo ket naaddaan kadagiti krisis nga isu a nasulisogda nga agduadua iti panangidaldalan ti Apo. Ti napateg a banag iti kakasta a kasasaad ket ti ikakapet kadagiti karkari, pananglagip iti panangidaldalan ti Dios iti napalabas, ken panangikararag nga agpaay iti pammati ken panagibtor. Ti Apo ket saan a pulos nga umibbet kadatayo. Ti saludsod kadatayo ket: Kasano iti saantayo nga isusuko kadagiti sulsulisog tapno saantayo nga umibbet Kenkuana?`