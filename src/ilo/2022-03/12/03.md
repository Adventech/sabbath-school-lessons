---
title:  Ti Ipapatay Dumteng Sakbay iti Pannakaammo iti Pagayatan ti Dios
date:   12/09/2022
---

Adu dagiti Cristiano a sipupudno a mangsapul iti panangammo iti pagayatan ti Dios nga agpaay kadagiti biagda. “No laeng mabalinko nga ammoen ti pagayatan ti Dios iti biagko, isakripiciok dagiti isuamin a banbanag nga agpaay Kenkuana.” Ngem uray pay kalpasan iti panangikari iti Dios daytoy, mabalin a kaskasdi a marirotayo maipapan no ania iti pagayatanna. Ti rason iti daytoy a pannakariro ket mabalin a masarakan idiay Roma 12:1, 2. Ni Pablo ket iladladawanna no kasano iti pannakaammotayo iti pagayatan ti Dios, ken mangaramid iti maysa a napateg a punto: no kayatmo a maammoan no ania iti pagayatan ti Dios, umuna nga agsakripicioka! 

Basaen ti Roma 12:1, 2. Ni Pablo isuratna a “mapanecnecanyo no ania ti nasayaat, macaay-ayo ken naananay a pagayatan ti Dios” (Rom. 12:2) no: 

1. Addaantayo iti pudno a pannakaawat iti “caasi ti Dios” kadatayo (Rom. 12:1). 
2. Ipaaytayo dagiti bagbagitayo a kas daton a sibibiag ken Apo Dios (Rom. 12:1). 
3. Dagiti isiptayo ket napabaro (Rom. 12:2). 

Ti laeng napabaro nga isip ti napaypayso a makaawat iti pagayatan ti Dios. Ngem daytoy a pannakapabaro iti isip ket naisinggalot nga umuna iti pannakataytayo iti bagi. Saan nga umdas a ni Cristo ket nagsagrap laeng nga agpaay kadatayo—Isu ket masapul a matay. 

`Dawaten iti Espiritu Santo nga ipakitana kenka ti aniaman a lugar nga isu a saanka a naan-anay a “natay.” Ania dagiti banbanag a sapulen ti Espiritu Santo a masapul a baybay-am tapno agbalinka a maysa a “daton a sibibiag” nga agpaay iti Dios?`

No adda paset iti biagtayo a saan a naan-anay a natay iti bagi, ti Dios ket palubosanna dagiti paggugoran tapno maiyegda iti imatangtayo. Nupay kasta, dagiti panagrigrigattayo ket saanda laeng a tumulong kadatayo a mangsaranget iti basoltayo—itedna pay kadatayo iti maysa a pannakakita iti panangited ni Jesus iti mismo a Bagbagina nga agpaay kadatayo. Ni Elisabeth Elliot isuratna, “Ti panangisuko kadagiti kaunggan a tarigagay ti pusotayo ket nalabit a kas kaasideg iti pannakaawattayo iti kruz. . . . ti bukodtayo a kapadasan a pannakailansa iti kruz, nupay saan a maipadis iti kapadasan ti Mangisalakan, ipaayna latta kadatayo iti maysa a gundaway a mangrugi a mangammo Kenkuana iti pannakikadua kadagiti panagrigrigatna. Iti aniaman a langa ti bukodtayo a rigat, Isu ket ayabannatayo iti dayta a panagkakadua (fellowship).”—Elisabeth Elliot, QUEST FOR LOVE (Grand Rapids, MI: Fleming H. Revell, 1996), p. 182. 

`Basaen ken ikararag ti Roma 12:1, 2. Panunoten dagiti banbanag a masapul nga ibbatam [baybay-am] tapno agbalinka a maysa a daton. Kasano a daytoy ket matulongannaka a makaawat kadagiti panagrigrigat a sinango ni Jesus nga agpaay kenka idiay kruz? Kasano a daytoy a pannakaammo ket tumulong kenka a sumrek iti pannakikadua (fellowship) ken Jesus ken dagiti panagrigrigatna?`