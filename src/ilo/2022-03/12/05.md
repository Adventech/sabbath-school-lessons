---
title:  Panagtalek iti Bukod-a-Bagi
date:   14/09/2022
---

Idi nagbasol ni Eva idiay Minuyongan ti Eden, saan laeng nga agsipud ta isu ket nagduduaanna ti sao ti Dios. Iti puso ti problema ket ti panamatina nga isu ket addaan iti umdas a sirib nga agkeddeng nga agpaay iti bagbagina no ania iti naimbag ken nalinteg. Isu ket nagtalek iti bukodna a panagem. No agtalektayo iti bukodtayo a panagem a kas maisupadi iti panagtalek iti Sao ti Dios, ilukattayo dagiti bagbagitayo kadagiti amin a kita dagiti problema. 

Ti istoria ni Saul ket iladawanna dagiti addang iti panagtalek iti bukoda-bagi ken ti leddaang a napardas unay a simmaruno. Pinulotan ni Samuel ni Saul a kas ari ti Dios (1 Sam. 10:1). Kalpasanna intedna ken Saul dagiti matudtudo a bilbilin (1 Sam. 10:8), ngem ni Saul nagsukir. 

`Basaem ti sumaruno a paset ti istoria idiay 1 Samuel 13:1–14. Ania iti inaramid ni Saul a nangidalan iti bukodna a pannakadadael?`

Adda dagiti tallo nga addang a nangidalan ken Saul a nagpababa iti dalan ti panagtalek iti bukod-a-bagi kalpasan unay iti panagbalinna nga ari. Ti problema ket awan kadagidiay nga addang iti dakes kadagiti bagbagida. Ngem, linaunda dagiti bukel ti leddaang agsipud ta iti tunggal maysa kadakuada ket naaramidda a naisina iti Dios. Paliiwen ti panagsasaruno ti pannakapasamak ti pannakatnag ni Saul. 

1. Kinuna ni Saul, “Nakitak”—ti pannakawara ti umili ken ti kaawan ni Samuel (1 Sam. 13:11). Ni Saul ket masikuran, ket inamirisna kadagiti bukodna a mata ti mapaspasamak. 
2. Ni Saul naggunay manipud “Nakitak” agingga iti “Kinunak”—a dagiti Filisteo ket parmekenda ida (1 Sam. 13:12). Ti nakitana kadagiti bukodna a mata ti nangsukog iti kinunana, wenno pattapattana maipapan ti kasasaad. 
3. Ni Saul naggunay manipud “Kinunak” agingga iti “Nariknak”— masapul a mangipaayak iti daton (1 Sam. 13:12). Ti pinanunot ni Saul itan ti nangsukog kadagiti rikriknana. 

Amintayo ket naaramidtayo daytoy: agtalektayo kadagiti bukodtayo a nataoan a panagkita, nga isu ti mangiturong kadatayo nga agtalek kadagiti bukodtayo a nataoan a rikrikna. Ket kalpasanna agtignaytayo kadagitoy a rikrikna. 

`Apay ngata a nalaka unay ken Saul a nangsurot iti bukodna a panagem, uray pay no adda pay laeng kenkuana dagiti nalawag a bilbilin ti Dios nga umaw-aweng kadagiti lapayagna? No ammotayo a narasitay unay ken addaan iti kasta a saan a naan-anay a pannakaammo, apay a kaskasdi a padpadasentayo nga agtalek kadagiti bagbagitayo? Ania ti mabalintayo nga aramiden a makasursuro a talken dagiti bilbilin ti Apo nga ad-adda ngem kadagiti bagbagitayo?`