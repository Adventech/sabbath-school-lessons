---
title:  Adalen Pay
date:   05/08/2022
---

Basaen ti surat ni Ellen G. White, “The Night of Wrestling,” pp. 195–203, iti PATRIARCHS AND PROPHETS; “Consecration,” pp. 43–48, iti STEPS TO CHRIST. 

“Daytoy a pagayatan, a mangbukel iti napateg unay a banag iti kababalin ti tao, ket naited iti panangituray ni Satanas idiay Pannakatnag; ket nanipud idin isu ket agtartrabaho iti tao iti pagayatan ken panangaramid iti bukodna a pagragsakan, ngem iti nakaro a pannakadadael ken kinaay-ay-ay ti tao.”— Ellen G. White, TESTIMONIES FOR THE CHURCH, vol. 5, p. 515. 

“Tapno maawat ti tulong ti Dios, ti tao ket masapul a mabigbigna ti kinakapuy ken awan a mabalbalinna; isu ket masapul nga ipakatna ti bukodna a panpanunot iti dakkel a panagbaliw a maiyeg koma iti mismo a bagbagina; isu ket masapul a mariing koma iti napasnek ken makaibtor a kararag ken pigsa. Dagiti dakes nga ug-ugali ken kustombre ket masapul koma a maiwaksida; ket babaen laeng iti naikeddeng a panangaramid a mangilinteg kadagitoy a kamali ken tapno umabuloy kadagiti nalinteg a principio a magun-od ti balligi. Adu dagiti di pulos a makagun-od iti saad a mabalin koma nga akmenda, agsipud ta urayenda ti Dios a mangaramid nga agpaay kadakuada kadagidiay nga Isu ket intedna kadakuada ti pannakabalin nga aramidenda dagitoy iti bagbagida. Amin a maiyataday a maaramat ket masapul a masursuroan babaen iti kakakaroan a disiplina ti isip ken namoralan a disiplina, ket ti Dios ti tumulong kadakuada babaen iti panagtipon ti nadiosan a pannakabalin ken panagtrabaho ti tao.”—Ellen G. White, PATRIARCHS AND PROPHETS, p. 248. 

**Salsaludsod a Pagiinnadalan**

`Agingga ania a pudpudno a bigbigentayo a dagiti pagayatantayo ket “naited iti panangituray ni Satanas idiay Pannakatnag”? Kasano a babaen iti panangisentro iti kababalin ni Jesus a mabalin a maawatantayo a nasaysayaat no kasano iti pannakatnagtayo ken no kasano ti kadakkel ti parabur ti Dios a naiturong kadatayo?`

`Basaen ti istoria ni Jesus idiay Gethsemane (Mat. 26:36–42). Ania dagiti bukod a rikrikna ken tarigagay ni Jesus, a kas maisupadi iti pagayatan ti Dios? Ania iti maadaltayo manipud daytoy a pagwadan?`

`Kas maysa a klase, saritaen maipapan kadagiti matudtudo a banbanag iti bukodyo a kultura a mabalin nga agtrabaho a mangdadael kadagiti saripdatayo ken ibatinatayo nga ad-adda a nalaklaka a serken dagiti panangduprak ni Satanas. Ania ti maaramidantayo a tumulong kadagiti dadduma a kamkameng ti iglesia a mangammo kadagitoy a kinapeggad, kasta met a matulongan dagidiay a makarikna nga agkasapulan ti tulong?`

`Adda kadi ammom a maysa a tao iti iglesiayo nga awanen iti nabayagen a tiempo, nga isu a nalabit nga agsagsagana nga umibbet wenno immibbeten? Ania iti maaramidanyo kas maysa a bunggoy a mangpabileg daytoy a tao, a mangtulong dayta a babai wenno lalaki a saan a pumanaw manipud ken Jesus? Ania dagiti napraktikalan a banbanag a maaramidanyo a tumulong?`