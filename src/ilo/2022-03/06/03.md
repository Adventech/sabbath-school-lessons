---
title:  Ti Nataoan-Nadiosan a Panagtipon
date:   01/08/2022
---

Ania iti kadakkelan a nagun-odmo? Dagiti gundaway ket, aniaman pay ti nagun-odmo ket saan a napasamak a babaen iti panagtulidtulidmo laeng idiay pagiddaan iti bigat. No kayattayo iti makagun-od iti maysa a banag a napateg iti daytoy a biag, alaenna ti tiempo ken pigsa. Ti kinadisipolotayo ken Cristo ket awan nakaidumaanna. 

`Basaen ti Colosas 1:28, 29. Nupay saritaen ni Pablo maipapan iti panagtrabaho ti Dios kenkuana, ania dagiti wagas nga ipakitana ti pannakairaman met ti nataoan a panagtrabaho? Kitaen pay ti Deut. 4:4; Lucas 13:24; 1 Cor. 9:25; Heb. 12:4.`

Idiay Colosas 1:29 ket adda maysa a makaguyogoy unay a kapanunotan iti wagas a panangkita ni Pablo iti pannakaikayametna iti Dios iti daytoy nga aramid. Isu kunana a makibalbalubal—ngem nabuyogan iti pannakabalin ti Dios. 

Ti sao iti “panagbannog” kayatna a saoen ti “mabannog,” ti “panagtrabaho agingga a mautoyan.” Daytoy a sao ket matudtudo a naaramat kadagiti agayayam [atleta] kabayatan nga agsanayda. Ti sao nga agpaay iti “balubal,” nga isu a sumaganad, ket mabalin a kaipapananna kadagiti sumagmamano a pagsasao ket “tapno agtuok.” Isu nga, addaantayo iti ladawan ti sao ti maysa nga agay-ayam [atleta] nga ikarkarigatanna ti isuamin a banbanag tapno mangabak. Ngem ni Pablo ninayonanna ti kapanunotan, agsipud ta ni Pablo ket saanna nga ikarkarigatanna ti isuamin a banbanag babaen kadagiti adda kenkuana, no di ket babaen kadagiti isuamin a banag nga inted ti Dios kenkuana. Iti kasta maibati kadatayo iti maysa a nalaka a panangdagdagup maipapan iti panagministro ni Pablo—maysa a trabaho a naaramid a nabuyogan iti dakkel a napersonalan a panagbannog ken disiplina, ngem nabuyogan iti pannakabalin ti Dios. Daytoy a panagkayamet ket agkurri iti apagisu met laeng a wagas iti panangaramidtayo ti pannakapasayaat ti kababalin ti Dios iti unegtayo. 

Daytoy ket napateg a laglagipen, agsipud ta agbibiagtayo iti maysa a lubong a kayattayo iti ad-adu pay a nabuyogan iti basbassit a panagtrabaho. Dayta a kapanunotan ket simrek met iti kina Cristiano. Dadduma a mangaskasaba a Cristiano ket ikarida a no laeng mamatika, ti Espiritu Santo ket agtinnag kenka a nabuyogan kadagiti nakaskasdaaw a nailangitan a pannakabalin ken mangaramid kadagiti dadakkel a datdatlag. Ngem daytoy ket mabalin a napeggad a kagkagudua-a-kinapudno, agsipud ta mabalin a mangiturong daytoy kadagiti tattao a mangdagdagup a masapul laeng nga urayentayo iti pannakabalin ti Dios nga umay kabayatan a sinanam-aytayo a nakatugaw kadagiti tugawtayo! 

`Ania iti bukodmo a kapadasan iti dayta a kita ti pannakibalubal a sinarita ni Pablo? Ania dagiti banbanag nga indisso ti Dios ita pusom a pakibalbalubalam? Kasano iti pannakasursurom a sumuko iti pagayatan ti Dios?`