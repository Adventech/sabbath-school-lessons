---
title:  Ti Kasapulan a Panagibtor
date:   04/08/2022
---

`Basaen ti istoria a pannakigubal ni Jacob iti Dios (Genesis 32). Ania ti ibaga daytoy nga istoria kadatayo maipapan iti kinaanus, uray iti tengnga ti dakkel a pannakauppapay? (Pagtalinaeden iti panunot ti sibubukel a lawag ti kasasaad ni Jacob sakbay a sumungbatka.)`

Mabalin a maammoantayo no ania iti husto ken watwaten dagiti pagayatantayo a mangaramid iti husto a banag; ngem no addatayo iti babaen ti pakakumikoman, nakarigrigat a pagtaginayonen ti ikakapet iti Dios ken kadagiti karkarina. Dayta ket agsipud ta nakapuy ken mabutbutengtayo. Gapuna, maysa kadagiti kapapatgan a pigsa ti Cristiano ket panagibtor, ti kabaelan nga agtalinaed nga agtultuloy iti laksid iti panagayat nga umibbet. 

Maysa kadagiti kadakkelan a pagwadan iti panagibtor idiay Biblia ket ni Jacob. Kadagiti immuna nga adu a tawtawen, ni Jacob ket inallilawna ti kabsatna, ni Esau, ken ti amana a mangited kenkuana iti kinainauna (Genesis 27), ket nanipud idin, isu ket nagtalaw gapu iti buteng iti tarigagay ni Esau a mangpapatay kenkuana. Uray pay no isu ket naikkan kadagiti nakaskasdaaw a karkari a panangidalan ken bendicion ti Dios idiay tagtagainepna iti maysa nga agdan a dimmanon idiay langit (Genesis 28), isu ket kaskasdi a nagbuteng. Ni Jacob ket kasta unay iti panagtarigagayna iti pammatalged ti Dios nga isu ket naawat ken dagiti karkari a naaramid kenkuana kadagiti immun-una a tawtawen ket pudnoda pay laeng. Kabayatan a nakilablaban iti maysa a tao nga iti kinaagpaysoanna ket ni Jesus, nasulnot ti padingpading ni Jacob. Manipud iti dayta, saanen a mabalin iti lumaban, kabayatan a ti ut-ot ket nakaro unay. Adda ket ngata iti nasikap unay a panagbaliw manipud iti pannakigubal a napan iti ikakapet. Ni Jacob ket kumkumpet ken Jesus iti laksid ti di magabenan nga ut-ot agingga iti naawatna ti maysa a pammatalged ti bendicionna. Isu a kuna ni Jesus kenkuana, “ ‘Palubosannacon, ta aglawagen’” (Gen. 32:26). 

Dimteng ti bendicion ni Jacob agsipud ta isu ket kimpet bayat iti ut-ot. Isu a kasta met kadatayo. Ti Dios ket mabalinna met a sulnoten ti “padingpading” tayo ket kalpasanna ket ayabannatayo a kumpet Kenkuana bayat iti ut-ottayo. Pudno unay, ti Dios pinalubosanna dagiti naut-ot a piglat nga agtultuloy—ni Jacob ket agpilpilay pay laeng idi sinabatna ti kabsatna. Kadagiti akinruar a parang dayta ket maysa a kinakapuy, ngem ken Jacob dayta ket mangipakita iti pigsana. 

`Ania dagiti sumagmamano a napraktikalan a pili a mabalin nga aramidem (pannakikadua, istilo ti panagbiag, materiales a basbasaen, dagiti ug-ugali ti salun-at, naespiritualan a biag) a makatulong kenka iti nasaysayaat a panagibtor iti Apo iti tengnga ti uppapay ken sulisog?`