---
title:  Ti Nadisiplinaan a Pagayatan
date:   02/08/2022
---

Maysa kadagiti kadadakkelan a kabusor dagiti pagayatantayo ket dagiti bukodtayo a rikrikna. Dumegdegdeg nga agbibiagtayo iti maysa a kultura a mabegbegbeg kadagiti ladawan ken musika a diretso a makaawis kadagiti rikriknatayo, a mangtignay kadagiti emosyontayo—pungtot, buteng, wenno gartem—a ditay mapakpakadaan dayta. Kasano iti kasansan a panunotentayo dagiti banbanag a kas “Ania iti mariknak a kayatko a kanen a pangrabii?” “Ania ti mariknak a kayatko nga aramiden ita nga aldaw?” “Nasayaat kadi ti riknak a manggatang daytoy?” Dagiti rikrikna ket nagbalin ngarud a nasinged a nairaman kadagiti panagkeddengtayo. Dagiti rikrikna ket saan a kankanayon a dakes, ngem no kasano iti riknak maipapan iti maysa a banag ket mabalin a bassit iti pannakainaigna iti husto wenno kaimbagan. Pudno unay, dagiti rikriknatayo ket mabalin nga agulbod kadatayo (Ti puso manangallilaw a nacarcaro ngem dagiti amin a banag” [Jer. 17:9]) ken mabalin a mangpataud iti saan a pudno a ladawan ti kinapaypayso, mamagbalin kadatayo a mangaramid kadagiti dakes a pili, a mangikabil kadatayo iti maysa a paggugoran a datayo met laeng ti nangaramid. 

`Ania dagiti ehemplo a masarakam manipud iti Biblia a dagiti tattao ket nangaramidda kadagiti pili a naibatay kadagiti rikrikna imbes nga iti Sao ti Dios? Ania idi dagiti supapakda? Kitaen kas pangarigan, Gen. 3:6; 2 Sam. 11:2–4; Gal. 2:11, 12.`

`Basaen ti 1 Pedro 1:13. Ania iti pakaseknan ni Pedro, ken ania iti agpayso a kayatna nga aramiden dagiti bumasat’ suratna?`

Naawatan ni Pedro a ti panunot ket isu iti timon nga agpaay iti bagi nga iturayantayo. Ikkatem ti turay iti panunot, ket agbalintayo nga iturayan iti aniaman kadagiti rikrikna nga umay iti dalantayo.

Panunotem a magmagnaka iti maysa a nailet a dalan nga agturong idiay pagtaengan ti Pastor. Iti dalan ket adda dagiti adu a daldalan a mangiturong iti nadumaduma a turong. Dadduma kadagitoy a daldalan ket mapan kadagiti luglugar a ditay koma kayat a sarungkaran. Dadduma ket langada iti makasulisog; makaawisda kadagiti rikriknatayo, dagiti emosyontayo, dagiti tarigagaytayo. Nupay, no, alaentayo iti uray ania iti maysa kadakuada, suminatayo iti husto a dalan ket mapan iti maysa a dalan a nalabit a narigat unayen a sinaan. 

`Ania dagiti napateg a pangngeddeng a sangsangoem? Damagem a sipupudno ta bagbagim, “Kasano iti pannakaammok no ibatbatayko dagiti pilik iti rikrikna, emosyon, tarigagay, a kas maisupadi iti Sao ti Dios?”`