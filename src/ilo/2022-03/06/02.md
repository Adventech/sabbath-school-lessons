---
title:  Ti Espiritu ti Pudno
date:   31/07/2022
---

Napadasmo kadin a nagkararag a kastoy, “Pangngaasim, Dios, aramidennak a naimbag!” ngem kas la bassit ti nagbaliw? Kasano a mabalintayo iti agkararag nga agpaay iti dakkel a pannakabalin ti Dios a mangbalbaliw nga agtrabaho iti unegtayo, ngem dagiti biagtayo ket kas la agtalinaed nga isu met laeng? Ammotayo a ti Dios ket addaan iti awan keddengna a nailangitan a pannakabalin nga Isu ket sigagagar unay a mangipaay iti awan baybayadna kadatayo. Pudno unay a kayattayo a gundawayan amin dayta, ngem nupay kasta, dagiti biagtayo ket kas la saan nga agbalbaliw iti maysa a wagas a tumutop iti ipapaay ti Dios. 

Apay? Maysa a gapu ket makariribok la unay: Kabayatan a ti Espiritu ket addaan iti di-nakedngan a pannakabalin a mangbalbaliw kadatayo, mabalin a kadagiti bukodtayo a pili ket kednganna ti mabalin nga aramiden ti Dios. 

`Basaen ti Juan 16:5–15. Iti daytoy a teksto, ni Jesus naganenna ti Espiritu Santo ti “Espiritu ti kinapudno” (Juan 16:13). Ania ti ipakpakita daytoy nga aramiden ti Espiritu Santo agpaay kadatayo?`

Kabayatan a ti Espiritu Santo ket iyegna kadatayo ti kinapudno maipapan ti kinamanagbasoltayo, Isu ket dinatay mabalin a pagbabawien. Isu ket maipakitana pay kadatayo ti kadakkelan a kinapudno maipapan iti Dios, ngem dinatayo piliten a mamati wenno agtungpal iti dayta. No ti Dios ket pinilitnatayo iti uray sangkabassit laeng a wagas, mabalin a mapukawtayo ti wayawaya ti pagayatantayo, ket ni Satanas ket mabalinna a pabasolen ti Dios iti panangiturturong [panangkonkontrol] kadagiti isip ken pusotayo ket iti kasta mabalinna a pabasolen ti Dios a mangkuskusit idiay dakkel a panagbinnusor. Idi bimtak ti dakkel a panagbinnusor idiay langit, ti Amatayo ket dina pinilit ni Satanas wenno asinoman kadagiti angeles a mamati nga Isu ket naimbag ken nalinteg wenno piliten dagiti angeles nga agbabawi. Ken idiay Minuyongan ti Eden, idi kasta unay ti kaadu ti nakapusta manen, ti Dios inaramidna a nalawag unay ti maipapan iti kinapudno ti kayo idiay tengnga ti minuyongan, ngem dina linappedan da Eva ken Adan a nangwatwat iti wayawayada nga agsukir. Ti Dios ket saan a naiduma iti panagtrabahona kadatayo ita nga aldaw. Isu a ti Espiritu ket iparangna ti kinapudno maipapan iti Dios ken ti basol ket kalpasanna kunaenna, “Iti naipakitakon kadakayo, ania ti aramidenyo itan?” 

Kasta latta met no addatayo iti paggugoran. No dadduma ti paggugoran ket apagisu nga adda idiay agsipud ta ditay nagtungpal wenno nagbabawian dagiti basbasoltayo. Tapno agtrabaho ti amatayo iti kakasta a kasasaad, masapul a sipapanunottayo a mangpili a mangilukat kadagiti ruruangan ti panagbabawi ken panagtungpal tapno ti pannakabalin ti Dios ket sumrek ken mangbalbaliw kadatayo. 

`Ania dagiti nabiit pay a panangbabalaw nga inyeg ti “Espiritu ti pudno” kenka? Kasano iti kaimbag iti panangtimudmo iti timekna? Ken, iti kapapatgan, ania dagiti pili nga ar-aramidem iti wayawaya a pagayatam?`