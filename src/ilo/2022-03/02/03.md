---
title:  Dagiti Pangsuot ni Satanas
date:   04/07/2022
---

> <p></p>
> “Agparbengcayo, agsalucagcayo; ti diablo a cabusoryo, cas la leon a ngumerngernger, magmagna iti sibayyo nga agsapsapul ti alun-unenna” (1 Ped. 5:8).

`Basaen ti bersikulo iti ngato. Ania ti mensahe idiay nga agpaay kadatayo? Damagem ti bagbagim, “Kasano iti panangipapatik kadagitoy a sasao?” Ania dagiti banbanag nga aramidem iti biagmo a mangipakita no dagita a sasao ket ipappapatim met la ida?`

Nakakitaka kadin iti maysa a mabisbisin a leon? Nakaam-amak agsipud ta ammom a mabalinna a tiliwen ken sidaen iti aniaman a banag a kayatna. Kuna ni Pedro a ni Satanas ket ngumerngernger, agdakdakiwas iti kasta met laeng a wagas. No kumitatayo iti aglikmut, makitatayo dagiti supapak iti tarigagayna a pumatay. Patay, rigrigat, ken panangtirtiritir ken panangbalballikog iti moralidad ken kababalin iti sadinoman a lugar. Ditay maliklikan iti pannakakita iti aramid ni Satanas. 

`Basaen ti 1 Pedro 5:8–11. Kasano koma iti isusungbat dagiti Cristiano iti panagdakdakiwas ni Satanas?`

`Ania ti kari ti Dios nga aramiden kadagidiay nga agrigrigat? 1 Ped. 5:10.`

Insurat ni Pedro dagitoy a sasao iti lawag a panangsungbat kadagiti panangduprak ni Satanas iti pammati ti Cristiano. Ngem kas iti naibagamin, ni Satanas ket agtartrabaho kadagiti adu ken nadumaduma a wagas. Ken numanpay ammotayo ti kinapaypayso ken pannakabalin ti kabusortayo, masapul a saantayo koma a pulos a mauppapay, ta masapul a kankanayon a laglagipentayo a ni Jesus ket inabaknan ni Satanas, ta ni Satanas ket naabaken a kabusor, ket agingga a nakasilputayo ken Jesus, agingga a sikakapettayo Kenkuana iti pammati, saantayo met a pulos a maabak. Gapu iti kruz, ti balligi ni Cristo ket isu iti balligitayo. 

`Utoben maipapan kadagiti dadduma a wagas ni Satanas a mangpataud iti ladingit. Kasano nga iti panangbasbasa iti 1 Pedro 5:8–11 ket matulongannatayo a mangtratar iti tuok a mapadasantayo gapu iti gasattayo nga agbibiag iti maysa a managbasol a lubong nga isu a patauden ni Satanas ti sapasap a gulogulo?`