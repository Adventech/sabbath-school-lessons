---
title:  Dagiti Panggugor ti Basol 
date:   05/07/2022
---

> <p></p>
> “Ta ti pungtot ti Dios maiparangarang manipud langit, a maibusor iti amin a kinadangcuc ken kinakil-lo dagiti tattao, a lappedanda ti kinapudno gapu iti kinadakes” (Rom. 1:18). 

Isuamin a banbanag nga aramidentayo ket adda supapakna. No agtakderka idiay kainitan nga addaan sorbetes, dayta ket sigurado a marunaw. Ti puon ken gapu ket agkuykuyogda a kankanayon. Ket uray pay no kasano koma iti panangtarigagaytayo unay a pannakaiduma dagiti banbanag, dayta ket agpadpadada iti basol. Dayta ket kankanayon latta nga apitenna dagiti supapak. Ti Dios ket saan nga agtugtugaw idiay langit nga agpanpanunot no ania dagiti nakabutbuteng a banbanag a mabalinna nga aramiden kadagiti tattao nga agbasol; saan, ti basol  a mismo ket iramanna iti bukodna nga addan a supapak. 

Ti parikut ket adu a daras a panunotentayo a mabalin nga abakentayo ti Dios, ken agbasol a saan a mapadasan dagiti supapak. Dayta ket saan a pulos a mapasamak. Nalawag unay iti panangibaga ni Pablo a ti panagbasol ket addaan kadagiti supapak saan laeng nga iti kinaagnanayon no di ket naladingit ken makapadanag a supapak ita nga aldaw. 

`Idiay Roma 1:21–32, iladawan ni Pablo ti panangaramid dagiti tattao iti pannakatnag iti basol ken dagiti supapak dagidiay a basbasol. Basaen dagitoy a bersikulo a napnoan karkararag ken kinaannad ket isalaysay ti kababagas iti ibagbaga ni Pablo, nga isentro a masinnunuo kadagiti tukad ti basol ken dagiti supapakna.`

Kadagiti immuna a dua a bersikulo ket iladawan ni Pablo dagitoy a supapak kas “pungtot ti Dios” (Rom. 1:18). Ti pungtot ti Dios iti daytoy a teksto ket palpalubosan laeng ti Dios dagiti tattao a mangapit iti immulada. Uray pay kadagiti Cristiano, ti Dios ket saan a kankanayon a dagus a bumallaet a mangikkat iti ladingit a bunga dagiti bukodtayo nga ar-aramid. Adu a daras nga Isu ket palubosannatayo a makapadas kadagiti supapak dagiti ar-aramidtayo tapno maawatantayo no kasano a kauneg a makadadael ken makadangran ti basoltayo. 

Kitkitaentayon dagiti supapak ti panangsalungasing kadagiti namoralan a linteg ti Dios. Ngem ti ngay panangsalungasing kadagiti linteg ti Dios iti salun-at? Dagiti bagitayo ket pagtaengan ti Dios. No irurumentayo dagiti bagitayo babaen iti saantayo a pannangan a nasalun-at wenno agwatwat [agehersisio], wenno kankanayon nga agtrabahotayo a nalablabes, daytoy ket basol met a maibusor iti Dios. Ket daytoy ket addaan kadagiti supapak a mabalin a makapataud kadagiti kasasaad ti maysa a pakagugoran. 

`Iti bukodmo a biag, kasano a naapitmo dagiti dagdagus a supapak dagiti bukodmo a basbasol? Ania nga ad-adal ti adda a nasursurom? Ania dagiti panagbalbaliw a masapul nga aramidem tapno saanka a lumasat manen iti maysa a banag nga umas-asping met laeng?`