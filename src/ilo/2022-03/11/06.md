---
title:  Sursuroen a Pagayayatam met ni Jehova
date:   08/09/2022
---

> <p></p>
> “Pagayayatam met ni Jehova; ket isu itdennanto kenca dagiti tarigagay ta pusom” (Sal. 37:4). 

Ti Salmo 37:4 ket maysa a nakaskasdaaw a kari. Agasem ngay no maalam a kankanayon iti kayatmo. Ngem iti pannakaala kadagiti tarigagay dagiti pusotayo ket naisinggalot iti kaadda ti puso a pagayayatanna met ni Jehova. Isu nga ania iti kayat a saoen ti “pagayayatam met ni Jehova”? 

Basaem ti Salmo 37:1–11. Ti lawag iti Salmo 37:4 ket nalabit a sangkabassit a makapaklaat. Ni David ket agsursurat maipapan kadagiti tattao a nanglikmut kenkuana nga agar-aramid iti maibusor iti Dios ken maibusor kenkuana. No dagiti tattao ket agar-aramidda iti maibusor kadatayo, ti kadawyan nga aramidentayo ket masansan a makapungtot wenno ikalintegantayo dagiti bagbagitayo. Ngem ni David ibalakadna iti maysa a banag a naiduma. 

**Kadagiti sumaganad a bersikulo, ania ti balakad ni David kadagiti tattao ti Dios iti kastoy a kasasaad?**

`Sal. 37:1`

`Sal. 37:5`

`Sal. 37:7`

`Sal. 37:8`

`Basaen manen ti Salmo 37:4. Iti lawag dagiti bersikulo a nagkomentoam, ania ti kayat a saoen ti “pagayayatam met ni Jehova”?`

Ni David ket ulit-ulitenna, iti nadumaduma a wagas, “Agtalekka iti Dios.” Agtalekka nga Isu ti agaramid. Dika agalipunget, agsipud ta ti Dios ket Isu iti Diosmo, ken Isu ket agtartrabaho nga agpaay kenka—uray pay itan. Saan a masapul a sumrekka ken padpadasen nga ornosen dagiti banbanag iti mismo a bagbagim. Ti Amam idiay langit ket Isu iti makaammo. Agtalekka Kenkuana. Agtalekka a naan-anay Kenkuana. 

Iti daytoy a lawag nga isurat ni David maipapan iti pagayayatam met ni Jehova. Iti pagayayatam met ni Jehova ket kaipapananna nga agbiagtayo iti maysa a kasasaad ti naan-anay a panagtalek. Awan a pulos iti makalapped iti talnatayo, agsipud ta ti Dios ket adda ditoy ken agtartrabaho. Mabalin nga agdaydayawtayo Kenkuana, mabalintayo pay ti umisem, agsipud ta awan iti mangatiw iti Diostayo! No masursurotayo nga aramiden daytoy, pudno unay a maawattayo ti tartarigagayan ti pusotayo, agsipud ta awatentayo ti kayat nga ited ti naayat nga Amatayo kadatayo, iti kanito a pagimbagantayo unay ken ti Pagarianna. 

`Kasano a masursurom ti “pagayayatam met ni Jehova”? Gastaren ti sumagmamano a tiempo a panagkararag, sapulen ti panangidalan ti Dios no kasano a daytoy ket mabalin nga agbalin a napaypayso iti biagmo.`