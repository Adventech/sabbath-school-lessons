---
title:  Iti Tiempo ti Dios
date:   05/09/2022
---

`Basaen ti Roma 5:6 ken Galacia 4:4. Ania ti ibagada kadatayo maipapan ti panangitiempo ti Dios?`

Kadagitoy a bersikulo, ibaga ni Pablo kadatayo a ni Jesus immay a matay nga agpaay kadatayo iti apagisu a tiempo. Ngem saan nga ibaga ni Pablo kadatayo no apay a dayta iti umiso a tiempo. Nakalaklaka a basaen dagitoy ken masdaaw, Apay nga inuray ni Jesus iti rinibribu a tawtawen agingga nga immay ditoy daga tapno tratarenna ti basol—saan kadi a maawatan ti uniberso a ti basol ket nakadakdakes a banag iti nabayagen idi pay? Mabalin a damagentayo met no apay a ni Jesus ket agur-uray nga umay iti maikadua a daras. Mabalin a damagentayo pay, Apay a ti Apo ket aguray iti mabayag unay tapno sungbatanna ti kararagko? 

`Utoben kas pangarigan, maipapan ti 70–lawas a padto ti Daniel 9:24– 27, ti padto a mangitudo ken Jesus a kas Misias (ulitem nga adalen no kasapulam). Kasano ti kabayag daytoy a panawen ti tiempo? Ania ti ibaga daytoy kenka maipapan iti panaguray kadagiti banbanag iti tiempo ti Dios, uray no kas la nakabaybayag daytoy a tiempo kadatayo?`

Adda dagiti adu a naespiritualan a rason no apay a mapadasantayo dagiti tiempo a panagur-uray. Umuna, ti panagur-uray ket mabalinna nga isentro manen iti imatangtayo a maiyadayo manipud kadagiti “banbanag” ken agsubli ken Apo Dios a mismo. Maikadua, ti panagur-uray ket palubosannatayo a mangpasayaat iti maysa a nalawlawag a ladawan dagiti bukodtayo a panggep ken tartarigagay. Maikatlo, ti panagur-uray bangunenna iti panagibtor—ti naespiritualan a pigsa. Maikapat, ti panagur-uray ket lukatanna ti ruangan a mangpasayaat kadagiti adu a naespiritualan a pigsa, kas iti pammati ken talek. Maikalima, ti panagur-uray ket palubosanna ti Dios a mangidisso kadagiti dadduma a piesa idiay borbortia (puzzle) ti dakdakkel a ladawan. Maikanem, mabalin a ditay pulos nga ammo ti rason nga aguraytayo; gapuna, masursurotayo iti agbiag babaen ti pammati. Adda kadi mapanunotmo nga aniaman a sabali pay a rasrason iti panagur-uray? 

`Ania dagiti pagwadan a masarakam idiay Biblia iti panangaramid ti Dios kadagiti banbanag iti bukodna a tiempo a makatulong kenka a makasursuro nga agtalek nga aramidenna ti agpaay kenka nga apagisu met iti bukodna a tiempo? (Utoben kas pangarigan, ti maipapan ken Abraham ken Sara ken ti kari ti maysa nga anak a lalaki.) Kasta met, damagem ta bagbagim, “Ania nalabit iti araramidek a mabalin a mangtaktaktak iti sungbat ti maysa a kararag a mabalin a nasungbatan koman iti nabayagen a tiempo?”`