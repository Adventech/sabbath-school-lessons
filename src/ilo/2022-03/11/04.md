---
title:  'Ni David: Maysa a Pakaadalan iti Panagur-uray'
date:   06/09/2022
---

Idiay 1 Samuel 16:1–13, makitatayo ti agtutubo a David a pinulotan ni Samuel a kas ari. Nupay kasta, dayta ket maysa nga atiddog a panagpagpagna manipud kadagiti taltalon ti amana, ni Isai, agingga ti trono idiay Jerusalem. Awan duadua, no dadduma, nariknana nga adda isuna iti tengnga ti paggugoran. 

Umuna, ti agtutubo ket naayaban nga agtokar iti musika a mangbang-ar iti nariribok nga espiritu ni Saul (1 Samuel 16). Iti ud-udina, isu ket nagbalin a banwar ti Israel kabayatan a pinapatayna ni Goliat (1 Samuel 17). Kalpasanna adda dagiti adu a tawtawen a ni David ket nagtartaray a gapu iti biagna. Agpadpada da Saul ken ti anakna a ni Jonathan a makaammo a ni David ket natudingan nga agbalin a sumaruno nga ari (1 Sam. 23:17; 1 Sam. 24:20). Ngem ni David ket awan a pulos ti aramidenna a mangidur-as iti inted-ti-Dios a pagtungpalanna. Kinaagpaysoanna, isu nagparang a mangaramid iti kasupadina. Uray pay idi a pinadas ni Saul ti mangpapatay kenkuana ken ni David ket nangragas iti pagan-anay ti ari, isu ket tinarigagayanna a dina koma pulos nga inar-aramid dayta a banag (1 Sam. 24:5–7). Manen idi padpadasen ni Saul a papatayen ni David, ni David ket nagmadi a mangpapatay ken Saul idi rumsua iti gundaway (1 Sam. 26:7–11). 

`Basaen ti 1 Samuel 26:1–11. Apay a ni David nagmadi a mangpapatay ken Saul? Ania dagiti principio nga isuro daytoy kadatayo maipapan iti wagas a panangaramid ti Dios kadagiti planona nga agpaay kadagiti biagtayo?`

`Ita, basaen ti 1 Samuel 26:12–25. Kasano a ti panagmadi ni David a mangpapatay ken Saul ket binalbaliwanna ni Saul? Ania ti isuro daytoy kadatayo maipapan kadagiti pagimbagan iti panagur-uray iti Dios?`

Iti panangkitkita iti sibubukel a dalan ni David nga agturong idiay trono, mabalintayo nalabit nga isalaysay dayta iti maysa nga ababa a sasao—dika rabsuten ti saan pay nga inted ti Dios. Dagiti sagsagut ti Dios ket kankanayon latta a maawat manipud iti imana ken iti tiempona. Daytoy ket mabalin a sapulenna iti naunday a panagur-uray. Dagiti agrusing nga utong ket mabalin a litiral a dumakkel iti sumagmamano nga or-oras, kabayatan a ti maysa a kayo ti lugo ket alaenna iti adu a tawtawen. Ngem inton dumteng iti napigsa nga angin, ti kayo ket saan a maparut. 

`Utobemman no kasano a naglaka unay koma nga inkalintegan ni David iti panangpapatay ken Saul. (Ta kalpasan ti amin, naibagan ken David nga adda kenkuana iti trono, ken uray ket nadangkes unayen ni Saul.) Nupay kasta, dagiti ar-aramidna ket saritaenna ti pudno a pammati iti Dios. Ania nalabit iti mabalinmo a maala manipud iti daytoy a pagwadan nga agpaay iti bagbagim iti aniaman nga ur-urayem?`