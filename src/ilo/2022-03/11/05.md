---
title:  'Ni Elias: Ti Parikut iti Panagap-apura'
date:   07/09/2022
---

Ti panaginnaban-abak idiay bantay Carmelo ket nagpatingga (1 Ar-ari 18). Ti apuy ket bimmaba manipud langit, amin dagiti tattao ket binigbigda ti pudno a Dios, ken dagiti ulbod a mammadto ket napapatayda. Ti Dios ket napaneknekan. Mabalin nga impagarupmon a ni Elias ket dimmakkelen iti naespiritualan a pigsa kabayatan ti panagtultuloy ti aldaw, ngem kellaat a nakangngeg iti maysa a banag a namagbuteng kenkuana iti kasta unay ta kinayatnan iti matay. Basaen ti tuloy ti istoria idiay 1 Ar-ari 19:1–9. Dagiti maudi a sasao kadagiti bersikulo ket makapadanag: “Ket, adtoy, ti sao ni Jehova immay kencuana, ket kinunana kencuana, ‘Ania ti aramidem ditoy, Elias?’ ” (1 Ar-ari 19:9). Nalawag, ti panagbuteng ni Elias ti namataud kenkuana a tumaray ken nangipan kenkuana a mismo iti saan a husto a lugar. 

`Kalpasan iti kasta a napigsa unay nga ibaballaet ti Apo idiay Bantay Carmelo, ni Elias ket napno koma iti pammati ken panagtalek; ngem isu ket timmaray agpaay iti biagna. Ania nga adal ti maalatayo manipud daytoy saan a nasayaat a pagwadan?`

Daytoy nga istoria iladawanna ti maysa a banag a napateg: no agapuratayo, nalaka la unay a masarakantay dagiti bagbagitayo iti dakes a lugar. Iti kasasaad ni Elias, ti butengna iti namataud kenkuana a malapunos ken agapura a napan idiay let-ang, tartarigagayanna a saan koman a pulos a naiyanak. Ngem adda dagiti dadduma a banbanag a mamataud kadatayo nga agapura iti ruar ti plano ti Dios nga agpaay kadatayo. 

`Basaen dagiti sumaganad a bersikulo. Gen. 16:1–3; Num. 20:10–12; Oc-oc. 14:1–3; Mat. 20:20, 21; Lucas 9:52–56; Aramid 9:1. Ania dagiti banbanag a namataud iti panagapura dagiti tattao a naipakita ditoy iti ruar ti pagayatan ti Dios?`

Anian a naglaka a palubosan iti kakasta a banbanag a kas iti ambisyon, pungtot, tarigagay, nakurang a pammati, wenno ti pagpagarupen a “regta” nga agpaay iti Apo a mamataud kadatayo nga agapura a mapan iti saantayo koma a papanan. Awan iti mailaksid iti daytoy a peggad. Ti tulbek ket ti panangrukit iti maysa a pammati a panagtalek iti kinaimbag ken asi ti Dios, nga Isu nga ammotayo a mangay-ayat kadatayo ken mangayat iti kaimbagan nga agpaay kadatayo. Daytoy ket saan a mapasamak a giddato. Ti pammati ket nalabit a maysa a sagut, ngem maysa a sagut a masapul a marukit, mataraonan, ken siaagum a masalakniban.