---
title:  Dagiti Mata a Nakaturong iti Gunggona
date:   23/03/2023
---

Kalpasan iti pannakakombirtir ni Pablo, isu ket binatokna a naan-anay ti trabaho ni Cristo. Gapu iti edukasyonna ken natadem a panunot, isu naballigi koma unay manipud iti nailubongan a panangkita. Kas ken Moises, ni Pablo ket pinilina ti makipagsagaba kadagiti matalek nga annak ti Dios ken maipagpagapu ken Cristo. Isu ket nagsagaba kadagiti pannakababaot, pannakaobor, pannakabalud, pannakarba, bisin, lam-ek, ken ad-adu pay a kas nailanad idiay 2 Corinto 11:24–33. Kasano nga inibtoranna amin daytoy?

`Basaen ti Roma 8:16–18. Kasano a ti pannakaammo nga isu ket anak ti Dios ket maysa a banag iti kinamatalekna?`

Ti pateg nga inkabil ni Pablo iti gunggona ti matalek ket isu iti namagtalinaed kenkuana a maragsakan maipapan iti panagsagaba nga agpaay ken Cristo. Isu ket insuratna manipud pagbaludan: “Cacabsat, diac pagarupen a nagun-odacon; ngem maysa ti aramidec idinto a lipatac dagiti malicudan, camacamec dagiti masangoanan, Agtarayac a sipipinget nga agturong iti calat, maipuon ti gonggona ti natan-oc a panangawis ti Dios gapu ken Cristo Jesus” (Fil. 3:13, 14).

`Basaen ti 1 Timoteo 6:6–12, nga isu a nakitatayon ngem maikari a sublianan dayta. Ania a napateg a damag ti adda kadagitoy a bersikulo, a nangnangruna kadatayo a kas Cristiano?`

Manipud iti panangkita a naibatay ti Biblia, ti kinarang-ay ket pannakaadda iti kasapulan no masapulmo dayta. Saan nga iti panagurnong kadagiti sanikua. Ti kinarang-ay ket panangtunton met iti kari ti Dios idiay Filipos 4:19: “Ket ti Diosco punnoannanto ti amin a pacasapsapulanyo, cas mainugot iti kinabacnangna iti dayaw ken Cristo Jesus.” Kamaudiananna, ti kinarangay ket panagyaman koma iti adda kenka iti Apo ken panagtalek Kenkuana iti amin a banbanag.

Ti Dios ket dina ikari kadagiti annakna nga isuda amin ket agbalinda a nabaknang kadagidi imbag iti daytoy a lubong. Kinaagpaysoanna, kinunana nga amin nga agbiag a nadiosan ket agsagrap iti pannakaidadanes. Ti itangtanggayana ket nasaysayaat ngem iti aniaman a nailubongan a kinabaknang. Isu kunana, “Punnoankayo kadagiti pakasapsapulanyo, ken sadinoman a papananyo addaakto kadakayo.” Kalpasanna idiay panungpalan itednanto kadagiti matalekna ti pudno a kinabaknang ken pagrebbengan ken agnanayon a biag. Anian a maysa a makapaamanga a gunggona!

Idi asidegen iti panagpatingga ti biagna, ni Pablo ket nabalinanna a kinuna, “Ta addaacon a maidatdaton ket ti aldaw ti ipapanawco dimtengen. Nakirupacac iti nasayaat a pannakidangadang, naturposco ti tarayec, inaywanac ti pammati: Manipud ita naisagana a maipaay caniac ti balangat ti kinalinteg, nga itedto caniac ti Apo, ti nalinteg nga Ocom, iti daydiay nga aldaw; ket saan laeng a caniac, no di cadagiti isu-amin nga agayat iti panagparangna” (2 Tim. 4:6–8). Sapay ta datayo amin, babaen iti parabur ti Dios, ket mabalintayto a kunaen ti isu met laeng a banag, ken iti isu met laeng a talged.