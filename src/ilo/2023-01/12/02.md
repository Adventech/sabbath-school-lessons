---
title:  Gunggona iti Kinamatalek
date:   19/03/2023
---

`Basaen ti Hebreo 11:6. Ania koma ti kaipapanan daytoy a bersikulo kadatayo? Kasano koma iti panangsungbattayo iti ibagbagana? Kitaen pay ti Apo. 22:12; Isa. 40:10; ken Isa. 62:11. Ania ti isuro amin dagitoy a teksto kadatayo?`

Ti gunggona manipud ti Dios a maipaay kadagiti matalek nga annakna ket naisalsalumina ken, kas kadagiti adu a naespiritualan a banbanag, mabalin nga iti labes pay dagiti agpatingga a pannakaawattayo. “Ti sao ti tao saan nga umdas a mangsalaysay iti gun-guna dagiti nalinteg. Maammoan laeng dayta dagidiay a makakita kenkuana. Awan isip ti tao a makatukod iti dayag ti Paraiso ti Dios.”—Ellen G. White, THE GREAT CONTROVERSY, p. 674.

Ginibusan ni Jesus ti Sasaona, nga isu a nanglukat ti Kaskasaba idiay Bantay kadagitoy a sasao: “ ‘Nagasatcayo intono lalaisendacayo ket idadanesdacayo, ket pagsasaoandacayo ti amin a kita ti dakes gapu caniac, nga agulbodda. Agragsaccayo ken agrag-ocayo la unay; ta ti gonggonayo dackel sadi langit: ta casta met ti panangidadanesda cadagidi mammadto a nagbiag nga immununa ngem dacayo’ ” (Mat. 5:11, 12). Kalpasan ti pannakailista dagiti tattao iti pammati idiay Hebreo 11, ti nagsurat irugina ti sumaruno a kapitulo a mangilawlawag no apay a ni Jesus ket siaanamong a matay idiay kruz.

“Gapuna datayo met idinto nga adda iti aglawlaw cadatayo ti casta unay nagdackel a caadu dagiti sacsi, iwagsactayo ti amin a pacadagsenan ken ti basol a manglawlaw a silalaca cadatayo, ket tarayentayo coma a siaanus ti tarayen a naicabil iti sangoanantayo. A kitkitaentayo ni Jesus, a pangulo ken mangtungpal ti pammati, isu a gapu iti rag-o a naicabil iti sangoananna, inibturanna ti cruz, nga inwacsina ti bain, ket nagtugaw iti macanawan ti trono ti Dios” (Heb. 12:1, 2).

Nupay kasta, iti pannakagunggona gapu iti kinamatalek ket saan nga agpadpada a kas iti pannakaisalakan babaen kadagiti ar-aramid. Asino kadatayo, wenno iti siasinoman kadagiti tattao idiay Biblia, iti naaddaan kadagiti ar-aramid a nasayaat unay a mangted kadakuada iti aniaman a pakaikarian iti sangoanan ti Dios? Awan nga agpayso. Dayta iti sibubukel a kaipapanan ti kruz. No koma naisalakantayo dagiti mismo a bagbagitayo babaen kadagiti ar-aramid, saan koma a pulos a napanen ni Jesus idiay kruz. No di ket, dayta ket masapul a babaen ti parabur. “Ket no gapu iti parabur, saanen a gapu cadagiti ar-aramid: ta no saan, ti parabur saanen a parabur” (Rom. 11:6). Iti kasta ngarud, dagiti gunggona ket akinruar laeng a pakakitaan iti naaramidan ti Dios kadatayo ken iti unegtayo.

`Kasano iti pannakaawattayo ti nagdumaan ti pannakaisalakan babaen ti parabur ken maysa a gunggona a maiyannatop kadagiti ar-aramid? Itugotmo ti sungbatmo idiay klase inton Sabado.`