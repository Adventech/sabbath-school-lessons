---
title:  Dagiti Pannakikuenta
date:   22/03/2023
---

Iti asideg a panagserra ti panagministro ni Jesus, dagiti disipolosna ket napanda a sililimed Kenkuana ken dinamagda, “Ibagam cadacami, caanonto ti pannacaaramid dagitoy? ket anianto ti pagilasinan iti iyaaymo, ken iti panungpalan toy lubong?” (Mat. 24:3). Innala ni Jesus ti dua a kapitulo a mangsungbat kadagiti salsaludsodda. Ti Mateo 24 ibagana dagiti pagilasinan iti lubong ti aglikmuttayo, kas kadagiti gubgubat, didigra, ken dadduma pay. Kalpasanna ti Mateo 25 saritaenna maipapan dagiti kasasaad iti iglesia sakbay unay nga umay manen ni Jesus. Dagitoy a kasasaad ket nailawlawagda kadagiti tallo nga is-istoria, maysa kadakuada ket ti pangngarig dagiti talento, nga isu a mangsarita maipapan no kasano iti panangaramat dagiti tattao kadagiti sagsagut nga inted ti Dios kadakuada.

`Basaen ti Mateo 25:14–19. Asino ti maysa a napan iti adayo a lugar? Siasino ti nangitalkanna kadagiti Kukuana? Ania iti kayatna a saoen ti “kinacuenta” (kitaen ti Mat. 25:19)?`

Panunotentayo no dadduma a dagiti talento ket gagangay a sagsagut a kas ti panagkankanta, panagsao, ken dadduma pay, ngem iti pumadpadis nga istoria ti mina idiay Lucas 19:12–24, ti pirak ken ti pannakaipatarayna ket masinnunuo iti pannakaibagana. Ni Ellen G. White imbagana met, “Naipakita kaniak a ti pangngarig dagiti talento ket saan a naawatan a naananay. Daytoy a napateg nga adal ket naited kadagiti disipolos nga agpaay iti pagimbagan iti Nacristianoan a panagbiag kadagiti maud-udi nga alaldaw. Ken dagitoy a taltalento ket saanda laeng nga itakderan ti kabaelan a mangasaba ken mangisuro manipud iti sao ti Dios. Ti pangngarig ket maipakat kadagiti naidagaan a sanikua nga isu nga intalek ti Dios kadagiti tattaona.”— TESTIMONIES FOR THE CHURCH, vol. 1, p. 197.

`Basaen ti Mateo 25:20–23. Ania ti kuna ti Dios kadagidiay a nagmatalek a manedyer iti kuarta iti panangtulong iti trabahona? Ania ti kayatna a saoen ti “makipagragsacca iti apom” (Mat. 25:23)?`

Kadawyan laeng kadatayo a mangpanunot a ti sabali a tao ket addaan iti ad-adu a talento ngem ti adda kadatayo ket iti kasta ngarud ad-adu ti pagrebbenganna ken Apo Dios. Nupay kasta, iti daytoy nga istoria, ti tao nga addaan iti maymaysa a talento—ti kabassitan iti kuarta—ti nangpaneknek a saan a matalek ken napukawna ti pagarian. Imbes a panunoten dagiti pagrebbengan dagiti sabsabali, isentrotayo iti intalek ti Dios kadatayo ken no kasano iti panangaramattayo nga agpaay iti dayagna.

`Kasano iti takdermo inton umay ti Dios a “makikuenta” kenka?`