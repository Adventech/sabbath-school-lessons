---
title:  Panagapagkapullo iti Pastrek (Gross) wenno iti Ganansya (Neto)?
date:   18/01/2023
---

Kuentaentayo ti apagkapullotayo a maibatay iti “pastrek” tayo no mabayadantayo iti kada oras wenno sweldo, ket bayadantayo ti “ganansya” tayo wenno gunggona no self-employed tayo ken adda bukodtayo a negosyo. Kadagiti adu a pagpagilian, ti gobierno ket alaendan ti buis manipud iti bayad ti trabahador tapno mangbayad kadagiti servicio nga agpaay kadagiti tattao, kas iti security, kalkalsada ken rangrangtay, pagimbagan dagiti awan trabahona ken dadduma pay. Ti saludsod maipapan iti pastrek wenno neto ket kangrunaan nga iramanna no isublitayo ti apagkapullo ti pastrektayo sakbay wenno kalpasan a dagiti buis ket naikessay. Dagidiay a self-employed ket nainkalintegan nga ikessayda dagiti gastos ti negosyo tapno maikeddengda ti apagisu a ganansyada sakbay a maikessay dagiti personal a buisda.

Iti pannakaadal dagiti kababalin ti panagited dagiti kamkameng ket iparangarangna a kaaduan ti Adventista Del Septimo Dia ket apagkapulloanda ti amin a pastrekda (gross income), dayta ket, sakbay a maikessay dagiti buis.

`Basaen ti 1 Ar-ari 17:9–16. Ania ti kasasaad ti balo a babai sakbay a dimteng ni Elias kenkuana? Ania iti imbaga ti mammadto kenkuana nga aramidenna nga umuna sakbay iti maipaay iti bagbagina ken iti anakna a lalaki? Ania ti maadaltayo manipud daytoy nga istoria maipapan no ania iti adda kenka?`

Imbaga ti Dios iti balo a babai ti Sarepta a maysa a tao ti Dios ket umay a kumita kenkuana (1 Ar-ari 17:9). Idi simmangpet ni Elias, ti babai inlawlawagna ti nakaro a paspasamakna. Ni Elias immuna a dimmawat iti danum a mainum ket kalpasanna innayonna, “Dica agbuteng; inca ket aramidem ti cas ti kinunam; ngem yaramidannac nga umuna ti sangcabassit a bibingca, ket isu ti iruarmo caniac, ket intono malpas mangaramidca iti maipaay kenca ken maipaay iti anacmo. Ta castoy ti cuna ni Jehova, ti Dios ti Israel, Ti putic ti bel-laay saanto a maibusan, uray ti poronggo ti lana saanto a macurangan inggana iti aldaw a panagbaon ni Jehova ti tudo iti rabaw ti daga’ ” (1 Ar-ari 17:13, 14).

Daytoy kadi ket kinaimbubukodan iti biangna, wenno padpadasenna laeng ti pammati ti babai—kinaagpaysoanna, palpalubosanna ti babai a watwatenna ti pammatina? Ti sungbat ket nalawag koma.

Ti dagup iti panagapagkapullo iti nasapulan (gross) wenno iti neto [ganansya] ket agdas-al ti pangngeddeng iti tunggal maysa kadatayo. Ti iglesia ket dina ipapilit ti masapul nga aramidentayo, ket apagisu laeng a kasta. Iti kamaudiananna, tunggal maysa kadatayo ket masapul nga aramidentayo ti bukodtayo a pili, ket aniaman iti aramidentayo, ditay koma husgaan dagidiay nga agaramid iti naiduma. Tunggal maysa kadatayo, minnaysa, ket sumungbattayo iti Dios, ken ni Apo Dios laeng, gapu kadagiti pilitayo. “Tunggal maysa ket isu met latta iti mangamiris iti bukodna ken makaammo a mangited kas iti panggep ti pusona.”—Ellen G. White, TESTIMONIES FOR THE CHURCH, vol. 4, p. 469.

`Kasano iti panangilawlawagmo iti maysa a tao a di pulos nagbayad iti apagkapullo dagiti bendicion a dumteng manipud iti panagbayad dayta? Ania dagidiay a bendicion, ken kasano nga iti panagbayad iti apagkapullo ket papigsaenna ti pammatim?`