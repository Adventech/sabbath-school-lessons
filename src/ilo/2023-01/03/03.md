---
title:  Ayanna ti Kamalig?
date:   16/01/2023
---

`Basaen ti Malakias 3:10. Ania iti maadaltayo manipud daytoy a bersikulo maipapan iti papanan koma ti apagkapullotayo?`

Nupay dagiti masinnunuo a pagannurotan ket saan a naited idiay teksto, ngem mapaneknekan nga ammo idi dagiti tattao ti Dios ti kayat a saoen ti Dios babaen ti sao a “camalig.” Iraman ti Dios iti bilinna, “tapno adda coma taraon iti balayco.” Dagiti tattaona ket naawatanda a ti balay ti Dios idi immuna ket idiay santuario—ti napagarbo a tolda a nabangun babaen kadagiti matudtudo a bilbilin a naited ken Moises idiay Bantay Sinai. Iti ud-udina idi nagyan ti Israel idiay Naikari a Daga, ti kangrunaan a pakasarakan ket immuna idiay Silo ken kalpasanna ad-adda a permanente idiay templo idiay Jerusalem.

`Basaen ti Deuteronomio 12:5–14. Dagitoy a bersikulo ket dida ipakita a dagiti annak ti Dios ket mabalinda nga aramaten iti bukodda a pangngeddeng no sadino iti pangikabilan iti apagkapulloda. Ania dagiti principio a mabalin a maalatayo manipud kadagitoy a bersikulo nga agpaay kadagiti bagbagitayo ita nga aldaw?`

Kas kamkameng ti pamilya ti Dios, kayattayo a maawatan ken aramiden ti Pagayatanna maipapan no ania ti aramiden iti apagkapullotayo. Iti pakasaritaan a naibatay iti Biblia, naammoantayo a mamintallo a daras iti tunggal tawen— Paskua, Pentecostes, ken Fiesta dagiti Tabernakulo (Exo. 23:14–17)—dagiti tattao ti Dios ket masapul a mapanda idiay Jerusalem tapno ipanda dagiti apagkapullo ken datdatonda a mismo ken tapno agdayaw ken daydayawenda ti Dios. Kalpasanna dagiti Levitas inwarasda ti apagkapullo kadagiti kakabsatda iti amin a daga nga Israel (kitaen 2 Cron. 31:11–21; Neh. 12:44– 47; Neh. 13:8–14). Iti maitunos iti daytoy principio ti kamalig a naibatay iti Biblia, ti Iglesia Adventista Del Septimo Dia ket dinutokanna dagiti lokal a komperensya, dagiti misyon, ken union dagiti ig-iglesia a kas kamalig iti biang ti sangalubongan nga iglesia, nga isu a mangbayad iti trabaho.

Iti pagnam-ayan dagiti kamkameng ti iglesia, ti apagkapullo ket maipan idiay lokal nga iglesia, nga idiay, kas paset ti kapadasan ti panagdaydayawda, dagiti kamkameng iyegda dagiti apagkapullo ken datdatonda, nupay dadduma aramatenda ti online a panagited. Ti ngarud lokal a tesorero ipanna/ ipatulodna ti apagkapullo idiay kamalig ti komperensya. Daytoy a sistema a panangimanehar iti apagkapullo, imbaskag ken tinudingan ti Dios, ket pinagbalinna ti Iglesia Adventista Del Septimo Dia a maaddaan iti maysa a sangalubongan ken dumakdakkel a panangbaliw iti lubong.

`Utobemman no tunggal maysa ket ikeddengda nga ited ti apagkapulloda iti siasinoman a kayatda a pangitedan, a pakadadaelan met ti iglesia Adventista a mismo. Ania ngay iti mapasamak iti iglesiatayo? Apay ngarud a, dayta nga aramid, ket maysa a dakes a kapanunotan ken maisupadi iti Sursurat?`