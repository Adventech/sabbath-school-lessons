---
title:  Adalen Pay
date:   20/01/2023
---

Basaen ti kalalawaan a dokomento iti apagkapullo idiay maika 9 a libro ti TESTIMONIES FOR THE CHURCH a sursurat ni Ellen G. White, pp. 245–252. Adalen ti Segkay III iti COUNSELS ON STEWARDSHIP, pp. 65–107.

“No amin dagiti apagkapullo dagiti tattaotayo ket agayus a sumrek iti kaban ti Apo a kas maaramid koma kadakuada, dagiti bendicion ket maawat koma a dagiti sagsagut ken datdaton nga agpaay kadagiti nasagradoan a panggep ket mapaadu koma iti maminsangapulo a kakupin, ket iti kasta ti kalasugan iti nagbaetan ti Dios ken tao ket mapagtalinaed a silulukat.”—Ellen G. White, TESTIMONIES FOR THE CHURCH, vol. 4, p. 474. Daytoy ket maysa a nakaskasdaaw a sasao. No amintayo ket matalek koma a managapagkapullo, ti Dios ket bendicionannatayo kadagiti pondo a mangpaadu iti datdatontayo iti 1,000 a porciento.

“Idiay maikatlo a kapitulo ti Malakias ket masarakan ti kontrata nga inaramid ti Dios iti tao. Ditoy ti Apo ket impatuldona ti paset nga aramidenna iti panangitedna kadagiti dadakkel a sagsagutna kadagidiay a matalek a mangisubli Kenkuana kadagiti apagkapullo ken datdaton.”— Ellen G. White, REVIEW AND HERALD, December 17, 1901.

“Rebbeng a laglagipen ti isuamin nga addagan dagiti sapulen ti Dios ti tunggal sabali a pagrebbengan. Itedna kadatayo ti narway, ket ti tulag nga inaramidna isut’ panangisubli ti tao iti Dios iti apagkapullo dagiti kupkupikopanna. Sipaparabur ti Apo a mangitalek kadagiti kukuana iti tao, ngem maipapan iti apagkapullo kunana: Daytoy ti kukuak. Kas ti kaadu ti inted ti Dios iti tao, kasta met isubli ti tao iti Dios ti matalek nga apagkapullo ti amin a kukuana. Daytoy maitudtudo nga urnos ti inaramid ni Jesus met laeng.”—Ellen G. White, TESTIMONIES FOR THE CHURCH, vol. 6, p. 384.

**Salsaludsod a pagiinnadalan**:

`Agtaeng nga ad-adu iti daytoy a kapanunotan a ti aramid a panagapagkapullo ket saan a nangrugi idiay kadaanan nga Israel. Kasano a daytoy a kinapudno ket matulongannatayo a makaawat iti panagtultuloy daytoy nga obligasyon iti biangtayo iti sangoanan ti Dios?`

`Idiay klase, pagiinnadalan ti saludsod a naibaskag idiay maudi nga adal idi Lunes. Panunoten no ania koma iti mapasamak no dagiti tattao ket ikeddengda nga ipan dagiti apagkapulloda iti sabali a lugar. Ania iti mapasamak iti iglesiatayo? Maaddaantayo pay la ngata iti iglesia? Ania iti dakesna iti kastoy a kababalin, Ala, ti apagkapullok ket bassit unay no maidilig iti isuamin a dadduma a banbanag, awan ti kais-iskanna? Ania ngay no iti tunggal maysa ket agpanunot a kasta?`

`Ibingay kadagiti dadduma no ania iti naadalmo ken napadasam manipud iti panagbayadmo iti apagkapullo. Ania iti maisurom kadagiti sabsabali maipapan iti dayta nga aramid?`