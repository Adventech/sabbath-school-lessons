---
title:  Adalen Pay
date:   17/03/2023
---

Nupay awan a pulos idiay Biblia ti ballaag a maibusor iti kinabaknang, awan a pulos idiay Biblia ti mangsarita maipapan ti kinabaknang a kas mangpadakkel iti pannakaitalaga iti maysa a tao. Kinaagpaysoanna, ti kasungani a peggad ti pudno. “Ti panagayat iti pirak, ti panagtarigagay iti kinabaknang, isut’ nabalitokan a kawar a mangireppet kadakuada ken Satanas.”—Ellen G. White, STEPS TO CHRIST, p. 44.

Kinaagpaysoanna, nanipud pannakabangun ti kinaCristiano, awan ti iglesia a naikkan iti kasta a kinabaknang ken banbanag a pagnam-ayan a kas nannanamen iti iglesia kadagiti adu a pagpagilian ti lubong ita nga aldaw. Ti saludsod ket: Iti ania a gatad? Iti kasta a kinabaknang sigurado nga impluwesyaanna ti kinaespiritualtayo—ket saan pay nga iti pagimbagan. Kasano koma? Kaano a ti kinabaknang ken namaterialan a kinawadwad ket pinarang-ayna ti kababalin ti Cristiano a panangtallikod iti bukod a bagi ken panagsakripicio iti bukod a bagi? Iti kadi panagawid kadagiti refrigerator a napno iti ad-adu a taraon ngem iti makantayo, panagtagikua iti dua a luglugan, ken panagbakasyon iti tinawen, ken panaggatang iti on-line, ken addaan kadagiti kabaroan a kompyuter idiay pagtaengan ken smartphone, ket pagbalinennatayo a saan a mangayat iti lubong wenno kadagiti banbanag nga adda iti lubong? Nupay adu a kamkameng ti iglesiatayo ket awananda kadagitoy a pagnam-ayan, adu dagiti addaan—ken aramidenda a pakapukawan dagiti bukodda a kararrua. Daytoy ket saanna a sarsaritaen maipapan iti “baknang” ita, a kas kadagiti milyonario ken labesna pay. Ngem ammoda a baknangda, ken mabalinda nga ilemmeng (no pilienda a kasta) dagiti patigmaan a naibatay iti Biblia a naited kadakuada. No di ket sarsaritaentayo maipapan kadagiti adu uray pay kadagiti middle class a kita ti tattao, nga iti—tengnga dagiti smartphone, iMac, air-condition, ken SUV— ket maallilawda unay a mangpanunot nga isuda ket “middle class laeng,” ket saanda nga agpeggad iti naespiritualan a pannakayuper iti bukodda a kinarang-ay. Dayta iti gapu no apay a ti panagapagkapullo ket mabalin a, no awanen iti sabali, maysa a napigsa unay a naespiritualan nga agas kadagiti peggad ti kinabaknang, uray pay kadagidiay a saan unay a “nabaknang.”

**Salsaludsod a pagiinnadalan**:

`Uray pay no saantayo a nabaknang babaen iti pagrukodan ti lubong, apay a masapul a naannadtayo amin koma maipapan ti kababalintayo iti kuarta ken kinabaknang?`

`Ania dagiti sumagmamano a banbanag a maaramidantayo, malaksid ti panagapagkapullo, a makatulong kadatayo a mangipasigurado a saantay unay a maisinggalot kadagiti banbanag iti lubong?`

`Ania iti mapasamak kenka inton bigat no, kellaat a, dika makagatang wenno makalako agsipud ta naibilangka kadagidiay a “salimetmetanda dagiti bilbilin ti Dios, ken ti pammati ken Jesus” (Apo. 14:12)? Kasano ngata ti pammatim?`