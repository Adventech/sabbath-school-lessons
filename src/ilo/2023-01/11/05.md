---
title:  Dagiti Ipangpangruna
date:   15/03/2023
---

Dagiti pangngarig ken sursuro ni Jesus, dagiti is-istoria dagiti tattao iti Biblia, ken ti balbalakad ni Ellen G. White aminda ket nalawag unay nga ipakitada nga awan iti kagkagudua a pannakaitalaga ken Cristo. Mabalin nga addatayo iti sikigan ti Apo wenno awantayo Kenkuana.

Idi dinamag ti maysa nga escriba no ania iti kadakkelan a bilin, simmungbat ni Jesus, “ ‘Ket ayatem ti Apo a Diosmo iti amin a pusom, ken iti amin a cararuam, ken iti amin a panunotmo ken cadagiti isuamin a pigsam’ ” (Marcos 12:30). No itedtayo ti amintayo ken Cristo, awan a pulos ti mabati nga agpaay iti sabali nga apo. Dayta iti masapul. Dayta iti masapul koma a mapasamak.

`Basaen ti Mateo 6:24. Ania dagiti bukodmo a kapadasan iti kinapudno dagitoy a sasao?`

Paliiwen, ni Jesus ket dina kinuna a narigat iti agservi iti Dios ken iti kuarta, wenno masapul a naannadka koma no kasano iti panagservim kadakuada a dua. No di ket Isu ket kinunana, a dayta ket saan a mabalin. Nalpas (period). Daytoy a kapanunotan ket mangikabil koma iti bassit a panagbuteng ken panagpigerger kadagiti kararruatayo (Fil. 2:12).

`Basaen ti 1 Juan 2:15–17. Kasano iti pannakaipaduyakyak dagitoy a tallo a banbanag ditoy lubong, ken apay a ti peggad nga iparangda no dadduma ket ad-adda a nasiksikap ngem iti pannakaammotayo?`

Saan a pagsidaawan nga insurat ni Pablo, “Panunutenyo dagiti banbanag sadi ngato, saan a dagiti banbanag ditoy daga” (Col. 3:2). Agpayso, dayta ket nalaklaka nga ibaga ngem aramiden, agsipud ta dagiti banbanag ti lubong ket addada a mismo ditoy sangoanantayo iti inaldaw. Ti allokoy ti “amin nga adda iti lubong” ket napigsa; ti guyod agpaay iti dagus a pannakapnek ket kankanayon nga adda idiay, agar-arasaas kadagiti lapayagtayo wenno guyguyodenna dagiti manggas ti badotayo, wenno agpadpadada. Saan kadi nga uray pay ti kamamatalekan a Cristiano ket mariknana ti sumagmamano a panagayat kadagiti “banbanag ti lubong”? Uray pay iti pannakaammotayo nga iti maysa nga aldaw dayta ket agpatingganto amin, kaskasdi a mariknatayo ti guyod, saan kadi? Nupay kasta, ti naimbag a damag, ket saan a masapul a guyodennatayo nga iyadayo manipud iti Apo.

`Basaen ti 2 Pedro 3:10–14. Kasano koma a ti ibagana ditoy ket balbaliwanna no kasano iti panagbiagtayo, pakairamananen no ania iti aramidentayo kadagiti sanikuatayo?`