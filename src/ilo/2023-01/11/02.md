---
title:  Panangikabil ken Apo Dios nga Umun-una
date:   12/03/2023
---

`Basaen ti 2 Cronicas 20:1–22. Ania dagiti napateg a naespiritualan a principio a maalatayo manipud daytoy nga istoria nga agpaay kadagiti bagbagitayo, aniamanpay dagiti balubal a sangsangoentayo?`

Iti panagpatingga ti panagari ni Josafat, ti Juda ket naraut. Ni Josafat ket lalaki a maingel ken napigsa. Iti adu a tawtawen isu ket pinapigsana ti buybuyotna ken ti nasarikedkedan a ciciudadna. Isu ket nakasagana unay a mangsango iti nganngani aniaman a kabusor; nupay iti daytoy a krisis dina inkabil ti panagtalekna iti bukodna a pigsa no di ket iti pannakabalin ti Dios. Isaadna ti mismo a bagbagina a mangsapul iti Apo, ken impakdaarna ti maysa a panagayunar iti amin a Juda. Dagiti tattao ket naguornongda a sangsangkatipon idiay paraangan ti templo, a kas iti inkararag ni Solomon no sangoen ida iti aniaman a peggad. Amin dagiti lallaki ti Juda nagtakder iti sangoanan ti Apo agraman dagiti assawa ken annakda. Inkararagda a ti Dios ket ulawenna dagiti kabusorda tapno ti naganna ket maidaydayaw koma. Kalpasanna ti ari nagkararag, “ ‘O Diosmi, saanmonto aya ida nga ocomen? ta awan ti pannacabalinmi a bumusor itoy dackel a buyot nga umay a maibusor cadacami; dicami met ammo no ania coma ti aramidenmi: no di ket dagiti matami addada a situturong kenca’ ” (2 Cron. 20:12).

Kalpasan a naitalagada dagiti bagbagida iti Dios iti daytoy a wagas, ti Espiritu ti Dios dimteng iti maysa a tao ti Dios nga isu a nagkuna, “ ‘Dicayo agbuteng, ken dicayo met agcullayaw gapu itoy umariwecwec; ta ti gubat saanyo a cucua, no di ket cucua ti Dios. . . .

Saanyonto a masapul ti gumubat itoy a bacal; agurnongcayo, agtacdercayo a sitatalna, ket kitaenyo ti panangisalacan ni Jehova cadacayo’ ” (2 Cron. 20:15–17).

Isu nga iti, nasapa unay iti sumaruno nga agsapa ti ari inurnongna dagiti tattao, agraman dagiti kumakanta a Levitas idiay sangoanan tapno kantaenda dagiti pagdaydayaw iti Dios. Kalpasanna isu ket binalakadanna dagiti tattao, “ ‘mamaticayo ken Jehova a Diosyo, iti casta mapatibkercayto; patienyo dagiti mammadtona, iti casta rumang-aycayto’ ” (2 Cron. 20:20). Kalpasanna, ti kumakanta nangrugidan nga agkanta, ket dagiti kabusorda dinadaelda ti maysa ken maysa, ket “awan idi ti nacatalaw” (2 Cron. 20:24). Innalana ti tallo nga al-aldaw a panangurnong dagiti lallaki ti Juda kadagiti samsam ti gubat, ket iti maikapat nga aldaw nagsublida idiay Jerusalem, agkankantada kabayatan a nagpagpagnada.

Agpayso, ti Dios nga Isu a nangispal kadakuada ket Isu met laeng a Dios nga Isu nga ay-ayaten ken pagdaydayawantayo, ken ti pannakabalinna ket kas latta ti kadakkelna ita nga aldaw a kas met idi. Ti karit, kadatayo, ket ti panagtalek Kenkuana ken iti panangidaldalanna.

`Basaen ti 2 Cronicas 20:20. Ania ti naisangsangayan a kinapateg koma daytoy a teksto kadagiti Adventista Del Septimo Dia?`