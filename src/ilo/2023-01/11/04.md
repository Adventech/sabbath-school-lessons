---
title:  Tiempo a Palakaen?
date:   14/03/2023
---

Ania koma ti aramiden dagiti Cristiano nga Adventista Del Septimo Dia a panangsungbat kadagiti narigat a tiempo? Agtugawtayo nga agmarikadkad tapno agbiag? Saan, kinaagpaysoanna, ti kasunganina ti pudno. Agsipud ta ammotayo a ti panungpalan ti lubong ken ti maikadua a yaay ni Cristo ket asidegen, kayattayo nga aramaten dagiti sanikuatayo a mangibaga kadagiti sabsabali iti naimbag a damag ti evangelio ken ti insagana ti Dios nga agpaay kadagidiay nga agayat Kenkuana. Maawatantayo nga iti maysa nga aldaw isuamin a banbanag ditoy daga ket mapuoranto.

`Basaen ti 2 Pedro 3:3–12. Ania ti ibagbaga ni Pedro kadatayo kadagitoy a sasao?`

Maawatantayo manipud ti Sao ti Dios nga Isu ket saan a mangibaon kadagiti luglugan a mangiyalis kadagiti kukuatayo a mapan langit. Dayta ket mapuorandanto amin idiay maudi nga apuy inton amin a pakakitaan ti basol ken dakes, malaksid ti piglat kadagiti im-ima ni Cristo, ket madadael nga agnanayon.

Isu nga, ania ti masapul nga aramidentayo kadagiti sanikuatayo? “Itan a dagiti kakabsattayo ket masapul a kissayanda dagiti sanikuada a saan ketdi a paaduen ida. Ngannganitayon nga umalis a mapan iti maysa a nasaysayaat a pagilian, uray pay iti maysa a nailangitan. Iti kasta saantay koma nga agbalin nga agtaeng ditoy daga, no di ket sekseken dagiti banbanag a kas maysa a kompas iti amin a kabalinanna.”—Ellen G. White, COUNSELS ON STEWARDSHIP, p. 59.

Agpayso, insurat ni Ellen White dagidiay a balbalikas iti nasurok a maysa a siglon ti napalabas! Ngem kaskasdi a ti principio agtalinaed: ti tiempo ket kankanayon nga ababa, agsipud ta ti biagtayo ket kankanayon nga ababa. Ania ngay ti 60 a tawtawen, wenno 80 a tawtawen, wenno 100 a tawtawen (no addaanka iti nasayaat a puli ken naimbag a salun-at) no maidilig iti kinaagnanayon? Ti biagmo ket mabalin nga agpatingga sakbay a malpasmo a basaen daytoy adal ita a lawas, ket ti sumaruno a banag a maammoam ket ti maikadua a yaay ni Jesus. (Wow, nagpardas dayta, saan kadi?)

Kas Cristiano nga Adventista Del Septimo Dia masapul a kankanayontayo nga agbiag iti lawag ti kinaagnanayon. Wen, agpayso, masapul nga ipaypaysotayo iti agtrabaho iti maipaay kadagiti bagbagitayo ken dagiti pamilyatayo; ken no nabendicionantayo iti kinabaknang, awan iti pagdaksanna iti panangnanam dayta itan, no la ketdi saantay nga agbalin a naagum no di managited no maipapan iti agkasapulan. Ngem masapul a kankanayon a laglagipentayo nga aniaman a maurnongtayo ditoy ket temporaryo, aglabas, ken, no saantay a naannad, ket addaan ti kabaelan a makadadael iti naespiritualan.

`No ammom a ni Jesus ket umay koma iti uneg ti sangapulo a tawtawen, kasano iti panangbalbaliwmo iti biagmo? Wenno lima a tawtawen? Wenno tallo?`