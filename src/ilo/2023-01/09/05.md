---
title:  Ananias ken Safira
date:   01/03/2023
---

Maysa a naragsak a tiempo iti agbalin a maysa a kamkameng ti iglesia. Simmaruno ti dakkel a pannakaiparokpok ti Espiritu Santo iti aldaw ti Pentecostes, dagiti apostoles ket inkaskasabada ti evangelio a nabuyogan ti pannakabalin, ket rinibribu dagiti timmipon iti iglesia.

“Ket idi a nacapagcararagdan daydi disso a nacaurnonganda nagkintayeg; ket napnoda amin iti Espiritu Santo ket sinaoda a situtured ti sao ti Dios ket dagup dagidi namati, nagmaymaysada iti puso ken iti cararua, ket awan ti nagcuna a cucuana ti aniaman nga adda kencuana, no di ket isu-amin dagiti sanicua cucuada amin” (Aramid 4:31, 32).

Anian a gundaway ti naadda kadagiti dua a tattao da Ananias ken Safira, kas paset ti immuna nga iglesia, iti panangkitada iti dayta a dumakkel, ken pannakakita iti pannakaipaduyakyak iti Espiritu Santo iti kasta a makita a wagas. “Ta awan cadacuada ti macurcurangan: ta amin dagidi agicut ti taltalon wenno balbalay, inlacoda ida ket inyegda ti naglacoanda. Ket incabilda ida cadagiti sacaanan dagidi apostol, ket naiwaras a cas ti pacasapulan ti tunggal maysa” (Acts 4:34, 35).

Iti daytoy a kasasaad a da Ananias ken Safira, nalawag unay a naguyogoyda gapu iti adda a mapaspasamak ket kayatda iti agbalin a paset dayta, inkeddengda a mangilako iti sumagmamano a sanikua ken itulongda ti paglakoan iti iglesia. Nasayaat unay dayta.

`Basaen ti Aramid 5:1–11. Ania ti pagarupem a dakdakes, ti panangigawid iti paset ti kuarta wenno iti panangiyulbod dayta? Apay ti kasta a nakaro unay a dusa?`

Iti un-unana, kas la napudnoda iti tarigagayda a mangted nga agpaay iti trabaho. Nupay kasta, “kalpasanna, da Ananias ken Safira pinagleddaangda ti Espiritu Santo babaen ti isusukoda kadagiti rikrikna ti kinaagum. Inrugidan a pagbabawian ti karida ket iti saan a nagbayag napukawda ti nasam-it nga impluwensya ti bendicion a nangpapudot kadagiti puspusoda agraman ti maysa a tarigagay a mangaramid kadagiti dadakkel a banbanag a maipagpagapu iti trabaho ni Cristo.”—Ellen G. White, THE ACTS OF THE APOSTLES, p. 72. Iti sabali a pannao, nupay inrugida a nabuyogan kadagiti kaiimbagan a panggep, ti kinaagumda iti namagbalin kadakuada nga agpamarang ken akoen iti bagbagida iti saan met a pudno a kababalinda.

`“Ket isuamin ti Iglesia, ken dagiti amin a nacangngeg cadagitoy a banag nagbutengda iti napalalo” (Aramid 5:11). Kalpasan daytoy a pasamak, dagiti tattao ket sigurado ket ngata a naan-annaddan iti panangisubli kadagiti apagkapulloda. Ngem daytoy nakalkaldaang nga istoria ket saan a nairaman idiay Biblia a kas maysa a ballaag maipapan iti panagmatmatalek iti panagapagkapullo. No di ket, no ania iti isurona maipapan no sadino iti pangiturongan ti kinaagum?`