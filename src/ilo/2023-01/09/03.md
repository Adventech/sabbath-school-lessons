---
title:  Maysa a Lunod a Banag Idiay Pakarso
date:   27/02/2023
---

Daytoy ket mabalin nga irikkiar a maysa kadagiti kadadakkelan a tiempo iti pakasaritaan ti Israel. Kalpasan ti 40 a tawtawen a panagtawtawataw idiay let-ang, iti kamaudiananna sumrekdan iti Naikari a Daga. Babaen iti napnoan buya a datdatlag, dagiti annak ti Israel binallasiwda ti Karayan Jordan iti kaadalemna—iti namaga a daga. Daytoy a panagballasiw iti namaga a daga ket makapasiddaaw unay a nanglunag kadagiti puspuso dagiti pagano nga arari idiay Canaan, ket awan ti espirituda a lumaban (Jos. 5:1).

Ti umuna a napaypayso a karit iti panangparmek iti Canaan ket ti napaderan ken nasarikedkedan a ciudad ti Jerico. Awan iti siasinoman a makaammo no ania ti aramiden a mang-abak kadagiti agnaed iti Jerico—uray pay ni Josue. Iti sungbat iti kararag ni Josue, ti Dios imparangarangna ti plano nga agpaay iti pannakadadael ti ciudad, nga isu a sinurotda. Ngem kalpasanna dagiti banbanag ket innalana iti nabatad a dakes a turong.

`Basaen ti Josue 7. Ania ti napasamak kalpasan ti napigsa unay a balligi idiay Jerico, ken ania a damag ti maalatayo koma manipud daytoy nga istoria nga agpaay kadagiti bagbagitayo?`

Iti kanito a nakasaoda, ni Acan inaminna ti inaramidna, a kunkunana nga “inagumanna” dagidiay a banbanag. Ti sao ti Hebreo idiay a naipatarus nga “inaguman,” chmd, ket naaramat iti sumagmamano a luglugar idiay Biblia iti maysa a naimbag unay a pannakaaramat. Isu met laeng a ramut ti agparang idiay Daniel 9:23, kas pangarigan, idi imbaga ni Gabriel ken Daniel nga isu ket maysa a lalaki a “madongngoca unay.”

Nupay kasta, iti daytoy a kasasaad, daytoy a chmd ket dakes a damag. Iti laksid ti nalawag a bilin a dida agal-ala iti agpaay kadagiti bagbagida manipud kadagiti naparmek a ciciudad (Jos. 6:18, 19), ni Acan inaramidna dayta, a nangyeg iti pannakamulit ti sibubukel a nacion. Kinaagpaysoanna, kalpasan ti pannakaabak idiay Ai, ni Josue nagbuteng a “dagiti Cananeo ken isu-amin nga agnaed iti daga isu ti madamagdanto, ket alicubcubendacamto, ket iccatendanto ti naganmi iti daga: ket ania ti aramidemto a maipaay iti naindaclan a naganmo?” (Josh. 7:9). Iti sabali a pannao, ti Apo ket kayatna nga aramaten dagitoy dadakkel a balligi a kas paset iti panangipakita kadagiti aglikmut a nasnacion a mangammo iti pannakabalinna ken ti panagtrabahona kadagiti bukodna a tattao. Ti panangparmekda ket agbalin koma (iti naiduma a wagas) a panagsaksi kadagiti nasnacion iti pannakabalin ni Jehova. Agpayso, kalpasan ti saan a panagballigi idiay Ai, malaksid pay ti pannakapukaw ti biag ti tao, dayta a panagsaksi ket nakompromiso.

`Utoben maipapan no kasano koma ti kinalaka a panangikalintegan ni Acan kadagiti ar-aramidna: maysa la a nagbassit a kantidad no maidilig iti amin kadagiti dadduma a samsam. Awan iti siasinoman a makaammo, ken ania ngay iti dangrananna? Malaksid pay, ti pamilyak ket kasapulanna ti kuarta. Kasano iti panangsalaknibtayo kadagiti bagbagitayo manipud iti daytoy a kita ti napeggad a panagrasrason?`