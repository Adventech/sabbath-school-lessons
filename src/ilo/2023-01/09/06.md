---
title:  Panangparmek iti Kinaagum
date:   02/03/2023
---

Ti kinaagum ket maysa a banag ti puso ken, kas iti kinapasindayag ken kinaimbubukodan, ket masansan a di madmadlaw, nga isu a no apay a dayta ket agbalin a makapatay unay ken makaallilaw. Narigat unay a parmeken dagiti basbasol a nalatak unay: panagulbod, pannakikamalala, panagtakaw, panagrukbab iti ladladawan, panagsalungasing iti Sabado. Ngem dagitoy ket akinruar nga ar-aramid, banbanag a panunotentayo nga umuna sakbay nga aramidentayo ida. Ngem iti panangparmek iti dakes a panpanunot a mismo? Narigat dayta.

`Basaen ti 1 Corinto 10:13. Ania a kari ti naited ditoy, ken no apay a daytoy ket napateg unay a maawatan iti lawag ti kinaagum?`

Kasano ngarud, iti pannakabalin ti Dios, a masalaknibantayo iti daytoy napeggad unay a makaallilaw a basol?

1\. Mangaramid iti maysa a keddeng nga agservi ken agtalek iti Dios ken tapno agbalin a paset ti Pamilyana. “Agpilicayo ita nga aldaw no siasino ti pagservianyonto: . . . ngem siac ken ti balayco agservicamto ken Jehova” (Jos. 24:15).

2\. Agbalin nga inaldaw iti kararag ken iraman ti Mateo 6:13, “Ket dinacam iyeg iti pannacasulisog, no di ket isalacannacami iti dakes: ta kukuam ti pagarian, ken ti pannakabalin, ken ti dayag, iti agnanayon.” No mariknam ti panagagum iti maysa a banag nga ammom a saan koma a maadda kenka, ikararagmo dayta, tuntonen dagiti karkari idiay Biblia nga agpaay iti balligi, kas iti 1 Corinto 10:13.

3\. Agtultuloyka iti panagadal iti Biblia. “Ti saom indulinco itoy pusoc, tapno diac agbasol kenca” (Sal. 119:11).

Inasikaso ni Jesus ti parikut ti tao/basol. Isu ket nasulisog iti amin a nakasulisogantayo. Ken iti agpaay iti pannakabalin nga agtukiad, Isu ket ginastarna iti agpatnag a panagkarkararag a pannakisao iti Amana. Ken ni Jesus ket dina pinanawan daytoy daga agingga a dina napanday ti dalan babaen ti ulidan ket kalpasanna ikarina ti pannakabalin a mamagbalin nga agpaay iti isuamin a tao nga agbiag iti maysa a biag ti pammati ken panagtungpal—tapno mapasayaat ti maysa a kababalin a kas ken Cristo.

“Sapulenyo ni Jehova ita ta masaracan pay; umawagcayo kencuana ita ta asideg pay: Ti managdacdakes bay-anna coma ti dalanna, ken ti tao a saan a nalinteg dagiti pampanunotna; ket agsubli coma ken ni Jehova, ket isu caasiannanto; ken iti Diostayo, ta isu pacawanennanto iti nawadwad” (Isa. 55:6, 7).

`Ania, no addaman, dagiti supapak iti bukodmo a biag manipud iti kinaimbubukodan? Ania dagiti ad-adal a nasursurom? Ania nalabit ti masapulmo pay a masursuro manipud kadakuada?`