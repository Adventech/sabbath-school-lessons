---
title:  Adalen Pay
date:   03/03/2023
---

Iti pannakaparmek ti Jerico, ni Acan ket saan laeng nga isisu iti tao nga agaw-awit iti pirak ken balitok a nagsubli idiay pakarso ti Israel. Ni Josue ket imbagana kadagiti lallaki nga isublida ti pirak ken balitok ken dagiti al-alikamen a suer ken landok idiay paggamengan a balay ti Dios (Jos. 6:19, 24). Isuamin a dadduma a banbanag ket mapuoran koma. Nupay kasta, ni Acan, ket isu laeng ti tao a nangidulin iti maysa a banag nga agpaay iti bagbagina. “Kadagiti riniwriwriw ti Israel adda laeng iti maymaysa a tao nga, iti dayta nasolemne nga oras ti balligi ken panangokom, ket pinadasna a salungasingen ti bilin ti Dios. Ti kinaagum ni Acan ket naparasok gapu ti langa dayta nangina a pagan-anay ti Sinar, uray pay idi dayta inyegna isuna iti rupanrupa ken patay, ninaganna a ‘nasayaat a dalungdong a taga Babilonia.’ Maysa a basol ti nangidalan iti sabali a basol, ken innalana ti balitok ken pirak a naitalaga iti paggamengan ti Apo—isu ket tinakawanna ti Dios kadagiti umuna a bungbunga ti daga ti Canaan.”—Ellen G. White, PATRIARCHS AND PROPHETS, p. 496.

Iti listaan ni Pablo kadagiti pagilasinan ti maud-udi nga al-aldaw, ti dua nga umuna a banbanag ket iramanna ti kababalintayo kadagiti kuarta ken sansanikua. “Ngem ammoem daytoy, a cadagiti maud-udi nga alaldaw umaydanto dagiti aldaw a napeggad. Ta dagiti tattao agayatdanto cadagiti bagbagida, naagumda iti pirac” (2 Tim. 3:1, 2). Kinaimbubukodan ken ayat iti kuarta ket nalawag a pannakailadawan ti sangkataoan iti maud-udi nga al-aldaw.

**Salsaludsod a pagiinnadalan**:

`Basaen ti 1 Timoteo 6:6–10: “Ngem ti nadiosan a biag dackel a gongona no buyugen ti pannacapnec: Ta awan ti inyegtayo ditoy lubong, ket ditayto met mabalin ti mangitugut ti aniaman a banag; No adda ngarud pagtaraontayo ken pagcawestayo, mapnectayon coma iti daytoy. Ngem dagiti agpanggep a bumacnang, matnagda iti maysa a pannacasulisog ken ti maysa a silo, ken cadagiti adu nga agum a minamaag ken macaranggas a mangipalned cadagiti tao iti pannacarba ken pannacapucaw. Ta ti ayat ti pirac isu ti maysa a ramut ti isu-amin a kita ti dakes: isu, nga idi inaguman dagiti dadduma, nayawawanda iti pammati ket nasalputda cadagiti adu a ladladingit.” Idiay klase, saritaen maipapan kadagiti pangarigan kadagidiay nga, agsipud iti ayat ti kuarta, ket “nasalputda cadagiti adu [ken dadduma pay] a ladladingit.” Adda adu a pangarigan, saan kadi? Kasano iti pannakasaraktayo iti husto a balanse, a pagaammotayo a masapultayo ti kuarta tapno agtultuloy ngem saan a matnag iti palabog nga impatigmaan ni Pablo ditoy?`

`Ania pay dagiti dadduma a banbanag, malaksid ti kuarta, a mabalin nga agumantayo?`

`Ania ti nagdumaan ti maysa a nalinteg a tarigagay iti maysa a banag ken kinaagum? Inton ano a ti nalinteg a tarigagay iti maysa a banag ket agbalin a kinaagum?`