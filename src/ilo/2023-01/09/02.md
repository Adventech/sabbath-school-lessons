---
title:  Ti Namimpinsan a Sigud a Basol?
date:   26/02/2023
---

Ti saludsod a masansan a tumaud, ken nakaaawat a kasta, maipapan no kasano a timmaud ti basol iti uniberso ti Dios. Maawatantayo no kasano. Ken iti pusona, gapu iti kinaagum. Nalabit ngarud a ti kinaagum ket isu iti namimpinsan a sigud a basol.

`Basaen ti Isaias 14:12–14. Ania dagiti pamalatpatan a naited idiay maipapan ti pannakatnag ni Lucifer? Kasano ti inaramid ti agum iti dayta a pannakatnag?`

“Saan a mapnek iti saadna, nupay nadaydayaw iti ngatoen ti nailangitan a buyot, isu ket impasaksakna nga apalan ti pannakarukbab a maipaay laeng iti Namarsua. Imbes a sapulenna a pagbalinen ti Dios a kangatoan iti ayat ken pannakikadua ti amin a naparsua a nabiag, inagawaanna ketdi nga alaen ti servicio ken kinapudnoda kenkuana. Ket iti panangagum ti dayag nga isu nga inted ti agnanayon nga Ama iti Anakna, daytoy a principe dagiti angeles tinarigagayanna ti pannakabalin nga isu nga agpaay laeng ken Cristo.”—Ellen G. White, PATRIARCHS AND PROPHETS, p. 35.

`Basaen ti Efeso 5:5 ken Colosas 3:5. Ania ti pangipadisan ni Pablo iti kinaagum, ken apay?`

Anian a makapangayangay ta namindua nga impadis ni Pablo ti kinaagum iti panagrukbab iti ladladawan. Dagiti tattao ket aramidenda ti panagrukbab iti ladladawan no agdaydayawda—dayta ket, italagada dagiti biagda—iti maysa a banag a saan a ti Dios, maysa a banag a naparsua imbes a ti Namarsua (Rom. 1:25). Mabalin kadi ngarud a ti kinaagum, ket panagtarigagay iti maysa a banag a saan koma a maadda kadatayo, ken panangtarigagay iti dayta iti kasta unay, imbes koma nga iti Apo, ti agbalin a sentro iti pusotayo?

Awan duadua, ni Lucifer ket dina inammo nga immuna no sadino ti pangiturongan kenkuana ti dakes a tarigagayna. Mabalin a kasta met laeng kadatayo. Ti bilin a maibusor iti kinaagum, ti maymaysa laeng a bilin a mangtratar kadagiti pampanunot, ket mabalin a pasardengennatayo kadagiti ar-aramid a mangiturong iti panangsalungasing met kadagiti dadduma a bilbilin. (Kitaen, kas pangarigan, 2 Samuel 11.)

`Basaen ti 1 Timoteo 6:6, 7. Kasano nga iti panangisentro iti insurat ni Pablo ditoy ket tumulong a mangsalaknib kadatayo manipud iti kinaagum?`