---
title:  Ti Puso ni Judas
date:   28/02/2023
---

Maysa kadagiti kakakaldaangan nga is-istoria iti Biblia ket ni Judas Iscariote. Daytoy a tao ket naaddaan iti maysa a gundaway a 11 laeng a dadduma a tattao iti amin a pakasaritaan ti lubong iti naaddaan iti kasta: nakikadkadua ken Jesus iti amin dayta a tiempo ken naaddaan iti pannakaammo kadagiti agnanayon a kinapudno a naggapu a mismo iti Apo. Anian a nakalkaldaang nga adu a tattao ti awan a pulos ti gundawayda a kas iti gundaway ni Judas ket maisalakanto, kabayatan a ni Judas, ammotayo, ket agtungpal iti agnanayon a pannakadadael.

Ania ti napasamak? Ti sungbat ket masarakan iti maysa a balikas: kinaagum, dagiti tartarigagay ti pusona.

`Basaen ti Juan 12:1–8. Ania ti inaramid ni Maria a nanggutogot iti kasta unay nga imatang idi rambak? Kasano iti isusungbat ni Judas? Apay? Ania iti sungbat ni Jesus?`

Ti nalamuyot a panangbabalaw ti Mangisalakan iti inaagum a sao ni Judas ti nangiturong kenkuana a mangpanaw iti rambak ken mapan a dagus idiay palacio ti nangato a padi, idiay a nakaurnongan dagiti kabusor ni Jesus. Isu ket intanggayana nga ilako ni Jesus kadagiti im-imada iti dagup a basbassit nga amang ngem iti sagut ni Maria. (Kitaen ti Mat. 26:14–16.)

Ania ti napasamak ken Judas? Iti pannakaaddana kadagiti nakaad-adu a nakaskasdaaw a gundaway, nakaad-adu a manmano a pribilehio, apay nga aramidenna iti maysa a banag a nakadakdakes unay? Segun ken Ellen G. White, ni Judas “inayatna ti Dakkel a Mannursuro, ken tinarigagayanna iti makikadua Kenkuana. Isu ket nariknana iti maysa a tarigagay a mabalbaliwan koma iti kababalin ken biag, ken ninamnamana a mapadasan daytoy babaen iti panangisilpona iti bagbagina ken Jesus. Ti Mangisalakan ket dina tinukiad ni Judas. Isu ket nangted kenkuana iti lugar kadagiti sangapulo ket dua. Isu ket nagtalek kenkuana a mangaramid iti trabaho ti maysa nga evangelista. Isu ket nangted kenkuana iti pannakabalin a mangagas iti masakit ken mangparuar kadagiti sairo. Ngem ni Judas ket saan a dimteng iti ponto a panangisuko a naan-anay iti bagbagina ken Cristo.”— THE DESIRE OF AGES, p. 716.

Iti kamaudianan, datayo amin ket addaan iti ruker ti kababalin a, no maisuko, ket mabalin a mapagballigian babaen iti pannakabalin ti Dios nga agtartrabaho iti unegtayo. Ngem ni Judas ket dina insuko a naan-anay ken Cristo, ken ti basol a kinaagum, nga isu a nabalinanna koma a nagballigian babaen iti pannakabalin ni Cristo, isu ketdi iti nangabak kenkuana, agraman ti nakalkaldaang a bungana.

Asino kadatayo iti saan a nakibalubal iti panagagum iti maysa a banag wenno iti sabali? Iti daytoy a kasasaad, ti inagumanna ket kuarta, ket dayta a panagagum, maysa a parikut ti puso, nangiturong kenkuana iti panagtakaw (Juan 12:6), nga isu a namimpinsan a nangiturong kenkuana a mangilako ken Jesus.

Anian a nakabutbuteng nga adal nga agpaay kadatayo amin maipapan ti kinapeggad nga iyeg dayta a kinaagum. Ti kas la bassit a banag, maysa laeng a bassit a tarigagay ti puso, ket mabalin a mangidalan iti didigra ken iti agnanayon a pannakapukaw.