---
title:  Utoben ti Lalaki a Job
date:   16/02/2023
---

`Basaen ti Job 1:8. Kasano iti panangiladawan ti Dios a mismo ken ni Job?`

Dayta ket nasayaat unay, ta uray pay ti Dios ket naganenna ni Job a “napalongdo” ken “nalinteg” (Job 1:8), napalongdo unay ta awan sabali ditoy rabaw ti daga iti dayta a tiempo a mabalin a pumadis kenkuana. Manen, dagitoy ket bukod a sasao ti Dios, kasta a mismo, maipapan ken Job.

Uray kalpasan iti panangsango ni Job iti maysa a didigra kalpasan iti sabali, ti Dios inulitna ti immuna a saona maipapan ken Job, nga awan iti sabali pay ditoy rabaw iti daga a kas kenkuana, napalongdo ken nalinteg ken dadduma pay, malaksid a kalpasanna maysa a kabarbaro nga elemento ti nainayon. Ni Job ket isu latta dagitoy a banbanag, “nupay no sica tinignaynac a maibusor kencuana, a mangdadael kencuana nga awan pacaigapuanna” (Job 2:3).

Ket nupay makaalatayo iti maysa a napigsa a talgiap iti kinaan-anay ken kinapalongdo ni Job no kasano iti panagmadina a mangibbet iti Dios iti laksid ti amin a napasamak ken iti laksid ti daksanggasat a panangumsi ti asawana, “ ‘Salimetmetam pay laeng aya ta kinatarnawmo? idiam ti Dios, ket matayca! ’ ” (Job 2:9), ti libro iparangarangna ti sabali a paset iti biag ni Job sakbay ti buya a naiparang ditoy.

`Basaen ti Job 29:12–16. Ania ti naipakita ditoy a mangted kadatayo iti adadu pay a pakakitaan iti palimed ti kababalin ni Job?`

Nalabit a ti kalalatakan ditoy ket dagiti sasao ni Job, “Amaac idi ti macasapul: ket ti panggep ti diac am-ammo idi pinalutpotco” (Job 29:16). Iti sabali a pannao, ni Job ket saan laeng a naguray, kas pangarigan, kadagiti sumagmamano a rutayrutay nga agpalpalama nga umasideg kenkuana a dumawat. No di ket, ni Job ket nakasagana a mangsapul kadagiti kasapulan ken ipaayna ida.

Ni Ellen G. White insingasingna, “Dimo urayen ida [ti napanglaw] nga ayabanda ti imatangmo nga agpaay kadagiti masapsapulda. Agtignayka a kas iti inaramid ni Job. Ti banag a dina ammo pinalotpotna. Mapanka iti maysa a panagpasyar ken ammoem no ania iti kasapulan ken no kasano iti kaimbagan a pannakaipaayna.”—TESTIMONIES FOR THE CHURCH, vol. 5, p. 151. Daytoy ket maysa a tukad ti panangimanehar iti kuarta ken kinamanagaywan kadagiti sanikua ti Dios a labes pay iti ar-aramid dagiti adu nga an-annak ti Dios ita nga aldaw.

`Basaen ti Isaias 58:6–8. Kasano iti panangalatayo kadagitoy kadaanan a sasao ken ipakat ida kadagiti bagbagitayo ita nga aldaw?`