---
title:  Adalen Pay
date:   17/02/2023
---

“ ‘Ngem intono ti Anac ti tao umayto agraman iti dayagna, ken amin dagiti angel maicuyog kencuana, isu ti panagtugawnanto iti trono ti gloriana. Ket iti sangoananna, maurnongto dagiti isuamin a nacion; ket paglalasinenanto dagiti maysa ken maysa cadagiti tao.’ Gapuna ni Cristo idiay Bantay dagiti Olivo inladawanna kadagiti adalanna ti buya ti maysa a dakkel nga aldaw ti panangukom. Isu ket intakderanna ti pangngeddengna a kas pagpusiposan ti banag. Inton dagiti isuamin a nasnacion ket maurnongda iti sangoananna, addanto dua laeng a kita dagiti tattao, ken ti pagtungpalanda ket maikeddengto babaen ti naaramidda wenno naliwayanda nga inaramid nga agpaay Kenkuana iti persona ti napanglaw ken ti agrigrigat.”—Ellen G. White, THE DESIRE OF AGES, p. 637.

“Kabayatan nga ilukatyo dagiti ruruanganyo kadagiti kukua ni Cristo nga agkasapulan, kabkablaawanyo dagiti di makitkita nga angeles. Awisenyo ti pannakikadua dagiti nailangitan a nabiag. Iyegda ti angin ti rag-o ken talna. Umayda a nabuyogan panagdaydayaw kadagiti bibigda, ket maysa a sungbat ti mangngeg idiay langit. Tunggal aramid ti asi ket mangaramid iti musika idiay. Ti Ama manipud iti tronona bilangenna dagiti saan a naimbubokodan a trabahador kadagiti kapapatgan a gamengna.”—THE DESIRE OF AGES,p. 639.

**Salsaludsod a pagiinnadalan**:

`“Ta ti napanglaw saanto nga agawan iti daga” (Deut. 15:11). Iti laksid ti kinapudno a daytoy a padto, nupay rinibribon a tawtawen ti kabayagna, ket daksanggasat ta natungpal, kasano iti pannakaawattayo ita nga aldaw? Dadduma ket inaramatda dagitoy a sasao a mangikalintegan iti saan a panangtulong iti napanglaw, nga irasonda a kastoy, “Ti Dios kinunana a ti napanglaw ket kankanayonto nga adda kadatayo, kasta latta iti kasasaadna.” Ania ti di umiso iti dayta a kapanunotan?`

`Basaen ti 1 Timoteo 6:17–19: “Cadagiti nabacnang itoy lubong ibilinmo cadacuada a dida agtangtangsit, ket dida met imaldit ti inanamada cadagiti kinabacnang a pagduaduaan, no di ket iti Dios. Isu a mangted cadatayo iti nawadwad cadagiti isu-amin a pagnamayantayo; Nga agaramidda coma iti naimbag, a nabacnangda coma cadagiti naimbag nga aramid, a managparanudda, a nalacada a makipagricna; Nga agurnongda iti maipaay cadacuada ti maysa a nasayaat a pamunganayan a maisagana iti aldaw a mapasungad, tapno magun-udanda ti biag a pudno.” Paliiwen no ania a peggad ti adda: iti panagtalek iti kinabaknang ti maysa a tao a kas maisupadi iti sibibiag a Dios. Apay a dayta ket nalaka unay nga aramiden dagidiay nga addaan kuarta, uray pay no ammoda nga iti kamaudianan ket amin a kuartada ket saanda a mapagtaginayon ti biagda? Apay a datayo amin ket masapul a naannad koma maipapan iti saan a panagtaltalek iti aniaman a banag no di laeng iti sibibiag a Dios?`