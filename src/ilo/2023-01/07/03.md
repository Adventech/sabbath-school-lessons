---
title:  Ti Bendicion ti Dios iti Napanglaw
date:   13/02/2023
---

Kadagiti sursuratda, dagiti nagsurat iti Biblia inramanda dagiti adu a bendicion ti Dios nga agpaay iti napanglaw, dagiti ganggannaet, dagiti balo, ken dagiti awan ammana. Addaantayo kadagiti nailanad maipapan daytoy manipud pay idiay Bantay Sinai. “ ‘Ket innem a tawen a mulaamto ti dagam, ket agummongcanto iti apitna. Ngem iti maicapito a tawen paginanaemto ket bay-amto nga aglaeg; tapno dagiti napanglaw iti ilim manganda: ket ti mateddada canento ti animal ti away. Castoy ti aramidem iti cauvasam, ken iti caolivoam’ ” (Exo. 23:10, 11).

`Basaen ti Levitico 23:22 ken Deuteronomio 15:11. Uray pay no agduma iti lawagna manipud kadagiti biagtayo ita nga aldaw, ania koma dagiti principio nga alaentayo manipud kadagitoy a bersikulo?`

Gagangay a maawatan a ti “kabsat” ditoy ket tudtudoenna ti pada nga Israelitas wenno pada a mamati. Panunotentay pay ida a kas maikari a napanglaw wenno “cadagitoy canunumoan cadagitoy cacabsatco.” Dagiti Salmos ket mangtedda kadagiti bilin no kasano koma iti panangtratartayo kadagidiay a makasapul. “Ocomenyo dagiti napanglaw ken ul-ulila: aramidenyo ti kinalinteg cadagiti naladingit ken nacurapay. Subbotenyo dagiti napanglaw ken macasapul: ispalenyo ida iti ima dagiti managdacdakes” (Sal. 82:3, 4). Daytoy a teksto ipakitana ti pannakairamantayo kadagiti wagas a labes pay iti panangipaay laeng iti taraon.

Kalpasanna adda dagiti karkari kadagidiay a tumulong kadagiti makasapul. “Ti mangted iti napanglaw dinto macurangan” (Prov. 28:27). “Ti ari nga ocomenna a simamatalec ti napanglaw, ti tronona mapasingkedanto iti agnanayon” (Prov. 29:14). Ken kinuna ni Ari David, “Bendito ti mangimatang iti napanglaw: ni Jehova ispalennanto intono aldaw ti dakes” (Sal. 41:1). Daytoy ngarud, ket kankanayon nga isu iti maipangpangruna idiay kadaanan nga Israel uray pay, no dadduma, ket saan a makita.

Iti kasunganina, uray pay iti namodmoderno a panpanawen, kangrunaan idiay England, iti babaen ti makunkuna a “Social Darwinism,” adu dagiti nangpanunot a saan laeng nga awan iti nainkapilitan a sursuro a tumulong iti napanglaw no di pay ket, iti kinapudnona ket, dakes iti mangaramid iti kasta. No di ket, ti panangsurot kadagiti pwersa ti natoralesa, nga isu a ti napigsa ket agbiag a pagdaksan met ti nakapuy, dagiti “Social Darwinists” patienda a dayta ket pakadadaelan ti sociedad iti tumulong iti napanglaw, ti masaksakit, ti nakurapay agsipud ta, no mapaaduda, pakapuyenda laeng ti abel ti sibubukel a nacion. Uray pay no kasano a kinadawel, daytoy a panagpanpanunot ket isu iti nainsiriban a timmaud manipud iti panamati iti ebolosyon ken dagiti saan a pudno nga is-istoria nga ibagbagana.

`Kasano koma a ti evangelio, ti kapanunotan a ni Cristo natay nga agpaay iti tunggal maysa, ket baliwanna no kasano iti panangtratartayo iti tunggal maysa, iti laksid iti kinasiasinoda?`