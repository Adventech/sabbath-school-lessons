---
title:  Saanmo a Maitugot
date:   06/03/2023
---

Maysa a tao iti nagdamag iti naminsan iti pagaammo unay nga evangelista a ni Billy Graham no ania iti namagsiddaaw unay kenkuana maipapan ti biag, itan ta isu ket nataenganen (ni Graham ket adda iti 60s na iti dayta a tiempo). Ti sungbat ni Graham? “Ti kinaababa dayta.” 

Awan duadua, ti biag ket lumabas a napardas unay.  

`Ania ti isuro dagiti sumaganad a teksto maipapan ti biag ti tao ditoy? Sal. 49:17; 1 Tim. 6:6, 7; Sal. 39:11; Santiago 4:14; Ecles. 2:18–22.`

Saan laeng a ti biag ket lumabas a napardas unay, no di pay ket inton matayka, awan a pulos iti maitugotmo, kadagiti namaterialan nga banag a naur-ornongmo. (Ti kababalin? Sabali daya nga istoria.) “Ta intono matay awanto ti maipanawna” (Sal. 49:17), nga isu a kayatna a saoen a dayta a lalaki wenno babai ket ibatina dayta iti maysa a tao wenno iti sabali a mangala. Asino iti mangala dayta, agpayso, agdas-al no ania a plano iti naaramid iti sakbayna.

Nupay, agpayso, saan a tunggal maysa ket addaan iti maysa a daga kas makuna, kaaduanna a tattao, nangnangruna agsipud iti panagtrabahoda kadagiti tawtawen, ket nakaurnongda iti sumagmamano a kinabaknang. Iti kamaudianan, ania iti mapasamak iti dayta a kinabaknang kalpasan ti ipapataymo ket pudno unay a maysa a napateg a saludsod a kitaen koma dagiti tattao.

Kadagidiay nga addaan kadagiti sansanikua iti panagpatingga ti biag, uray pay no kasano iti kabassit wenno kadakkel nalabit dagiti kukuatayo, ti panangplano iti ipatawid ket mabalin nga isu ti maudi nga aramid ti kinamanagaywantayo, ti naannad unay a panangimanehar iti adda a panangbendicion ti Dios kadatayo. No awan ti planom iti ipatawid nga inaramidmo a napakuyogan iti testamento wenno talek, ti estado wenno dagiti linlinteg ti gobierno sibil ket mabalinna iti sumrek (amin daytoy ken agdas-al, no sadino iti paggigianam). No matayka nga awan ti testamentom, kaaduanna a turay ti sibil ket yallatiwna laeng dagiti kukuam kadagiti kakabagiam, uray pay no masapulda daytoy wenno saan, uray pay no aramatenda iti pagimbagan dayta a kuarta wenno saan, ken uray pay no pinilim wenno saan iti mangted iti paset iti dayta a tao. Ti iglesia ket awan a pulos iti maalana. No dayta iti kayatmo, nasayaat; no saan, masapul nga trabahoem dagiti plano iti sakbayna pay.

Iti kalalakaan unay a balbalikas, mabalin a kunaentayo nga agsipud ta ti Dios ket Isu iti Makinkukua iti isuamin a banbanag (kitaen ti Sal. 24:1), dayta ket nainsiriban a dagdagupen manipud iti panangkita a naibatay iti Biblia a no nalpastayon iti adda nga intalek ti Dios kadatayo, isublitayo koma Kenkuana, ti nainkalintegan a Makinkukua, iti adda a nabati, iti kanito a dagiti masapsapul dagiti ay-ayaten ket naiteden.

`Ti patay, kas pagaammotayo, ket mabalin a dumteng iti aniaman a kanito, ken di-mapakpakadaan, uray pay ita nga aldaw. Ania iti mapasamak kadagiti ay-ayatem no matayka ita nga aldaw? Ania met, ti mapasamak iti sanikuam? Maiwaras kadi a kas iti kayatmo koma a pannakaiwarasna?`