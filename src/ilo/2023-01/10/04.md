---
title:  Irugi Kadagiti Napersonalan a Masapsapul
date:   07/03/2023
---

Iti panawen ti Daan a Testamento, adu kadagiti annak ti Israel ket mannalon ken agpaspastor idi. Gapuna a dadduma kadagiti naikari a bendicion ti Dios ket naibagada iti pagsasao ti talon. Kas pangarigan, idiay Proverbio 3:9, 10, kuna ti Dios a no matalektayo iti pamirak Kenkuana, dagiti “sarusarmo mapnodanto a sipupusec.” Mabalin nga adu kadagiti Cristiano ket awan sarusarda ita nga aldaw. Isu a, no maawatantayo a bendicionan ti Dios ti trabahotayo wenno negosyotayo no siaanamongtayo a sumurot ken agtungpal Kenkuana.

`Basaen ti Proverbio 27:23–27. Kasano koma iti panangipatarusmo iti “Gagetam nga ammoen ti casasaad dagiti pangenmo” nga agpaay kadagiti Cristiano nga agbibiag ita nga aldaw?`

Uray pay no kasano ti kaadu ti patigmaan ti Biblia a maibusor iti panangipayatpayat ti baknang iti napanglaw, wenno iti kinaagumda iti kinabaknangda, ti Sursurat ket dina pulos babalawen ti kinabaknang wenno ti panagbannog dagiti tattao a mangala iti kinabaknang, no la ket aramidenda dayta a saan nga inuulbod wenno babaen iti panamarparigat kadagiti sabsabali. Kinaagpaysoanna, ti teksto ita nga aldaw, idiay Proverbio, ipakitana a masapul a gagetantayo maipapan ti pamiraktayo tapno maaddaantayo iti makaanay nga agpaay iti bagbagitayo ken ti pamilyatayo. “Ket addanto gatas ti calding nga umanay a taraonmo, ken taraon ti familiam, ken pagtaraken cadagiti babbalasangmo” (Prov. 27:27).

Kasano koma iti panangisao iti dayta a bersikulo iti pagsasaotayo ita nga aldaw? Mabalin nga isingasingtayo, “Repasoem ti nakailanadan ti pamirakmo ken ikeddeng ti kasasaad ti paspasamakmo.” Wenno “mangaramid iti balanse a listaan ken adalen ti kaadu ti pastrekmo ken ti kaadu ti utangmo.” Iti tunggal kanito ti tawtawen ti panawen a panagteggedmo, maiyataday unay a repasoem ti testamentom wenno dagiti dadduma a dokdokomentom ken dagiti agdama a sansanikuam ket kitaem ida a kanayon no isu iti nasken. Dagiti dokomento a kas kadagiti testamento ken dagiti talek ket maikabilda iti lugar a nasapa idiay pannakaaramid ti plano ti ipatawid tapno sarikedked iti di mapakpakadaan nga ipapatay, wenno no saan a kabaelanen gapu iti salun-at a mangikeddeng maipapan no sadino iti papanan dagiti sanikuam. Ti kapanunotan ket agplano a nasapsapa no ania ti mapasamak kadagiti kukuam iti kanito a saanmon ida a kukua.

Iti pangababaan, ti naimbag a kinamanagaywan iti bendicion ti Dios kadatayo ket saanna laeng a taripatoen ti adda kadatayo kabayatan a sibibiagtayo no di pay ket ti mapasamak kalpasan nga awantayton—agsipud ta, malaksid laeng no ti Apo ket agsubli iti tiempotayo, iti maysa nga aldaw awantayton kabayatan a dagiti namaterialan a sansanikuatayo, uray pay no bassit wenno adu, ket mabatida. Gapuna, adda kadatayo itan a mangaramid kadagiti pamay-an tapno dagiti adda a bendiciontayo ket agbalin a bendicion kadagiti sabsabali ken iti pannakaidur-as iti trabaho ti Dios.

`“Ta dagiti sanicua saanda nga agnanayon” (Prov. 27:24). Apay a napateg a pagtalinaedentayo daytoy a kapanunotan iti imatangtayo?`