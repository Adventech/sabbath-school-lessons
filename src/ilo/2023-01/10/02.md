---
title:  Ti Nabaknang a Nakuneng
date:   05/03/2023
---

`Basaen ti Lucas 12:16–21. Ania ti mayataday a damag kadatayo ditoy? Ania ti napigsa a babalaw nga inaramid ti Apo iti nakuneng a tao, ken ania koma ti ibaga dayta kadatayo maipapan iti kababalintayo iti kukuatyo?`

Nupay ti damag ket nalawlawa pay ngem daytoy, ti maysa ket mabalin nga irikiarna a daytoy ket maysa nga istoria nga imbaga ni Jesus maipapan no ania iti saan nga aramiden iti panagretiro. Kas iti mayannatop, no ti maysa a tao ket umikkat iti trabaho tapno gastarenna dagiti naurnong a kukuana iti bagbagina, masapul nga isu ket agalluad koma ken alaenna daytoy nga istoria iti pusona. Ti parikut ket saan nga iti impapati a panagtrabaho wenno panagala iti kinabaknang, nangnangruna kabayatan a ti maysa ket tumataeng ken, nalabit, uray pay bumakbaknang. Ti parikut ket ti kababalin iti dayta. Dagiti Sasaona—“aginanaca, manganca, uminumca, agragsacca” (Lucas 12:19)—naibaga ti napaypayso a pagsasaritaan [isyu] ditoy.

“Daytoy a kalat ti tao ket saan a nangatngato ngem dagidiay nga an-animal a mapukaw. Isu ket nagbiag a kas la awan iti Dios, awan langit, awan masakbayan a biag; kas la isuamin a banbanag nga adda kenkuana ket bukodna, ken awan ut-utangna iti Dios wenno iti tao.”—Ellen G. White, CHRIST’S OBJECT LESSONS, pp. 257, 258.

No, iti daytoy a tukad ti biag, panunotentay laeng ti bagbagitayo ket ditay ikankano ti kasapulan dagiti sabsabali ken ti trabaho ti Dios, sursurotentayo ti ulidan ti nabaknang a nakuneng. Awan ti pakakitaan iti pangngarig ni Jesus a ti nabaknang a tao ket nasadut wenno di napudno. Ti parikut ket no kasano iti pananggastarna iti adda nga intalek ti Dios kenkuana. Agsipud ta ditay ammo ti aldaw ti ipapataytayo, masapul a kankanayon latta a nakasaganatayo iti dayta babaen iti panagbiag a panangaramid iti pagayatan ti Dios a saan ketdi a panangsurot iti biag a naimbubokodan.

Ti gagangay a ladawan a naited idiay Biblia ket ti maysa a tao ket agtrabaho ken agtalinaed nga adda malpasna agingga a dayta a lalaki wenno babai ket makabael. Kinaagpaysoanna, makapangayangay a paliiwen a dagiti nagsurat kadagiti dadakkel a naimpadtoan a libro ti Daniel ken ti libro ti Apocalipsis ket, patien ti adu, nga agpadpadada nga addada iti 80s idi malpasda ti trabahoda. Daytoy iti tiempo idi a ti kaaduan nga idad iti ipapatay ket agarup 50 a tawtawen. Ni Ellen G. White ket impablaakna ti sumagmamano kadagiti kapintasan ken naay-ayat a liblibro a kas THE DESIRE OF AGES, kalpasan nga agarup 70. Ti idad ngarud, agingga a nasalun-attayo, ket saanna a kayat a saoen a sumardengtayo ken, iti aniaman a kabalinan, agar-aramid iti sumagmamano a naimbag.

Imbalakad ni Jesus kadagidiay nga agur-uray iti Maikadua a Yaayna a saanda laeng nga agsipsiput no di itultuloyda iti agtrabaho (Mat. 24:44–46).

`Iti aniaman nga idad ken aniaman a kantidad ti kuarta, kasano iti pannakalikliktayo iti pannakatnag iti palab-og nga inaramid dayta a tao ditoy? Damagem ta bagbagim, “Ania ti gapu a pagbibiagak?”`