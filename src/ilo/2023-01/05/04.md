---
title:  Kasano ti Ilalapsut Manipud ti Utang
date:   31/01/2023
---

`Basaen ti Proverbio 22:7. Iti ania a banag nga addatayo iti babaen ti panangadipen ti nagpautang?`

Ania ti mabalin nga aramiden tapno makalapsut manipud iti daytoy daksanggasat a pasamak? No siuutangka, ti sumaganad a naibaskag ket tumulong kenka a mangirugi iti maysa nga aramid a mangikkat-utang. Ti plano ket nalaka laeng. Addaan iti maysa a panggep ken tallo nga addang.

Ti panggep ket maysa a pannakaitalaga ken Apo Dios nga agbalin a matalek iti panangisubli iti nasantoan nga apagkapullona tapno adda gundawaytayo a makaasideg iti sirib ken bendicionna. Isu ket sigagagar a mangbendicion kadagidiay agtulnog Kenkuana.

Umuna nga addang ket ti maysa a panangipakdaar iti maysa a panangitantan iti panangnayon iti utang: awanen iti panagutang. No saanka a bumulod iti kuarta, saanka a makautang. No saankan a bumulod iti aniaman a kuarta, saankan a makautang.

Maikadua nga addang ket ti panangaramid iti maysa a tulag ken Apo Dios a manipud ita, kas bendicionannaka, bayadamon dagiti utangmo iti kabiitan a panawen. No bendicionannaka ti Dios iti pamirak, aramatem ti kuarta a mangkessay iti utang—saan a pananggatang kadagiti ad-adu pay a banbanag. Daytoy nga addang ket nalabit nga isu iti kapapatgan. No kaaduan a tattao a makaawat iti di ninamnama a kuarta, gastoenda laeng dayta. Dika gastoen; no di ket, ipaaymo iti plano a pannakakessay ti utang.

Maikatlo nga addang ket ti paset a primera-mano. Mangaramid iti listaan ti amin nga utangmo, manipud ti kadakkelan agingga iti kabassitan, iti ornos nga agpababa. Kadagiti kaaduan a pampamilya ti utang ti balay iti adda iti ngato ti listaan, ken ti credit card wenno personal nga utang ti adda iti baba. Irugi babaen iti panangbayad iti minimum a masapul a bayadam iti tunggal utang iti binulan. Sumaruno, paminduaem wenno idakdakkelmo ti bayadmo iti aniaman a wagas iti kababaan nga utang iti listaan. Maklaatkanto a siraragsak no kasano iti kapardas a maikkat dayta kabassitan nga utang. Kalpasanna usarem ti kuarta a pangbaybayadmo iti kababaan nga utang a mainayon iti kangrunaan a bayad iti sumaruno nga utang kabayatan a tartrabahoem nga ipangpangato. Kabayatan a mabayadam dagiti babbabassit a nangato-itiinteresna nga ut-utang, mawayawayaam ti maysa a nakaskasdaaw a gatad ti kuarta nga ikabil iti sumaruno a dakdakkel nga utang.

Nalawag unay a saan a kayat ti Dios a siuutangtayo. Iti kanito a naaramid ti tulag, adu dagiti pampamilya a nakasarak a bendicionan ti Dios ida kadagiti di-napakpakadaan a wagas, ken ti utang ket napabassit a nabibiit ngem iti pinadpadaanan. Babaen iti panangsurot kadagitoy tallo a nalalaka nga addang, adu dagiti pampamilya a nagbalin a wayawaya-iti-utang. Mabalinmo met! Babaen iti panangikabilmo iti Dios nga umun-una, awatem ti sirib ken bendicionna iti panangimanehar iti adda nga intalekna kenka.

`“Ti panagbiagyo mayadayu coma iti kinaagum iti pirac; a mapneccayo coma iti adda cadacayo: ta isu met laeng kinunana; ‘Saancanto a panawan, ket dicanto baybay-an.’ ” (Heb. 13:5). Kasano koma nga iti panangipakat kadagitoy a sasao ket dakkel unay iti pannakatulongna kadagiti tattao a mangliklik iti panagutang?`