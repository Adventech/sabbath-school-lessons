---
title:  Agtartrabaho a Nabuyogan Kinapudno
date:   22/02/2023
---

Sabali pay a tukad ti maysa a “naballigi” a biag, ti maudi a tukad, ket addaan iti posibilidad nga agbalin a kararagsakan—no dagiti pangngeddeng kadagiti immun-una a tawtawen ket nainsiriban ken saan a dinadael dagiti di-napakpakadaan a paspasamak. Iti maysa a pagwadan a kasasaad, dagiti nagannak ket pinadakkelda dagiti annakda nga agbalin nga independiente a nataengan, ti pagtaengan ket nabayadanen, dagiti kasapulan a pagluganan ket adda, awan dagiti ut-utang, ken adda ti makaanay a pastrek a mangipaay iti kasapulan dagiti nataengan iti pamilya.

Ti Dios ayabanna dagiti annakna iti maysa a nangatngato a pagrukodan iti trabaho ken biag. Ti pagrukodan ket ti linteg ti Dios a naisurat kadagiti puspusotayo (kitaen Jer. 31:33) ken maipaduyakyakda kadagiti kababalintayo. Kabayatan a margaay ti sociedad ken ti Nacristianoan a sursuro ket malaokan ken mapabassit, dayta ket agbalin nga ad-adda pay a napateg iti maysa a Cristiano nga agbiag ken agtrabaho iti maysa a tukad a nangatngato ngem ti nakababain. Ti Biblia kunana, “Ti naimbag a pacasasaoan ad-adda a pilien ngem iti dackel a kinabacnang, ket ti naayat a parabur ad-adda ngem pirac ken balitoc” (Prov. 22:1).

Ti Biblia ilanadna dagiti paspasamak dagiti agpatpatrabaho a nakabigbig a nabendicionanda gapu ta naaddaanda iti maysa a nadiosan a trabahador. Idi tinarigagayan ni Jacob a panawanna ti katuganganna-a-lalaki, ni Laban, ken agsubli agraman ti pamilyana tapno mapan idiay daga a nakayanakanna, ni Laban nagpakaasi kenkuana a saan a pumanpanaw a, kunkunana, “No ngarud, nacasaracac iti parabur cadagiti matam, agurayca: ta nasuutco a binendicionannac ni Jehova gapu kenca’ ” (Gen. 30:27). Ken idi ni Jose nailako iti kinaadipen idiay Egipto, ti apona, ni Potifar, nangaramid iti maysa nga umas-asping a paliiw maipapan iti trabaho ni Jose ken ginun-gunaanna a kas mayataday kenkuana.

`Basaen ti Genesis 39:2–5. Nupay dagiti teksto ket saanda a masinnunuo nga ibaga kadatayo, ania ti mapanunotmo nga ar-aramiden ni Jose idi a namataud iti apona a kumita kenkuana a sipaparabur?`

“Gapuna, uray mangancayo, uray uminumcayo, wenno uray ania nga aramidenyo, aramidenyo amin a maipaay iti dayaw ti Dios” (1 Cor. 10:31). Isu nga iti trabahotayo ken iti panangimanehartayo iti pamirak ken aniaman ti aramidentayo, masapul nga aramidentayo amin iti dayaw ti Dios. Isu ti Maysa a mangted kadatayo iti pannakaammo ken pigsa nga agballigi iti biag. “ ‘Cucuam, O Jehova, ti kinadackel, ken ti pannacabalin, ken ti gloria, ken ti balligi, ken ti kinadayag: ta amin nga adda cadagiti langlangit, ken iti daga cucuam; cucuam ti pagarian, O Jehova, ket maitan-occa a cas olo iti rabaw ti isu-amin. Dagiti kinabacnang ken dayaw agpadpadada nga aggapu kenca, ket agturayca iti isu-amin; ket mannacabalin ken maingel ta imam; ket ita imam ti yan ti mamadackel ken mamapigsa iti isu-amin’ ” (1 Cron. 29:11, 12).

`Ania dagiti principio a sursurotem, saan laeng nga iti trabaho, no di ket iti biag. Ania dagiti panagbalbaliw a nalabit a masapul nga aramidem?`