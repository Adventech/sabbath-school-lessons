---
title:  Panangsapul ti Nadiosan a Balakad
date:   23/02/2023
---

Adda dagiti mabilbilang a naidagaan a manursuro iti panangimanehar iti kuarta, ngem ti Dios patigmaanannatayo a maibusor iti yuuman kadakuada nga agpaay iti panangimanehar kadagiti sanikua nga intalekna kadatayo. “Nagasat ti tao a saan a magna iti patigmaan dagiti nadangkes, ken saan nga agtalinaed iti dalan dagiti managbasol, ken saan nga agtugaw iti tugaw dagiti managsabsabrac: Ngem ti pacaragsacanna adda iti linteg ni Jehova; ket iti lintegna imutectecanna iti aldaw ken rabii. Ket isu caslanto iti maysa a cayo a naimula iti sibay dagiti ayayus ti danum, nga ipaltuadna ti bungana iti carbenganna, a ti bulongna met saan a malaylay; ket isu-amin nga aramidna rumang-ayto” (Sal. 1:1–3).

Isu a, ti tao a pagragsakanna ti linteg ti Apo (ti linteg ditoy ket mabalin a maawatan a nalawlawa a kas iti Sao ti Dios) ket mabendicionanto. Anian a naglaka dayta? Ket isu ket rumang-ay—naballigi.

`Basaen ti Proverbio 3:5–8. Kasano iti panangipakattayo daytoy a principio kadagiti kangrunaan a banbanag iti pamiraktayo?`

Iti maysa a panangkita iti balakad a naibatay iti Biblia maipapan iti panangimanehar iti pamirak ket mangted kadatayo kadagiti napateg unay a banbanag a suroten. Intayo kitaen dagiti pito kadakuada.

_1. Organisadoka. Pasayaaten ti maysa a plano ti panaggasto (Prov. 27:23, 24)._ Adu dagiti pampamilya nga agbibiagda laeng manipud iti maysa a sweldo agingga iti sumaruno a sweldo. No awan iti plano nga agpaay iti panagtegged, panaggasto, ken panagurnong, ti biag ket ad-adda a nariribok.

_2. Basbassit iti panaggasto ngem iti mateggedmo. Ikeddeng nga agbiagka iti uneg ti adda kenka (Prov. 15:16)._ Adu dagiti pampamilya idiay Akin Laud a pagpagilian nga aggastos iti ad-adu ngem iti mateggedda. Daytoy ket mabalin laeng gapu iti kaadda ti utang. Adu a problema ti mangdidigra kadagidiay a nakautang.

_3. Mangidulin iti maysa a paset manipud iti tunggal panawen ti sweldo (Prov. 6:6–8)._ Mangidulin tapno mangaramid iti dakdakkel a gatangen iti masakbayan ken tapno mangasikaso kadagiti di-naplano a paggastosan, kas kadagiti disgrasya wenno sakit. Dadduma nga urnong ket mabalin a maaramat ken maiplano nga agpaay iti tiempo ti panagtaeng a saantayon a kabaelan ti agtrabaho wenno maiyempleo.

_4. Liklikan ti utang a kas panangliklik iti COVID-19. (Prov. 22:7)._ Ti patubo ket maysa a gastos a makapagbiagka nga uray awan dayta. Ti maysa a tao wenno maysa a pamilya nga agbibiag iti utang—dayta ket, iti binulbulod a kuarta—ket pudno nga agbibiag iti kuarta a namnamaenda a mategged iti masakbayan. No aniaman ti mapasamak a panagbaliw ti biag, iti kasta ti nakaro a pannakaibabain iti pamirak ti banagna.

_5. Agbalinka a nagaget a trabahador._ “Ti cararua ti nasadut agtarigagay, ket awan mapaaddana; ngem ti cararua ti nagaget mapalucmegto” (Prov. 13:4).

_6. Agbalinka a matalek iti pamirak ken Apo Dios. (Deut. 28:1–14)._ Awan ti pamilya a mabalin nga agbiag nga awan ti bendicion ti Dios.

_7. Laglagipen a daytoy a daga ket saan nga isu iti pudno a pagtaengantayo._ Ti panangimanehartayo ket adu iti maibagana maipapan no sadino ti ayan dagiti namimpinsan nga ipangpangrunatayo (kitaen ti Mat. 25:14–21).