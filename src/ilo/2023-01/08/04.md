---
title:  Dagiti Tawtawen a Panagtegged
date:   21/02/2023
---

Kas iti nakitatayon, insangrat ti Dios kadagiti tattao nga agtrabaho iti maysa a kabaelan wenno iti sabali. Daytoy a paset ti biagtayo (dagiti tawtawen a panagtrabaho) ket kadawyan nga agbayag iti agarup 40 a tawtawen. Kadagiti adu a tattao daytoy iti tiempo a dagiti ubbing ket mapadakkel ken mapagadal ken no dagiti pagtaengan ken dadduma pay a kangrunaan a banbanag ket nagatang. Mabalin a daytoy a tiempo ket nakaro unay maipapan iti pamirak. Daytoy ket sensitibo unay a tiempo agsipud ta ti pamilya ket agsursuro nga agtitimpuyog nga agtrabaho, ken dagiti kamkamengna ket mangararamidda iti tungpal biag a panagkakayamet. Ti riribok iti pamirak ket mabalin a rakrakenna ti panaggassawa iti daytoy a ponto, ken masansan nga aramidenna a kasta. Dagiti pampamilya a dagiti dua a partido ket addaan iti maysa a naCristianoan a pannakaitalaga ken siaanamong a mangsurot kadagiti principio a naibatay idiay Biblia ket ad-adda a nataltalged.

Basaen ti 1 Timoteo 5:8; Proverbio 14:23; ken Colosas 3:23, 24. Ania dagiti napateg a banbanag a mabalin a maalatayo manipud kadagitoy a teksto maipapan iti pamirak iti pagtaengan?

Iti adu a kasasaad, ti asawa a lalaki ti kangrunaan nga agsapul iti kasapulan, nupay masansan a dagiti agassawa ket agtrabaho. Agpayso, dagiti dimapakpakadaan a paspasamak ket mabalin a rumsua—saksakit, panagpababa ti ekonomya, aniaman pay—a mamagbalin iti daytoy a pagwadan a narigat. Dagiti tattao ngarud, ket masapul nga agbaliwda a kas maiyataday.

Dagiti ubbing a naiyeg ditoy lubong iti panawen daytoy a segkay ti biag ket nanagananda a “pagpatawid ni Jehova” (Sal. 127:3). Masapul a laglagipentayo a dagiti ubbing ket ikuykuyogda kadakuada ti maysa a nakabutbuteng a pagrebbengan. Ti kalat dagiti Nacristiaoan a nagannak ket tapno isuroda dagiti annakda nga agbalin nga independiente a nataengan iti daytoy a biag ken tapno maiyatadayda nga agpaay iti biag nga umay. Adtoy dagiti tallo a banbanag a makatulong kadagiti nagannak:

_1. Mangipaay iti maysa a Nacristianoan a pagtaengan a lugar._ Daytoy ket iramanna ti kanayon ken makapaguyogoy a panagdaydayaw ti pamilya, panagtultuloy a pannakipaset iti Eskuela Sabatina ken pannakigimong, ken matalek kadagiti apagkapullo ken datdaton. Dagitoy ket dadakkelda nga ugugali a masukog iti biag ti ubing.

_2. Isuro ida a siaanamong nga agtrabaho ken mangapresyar dayta._ Dagiti ubbing ket matakuatanda a ti kinagaget ken kinapudno iti trabaho ket kankanayon a madlaw, maapresyar, ken magunggonaan. Masursuroda a ti kuarta ket umayda kadatayo a kas maysa a bunga iti panangitedtayo iti tiempo kadagiti sabsabali babaen ti panangaramid kadagiti ar-aramid a napateg kadakuada.

_3. Tumulong a nabuyogan iti maysa a naimbag a sursuro._ Ti sursuro [edukasyon] ket nangina ita nga aldaw—nangnangruna iti pribado nga eskuelaan ti Cristiano. Ngem kadagiti nagannak nga addaan kadagiti plano nga agpaay kadagiti annakda saan laeng nga agpaay iti daytoy a biag no di pay ket iti dayta biag nga umayto, maikari unay ti pategna.

`Agpayso, uray pay no ania ti aramidenda awan iti siasinoman nga addaan iti aniaman a talged maipapan ti pagturongan dagiti annakda. Apay a napateg kadagiti nagannak a saan a mangpabasol kadagiti bagbagida gapu kadagiti biddut a pili a nalabit nga aramiden dagiti natataengan nga annakda?`