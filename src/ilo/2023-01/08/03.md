---
title:  Ti Bendicion ti Trabaho (Pagwadan)
date:   20/02/2023
---

Malaksid no agwaywayaska a nabaknang, wenno agtawid iti maysa a pondo nga inornong ni Mommy ken/wenno ni Daddy nga agpaay kenka tapno dika pulos nga agtrabaho iti uray maysa nga aldaw iti biagmo (no basaem dagiti adu nga istoria maipapan kadagitoy nga ubbing, ti kuarta, a naisangrat koma a bendicion, ket masansan a mangiturong iti leddaang kadakuada a kas mataengan), iti mabiit wenno iti ud-udina ket masapul nga agtrabahoka nga agpaay panagbiagmo. Agpayso, ti pagwadan, ket iti panangsapul iti maysa a pagayatam a mangipaay kenka iti nasayaat a ganansya, masursuroan iti dayta, ken agtrabaho dita kadagiti tawtawen a panagtrabahom. Dayta iti pagwadan; agpayso, ngem saan a kankanayon a kasta iti pagbanaganna.

`Basaen ti Genesis 2:15 (kitaen pay ti Ecles. 9:10 ken 2 Tes. 3:8–10). Ania iti napateg iti kinapudno nga, uray pay sakbay ti iseserrek ti basol, ni Adan (ken sigurado met ken Eva) ket naikkan iti trabaho? Kasano nalabit a daytoy ket ilawlawagna no apay, kas naibaga iti ngato, a dagidiay a saan a pulos nga agtrabaho ket nasarakanda ti kasasaadda a maysa a lunod?`

Nalawag unay a daytoy a trabaho ket saan a maysa a dusa. Dayta ket naisangrat nga agpaay iti pagsayaatanda. Dayta ket, uray pay idiay Paraiso, uray pay iti maysa a lubong nga awan ti basol, awan patay, ken awan rigrigat, ammo ti Dios a dagiti tattao ket masapul nga agtrabaho.

“Ket ken Adan a naited iti trabaho a panangaywan iti Minuyongan. Ti Namarsua ammona a ni Adan ket saan a naragsak no awan ti trabahona. Ti pintas ti Minuyongan ket nangparagsak kenkuana, ngem daytoy ket saan nga umdas. Isu ket masapul nga agbannog a mangayab iti panangwatwat kadagiti nakaskasdaaw a paspaset ti bagi. No koma ti kinaragsak ket naglaon iti panagaramid iti awan, ti tao, iti kasasaadna a nasantoan a kinainosentena, ket nabaybay-an koma nga awan trabahona. Ngem Isu a nangparsua iti tao ket ammona no ania iti agpaay iti pagragsakanna; ket saan a nagbayag ket pinarsuana ti tao, ket intedna kenkuana ti natudingan a trabahona. Ti kari ti masakbayan a dayag, ken ti bilin a ti tao ket masapul nga agbannog nga agpaay iti inaldaw a taraonna, ket naggapu iti isu met laeng a trono.”—Ellen G. White, OUR HIGH CALLING, p. 223.

Nupay kasta, uray pay kalpasan ti Pannakatnag, idi (kas iti isuamin a dadduma a banbanag) a ti trabaho ket namulitan gapu iti basol, kinuna ti Dios ken Adan: “ ‘Nailunod ti daga gapu kenca; babaen ti rigat mangancanto kencuana iti isu-amin nga aldaw ti panagbiagmo’ ” (Gen. 3:17). Paliiwen, inlunod ti Dios ti daga a “gapu kenka,” gapu ken Adan, agraman iti kapanunotan a ti trabaho ket agbalin a maysa a banag a kasapulanna, nangnangruna a kas maysa a natnag a tao.

`Ania iti maipapan ti trabaho a, kas pagwadan, a maaramid koma dayta a maysa a banag nga agbalin a bendicion kadatayo?`