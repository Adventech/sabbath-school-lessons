---
title:  Adalen Pay
date:   24/02/2023
---

“Awan ti nasistemaan a plano ti negosyo wenno plano ti biag ti agbalin a nasalun-at wenno naan-anay a mangarakop laeng kadagiti apagbiit a tawtawen daytoy agdama a biag a di mangaramid iti kasapulan nga agpaay iti awan patinggana a masakbayan. . . . Awan ti tao a makapagurnong iti gameng idiay langit a dina masarakan ti biagna ditoy daga a napabaknang ken napasayaat.”—Ellen G. White, EDUCATION,p. 145.

“Dayta nga adda iti pamuon ti napudno a negosyo ken ti pudno a balligi ket ti panangbigbig iti panagtagikua ti Dios. Ti Namarsua ti amin a banbanag, Isu iti sigud a makinkukua. Datayo dagiti agaywanna. Amin dagiti adda kadatayo ket talek manipud Kenkuana, tapno maaramat segun iti pangituronganna.”— EDUCATION, 137.

Gapu ti pakakomikoman a mangipaay iti masapsapul dagiti pampamilyatayo, adu a daras a panunotentayo a ti trabahotayo ket mangipaay laeng iti pastrek. Ngem kas Cristiano, sangoentayo met ti pasettayo iti dakkel a trabaho nga inted ni Jesus kadagiti isuamin a pasurotna. Kalpasan ti panangadawna daytoy a trabaho a masarakan idiay Marcos 16:15, insurat ni Ellen G. White, “Saan nga amin ket naayabanda nga agbalin a miministro wenno misioneros iti gagangay a panangkita ti balikas; ngem amin ket mabalin a makipagtrabaho Kenkuana iti panangited ti ‘naimbag a damag’ kadagiti padada a tattao. Iti amin, dakkel wenno bassit, nakaadal wenno ignorante, nataengan wenno ubing, naited ti bilin.”— EDUCATION,p. 264.

“Masapul a surotentayo a nasingsinged ti plano ti Dios iti biag. Iti panangaramid iti kaimbagantayo iti trabaho nga adda iti asidegtayo, iti panangitalagatayo kadagiti daldalantayo iti Dios, ken iti panangsipsiputtayo kadagiti pakakitaan iti bendicionna—dagitoy dagiti paglintegan a mangipasigurado iti natalged a bagnos iti panangpili iti maysa a trabaho.”— EDUCATION, p. 267.

**Salsaludsod a pagiinnadalan**:

`Kasano iti panangilawlawagtayo kas Cristiano no ania iti “naballigi” a biag? Ania nalabit ti nagdumaan ti panangilawlawag iti lubong iti balligi ken ti (pagwadan) a kas panangilawlawagtayo koma? Kas pangarigan ni Juan Bautista. Kasano koma iti panangilawlawagmo iti biagna, nga isu a nagpatingga iti saan a nadayaw a pagbaludan, amin ket naibatay iti kellaat a tarigagay ti maysa a dakes a babai? Kunaem kadi dayta a naballigi? Ania dagiti rason a mabalinmo nga ited iti sungbatmo?`

`Kasano iti panangilawlawagtayo ti kinapudno nga adu dagiti “naballigi” unay a tattao nga awan iti panangsurotda kadagiti principio a naibatay idiay Biblia maipapan iti panangimanehar iti kinabaknang wenno iti biag? Wenno dagidiay ngay a mangpadpadas a mangsurot kadakuada ket, nupay kasta, dida agballigi? Nalabit nga agsakitda, wenno kabilen ida ti didigra. Kasano iti pannakaawattayo kadagitoy a kasasaad?`