---
title:  Ti Dios Ammona Dagiti Datdatontayo
date:   25/01/2023
---

`Basaen ti Marcos 12:41–44. Uray pay no nabaknangtayo wenno saan a nabaknang, ania a mensahe ti maalatayo manipud daytoy nga istoria? Ania a principio ti isuro daytoy kadatayo, ken kasano iti panangipakattayo dayta iti bukodtayo a kapadasan ti panagdaydayaw?`

Ni Jesus ken dagiti disipolosna ket addada idi idiay paraangan ti templo a nakaisaadan ti pagidulinan ti datdaton, ket binuybuyana dagidiay a nangipan kadagiti sagsagutda. Isu ket asideg unay a makakita iti maysa a balo a babai a nangited iti dua a blankas. Ti babai ket inkabilna amin nga adda kenkuana. “Ngem ni Jesus maawatanna ti panggep ti babai. Pinati ti babai a ti servicio ti templo ket tinudingan ti Dios, ket sigagagar a mangaramid iti amin a kabaelanna a mangtarawidwid iti dayta. Inaramidna ti kabaelanna, ken ti aramid ti babai ket agbalin a monomento a pakalaglagipanna iti amin a papanawen, ken ti rag-ona iti kinaagnanayon. Ti pusona ket naikuyog iti sagutna; ti pategna ket nakuenta, saan nga iti pateg ti blanka, no di ti ayatna iti Dios ken ti interes iti trabaho ti Dios a nangguyogoy iti aramid.”—Ellen G. White, COUNSELS ON STEWARDSHIP,p. 175.

Sabali pay a nakapatpateg unay a banag ket daytoy laeng ti sagut a pinadayawan ni Jesus—maysa a sagut iti maysa nga iglesia a ngannganin mangtukkiad Kenkuana, maysa nga iglesia a dakkel unay iti isisiasina manipud iti nakaayabanna ken trabahona.

`Basaen ti Aramid 10:1–4. Apay a ti maysa a centurion a Romano ket makaawat iti isasarungkar ti maysa a nailangitan nga angel? Ania kadagiti dua nga ar-aramidna ti nakita idiay langit?`

Nalawag unay, saan laeng a dagiti karkararagtayo ti mangngeg idiay langit, no di pay dagiti panggep dagiti saguttayo ket makita met. Ti teksto ket ibagana a ni Cornelio ket maysa a naparabur a managited. “ ‘Ta no adino ti yan ti gupityo, addanto met idiay ti pusoyo’ ” (Mat. 6:21). Ti puso ni Cornelio ket sinurotna dagiti sagsagutna. Isu ket nakasagana a mangammo iti ad-adu pay maipapan ken Jesus. Ti kararag ken panagited ti limos ket nasinged iti panagsilpuda ken ipaduyakyakda ti ayattayo iti Dios ken kadagiti padatayo a tattao—dagiti dua a dadakkel a principio iti linteg ti Dios: “ ‘ “Ayatem ti Apo a Diosmo iti isu-amin a pusom, ken iti isu-amin a cararuam, ken cadagiti amin a pigsam, ken iti amin nga isipmo; ken ti caarrobam a cas iti bagim” ’ ” (Lucas 10:27). Ti umuna ket naiparangarang iti kararag, ti maikadua iti panangited iti limos.