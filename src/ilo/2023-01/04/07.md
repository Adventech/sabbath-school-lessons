---
title:  Adalen Pay
date:   27/01/2023
---

Ti nailangitan a pagilanadan a libro ti pakalaglagipan ket ikur-itna met ti kinamatalek iti pamirak dagiti kamkameng ti pamilya ti Dios. “Ti parailanad nga angel ket mangaramid iti maysa a matalek a pannakailanad iti tunggal daton a naitalaga ken Apo Dios ken maikabil iti kabanna, ken kasta met ti maudi a pagbanagan ti wagas a nakaitedanna. Ti mata ti Dios ket makitana iti tunggal maraviles [centavo] a naitalaga iti trabahona, ken ti pananganamong wenno panagkedked ti mangmangted. Ti panggep ti pannakaitedna ket nakalanad met. Dagidiay a nainsakripicioan, naitalaga iti panangisublida iti Dios kadagiti banbanag a Kukuana, a kas sapulenna kadakuada, ket magunggunaandanto kas mayannatop kadagiti araramidda. Uray pay no ti wagas a nakaitalagaanda ket saan a husto ti pannakaaramatda, tapno dina malpas ti banag a kas pagayatan ti nagdonar,—ti dayag ti Dios ken pannakaisalakan dagiti karkararrua,— dagidiay a nangaramid iti sakripicio iti amin a kinapudno ti kararrua, a nabuyogan iti panangipamaysa iti dayag ti Dios, ket saanda a mapukaw ti gunggunada.”—Ellen G. White, TESTIMONIES FOR THE CHURCH, vol. 2, p. 518.

“Tarigagay ti Dios a dagiti tattao agkararag ken agplano nga agpaay iti pannakaidur-as ti Trabahona. Ngem, kas ken Cornelio, masapul nga itipontayo ti kararag iti panagited. Dagiti karkararagtayo ken dagiti limostayo ket masapul a dumanonda iti sangoanan ti Dios a kas maysa a pakalaglagipan. Ti pammati nga awan ar-aramidna ket natay; ken no awan

ti nabiag a pammati saan a mabalin a maay-ayo ti Dios. Kabayatan nga agkararagtayo, masapul nga itedtayo iti amin a kabaelantayo, iti agpadpada a panagtrabahotayo ken sanikuatayo, nga agpaay iti pannakatungpal dagiti karkararagtayo. No aramidentayo ti pammatitayo, saannatayo a malipatan ti Dios. Isu ket markaanna iti tunggal aramid ti ayat ken panangtallikod iti bukod a bagi. Isu ket lukatanna dagiti wagas a mabalintayo a pangipakitaan iti pammatitayo ken ar-aramidtayo.”—Ellen G. White, ATLANTIC UNION GLEANER, June 17, 1903.

**Salsaludsod a pagiinnadalan**:

`Kasano a ti panagkarkararag ken panagited ket agtimpuyogda a dua? Dayta ket, kasano nalabit a matulongannaka ti panagkarkararag a mangammo no ania iti maited, no inton ano, ken no mano?`

`Maysa a pagaammo unay a basbasaen idiay United States ti nangibaga maipapan kadagiti agtutubo a propesional idiay Wall Street nga isu nga agpaspastrek iti adu a kuarta ngem nupay kasta ket nakaay-ay-ayda unay, kawaw, napnoda unay iti panagdandanag. Maysa kadakuada, maysa a manedyer, kinunana: “Ania ngay ti pagimbaganna kalpasan a matayak no nakaaramidak iti maysa a porciento a ganansya iti simpuonko?” Ania dagiti ad-adal a maalatayo manipud iti daytoy nga istoria maipapan no kasano a ti panagited, uray pay ti nainsakripicioan a panagited, ket agbalin a naespirituan a pagimbagan iti managited, nga iti dayta ket tumulong a mangwayawaya kadatayo manipud iti “kinamanangallilaw ti kinabaknang” (Mat. 13:22)?`

`Iti naadaw a surat ni Ellen G. White iti ngato, paliiwen ti paset a maipapan iti pondo a “saan a husto iti pannakaaramatna.” Apay a napateg kadatayo nga isu a mangted a salimetmetantayo ti pontona iti isiptayo?`