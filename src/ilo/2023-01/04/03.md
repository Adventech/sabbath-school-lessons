---
title:  Ania a Paset iti Agpaay ti Datdaton?
date:   23/01/2023
---

`Basaen ti Deuteronomio 16:17. Imbes a porciento, ania ti pagibatayan nga ited ti Dios agpaay ti gatad ti datdatontayo?`

Dagiti datdatontayo ket panangbigbig ken panangipakita iti panagyamantayo iti Dios gapu kadagiti aglaplapusanan a sagsagutna iti biag, pannakasubbot, pannakatarawidwid, ken kankanayon a bendicion dagiti adu a kita. Isu a, kas napaliiwtayo iti teksto iti ngato, ti gatad ti datontayo ket naibatay iti adda a nakabendicionantayo.

“ ‘Ta iti uray siasino a nacaitedan ti adu, adaddanto ti masingir kencuana, ket daydiay a nacaicumitan iti adu, adadunto met ti madawat kencuana’ ” (Lucas 12:48).

`Basaen ti Salmo 116:12–14. Kasano koma iti panangsungbattayo iti saludsod idiay bersikulo 12? Kasano iti pannakaiyataday ti kuarta idiay sungbat?`

Kasano koma a mabayadantayo ti Dios kadagiti amin a bendicionna kadatayo? Ti laeng sungbatna ket ditay pulos a mabayadan. Kas la ti kaimbagan a maaramidtayo ket ti panagbalin a managited iti trabaho ti Dios ken iti panangtulong kadagiti padatayo a tao. Idi imbaon ni Jesus dagiti disipolosna iti maysa a namisioneroan a biyahe, Kinunana, “ ‘ti inawatyo nga awan bayadna itedtyo nga awan bayadna’ ” (Mat. 10:8). Dagiti datontayo ket tumulong iti pannakapasayaat ti maysa a kababalin a kas ken Cristo. Mabalbaliwantayo ngarud manipud iti kinaimbubukodan a mapan iti ayat; maseknantayo koma kadagiti sabsabali ken iti trabaho ti Dios a kas met ken Cristo.

Laglagipentayo a kanayon a “casta la unay ti panagayat ti Dios . . . , nga intedna” (kitaen ti Juan 3:16). Iti kasungani—kas iti kinasigurado a ti aldaw ket sarunoen ti rabii—no kaano nga agurnongtayo nga agpaay kadagiti bagbagitayo, ad-adda met a naimbubukodan ti pagbalinan dagiti bukodtayo a puspuso, ket ad-adda met a nakaay-ay-ay ti riknatayo.

Adda kadatayo no ania a gatad ti itedtayo ken no ania a banag ti makaawat kadagiti sagsaguttayo. Ngem iti panangipan iti maysa a daton iti Apo ket maysa a Nacristianoan a pagrebbengan a nabuyogan iti naespirituan ken namoralan a pakakitaan. Iti panangliway daytoy ket panangaramid iti naespiritualan a pannakadadael kadagiti bagbagitayo, nalabit nga ad-adu pay ngem iti ammotayo.

`Ania ti kunaen dagiti datdatonmo, ken ti kababalinmo maipapan iti panangited kadakuada, maipapan iti pannakikayametmo iti Dios?`