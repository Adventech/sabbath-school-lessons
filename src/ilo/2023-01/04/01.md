---
title:  Datdaton Agpaay ken Jesus
date:   21/01/2023
---

### Basaen Agpaay ti Adal ita a Lawas
2 Cor. 9:6, 7; Deut. 16:17; Sal. 116:12–18; 1 Cron. 16:29; Marcos 12:41–44; Marcos 14:3–9.

> <p>Paset a Mayulo</p>
> “Ania ti itdecto ken Jehova a subad dagiti paraburna caniac? Alaecto ti copa ti pannacaisalacan, ken awagacto ti nagan ni Jehova. Bayadacto dagiti carcaric ken Jehova, wen, iti sangoanan ti amin nga ilina” (Salmo 116:12–14).

Malaksid iti panagapagkapullo, adda dagiti datdaton, nga isu nga aggapu kadagiti nabati a 90 a porciento kadagiti sanikuatayo kalpasan a naisubli ti apagkapullotayo ken Apo Dios. Ditoy a mangrugi ti kinamanagited. Nadumaduma a kita dagiti datdaton ti naited dagiti tattao ti Dios, kas kadagiti daton gapu ti basol, maited a kas sungbat iti parabur ti Dios, wenno pagyaman a datdaton, maited a panangbigbig iti panalaknib ti Dios, ken bendicion ti salun-at, kinarang-ay, ken manarawidwid a pannakabalin. Adda pay dagiti datdaton nga agpaay iti napanglaw, ken datdaton a mangbangon ken mamagtalinaed iti balay a pagdaydayawan.

No kitaentayo ti kinalawa ti sagsagut ti Dios kadatayo, rugiantayo a kitaen ti panagitedtayo a kas ad-adda pay ngem iti panangwaya iti pagparadaan wenno panaggatang kadagiti kawes ti choir. Iyegtayo dagiti sagsaguttayo a sungbat iti naaramidan ti Dios kadatayo, nangnangruna iti panagsakripicio ni Jesus. “Datayo agayattayo, agsipud ta isu inayatnatayo nga immuna” (1 Juan 4:19). Ti iglesia ngarud, uray pay no local, komperensya, wenno sangalubongan, ket aramatenda dagiti sagsaguttayo a mangidur-as iti trabaho ti Dios. Ita a lawas intayo adalen manen ti ibaga ti Biblia maipapan kadagiti datdaton a kas paset iti panangimanehar iti trabaho ti Dios ditoy daga.

_*Adalen ti adal ita a lawas tapno maisagana agpaay ti Sabado, Enero 28._