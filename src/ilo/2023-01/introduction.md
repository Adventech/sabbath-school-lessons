### Panangimanehar nga Agpaay iti Apo—Inggat’ Isu Umay

Narigat tayo a naan-anay a matukod ti kayat ti Diostayo, ti Namarsua iti Uniberso, a panagkayamet kadatayo a tattao. (Ti mismo la a kapanunotanen ket nakaskasdaaw!) “Kitaenyo no ania a kita ti ayat ti insagut cadatayo ti Ama, tapno managantay annac ti Dios!” (1 Juan 3:1). Wenno kas insurat ni Ellen G. White: “Mapadisan kadi ti siasinoman a dayaw ti tao daytoy? Ania ngay iti nangatngato pay a saad a danunentayo ngem iti managanan annak ti awan patinggana a Dios? . . . Mapadisan kadi iti aniaman a nailubongan a dayaw daytoy?”—Ellen G. White, GOD’S AMAZING GRACE, p. 341. Ti laeng kinasipnget daytoy napnot’-basol a lubong ti mamataud kadatayo iti di pangapresyar a naan-anay iti kasasaad [estado] nga adda kadatayo a naited kadatayo ken Jesus.

Ngem, no ditay naannad, ti allukoy ti lubong ken dagiti banbanag ti lubong ket guyodennatayo nga iyadayo manipud ken Cristo. Ti Sao ti Dios pakaammoannatayo kadagiti sulisog ken pangallukoy ni Satanas. “Ngem dagiti agpanggep a bumacnang, matnagda iti maysa a pannacasulisog ken ti maysa a silo, ken cadagiti adu nga agum a minamaag ken macaranggas a mangipalned cadagiti tao iti pannacarba ken pannacapucaw. Ta ti ayat ti pirac isu ti maysa a ramut ti isuamin a kita ti dakes: isu, nga idi inaguman dagiti dadduma, nayawawanda iti pammati ket nasalputda cadagiti adu a ladladingit” (1 Tim. 6:9, 10).

Nupay kasta, ti Apo mangted kadatayo iti bagnos no kasano iti mangtegged iti kuarta, aramaten a nainsiriban dayta ken saan a panangipalubos a dayta, kas iti patigmaan ni Pablo, ket mangidalan iti “pannacarba ken pannacapucaw.” Kadagiti nasurok a 2,000 a bersikulo iti Sursurat a mangtratar iti kuarta (pirak) ken sansanikua ken ti kababalintayo maipapan kadakuada, ti Dios mangted iti napraktikalan a bilin no kasano iti agbiag iti ngatoen dagiti dandanag ti biag ken iti panangimanehar iti pamirak iti wagas a matalek kadagiti naited kadatayo.

Iti adal daytoy a tremestre, intayo adalen ti pagwadan ti Dios a pannakaikayamettayo Kenkuana ken nalawag unay a makita no kasano iti pannakapasayaattayo iti maysa a panagtalek a nauneg unay nga agtalinaed a matalek Kenkuana, uray pay no ditay makagatang wenno makalako. (Kitaen ti Apo. 13:17.) Ngem daytoy a kita ti pammati ket saan a dumteng iti agpatnag; babaen iti simamatalek a panangimanehar iti inted ti Dios kadatayo, mabalintayo iti nakasagana, uray pay itan, iti aniaman a dumteng iti dalantayo.

Ti Dios ket Isu ti Maysa nga addaan kadagiti sansanikua, ken no makipagtrabahotayo Kenkuana, palubosannatayo a mangiggem kadakuada agpaay Kenkuana. Panggep ti Mangisalakan a dagiti tattao, nagugoran ken napasanto, ket agbalinda koma a katulonganna. Iti daytoy dakkel a gundaway, agyamantayo Kenkuana nga “Isu a nangluc-at cadatayo iti pannacabalin ti sipnget, ket inyallatiwnatayo iti pagarian ti dungdongoenna nga Anac; A kencuana maaddaantayo ti pannacasubbot, ti pannacapacawan dagiti basbasoltayo” (Col. 1:13, 14).

Ti balakad ti Dios kadagiti annakna babaen ti masirib a tao, ni Solomon, ket: “Pagdayawmo ti cucuam ken Jehova, ken dagiti umuna a bungbunga ti amin a maapitmo” (Prov. 3:9). Daytoy a balakad ket mayannatop agsipud ta “ ‘Sica ti maiparbeng, Apomi ken Diosmi, nga umawat iti dayag, iti dayaw ken iti pannacabalin; ta sica pinarsuam dagiti isuamin nga adda, ket gapu iti nakemmo naaddada, ket naparsuada’ ” (Apo. 4:11).

Manipud iti naidagaan laeng a panangkita, agbibiagtayo iti makakarit unay ken nariribok a panpanawen. Nupay kasta, ti Nacristianoan a sangalubongan a panangkitatayo ket mangted kadatayo iti panagtalek ken namnama kabayatan a makitatayo dagiti pagilasinan nga inted ni Jesus tapno maammoantayo a ti dakkel a pagpatinggaan ti pakasaritaan ti tao, ti maikadua a yaay ni Cristo, ket asideg unayen—addan iti ruangan. Ikararagtayo a dagitoy a napraktikalan nga ad-adal ket iyun-unegna ti pammati ken panagtalek iti Dios ken pabilgennaka nga agbalin a maysa a matalek a manedyer nga agpaay Kenkuana.

_Ni G. Edward Reid, M. Div. (Andrews University), MPH (Loma Linda University), JD (Georgia State University), ket maysa nga ordinado a ministro ken lisensyado nga abogado nga isu a nagservi kadagiti adu a tawtawen a kas director iti Stewardship Ministries iti North American Division._