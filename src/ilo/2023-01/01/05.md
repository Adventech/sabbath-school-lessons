---
title:  Dagiti Pagrebbengan Dagiti Kamkameng ti Pamilya ti Dios
date:   04/01/2023
---

Amintayo ket nannanamentayo dagiti naespiritualan ken naidagaan a bendicion ken sagsagut nga inted ti Dios kadatayo. Anian a makaliwliwa pay iti pannakaammo a datayo ket “paset ti pamilya.”

`Basaen ti Deuteronomio 6:5 ken Mateo 22:37. Ania ti kayat a saoen daytoy, ken kasano iti panangaramidtayo dayta?`

Kasano koma iti panangayatmo iti Dios iti “amin a pusom, ken iti amin a cararuam, ken iti amin nga isipmo” (Mat. 22:37)? Makapangayangay unay, ti Biblia mangted kadatayo iti sungbat, ken saan a kas iti ninamnama dagiti kaaduan a tattao.

`Basaen ti Deuteronomio 10:12, 13 ken 1 Juan 5:3. Iti naibatay iti Biblia a panangsarita, ania iti umiso a sungbattayo iti nabuyogan ayat a pannakikayamettayo iti Amatayo idiay langit?`

Salimetmetan ti linteg? Tungpalen dagiti bilbilin? Daksanggasat laeng, kadagiti adu a Cristiano, ti kapanunotan a panagtungpal iti linteg (nangnangruna iti maikapat a bilin) ket ligalismo, ket ibagada a naayabantayo laeng, a mangayat iti Dios ken mangayat iti karrubatayo a kas kadagiti bagbagitayo. Nupay kasta, ti Dios ket nalawag: iparangarangtayo ti ayattayo iti Dios ken dagiti karrubatayo babaen iti, wen, panangtulnog kadagiti Bilbilinna.

“Ta daytoy ti ayat ti Dios, a tungpalentayo coma dagiti bilbilinna” (1 Juan 5:3). Nairuamtayon a mangkitkita iti daytoy a bersikulo, ay-ayatentayo ti Dios ket, iti kasta, salimetmetantayo dagiti Bilbilinna. Nasayaat dayta. Ngem nalabit a mabalin met a mabasatayo a kas “daytoy ti ayat ti Dios,” dayta ket, ammo ken mapadasantayo ti ayat ti Dios babaen iti panangsalimetmet kadagiti Bilbilinna.

Idiay Mateo 7:21–27, kinuna ni Jesus a dagidiay a dumngeg ken mangaramid kadagiti sasao ti Dios ket naipadisda iti maysa a manakem a tao a mangbangon iti balayna iti rabaw ti natibker a bato. Dagidiay a dumngeg ngem dida agtulnog ket naipadisda iti maysa a maag a tao nga isu a nangbangon iti balayna iti rabaw ti darat—nabuyogan kadagiti makadadael a pagbanagan. Agpadpadada a nagdengngeg iti sao; maysa nagtungpal, maysa di-nagtungpal. Dagiti bungada ti nangaramid iti nagdumaan iti nagbaetan ti biag ken patay.

`Utoben maipapan ti nagsilpoan iti panangayat iti Dios ken panangtungpal iti Lintegna. Apay koma nga iti panangayat iti Dios ket maipakita iti kasta a wagas? Ania iti adda maipapan iti panangsalimetmet kadagiti bilbilin a, pudno unay, ket iparangarangna dayta nga ayat? (Pamalatpatan: panunoten no ania dagiti patauden iti panangsukir iti lintegna.)`