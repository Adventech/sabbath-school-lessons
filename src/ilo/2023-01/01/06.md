---
title:  Gameng Idiay Langit
date:   05/01/2023
---

> <p></p>
> “Saancayo nga agurnong cadagiti gupgupit nga agpaay cadacayo ditoy daga, isu a ti sanga ken ti lati dadaelenda ida, ken isu a dagiti mannanacaw calienda ket tacawenda; Ngem agurnongcayo cadagiti gupgupit sadi langit, isu a ti sanga ken ti lati dida dadaelen ken isu a dagiti mannanacaw dida calien ken tacawen: Ta no adino ti yan ti gupityo, addanto met idiay ti pusoyo” (Mat. 6:19–21).

`Ania dagiti napateg a kinapudno a sarsaritaen ni Jesus ditoy?`

Asino iti di nakabasa kadagiti istoria a kalpasan iti sabali nga istoria kadagidiay a nagurnong iti dakkel a kinabaknang, tapno mapukawda laeng? Ti lubongtayo ket saan unay a natalged a lugar: gubgubat, krimen, kinaranggas, kadawyan a didigra, aniaman a banag ket mabalin a dumteng iti apagkanito ken alaenna amin dayta a nagtrabahoantayo ken, nalabit, uray pay ti napudno ken matalek a nateggedantayo. Kalpasanna, iti apagkanito, dumteng ni patay, ket iti kasta dagitoy a banbanag ket agbalinda nga awan met laeng iti serservina kadatayo.

Agpayso, ti Sursurat ket dina pulos ibaga kadatayo a dakes iti bumaknang; no di ket, kadagitoy a bersikulo ni Jesus balakadannatayo a salimetmetan amin dayta iti umiso a panangkita.

Ngem ania iti kayat a saoen ti panagurnong iti gameng idiay langit? Kayatna a saoen a pagbalinem nga umuna ken kangrunaan ti Dios ken ti trabahona ita biagmo, a saan ketdi a kuarta ti umun-una ken kangrunaan. Kadagiti dadduma a banbanag, kayatna a saoen nga aramaten dagiti adda kadatayo nga agpaay iti trabaho ti Dios, agpaay iti panagdur-as ti Pagarianna, agpaay iti panagtrabaho agpaay kadagiti sabsabali, ken tapno agbalin a bendicion kadagiti sabsabali.

Kas pangarigan, idi inayaban ti Dios ni Abram, Isu ket plinanona nga aramaten ni Abram ken ti pamilyana a mangbendicion kadagiti amin a pampamilya ti daga. Kinuna ti Dios ken Abraham, nga isu a “napanaganan gayyem ti Dios” (Santiago 2:23), “ ‘Ket aramidencanto a dackel a pagarian, ket bendicionancanto, ket padackelecto, ti naganmo, ket sicanto ti maysa a bendicion: Ket bendicionacto dagiti mamendicion kenca, ket ti mangilunod kenca ilunodconto: ket benditodanto kenca amin dagiti caputotan iti daga’ ” (Gen. 12:2, 3).

“Gapuna dagiti mammati mabendicionanda a mairaman ken ni mammati nga Abraham” (Gal. 3:9). Addaantayo iti isu met laeng a karit a naiparang a kas met iti pannakaiparangna kenkuana.

“Ti kuarta ket addaan iti dakkel a pateg, agsipud ta maaramidna ti dakkel nga imbag. Kadagiti im-ima dagiti annak ti Dios dayta ket taraon kadagiti mabisin, inumen kadagiti mawaw, ken pagan-anay kadagiti lamolamo. Dayta ket saripda kadagiti maparparigat, ken maysa a wagas a makatulong iti masakit. Ngem ti kuarta ket saan a napatpateg ngem darat, inggana a dayta ket maaramat iti pannakaipaay dagiti masapsapul iti biag, iti panangbendicion kadagiti sabsabali, ken pannakaidur-as iti trabaho ni Cristo.”—Ellen G. White, CHRIST’S OBJECT LESSONS, p. 351.

`“Ta no adino ti yan ti gupityo, addanto met idiay ti pusoyo” (Mat. 6:21). Sadino ti ibaga ti pusom nga ayan ti gupitmo?`