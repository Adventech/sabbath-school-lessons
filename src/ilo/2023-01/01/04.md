---
title:  Sidadaan a Sansanikua Agpaay iti Pamilya ti Dios
date:   03/01/2023
---

Ti kadadakkelan a sagut ti Dios kadagiti annakna ket ni Jesu Cristo, nga isu a nangyeg kadatayo iti talna ti pannakapakawan, parabur nga agpaay iti inaldaw a panagbiag ken naespiriuan a panagdakkel, ken ti namnama iti agnanayon a biag.

“ ‘Ta casta la unay ti panagayat ti Dios iti lubong; nga intedna ti Anacna a Bugbugtong, tapno amin a mamati kencuana, saan a mapucaw, no di ket adda biagna nga agnanayon’ ” (Juan 3:16). “Ngem cadagiti amin nga immawat kencuana, iniccanna ida ti calintegan nga agbalin nga anac ti Dios cadagidiay a mamati iti naganna” (Juan 1:12).

Pannakaisalakan ngarud, ti nakaibatayan ti sagut, no awan daytoy a sagut, ania ngay pay iti sabali a maawattayo manipud iti Dios nga iti agbayag ket adda kapapayanna? Aniaman pay nalabit iti adda kadatayo ditoy, iti maysa nga aldaw mataytayto ken maawantayo ken kasta met iti tunggal maysa a makalagip kadatayo, ken aniaman pay a naimbag nga inaramidtayo ket malipatanto met. Umuna ken kangrunaan ngarud, masapul a kankanayon a salimetmetantayo ti sagut ti evangelio, dayta ket, ni Cristo ken Isu a nailansa iti kruz (1 Cor. 2:2), iti adda iti sentro ti amin a panpanunottayo.

Ket nupay kasta, iti kadua ti pannakaisalakan, ti Dios ikkannatayo iti adadu pay. Kadagidiay a maseknan maipapan iti taraon ken kawesda, ni Jesus impaayna ti liwliwa babaen iti panagkunana, “ ‘Ngem birukenyo nga umuna ti pagarian ti Dios ken ti kinalintegna, ket isuamin dagitoy a banbanag mainayondanto cadacayo’ ” (Mat. 6:33).

`Basaen ti Salmo 23:1; Salmo 37:25; ken Filipos 4:19. Ania ti ibaga dagitoy a bersikulo maipapan ti bendicion ti Dios nga agpaay kadagiti inaldaw a masapsapultayo?`

Kasta met, idi sinarita ni Jesus kadagiti disipolosna maipapan iti ipapanawna, Isu ket inkarina ti sagut ti Espiritu Santo a mangliwliwa kadakuada. “No ayatendac, tungpalenyo dagiti bilbilinco. Ket agdawdawatacto ken Ama, ket iccannacayto ti Manangliwliwa a sabali, tapno adda cadacayo nga agnanayon. Nga isu ti Espiritu ti pudno, isu a ti lubong saanna a mabalin nga awaten, ta dina makita ket dina mailasin, dacayo ammoyo, ta makipagtaeng cadacayo, ken addanto iti unegyo” (Juan 14:15–17). “Idalannacayto iti amin a kinapudno’ ” (Juan 16:13).

Kalpasanna ti Espiritu Santo a Mismo mangted kadagiti nakaskasdaaw a naespiritualan a sagsagut kadagiti annak ti Dios. (Kitaen ti 1 Cor. 12:4–11.)

Iti pangababaan, ti Dios nga Isu a “kencuana, agbiagtayo, ken aggunaytayo, ket mataginayon ti kinataotayo” (Aramid 17:28), ti Dios nga Isu a “ ‘mangted cadagiti isu-amin, ti biag ken anges ken dagiti amin a banag’ ” (Aramid 17:25), ket intedna kadatayo ti biag, ti kari ti pannakaisalakan, dagiti namaterialan a bendicion, ken naespiritualan a sagsagut tapno agbalin met a maysa a bendicion kadagiti sabsabali. Manen, aniaman pay dagiti namaterialan nga ik-kutantayo, aniaman pay a sagsagut wenno taltalunggading ti adda a naibendicion kadatayo, siuutangtayo iti isuamin a wagas iti Mangmangted no kasano iti panangaramattayo kadagidiay a sagsagut.