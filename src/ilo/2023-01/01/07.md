---
title:  Adalen Pay
date:   06/01/2023
---

“Ti puso ti Dios sikakarayo kadagiti annakna iti daga a buyogen ti maysa nga ayat a napigpigsa ngem patay. Iti panangitedna iti Anakna, imbukbukna kadatayo ti amin a langit a tinipon ti maysa a sagut. Ti panagbiag, ipapatay, ken panangibabaet ti Mangisalakan, ti panagministro dagiti angel, ti pannakikakaasi ti Espiritu, ti panagtrabaho ti Ama iti ngatoenda amin ken iti pannakaaramatda amin, ti awan sardayna a ngayangay dagiti nailangitan a nabiag—isuda amin nailistada nga agpaay iti pannakasubbot ti tao.”—Ellen G. White, STEPS TO CHRIST, p. 21.

“No tinallikodam ti bagi ken intedmo ti mismo a bagbagim ken Cristo maysaka a kamkameng ti pamilya ti Dios, ken isuamin a banbanag iti balay ti Dios ket agpaay kenka. Amin dagiti gameng ti Dios ket silulukatda kenka, iti agpadpada nga adda iti lubong ita ken dayta nga umayto. Ti panagministro dagiti angeles, ti sagut ti Espirituna, dagiti nagbannogan dagiti babaunenna— aminda ket agpaay kenka. Ti lubong, agraman dagiti isuamin a banbanag nga adda kenkuana, ket kukuam ida no la ket iti pagimbagam.”—Ellen G. White, THOUGHTS FROM THE MOUNT OF BLESSING, p. 110.

**Salsaludsod a pagiinnadalan**:

`Kadagitoy amin a nakaam-amak a sagsagut nga inted ti Dios kadagiti annakna, mapilitantayo nga agdamag, a kas iti inaramid ti salmista, “Ania ti itdecto ken Jehova a subad dagiti paraburna caniac?” (Sal. 116:12). Mangaramid iti listaan dagiti bendicion ken sagsagut ti Dios nga intedna kenka iti naespiritualan ken naidagaan a biagmo, ken nakasaganaka a mangibingay dayta idiay klasem. Ania ti isuro daytoy kenka no kasano iti kinamanagyamanmo koma iti Dios?`

`Nupay panunotentayo maipapan ti Dios a kas Namarsuatayo, ken umiso laeng a kasta, ti Sursurat ket mauli-ulit nga isurona nga Isu pay iti Manartarawidwid kadatayo. (Kitaen ti Heb. 1:3; Job 38:33– 37; Sal. 135:6, 7; Col. 1:17; Aramid 17:28; 2 Ped. 3:7.) Manipud kadagiti bitbituen iti law-ang, agingga iti panagpitik dagiti pusotayo, agingga kadagiti pwersa a mangtengtengngel kadagiti kababassitan a banbanag a mangaramid kadagiti amin a pagaammo a banag, ti laeng manartarawidwid a pannakabalin ti Dios ti mamagtalinaed iti kaaddada. Kasano koma iti panangtulong daytoy kadatayo a makaawat ti kinapudno a naibatay ti Biblia no ania dagiti obligasyontayo iti Dios, iti biang no kasano iti panangaramattayo iti aniaman nga intedna kadatayo? Kasano a daytoy a kinapudno ket matulongannatayo a mangsalimetmet ti biagtayo ken ti panggep ti biagtayo iti umiso a panangkita?`

`Ti adal sinaritana maipapan no apay nga, iti amin nga inted ti Dios kadatayo, ni Jesus ken ti plano ti pannakaisalakan ket isu iti kadadakkelan kadagiti amin a sagut. Apay a pudno dayta? Ania koma iti adda kadatayo no saan a naadda kadatayo dayta ken ti dakkel a namnama nga ipaayna kadatayo? Maysa a mannurat a di mamati iti Dios ket impakitana dagiti tattao nga awan a pulos no di “mapirpirsay a madaddadael a lasag kadagiti agsisina a tultulang.” Apay, no awan ti sagut ti evangelio, a mabalin nga adda pontona?`