---
title:  Manipud Manangallilaw Agingga iti Principe
date:   08/02/2023
---

Kas maysa nga agtutubo a lalaki nga isu a nangayat ken nagbuteng iti Dios, nupay kasta ni Jacob nagrukob a nakitimpuyog iti inana, ni Rebecca, tapno allilawenna ti amana ket magun-odna ti pammendicionna. Kas supapakna, isu ket inrugina ti biag ti panagtaengna iti biddut a dalan, a masapul a pumanaw wenno, nalabit a sangoenna ti nasapa nga ipapatay. Kinuna ni Rebecca ken Jacob nga “agtalawca a mapan ken Laban . . . ; Ket makipagyanca kencuana iti bassit nga ladaw, agingga iti di maiccat ti gura ni cabsatmo kenca; . . . sa agbaonacto ket ipanawcanto sadiay” (Gen. 27:43-45). Kinaagpaysoanna pimmanaw ni Jacob iti 20 a tawtawen, ket dina pulos a nakita manen ti rupa ti inana.

`Basaen ti Genesis 32:22–31. Ania ti napasamak ditoy ken Jacob, ken ania dagiti naespiritualan nga ad-adal a maalatayo manipud iti daytoy nga istoria maipapan iti parabur ti Dios, uray pay no makaaramidtayo kadagiti biddut a pangngeddeng?`

“Babaen iti panagpakumbaba, panagbabawi, ken panangisuko iti bukod-a
bagi, daytoy managbasol, managbiddut a tao ket nangabak a kadua ti Dayag ti langit. Inkapetna ti agpigpigerger a petpetna kadagiti karkari ti Dios, ket ti puso ti Awan Patingganna nga Ayat ket dina matukiad ti pakaasi ti managbasol. Ti biddut a nangiturong iti basol ni Jacob iti pananggun-odna iti kinainauna babaen ti allilaw ket nalawag unay itan a naiparang iti sangoananna. Saan a nagtalek kadagiti karkari ti Dios, ngem sinapulna babaen iti bukodna a pigsa tapno maipatungpal dayta aramiden koma ti Dios iti bukodna a tiempo ken pamuspusan. . . . naawat ni Jacob ti bendicion nga isu a tinartarigagayan ti kararruana. Ti basolna a kas manangsaliw-an ken manangallilaw ket napakawandan.”—Ellen G. White, PATRIARCHS AND PROPHETS, pp. 197, 198.

`Basaen ti Genesis 49:29–33. Nupay awanen iti aniaman pay a dagdaga ni Jacob idiay Canaan, ania dagiti bilbilin nga intedna kadagiti annakna a lallaki maipapan ti ponponna? Asino pay ti naiponpon met iti dayta a rukib? Ania ngata ti gapu no apay nga inaramid ni Jacob dayta a kiddaw?`

Ti Biblia ipakaammona kadatayo nga amin dagiti tallo kadagiti patriarka ken dagiti assawada ket naiponponda iti isu met laeng a rukib. Ti panagtalek ni Jacob iti Dios ket napigsa, ken imbilangna ti bagbagina a ganggannaet ken agpagpagna ditoy daga (kitaen ti Heb. 11:13). Iti laksid dagiti biddut, pimmanaw iti balayna nga awanan pulos ngem nagsubli idiay Canaan a maysa a nabaknang a tao.

`Iti laksid dagiti bidduttayo, ti Dios ket kaskasdi a bendicionannatayo. Nupay kasta, di ad-adda a nasaysayaat a liklikan dagiti biddut! Ania dagiti pili a sangsangoenyo ita, ken kasano iti panangliklikyo a panangaramid kadagiti dakes?`