---
title:  Abram, ti Ama ti Matalek
date:   06/02/2023
---

Inayaban ti Dios ni Abram tapno panawanna ti daga a pagilianna ken ti kakabagyanna ken mapan iti maysa a daga nga ipakitana kenkuana. Gapuna nangrugi ti kadara ti Misias. Nupay saan a naited ti pannakabinsabinsana, ni Abram ket masapul a panawanna ti daga a nakayanakanna ken dimmakkelanna. Pudno unay, dayta ket saan a nalaka a pangngeddeng, ket awan duadua inibbatanna ti sumagmamano a naidagaan a ragragsak ken kinanam-ay a mangaramid dayta.

`Basaen ti Genesis 12:1–3. Kasano a “benditodanto kenca amin dagiti caputotan iti daga” a kas maysa a bunga daytoy a kari ken iti pannakaawatna?`

Daytoy ket maysa a dakkel a makabalbaliw-biag a pasamak ken Abram ken iti pamilyana. “Gapu iti pammati ni Abraham, idi a naayaban, tapno mapan iti maysa a disso nga awatennanto a cas tawid, nagtulnog ket napan a dina ammo no adino ti pagturonganna” (Heb. 11:8). “Ti di agduadua a panagtungpal ni Abraham ket maysa kadagiti makaguyogoy a pakakitaan ti pammati a masarakan iti amin a Biblia.”—Ellen G. White, PATRIARCHS AND PROPHETS,p. 126.

Kaaduanna kadatayo ket saan a magagaran a pumanaw iti ili a nakayanakantayo ken dagiti gagayyemtayo ken kamkameng ti pamilya. Ngem inaramid ni Abram dayta. Ni Abram ket napnek a napan iti kinayat ti Dios a papananna. Kas ganggannaet a kas iti langana, ni Abram, Isaac, ken Jacob ket dida pulos inawat dayta a daga iti amin a panagbiagda—ngem nagtalinaedda latta met a matalek iti Dios.

`Basaen ti Hebreo 11:8–13. Ania ti mayataday a damag kadatayo ditoy?`

Ni Abram ket pagaammo a kas maysa a principe kadagidiay nga agbibiag iti aglikmutna. Isu ket pagaammo a managited, natured, managpadagus, ken maysa a babaunen ti Dios a Kangatoan. Ti panagsaksina iti Dios ket mangnibinibi. Babaen ti parabur ti Dios, makipagtawidtayo ken Abraham. “Cas la ken Abraham namati iti Dios ket daytoy a pammati naibilang kencuana a kinalinteg. Ammoenyo ngarud a dagiti mammati, isuda dagiti annac ni Abraham” (Gal. 3:6, 7). “Ket no taonacayo ni Cristo, dacay ngarud ti caputotan ni Abraham, ken agtawid cas iti cari” (Gal. 3:29).

Ken Abraham, kas ken Noe, makitatayo ti maysa a tao a mangar-aramid iti maysa a kangrunaan a makabalbaliw-biag a pangngeddeng a kas bunga ti panagtungpal iti Dios.

`Basaen ti 2 Corinto 4:18. Kasano koma a ti damag daytoy a bersikulo ket balbaliwanna ti kita ti naespirituan a pangngeddeng nga aramidentayo? Kasano iti panangaramid da Moises ken Abraham nga agpadpada iti isu met laeng a principio?`