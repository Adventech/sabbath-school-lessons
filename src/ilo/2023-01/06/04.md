---
title:  Dagiti Dakes a Pangngeddeng ni Lot
date:   07/02/2023
---

Idi pinanawan ni Abram ti daga a nakayanakanna a sungbat iti ayab ti Dios, ti kaanakanna a lalaki a ni Lot pinilina iti makikuyog kenkuana iti panagpagpagnana. Ti Genesis 13 ilanadna a ti Dios binendicionanna ni Abram iti banag nga isu ket “nabacnang unay idi cadagiti an-animal [ti kangrunaan a pagrukodan iti kinabaknang iti dayta a kultura], ken pirac, ken balitoc” (Gen. 13:2). Kasta met ni Lot ket “adda carnerona, ken vacana, ken sapsapawna” (Gen. 13:5). Agpadpadada a nagbalin a nakabakbaknang kadagiti nakaad-adu a pangpangen dagiti dingngoen ta dida makapagnaed nga agassideg. Tapno maliklikan ti riri iti nagbabaetan dagiti agpaspastorda, intanggaya ni Abram ken Lot ti panagpili iti kayatna a pagyanan. Agpayso, nagpakumbaba koma ni Lot ken Abram, ti natataengan kenkuana, ken agsipud ta utangna kenkuana ti panagrang-ayna. Nupay kasta, impakitana iti kinaawan panagyamanna iti nangted kenkuana ken naimbubokodan a kinayatna ti imbilangna a kaimbagan nga adda a daga.

`Basaen ti Genesis 13:10–12. Ania dagiti banbanag a mabalin a nangidalan ken Lot a mangaramid iti pangngeddeng nga inaramidna?`

Uray pay no kasla nalaka koma unay iti panangikalintegan ni Lot iti pangngeddengna a mapan idiay ciudad, dagiti banbanag ket dida nagbanag a nasayaat nga agpaay kenkuana, ket idi nangngeg ni Abram maipapan iti napasamak kenkuana, isu ket dina kinuna, “Ania ngarud, daksanggasat, Lot. Apitem ti immulam.” No di ket, isu ket inarayatna (kitaen ti Genesis 14).

No dadduma iti panagsapultayo iti ad-adu a banbanag, ditay masursuro a naimbag dagiti ad-adaltayo. Immalis a dagus ni Lot a napan idiay Sodoma! Ngem iti dakkel nga asina, ti Dios nangibaon kadagiti babaunen a mangpakdaar ken Lot ken ti pamilyana, nga ipakaammoda kadakuada ti agur-uray a pannakadadael dagitoy a ciciudad.

`Basaen ti Genesis 18:20–33. Ania ti imbaga ti Dios ken Abraham a rason ti isasarungkarna ditoy daga? Ania ti sungbat ni Abraham iti damag a ti Dios ket planplanoenna a dadaelen dagitoy nadangkes a ciciudad?`

Agsipud ta maseknan ni Abraham ken Lot ken iti pamilyana, isu ket nakitinnawar iti Dios nga ispalenna dagiti ciciudad no adda masarakan a nalinteg kadakuada. Inrugina iti 50 a nagpabpababa agingga iti 10. Iti maitunos iti kababalinna nga ayat, ti Dios ket saan a pulos a simmardeng a nangipapaay iti asi agingga a simmardeng ni Abraham nga agkiddaw! Ti Dios ken dagiti dua nga angeles ket personal nga inispalda ni Lot, ti asawana, ken dua nga annakna a babbai. Ngem ti asawana ket timmalliaw ket nagbalin a teddek ti asin. Simrek ni Lot iti Sodoma a maysa a nabaknang a tao ket rimmuar a nganngani awanan a pulos. Anian a nakaan-annadtayo koma maipapan kadagiti pangngeddeng nga aramidentayo, nangnangruna iti panangpanunot laeng kadagiti apagbiit a ganansya a maisupadi iti dakdakkel a ladawan (kitaen ti Marcos 8:36, 37).