---
title:  Nasarakan ni Noe ti Parabur
date:   05/02/2023
---

Napateg a kitaen a dagidiay nga agsapsapul iti nailangitan a gupgupit ket masansan nga inayaban ti Dios a mangaramid kadagiti kangrunaan a panagbalbaliw ditoy daga. Nakasaganaka koma a mangsango ti isu met laeng a banag, no kasapulan.

`Basaen ti Genesis 6:5–14. Ania dagiti nakaro a panagbalbaliw a dimteng ken Noe a kas bunga iti panagtungpal iti Dios? Ania dagiti principio a masarakantayo ditoy nga agpaay kadagiti bagbagitayo iti maysa a lubong a masapul a mapakdaaran maipapan iti asidegen a pannakadadael?`

Mabalin koma a ginastar ni Noe ti tiempona ken dagiti sanikuana a nangbangon iti maysa a pagtaengan nga agpaay iti bagbagina, ngem pinilina ti mangaramid iti maysa a nakaro a panagbaliw iti biagna ken tapno gastaren ti 120 a tawtawen dayta a biag a panangsurot iti ayab ti Dios a mangbangon iti daong.

Adu kadagiti agduadua ita nga aldaw ket pukawenda ti istoria ti Layus a kas maysa a sarsarita (myth), masansan a naibatay kadagiti pattapatta iti siensya maipapan iti pagaammo a linlinteg ti natoralesa. Awan ti kabarbaro ditoy. “Ti lubong sakbay ti Layus inrasonda nga iti ginasgasut a tawtawen dagiti linlinteg ti natoralesa ket saanen nga agbaliw. Dagiti panagulit-ulit dagiti panpanawen ket dumtengda kadagiti panagsasarunoda. Iti daytoy a tiempo ti tudo ket awan a pulos; ti daga ket nasibogan babaen ti alingasaw wenno alibongobong. Dagiti karkarayan ket dida pay pulos linabsan dagiti nagbebeddenganda, ngem inawitda dagiti danumda a sitatalged a mapan idiay baybay. Dagiti di-agbaliw a bilbilin ket pinagtalinaedda dagiti dandanum tapno saan nga agluppias kadagiti ngarabda.”—Ellen G. White, PATRIARCHS AND PROPHETS, p. 96. Sakbay ti Layus, dagiti tattao irikkiarda a ti maysa a layus ket saan a pulos a dumteng kas naibatay iti maysa a biddut a pannakaawat iti kinapudno; kalpasan ti layus, iti naibatay iti maysa a biddut a pannakaawat iti kinapudno, irikiarda a dayta ket saan a pulos a dimteng. Kas kuna ti Biblia: “awan ti baro a banag iti baba ti init” (Ecles. 1:9).

Kabayatanna, ti Biblia kunana pay a dagiti tattao ket agduaduada kadagiti paspasamak iti panawen-ti-panungpalan, a kas met idi Layus (kitaen 2 Ped. 3:3–7). Kasano, ngarud, iti panagsaganatayo iti umay a pannakadadael? Adda iti maysa a sipapanakem a keddeng a nagnaganen “naitantan a panagyaman.” Daytoy ket kaipapananna a masapul a siaanustayo a mangaramid iti trabaho ti Dios ken inayabannatayo a mangaramid iti namnama ti maysa nga adadda a nadaydayag a masakbayan a gungguna. Ditay ammo no inton ano nga agsubli ni Cristo. Iti maysa a panangkita, saan a napateg. Ti ket napateg ket, kas ken Noe, aramidentayo ti ibagbaga ti Dios nga aramidentayo, uray pay no, kas ken Noe, kaipapananna ti sumagmamano a nakaro a panagbalbaliw ti biag.

`Kasano koma iti kinasaganam tapno mangaramid iti kangrunaan a panagbaliw iti biagmo nga agpaay iti Dios no, kas ken Noe, ket maayabanka a mangaramid iti kasta a trabaho? (Pamalatpatan: Kitaen ti Lucas 16:10.)`