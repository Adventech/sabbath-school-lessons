---
title:  Adalen Pay
date:   10/02/2023
---

Ti Dios padayawanna ti pasetna iti tulag babaen iti panangbendicionna ken Abraham. Ket ni Abraham pinadayawanna ti Dios babaen iti dina panagurnong kadagiti kinabaknang iti daytoy a daga. “Ti tawid inkari ti Dios kadagiti tattaona ket awan iti daytoy a lubong. Ni Abraham ket awan sanikuana iti lubong, awan ‘uray pagbatayan la coma ti saca.’ Aramid 7:5. Inikutanna ti dakkel a sanikua, ken inaramatna dayta iti dayag ti Dios ken iti pagimbagan dagiti padana a tao; ngem dina kinita daytoy a lubong a kas pagtaenganna. Ti Apo ti nangayab kenkuana tapno panawanna dagiti managdaydayaw kadagiti ladladawan a kakailianna, nga addaan iti kari ti daga a Canaan a kas maysa nga agnanayon a kukuana; nupay kasta isu ken ti annakna wenno ti anak ti anakna ket dida naawat dayta. Idi tinarigagayan ni Abraham iti maysa a lugar a pakaiponponan ti minatayna, masapul a gatangenna dayta kadagiti taga Canaan. Ti laeng kakaisuna a kukuana idiay Naikari a Daga ket dayta natagaan a bato a tanem idiay rukib ti Machpelah.”—Ellen G. White, PATRIARCHS AND PROPHETS,p. 169.

Kabayatan a pagbiagantayo dagiti biagtayo, no dadduma masulisogtayo nga agturong iti kinabaknang ken ragragsak. Alaenna ti napigsa a pammati a mangaramid iti nataktak a pannakapnek. “Ti natan-ok a palacio ti Faraon ken ti trono ti ari ket naipakitada a kas mangguyogoy ken Moises; ngem ammona a dagiti naimbasolan a ragragsak a mangaramid kadagiti tattao a manglipat iti Dios ket addada kadagiti naarian a parparaangan. Isu ket kinitana ti labes ti nadaeg a palacio, labes ti balangat ti ari, kinitana dagiti nangato a dayaw a maitedto kadagiti sasanto ti Kangatoan idiay maysa a pagarian a saan a namulitan iti basol. Nakitana babaen ti pammati ti maysa a di agkupas a balangat nga ikabilto ti Ari ti langit iti agballigi. Daytoy a pammati iti nangiturong kenkuana nga umadayo manipud iti maysa a naarian ti daga ken tumipon iti napakumbaba, marigrigat, naumsi a nacion a nangpili a mangtugpal iti Dios a saan nga iti basol.”— PATRIARCHS AND PROPHETS, p. 246.

**Salsaludsod a pagiinnadalan**:

`Ania iti mapasamak kadagiti sanikuatayo inton umay ni Jesus? (Kitaen ti 2 Ped. 3:10.) Kinaagpaysoanna, ania iti mabalin a mapasamak kadakuada uray pay iti sakbay nga umay ni Jesus? (Kitaen Mat. 6:20.) Apay, ngarud, a kankanayon a napateg a salimetmetan dagiti banbanag iti umiso a panangkita kadakuada?`

`Impakdaar ni Jesus maipapan “ti panangulbod dagiti kinabacnang” (Marcos 4:19). Ania iti sarsaritaenna? Kasano ti panangallilaw ti kinabaknang kadatayo?`

`Idiay klase, saritaen maipapan kadagiti wagas a nalabit a mangikalintegan iti panaggian ni Moises idiay Egipto imbes a panawanna ti isuamin a banbanag tapno pumanaw agraman dagiti adadipen a mapan iti maysa nga ungaong a let-ang? Ania iti namimpinsan a namagkeddeng kenkuana a mangaramid iti inaramidna?`