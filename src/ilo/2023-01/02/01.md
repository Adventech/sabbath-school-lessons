---
title:  Dagiti Tultulag ti Dios Kadatayo
date:   07/01/2023
---

### Basaen Agpaay ti Adal ita a Lawas
Mat. 10:22; Juan 6:29; Deut. 28:1– 14; Prov. 3:1–10; Mal. 3:7–11; Mat. 6:25–33.

> <p>Paset a Mayulo</p>
> “ ‘Ket maaramidto a no imdengamto a sipapasnec ti timec ni Jehova a Diosmo, tapno tungpalem nga aramiden amin a bilbilinna, isu nga ibilinco kenca itoy nga aldaw, ni Jehova a Diosmo icabilnacanto a naipadpaduma cadagiti isu-amin a nasnacion iti daga: Ket amin dagitoy a benbendicion umaydanto kenca, ket camacamendacanto no ipangagmo ti timec ni Jehova a Diosmo’ ” (Deuteronomio 28:1, 2).

Makapasiddaaw unay, ti Dios ket nangaramid kadagiti kontrata (wenno tultulag) kadatayo. Kaaduanna ket nagnumoan (bilateral), kayatna a saoen nga agpadpada a partido (ti Dios ken tattao) ket addaan iti paset nga aramiden. Maysa a pagwadan iti maysa a nagnumoan a tulag ket “No aramidenyo daytoy, aramidek met dayta.” Wenno “Aramidek daytoy no aramidenyo dayta.”

Nataktakkon pay a kita ti tulag ket ti maymaysa iti sikiganna (unilateral). “Aramidek daytoy uray pay no aramidenyo wenno saan.” Sumagmamano kadagiti tultulag ti Dios iti sangkataoan ket maymaysa iti sikiganda. Kas pangarigan, “ ‘ta paruarenna ti initna cadagiti dakes ken cadagiti naimbag ket pagtudoenna cadagiti nalinteg ken nakil-lo’ ” (Mat. 5:45). Aniaman pay iti aramidentayo wenno saan nga aramiden, manamnamatayo ti Dios iti init ken tudo. Kalpasan iti Layus, inkari ti Dios iti sangkataoan ken “isu-amin nga animal ti daga” nga awanton a pulos iti sabali pay a layus a mangsaklaw iti amin a daga (kitaen Gen. 9:9–16), uray pay no ania dagiti ar-aramidentayo. Isu ket inkarina pay: “ ‘Bayat ti caadda ti daga, ti panagmula ken ti panagapit, ken ti lamec ken ti pudot, ken ti calgaw ken ti sibabasa, ken ti aldaw ken ti rabii saandanto nga agsardeng’ ” (Gen. 8:22). Dagiti panpannawen ket dumteng ken aglabasda, uray pay no ania ti aramidentayo.

Ita a lawas intayo adalen ti sumagmamano a napateg unay a nagnumoan a tultulag iti nagbaetan ti Dios ken dagiti annakna. Ikararagtayo a, babaen ti parabur ti Dios, a “mataginayontayo pasettayo iti tulag.”

_*Adalen ti adal ita a lawas tapno maisagana agpaay ti Sabado, Enero 14._