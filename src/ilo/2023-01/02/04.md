---
title:  Dayawem ti Apo
date:   10/01/2023
---

Ti libro ti Proverbio ket saan unay a maipapan iti nalinteg ken dakes a kas iti maipapan iti sirib ken kinakuneng. Iti panangbasa ti maysa iti libro, makitana dagiti pagimbagan ti sirib ken dagiti pagdaksan ti kinakuneng.

`Basaen ti Proverbio 3:1–10. Ania dagiti nakaskasdaaw a karkari a naited ditoy? Kasta met, ania ti kayat a saoen “dagiti umuna a bungbunga ti amin a maapitmo”?`

Dawaten ti Dios kadatayo iti panangikabil Kenkuana nga umuna iti panangimanehar kadagiti sanikuatayo a kas panangbigbig iti panagtagikuana kadagiti amin a banbanag, ken kas maysa a panangipaduyakyak iti pammatitayo Kenkuana a mangipaay iti agpaay kadatayo. Ngem uray pay iti ad-adu ngem daytoy, Isu kunana a no un-unaentayo iti panangikabil Kenkuana, iti kasta inna bendicionan ti nabati. Kadatayo a mangaramid daytoy—dayta ket, iti panangikabil Kenkuana nga umun-una—ket aramid ti pammati, maysa nga aramid ti panagtalek, maysa a panangipaduyakyak iti panagtalek iti Apo iti amin a pusom ken, pudno unay, saan a panagsanggir iti bukodmo a pannakaawat (nga isu a naisangsangayan ti kinapategna, agsipud ta masansan a mapasamak dagiti banbanag a ditay maawatan ken ditay maikkan iti kapapaayanna).

Ngem awan koma a pulos iti mangiduron kadatayo nga ad-adda iti panagtalek iti Dios ken iti ayatna ngem iti aramiden ti kruz. No mabigbigmo no ania iti naited iti tumunggal maysa kadatayo ken Jesus, saan laeng a kas Namarsuatayo (Juan 1:1-4) ken Manarawidwidtayo (Heb. 1:3), no di pay ket kas Mannubbottayo (Apo. 5:9), iti panangisubli iti Dios kadagiti umuna a bungbunga iti aniaman nga adda kadatayo ket, pudno unay, nga isu iti kababassitan a maaramidtayo.

“Saan laeng a tuntonen ti Apo ti apagkapullo a kas kukuana, no di pay ket ibagana kadatayo no kasano koma iti pannakaisagsagana dayta nga agpaay Kenkuana. Kunana, ‘Pagdayawmo ti cucuam ken Jehova, ken dagiti umuna a bungbunga ti amin a maapitmo.’ Saan nga isuro daytoy a gastoentayo dagiti kukuatayo kadagiti bagbagitayo, ket iyegtayo iti Apo ti natda, uray pay no napudno koma nga apagkapullo. Mailasin koma nga umuna ti bagi ti Dios.”—Ellen G. White, COUNSELS ON STEWARDSHIP,p. 81.

Kuna ti Dios a no iyun-unatayo Isuna, dagiti “sarusarmo mapnodanto a sipupusec.” Nupay kasta daytoy ket saan a datdatlag a mapasamak; dayta ket, saanka nga agriing iti maysa a bigat ket masarakam a dagiti sarusarmo ken balbaldem ket kellaatda a napusek.

No di ket, ti Biblia ket napno kadagiti principio maipapan iti nasayaat a kinamanagaywan, naannad a panagplano, ken mapagpiaran iti pamirak, nga isu a kinamatalek a pangayaban ti Dios kadatayo nga aramiden nga isu iti umuna ken kangrunaan a pagrebbengantayo.

`Nupay kasta, kasano a masursurotayo iti agtalek iti Dios ken dagiti karkarina iti panawen dagiti narigat a pamirak inton, uray pay kabayatan a sapulentayo iti agbalin koma a matalek, dagiti sarusar ken balbalde ket saanda a napusek?`