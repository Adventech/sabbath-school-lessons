---
title:  Tapno Ipangag a Sipapasnek
date:   09/01/2023
---

Ti libro ti Deuteronomio ket naideppel a bersion ti mensahe ni Moises a nagpakada kadagiti maikadua a kaputotan ti Israelita kalpasan ti uppat a pulo a tawtawen a panagwalangwalang idiay let-ang. Dagitoy a mensahe ket naitedda idiay tanap ti Moab iti daya ti Jerico. Ti Deuteronomio ket umiso laeng a nanaganan “Ti Libro a Pakalaglagipan.”

Iti daytoy a libro, ni Moises ket inulitna dagiti kinamatalek ti Dios a pannakilangenna iti Israel. Isu ket linagipna dagiti panagpagpagnada manipud Bantay Sinai agingga iti Kadesh Barnea idiay igid ti Naikari a Daga, kasta met ti yaalsa ken ti 40 a tawtawen a panagwalangwalang iti let-ang. Isu ket inulitna nga imbaga ti Sangapulo a Bilbilin, dagiti sapsapulen ti apagkapullo ken ti kangrunaan a kamalig. Ngem ti kangrunaan nga ipangpangruna ti Deuteronomio ket ti balakad a panagtulnog ken panangawat kadagiti bendicion ti Dios. Ipakita ni Moises ti Dios a kas Maysa nga addaan iti abilidad, ken tarigagay, a mangaywan kadagiti tattaona.

`Basaen ti Deuteronomio 28:1–14. Ania dagiti dadakkel a bendicion a naikari kadagiti tattao? Ngem ania ti masapul nga aramidenda tapno awatenda?`

Ni Moises ket sigagagar unay a dagiti tattao ket maawatanda a ti Dios ket addaan iti nakaskasdaaw, ken napnoan datdatlag, a bendicion a maisagsagana nga agpaay kadakuada. Dagiti sasaona, “ket maaramidto a no imdengamto a sipapasnec,” ipakaammona kadakuada a ti agnanayon a pagtungpalanda ket nakapusta ditoy. Anian a nagpigsa a pannakaipaduyakyak ti kinapaypayso ti wayawaya a pili. Isuda ti pilina a nacion, umawat kadagiti dadakkel a bendicion ken dadakkel a karkari, ngem dagidiay a bendicion ken karkari ket saan a di adda kondisyonda. Masapul a maawatda, awaten, ken aramiden ida.

Ken awan a pulos ti dinawat ti Dios kadakuada a narigat unay nga aramidenda. “ ‘Ta daytoy a bilin nga ibilinco kenca ita nga aldaw saan a narigat unay kenca, wenno adayu. Saan nga adda sadi langit, a pagcunaam coma, Asino ti umulinto a pannacabagitayo sadi langit, a mangyeg cadatayo ti daydiay, ken mangipangngeg cadatayo ti daydiay, tapno mabalintayo nga aramiden? Di met adda iti ballasiw ti taaw a pagcunaam coma, Asino ti bumallasiwto iti taaw a pannacabagitayo, ken mangyeg iti daydiay cadatayo, ken mangipangngeg iti daydiay cadatayo, tapno mabalintayo coma nga aramiden? Ngem ti sao asideg unay kenca ita ngiwatmo ken ita pusom tapno sungpotem’ ” (Deut. 30:11–14).

Agpayso, malaksid kadagiti bendicion, adda dagiti ballaag dagiti lunod, no ania iti mapasamak kadakuada no agsukirda (Deut. 28:15–68), dayta ket, dagiti supapak nga iyeg ti basol ken panagsukirda.

`Ania ti kaipapananda kadatayo, ita nga aldaw, ti imbaga ti Dios kadatayo nga “imdengamto a sipapasnec” nga aramiden?`