---
title:  Ti Kontrata ti Apagkapullo
date:   11/01/2023
---

Adda nasinged a naespiritualan a panagsilpu iti panangaramid iti panagapagkapullo ken ti pannakikayamettayo iti Dios. Dagiti Israelitas ket rimmang-ayda idi nagtulnogda iti Dios ken matalek iti panagapagkapullo. Iti kasunganina, natnagda kadagiti narigat a tiempo idi dida nagmatalek. Kasla sinursurotda ti maysa a rikos ti kinatulnog ken kinarang-ay, kalpasanna ti panagsukir ken dagiti parparikut. Iti maysa kadagitoy a panpanawen ti dikinamatalek idi a ti Dios, babaen ken mammadto Malakias, nangaramid iti maysa a nagnumoan a kontrata kadagiti tattaona.

`Basaen ti Malakias 3:7–11. Ania dagiti karkari ken dagiti obligasyon a masarakan kadagitoy a bersikulo?`

Ti Dios inkarina kadagiti tattao a no agsublida Kenkuana, Isu ket agsubli met kadakuada. Idi dinamagda no ania ti kayatna a saoen iti panagsusubli Kenkuana, nalawag a kinunana, “Isardengyo iti panangtakawyo Kaniak kadagiti apagkapullo ken datdaton.” Ti panagtakawda ti rason a nailunodda. Adtoy ti solosyon ti Dios iti parikut ti lunod. “Yegyo ti amin nga apagcapullo [ti sibubukel nga apagkapullo], iti camalig” (Mal. 3:10). Ket no aramidenyo daytoy, iti kasta “Siac . . . luctacto cadacayo dagiti tawtawa ti langit, ket ibuyatconto cadacayo ti bendicion, nga awanto ti lugar a macalaon nga umawat.” No awan iti makaanay a silid a mangawat dayta, addaantayo iti nalablabes nga isu a makatulong kadagiti sabsabali ken makatulong iti pannakaidur-as ti trabaho ti Dios.

“Isu a nangited iti bugbogtong nga Anakna tapno matay nga agpaay kenka, ket nangaramid iti maysa a tulag kenka. Itedna kenka dagiti bendicionna, ket kas panagsubalit Isu sapulenna kenka nga isublim Kenkuana dagiti datdaton ken apagkapullom. Awan iti siasinoman a mangpadpadas nga agkuna nga awan iti wagas a mabalin a maawatan maipapan iti daytoy a banag. Ti plano ti Dios maipapan kadagiti apagkapullo ken datdaton ket apagisu iti pannakaibagana idiay maikatlo a kapitulo ti Malakias. Ti Dios ayabanna dagiti ahentena a tattao nga agbalin a napudno iti kontrata nga inaramidna kadakuada.”—Ellen G. White, COUNSELS ON STEWARDSHIP, p. 75.

Maysa kadagiti nasayaat a rikos ti panagtungpal ket nailanad idi panawen iti panagari ti naimbag nga Ari Ezekias ti Juda. Adda idi iti napudno a rebaybal idiay Juda, ken dagiti tattao ket nangrugida ti matalek a panangisubli kadagiti apagkapullo ken datdatonda idiay kamalig ti templo. Adu ti dimteng ta naibontonda idiay templo. Ti maikadua a Cronicas 31:5 ibagana iti napasamak idi dagiti tattao ket “intedda a nawadwad dagiti umuna a bungbunga dagiti bucbukel, ken baro nga arac, ken lana, ken diro, ken iti amin a naapit iti away; ket ti apagcapullo ti amin a cucua inyegda a siwawadwad.”

`Ania ti ibaga kenka ti panagap-apagkapullom (wenno nakurang a panagapagkapullom) maipapan iti bukodmo a kinaespiritual ken pannakikayamet iti Dios?`