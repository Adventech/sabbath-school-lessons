---
title:  Adalen Pay
date:   23/01/2026
---

“Amin nga ayat ti ama nga isu a bimmaba manipud kaputotan agingga iti kaputotan babaen iti kalasugan ti puso ti tao, amin dagiti ubbog ti kinalamuyot nga isu nalukatan kadagiti kararua dagiti tattao, ket kasla bassit la nga ayus iti awan patinggana a taaw no idilig iti awan patinggana, di maibus nga ayat ti Dios. Ti dila dina maibalikas dayta; ti pluma dina a mailadawan dayta. Mabalinmo nga utoben dayta iti inaldaw-aldaw a panagbiagmo; mabalin a sukimatem dagiti Sursurat a sipapasnek tapno maawatam dayta; mabalinmo nga ayaban ti amin a pannakabalin ken kabaelan nga inted kenka ti Dios, iti panangikarigatan a mangawat iti ayat ken kinamanangngaasi ti nailangitan nga Ama; ket kaskasdi nga adda iti labesna nga awan patinggana. Mabalin nga adalem dayta nga ayat kadagiti adu a panpanawen; kaskasdi a dika pulos a maawatan a naan-anay ti kaatiddog ken kalawa, ti kauneg ken kangato, ti ayat ti Dios iti panangtedna iti Anakna a matay agpaay iti lubong. Ti kinaagnanayon a mismo ket pulos a dina maiparangarang a naan-anay dayta. Nupay kabayatan ti panagadaltayo iti Biblia ken panangut-utob iti biag ni Cristo ken ti plano ti pannakasubbot, dagitoy a naindaklan a tema ket malukatanda iti pannakaawattayo nga ad-adda pay.”—Ellen G. White, Testimonies for the Church, vol. 5, p. 740.

“No umaw-awattayo iti panagsursuro, kas ken Moises iti eskuelaan ni Cristo, ania ti masursurotayo?—tapno agbalin a natangsit?—tapno maaddaan iti natan-ok a kapanunotan maipapan kadagiti bagbagitayo?—pudno unay a saan. No ad-adu ti masursurotayo iti daytoy nga eskuelaan, ad-adda met nga agdura-astayo iti kinaemma ken kinapakumbaba ti nakem. Saantayo koma a marikna a nasursurotayo dagiti amin a banbanag a napateg a maammoan. Rumbeng nga aramatentayo dagiti talugading nga inted kadatayo ti Dios iti kasayaatan, tapno inton mabaliwantayo manipud iti ipapatay a mapan iti saan nga ipapatay, saantayo nga ibati dayta a nagun-odtayo, no di ket mabalin nga itugottayo dayta idiay sabali a bangir. Iti amin a di agsarday a panawen ti kinaagnanayon, ni Cristo ken ti trabahona a panangsubbot ket isunto ti tema ti adaltayo.”—Ellen G. White, Manuscript 36, 1885.

**Salsaludsod a pagiinnadalan:**

`Ania dagiti wagas a napadasam a mismo ti kinapudno ti ayat ti Dios? Idiay klase, saritaen dagiti nadumaduma a wagas a naammoam ken napadasam ti ayatna.`

`Ania ti apagisu a kayatna a saoen a ni Jesus immay “a capadpada dagiti tao” (Filipos 2:7)? Idilig iti Roma 8:3. Pagiinnadalan dagitoy a teksto iti lawag ti tunggal maysa.`

`Ania dagiti karit ti panagkaykaysa a sangsangoen ti iglesia iti lugaryo? Aniaman dagiti isyu, apay a ti panagbalin a napakumbaba, a saan a panagaramid iti aniaman a banag gapu “iti supiat wenno iti kinatangsit” (Filipos 2:3) ket agbalin a maysa a dakkel a wagas tapno mairugi a simpaen dagiti isyu?`