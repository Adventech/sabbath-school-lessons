---
title:  Ti Paggapuan ti Panagkaykaysa
date:   19/01/2026
---

Ad-adda nga utoben ti panangipaganetget ni Pablo iti panagkaykaysa idiay Filipos 2:2, nga ibagbagana ti isu met laeng a banag iti uppat a nagduduma a wagas. Paliiwen pay ti panangipaganetgetna iti nakem, pampanunot, ken rikrikna. Kabayatan a dagiti narelihiyosoan a pangpangulo ket agduyosda a mangipaganetget iti akinruar a kababalin, ni Jesus impaganetgetna dagiti pampanunot ken rikriknatayo. Kas pangarigan, kinuna ti nabaknang nga agtutubo nga agturay a kankanayon a sinalimetmetanna ti linteg. Nupay kasta, babaen ti panangibaga ni Jesus kenkuana nga ilakona amin nga adda kenkuana, itedna kadagiti napanglaw, ken sumurot Kenkuana, pinadasna ti pannakaisilpo ti agtutubo kadagiti nailubongan a bambanag. Kinunana pay a ti aggapu iti puso (wenno panunot) ti mangtulaw iti maysa a tao: “Ta iti puso rummuar dagiti dakes a panunot, pammapatay, pannakicamalala, ab-abig, tactacaw, naulbod a manangsacsi, tabtabaaw iti Dios” (Mateo 15:19), ken “ti naruay iti puso isu ti saoen ti ngiwat” (Mateo 12:34).

`Basaen ti Filipos 2:3, 4. Ania dagiti napraktikalan nga addang nga iyawis ni Pablo tapno maadda ti panagkaykaysa iti iglesia?`

Dagiti sasao ni Pablo ket mangipaay iti maysa a ladawan ti kinapakumbaba: kinapakumbaba ti nakem, padayawan dagiti sabsabali a natantan-ok ngem kadagiti bagbagitayo, panangkita iti pagimbagan dagiti sabsabali saan laeng a ti bukodtayo. Nalaklaka a sawen ngem aramiden, saan kadi? Ngem dagitoy ket principio a napateg a laglagipen iti amin a pannakilangentayo. Masansan nga iti panagtutongtong ket adda panagduyos a mangipamaysa iti imatangtayo iti sungbattayo iti aniaman a maibagbaga, imbes nga ipamaysatayo ti dumngeg tapno maawatantayo ti ibagbaga ti sabali a tao ken padasentayo a kitaen ti isyu manipud iti panangkitada. Masansan a tumaud ti riri gapu kadagiti simple a di panagkikinnaawatan a mabalin koma a maliklikan babaen laeng iti naalibtak a panagtimud. Mabalin a ditay umanamong, ngem iti panagtimud ken panangsapul a maawatan iti panangkita ti sabali a tao ti umuna nga addang a mangparang-ay iti nasalun-at a komonikasyon ken panagtalek.

Ni Pablo saritaenna ti panagkaykaysa a “[napataud babaen] ti Espiritu” (Efeso 4:3), nga isu a mangparnuay “iti talna a mamagtitimpuyog kadatayo” (Efeso 4:3). No adda ti panagririri iti uneg ti iglesia, ti Espiritu Santo ket mapaalinaayna dagiti dandanum iti panagkaykaysa, mangparnuay iti panagtutunos. Iti isu met laeng a kapitulo, ni Pablo saritaenna “iti panagmaymaysa ti pammati ken ti pannacaammo iti Anac ti Dios” (Efeso 4:13). Dagiti dua ket agnaigda. Iti maaddaan iti isu met laeng a pammati, isu met laeng a pannakaawat iti Sursurat nga agubbog manipud iti pannakaammo ken Cristo ken dagiti sursurona, ket napateg tapno ti panagkaykaysa ket agraira iti nagtetengngaantayo.

`Ania a kita ti ipapatay ti bagi ti mangiturong kadatayo iti lugar a sadiay ket, pudno unay, a padayawantayo dagiti sabsabali a natantan-ok ngem kadagiti bagbagitayo? Kasano a masursurotayo nga aramiden dayta? Kasano ngata a naiduma ti panagkakayamettayo no amintayo ket agbiag a kasta?`