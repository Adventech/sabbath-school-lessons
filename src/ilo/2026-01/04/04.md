---
title:  Implant iti Nakem Wenno Pannakaopera ti Nakem?
date:   20/01/2026
---

Umad-adu a bilang dagiti kompanya iti intero a lubong dagiti agtartrabaho iti teknolohia a mamagtipon iti pannakabalin a panagtrabaho dagiti kompyuter iti utek ti tao. Iti sabali a pannao, babaen ti panangikabilda iti kompyuter iti panunot, dagiti sientista namnamaenda a mabaliwan dagiti pampanunottayo babaen kadagiti kompyuter. Nupay ti panangaramat iti implant iti utek ti tao ket mabalin a mangikari kadagiti nasayaat a banagna, a pakairamanan ti panangtulong a mangtaming iti kissiw, depresyon, ken Parkinson’s disease, saan a narigat a panunoten dagiti ad-adu pay a nakaam-amak a pannakaaramatna. Ti panangtengngel iti panunot ket saan nga adayu a mapasamak.

Kadagiti sumagmamano a wagas, addan ditoy. Ti nakemtayo ket kas la maysa a kompyuter, laeng adayu a nangatngato. Ti kanayon nga ayus ti impormasyon iti inaldaw a sangsangoentayo ket “iprogramana” ti nakemtayo, ikondisyonna dagiti panunottayo, ken ibagnosna dagiti ar-aramidtayo. No iyupertayo dagiti bagbagitayo iti media, ti nailubongan a wagas a panagpampanunot dagiti tattao ket isellona ti impresyonna iti nakemtayo, ket mangrugitayo nga agpanunot iti isu met laeng a wagas. Kasla dagiti nakem dagiti sabsabali a tattao ket naimula wenno nailaok iti nakemtayo.

Datayo, kas ken Jesus, ket maaddaan koma iti “nakem a naespirituan” (Roma 8:6). “Dagiti banbanag ti Dios awan ti macaammo cadacuada, no di ti Espiritu ti Dios,” nga isu nga isupadi ni Pablo iti “espiritu ti lubong” (1 Corinto 2:11, 12). Asino ti manursurotayo? Ken ania iti maad-adaltayo?

`Basaen ti Filipos 2:5. Ania ngata ti kayat a saoen iti maaddaan iti “nakem” ni Cristo?`

Kamaudiananna, mabalintayo a baliwan ti nakemtayo, ngem ditay’ mabaliwan ti pusotayo; ti Dios laeng ti makabalin. Ti Espiritu Santo ket masapul nga aramidenna ti pannakaopera ti pusotayo, nga iggemna ti “campilan ti Espiritu” (Efeso 6:17), ti “sibibiag ken napigsa unay” a sao ti Dios, “dumanon nga agingga iti paglasinan ti cararua ken ti espiritu, wen, ken dagiti nagsusuupan ken pata ket nasiglat nga agilasin cadagiti panunot ken panagem ti puso” (Hebreo 4:12). Babaen laeng iti Espiritu Santo a napaypayso a maammoantayo ti bagbagitayo agsipud ta, iti nakaisigudan, ti bukodtayo a puso ti mangallilaw kadatayo (Jeremias 17:9). Ti sao ti Hebreo nga agpaay iti “manangallilaw” (‘aqov) ket tudtudoenna ti lasonglasong a daga a mangitibkol kadatayo; iti panangipalawagna, kayatna a saoen ket dagiti pampanunot a narikut, naballikog, ken killokillo. Masapul a mabalbaliwantayo babaen ti “pannakapabaro” ti isiptayo tapno “mapanecnecanyo no ania ti nasayaat, macaay-ayo ken naananay a pagayatan ti Dios” (Roma 12:2).

`Apay a napateg unay a surotentayo ti ibaga ni Pablo kadatayo ditoy: “Camaudiananna, cacabsat, dagiti aniaman a banbanag a napudno, dagiti aniaman a banbanag a nadayaw, dagiti aniaman a banbanag a nalinteg, dagiti aniaman a banbanag a nadalus, dagiti aniaman a banbanag a macaay-ayo, dagiti aniaman a banbanag a naimbag ti damagda; no adda aniaman a kinasingpet, ken no adda aniaman a kinadayaw, panunutenyo dagitoy a banbanag” (Filipos 4:8)?`