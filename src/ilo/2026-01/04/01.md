---
title:  Panagkaykaysa Babaen ti Kinapakumbaba
date:   17/01/2026
---

### Basaen Agpaay iti Adal ita a Lawas
Filipos 2:1–8; Jeremias 17:9; Filipos 4:8; 1 Corinto 8:2; Roma 8:3; Hebreo 2:14–18.

> <p>Paset a Mayulo</p>
> “Anayenyo ti rag-oc, nga agmaymaysa coma ti panggepyo, adda agmaymaysa nga ayatyo, maymaysa a panagtitimpuyog, ken agmaymaysa a nakem” (Filipos 2:2).

Ti panagkaykaysa ket pigsa. Ngem ti pannakaammo no ania ti pudno ket saan a kapada iti panangaramid iti dayta. Datayo amin, no dadduma, ket saan nga agballigi, iti laksid iti kaimbagan a panagreggettayo nga agkaykaysa. Ngem saan a kapada dayta ti inggagara a panangdadael iti panagkaykaysa. Di ngarud pakasdaawan a kabayatan nga agtultuloy ti panagsurat ni Pablo kadagiti taga Filipos, kayatna nga agbalinda a “maymaysa a panagtitimpuyog, ken agmaymaysa a nakem.”

Ibasar ni Pablo ti pannakasapul ti panagkaykaysa iti sursuro ken ulidan ni Jesus. Daytat’ tema a masarakantayo iti amin a Baro a Tulag ken nangnangruna kadagiti epistulo. Ti sigud a nagtaudan ti di panagkaykaysa iti uniberso ket nagsaringit manipud iti panagpannakkel ken pannakawaw iti saad ken pannakabalin ti maymaysa nga angel idiay langit, maysa a sentimiento a napardas a nagwaras, uray pay iti uneg ti awan pagkurkuranganna nga aglawlaw (kitaen iti Isaias 14:12–14). Simmaruno ket nagturay met dayta idiay Eden babaen ti umasping a di pannakapnek kadagiti paglintegan nga inkabil ti Dios ken ti tarigagay nga agpangato iti nangatngato a gunglo ngem iti inaramid ti Dios (Genesis 3:1–6).

Iti daytoy a lawas intayo kitaen ti naibatay iti Biblia a panagkaykaysa iti iglesia, nga ipamaysatayo ti imatangtayo nangnangruna iti nakaskasdaaw a panagpababa ni Jesus, dagiti ad-adal a magun-odtayo manipud iti panangkitkitatayo Kenkuana, ken no kasano a dumakkeltayo nga ad-adda a kas Kenkuana.

_*Adalen ti adal ita a lawas tapno maisagana agpaay ti Sabado, Enero 24._