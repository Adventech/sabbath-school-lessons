---
title:  Di Panagkaykaysa Idiay Filipos
date:   18/01/2026
---

`Basaen ti Filipos 2:1–3. Ania dagiti bambanag a kas la nangidalan iti di panagkaykaysa iti uneg ti iglesia? Ania iti isingasing ni Pablo a kas maysa a rimedyo?`

Dakkel la ketdi ngata a pannakauppapay ni Pablo iti pannakakitana iti iglesia nga impasdekna ken inay-ayatna unay a sinubok ti panagsasalisal ken nadagensen iti panagsusupiat. Isu ket nagaramat iti napigsa unay a pagsasao a mangiladawan kadagiti parparikut. Ti “naimbubukodan a panggep” ket ipatarusna ti maysa a sao ti (Griego, eritheia), a naaramat nga immun-una idiay Filipos 1:16, a mangitudtudo kadagiti managimbubukodan a kasalisal ni Pablo idiay Roma a nakasagana a mangitandudo kadagiti bagbagida imbes nga idur-asda ti panggep ni Cristo.

Ti “naimbubukodan a panggep [ambisyon]” ket karaman kadagiti ar-aramid ti lasag (Galacia 5:20) ken, kas ipakita ni Santiago, “Ta no sadino ti yan dagiti agum ken panagriringgor adda idiay ti riribuc ken amin nga aramid a kinadangcuc” (Santiago 3:16). Ti sao ti Griego nga agpaay iti “agum” ket naaramat laeng idiay Baro a Testamento, ngem agparang kadagiti litiratura iti ruar ti Biblia a ti kaipapananna ket kinatangsit, kawaw a panagpannakkel, ken kaadda ti napalobo a rikna ti maysa iti bagina. Aramaten ni Pablo ti maysa a nasinged a nainaig a sao iti panangpatigmaanna kadagiti taga Galacia: “Ditay coma aguman ti dayaw a barengbareng, ditay agpipinnasakit ti maysa, ken maysa, ditay agiinnapal ti maysa ken maysa” (Galacia 5:26).

Paliiwen dagiti rimedyo nga inlista ni Pablo agpaay kadagitoy a parparikut:

1. Liwliwa ken Cristo. Ituloy ni Pablo nga aramaten ti mismo nga ulidan ni Cristo kas napigsa a pangguyugoy.
2. Liwliwa ti ayat. Ni Jesus iparangarangna ti nadiosan nga ayat ken ibilinna kadatayo nga “agayanayatcayo iti maysa ken maysa, a cas ti panagayatco cadacayo” (Juan 15:12).
3. Panagkakadua ti Espiritu. Ti kaadda ti Espiritu Santo ket parnuayenna iti maysa a nasinged a nacristianoan a panagkakayamet a kas iti maysa a nagraira iti immuna nga iglesia (Aramid 2:42; idilig iti 2 Corinto 13:14).
4. Dungngo (wenno kinamanangngaasi). Makitatayo daytoy nadiosan a galad a masansan a maipaduyakyak iti biag ni Cristo (kitaen iti Mateo 9:36; Mateo 20:34; Marcos 1:41 ) ken nailadawan kadagiti pangngarig ti naimbag a Samaritano (Lucas 10:33) ken ti naiyaw-awan nga anak (Lucas 15:20).
5. Asi. Daytoy a galad, nga inladawan ni Jesus, ket makita koma met iti biag dagiti pasurotna (Lucas 6:36).
6. Panagbalin nga agmaymaysa ti panggep, addaan iti isu met laeng nga ayat, panagbalin a maymaysa a panagtitimpuyog, maymaysa a nakem. Anian a ladawan! Narigat a panunoten no kasano nga ipaganetget ni Pablo ti kinapateg ti panagkaykaysa nga ad-adda pay a napigpigsa. Kas ipatuldo ni Pablo, ti panunot a masapul nga adda kadatayo ket ti “nakem nga adda met ken Cristo Jesus” (Filipos 2:5).