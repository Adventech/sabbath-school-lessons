---
title:  Ti Nakem ni Cristo
date:   21/01/2026
---

Ni Muhammad Ali kinunana idi, “Siak ti kadakkelan.” Idi Agosto 1963, innem a bulan sakbay a nangabak iti world heavyweight boxing championship, nangiruar pay isuna iti record album a napauloan iti “I Am the Greatest.” Ni Ali, awan duadua, ket maysa a nalaing nga atleta, ngem saan nga isu iti maysa nga ulidan a suroten no kayat iti maysa ti nakem ni Cristo.

Iti kasupadina, ni Jesus ket naan-anay unay nga awan basolna. Nupay Isu ket “nasulisog iti isu-amin, a cas cadatayo” (Hebreo 4:15), Isu ket saan a nagbasol, uray pay iti panunot laeng. Nupay kasta, ti Hebreo 5:8 ibagana nga, “uray pay no isu ti Anac idi, naadalna ti panagtulnog gapu cadagiti banbanag a linac-amna.” Ti panagpasakup ni Jesus iti pagayatan ti Ama ket kankanayon latta a naan-anay. Awan pulos iti kanito a nagtukiad Isuna a pasakup, nupay awan duadua nga adu a daras a dayta ket saan a nalaka.

`Basaen ti Filipos 2:5–8, ti ibilang dagiti dadduma a kapipigsaan ken kapipintasan a teksto iti Sursurat. Ania ti ibagbaga ni Pablo kadatayo ditoy? Ania ti kayat a sawen dagitoy a sasao? Ti kapapatgan, kasano iti panangipakattayo kadagiti bukodtayo a biag iti principio a naibaga ditoy?`

Ni Jesus, a kapada ti Dios, nga Isu ti Dios, ket saanna laeng nga innalana iti Mismo a Bagbagina ti nataoan a lasag no di ket nagbalin a “bag-en” (doulou, maysa a babaunen, maysa nga adipen) kalpasanna indatonna ti bagina a kas sakripicio agpaay kadagiti basbasoltayo! Iti sabali a pakasarakan, ni Pablo kunana nga Isu ket “naaramid a lunod gapu cadatayo” (Galacia 3:13). Ti Dios, ti Namarsuatayo, ket natay idiay krus tapno agbalin met a Mannubbottayo, ket iti dayta masapul nga Isuna ket agbalin a lunod agpaay kadatayo.

Kasano nga irugitayo a maawatan iti ibagbaga daytoy? Ad-adda pay, kasano nga aramidentayo ti ibagbaga dagiti teksto nga aramidentayo, ket dayta ti maaddaan iti isu met laeng a kita ti siaanamong a panangipakumbaba iti bagi ken panangisakripicio iti bagi agpaay iti pagimbagan dagiti sabsabali?

Iti sabali a lugar, kinuna ni Jesus: “Ngem ti cadackelan cadacayo, isunto ti agserservi cadacayo. Ket siasinoman nga agpasindayaw maipababanto; ket siasinoman nga agpacumbaba maitanocto” (Mateo 23:11, 12). Daytoy, iti adu a wagas, ket ipaduyakyakna ti ibagbaga ni Pablo kadatayo, idiay Filipos 2:5–8, nga aramidentayo met.

Iti ad-adu a napigpigsa a balbalikas, ibagbaga ni Pablo ditoy ti imbagana nga immun-una maipapan iti saan a panangaramid iti aniaman a banag a “gapu iti supiat wenno iti kinatangsit” (Filipos 2:3).

`Kasano koma ti panangsungbattayo iti naaramidanen ni Cristo agpaay kadatayo, a kas naipakita idiay Filipos 2:5–8? Ania koma a sungbat iti mabalin a “makaanay” wenno maikari iti naaramiden ni Cristo agpaay kadatayo, no di iti agparintumeng ken agdaydayaw? Apay a biddut unay a panunoten a dagiti ar-aramidtayo ket mabalin a mangnayon iti naaramidanen ni Cristo nga agpaay kadatayo?`