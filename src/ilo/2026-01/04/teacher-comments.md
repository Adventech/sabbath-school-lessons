---
title:  Komento Dagiti Mannursuro
date:   23/01/2026
---

### Paset I: Pakabuklan

**Kangrunaan a Teksto:** Filipos 2:2

**Pakaisentroan ti Adal:** Filipos 2:1–8

Ti Filipos 2:1–4 ket mangrugi iti maysa a segkay nga iti dayta ket saritaen ni Pablo ti pagwadan ni Cristo iti kinapakumbaba agpaay iti Nacristianoan a biag (Filipos 2:1–18). Ni Cristo iti kangatoan a pagwadantayo iti panagpasakup iti Dios, panangayat Kenkuana, ken pannakaitipon Kenkuana. Idi panawen ti naidagaan a panagministrona, ni Cristo ket tinaraonanna ti nauneg a pannakisasao iti Ama ken ulit-ulit nga impaganetgetna iti panagkaykaysada (Juan 5:19; Juan 10:30, 38; Juan 12:45; Juan 14:9, 10; Juan 17:11, 21–24). Kasta met, ni Jesus impaganetgetna ti pannakimaymaysana iti Espiritu Santo (Juan 14:16, 26; Juan 15:26; Juan 16:7).

Dagiti kameng ti Kinadios ket addada nga agnanayon iti maysa a natunos ken naayat a panagkakayamet, a mangipapaay iti ulidan agpaay iti panagkaykaysa ken ayat a makita koma kadagiti panagkakayamet dagiti mamati. Ni Pablo ket ipaganetgetna daytoy a tema saan laeng a kadagiti taga Filipos no di pay ket kadagiti dadduma a suratna. Kas pangarigan, idiay pangruggian ti 1 Corinto, kunana, “Dawatec ngarud cadacayo, cacabsat, gapu iti nagan ni Apotayo a Jesu-Cristo a sao-enyo amin coma ti maymaysa a banag, ket awan coma dagiti panaglalasin cadacayo, no di ket naananay coma ti panagtitimpuyogyo iti maymaysa a panunot ken maymaysa a panagricna” (1 Corinto 1:10; idilig iti Roma 15:5–7; Galacia 3:26–29; Efeso 4:1–6; Colosas 3:12–15).

Daytoy adal ita a lawas ket ipaganetgetna dagiti tallo a kangrunaan a tema:

1. Ti panagbiag a panagkaykaysa ken panangipaduyakyak iti panagayat iti maysa ken maysa ket kangrunaan a nacristianoan a pagrebbengan ken manamnama a kababalin ti tunggal pasurot ni Jesus.
2. Kas Cristiano, naayabantayo a mangrukit iti maysa wagas ti panagpampanunot a maipadis ken Cristo. Ni Pablo ipaganetgetna ti saklawen ti panagpampanunot a kas ken Cristo.
3. Dagiti agpatingga a pampanunottayo ket dida mabalin a maawatan a naan-anay ti awan patinggana a panagpababa ni Cristo iti panagbalinna a tao. Daytoy a panagpababa ket maysa a di matukod a palimed.

### Paset II: Komentaryo

**Mangiladawan**

“Agpaay iti talged, dagiti agul-uli ti bantay ket agsisilpu a talianda dagiti a bagbagida no umulida iti maysa a bantay. Iti kasta a wagas, no ti maysa nga umul-uli ket maigalis ken matnag, isu ket saan a matnag iti pakatayanna. Isu ket tenglen dagiti sabsabali agingga a makasubli isuna iti plastarna.

“Ti iglesia ket kasta met koma. No ti maysa a kamkameng ket maigalis ken matnag, dagiti sabsabali ket tenglenda isuna agingga a makasubli isuna iti plastarna. Datayo amin ket natalian nga agtitimpuyog babaen ti Espiritu Santo.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 66.

**Panagkaykaysa ken Ayat**

Idiay Filipos 2:1–4, ni Pablo ipamalatpatna a ti naimbubukodan nga ambisyon ket maysa a kangrunaan a mangpataud iti panagsisina iti uneg ti iglesia. Kunana, “Awan coma ti maaramid gapu iti supiat wenno iti kinatangsit” (Filipos 2:3). Dagiti sasao nga “ambisyon” ken “kinatangsit” ket naipatarusda manipud ti sao ti Griego nga eritheia ken kenodoxia, agpadpadada a manmano nga agparang idiay Baro a Testamento. Ti immuna ket agparang iti pito a daras, nganngani kadagiti sursurat laeng ni Pablo (Roma 2:8; 2 Corinto 12:20; Galacia 5:20; Filipos 1:16; Filipos 2:3; Santiago 3:14, 16). Ti maikadua ket agparang iti naminsan laeng. Makapangayangay unay, ti balikas nga eritheia ket awan idiay Septuagint, ti bersion ti Griego iti Daan a Testamento, ket ti kenodoxia ket nagparang iti namitlo a daras laeng, ngem kadagiti saan a nasagradoan a liblibro. Gapuna, kas la iti panangaramat ni Pablo kadagitoy a sasao idiay Filipos 2:3 ket saan a naibatay iti bersion ti Griego iti Daan a Testamento. Iti kasunganina, dagiti agpadpada a sasao ket agparang idiay nagkauna a listaan dagiti bisyo, kadagiti sursurat dagiti pilosoper, a mangdillaw iti panagriribal (see Gerald F. Hawthorne, Philippians, vol. 43 of Word Biblical Commentary [Dallas: Word, Inc., 2004], p. 87). Saan a pagsiddaawan a ti eritheia ket agparang kadagiti listaan dagiti basbasol a nailanad idiay 2 Corinto 12:20 ken Galacia 5:20. Nalawag unay, ni Pablo aramatenna dagitoy a sasao a mangitudo kadagiti kababalin a masapul a liklikan dagiti Cristiano.

Ipakita ti Filipos 2:1–4 a tapno agbalin a napaypayso iti panagkaykaysa iti uneg ti iglesia, masapul a saan laeng a liklikan ti maysa ti panagriribal ken kinaimbubukodan a mangdadael iti panagtutunos, no di pay ket aramidenna dagiti Nacristianoan a galad a nasken iti panangparang-ay iti maysa a rikna ti panagtitimpuyog. Ti maysa a natunos nga aglawlaw ket mailasin babaen ti panagraira ti panangliwliwa, panangay-ayo, ayat, panagkakadua, dungngo, ken asi (Filipos 2:1). Iti kasta nga aglawlaw, dagiti tattao agtutunosda iti “naimpusoan a panagkaykaysa,” agiinnayat, ken agtrabahoda iti “maymaysa a panagtitimpuyog, ken agmaymaysa a nakem” (Filipos 2:2).

Nupay kasta, ni Pablo ket saanna nga itantandudo iti panagpapada, no di ket iti panagkaykaysa iti sidong ti panagduduma. Iti panangkondena iti “naimbubukodan nga ambisyon” ken “kinatangsit,” iparangna ti maisupadi a kababalin, dayta ket, “mabuyugan coma iti kinapacumbaba” (Filipos 2:3). Daytoy a kababalin ket ad-adda pay a nailawlawag iti sumaganad a sasao: “a ti tunggal maysa padayawanna ti sabali a cas natantan-oc ngem isu met laeng” (Filipos 2:3). Daytoy a kapanunotan ket napateg unay ta ni Pablo ulitenna dayta kadagiti naiduma a sasao iti sumaganad a bersikulo, “A saan a kitaen ti tunggal maysa cadacayo ti cucuana laeng, no di ket tunggal maysa kitaenna met coma ti cucua dagiti sabsabali” (Filipos 2:4). Ni Pablo ket saanna a dawdawaten iti agdengdengngeg kenkuana a baybay-anda dagiti bukodda a personal a pagngayangayan no di ket kitaenda dagiti pagngayangayan dagiti sabsabali a nabuyogan iti nauneg a panangimatang, a saan ket a di panangikankano. Ni Jesus ti Kangatoan nga Ulidantayo iti daytoy a banag. Gapuna, ni Pablo patigmaananna ti dumdumngeg kenkuana a pasayaatenda ti maysa nakem a kas ken Cristo.

**Maysa a Nakem a Kas Ken Cristo**

Ti Filipos 2:1–8 ket iparangna dagiti balbalikas manipud iti ramut ti Griego a phren (wenno phron). Daytoy a ramut ket naaramat a mangipaganetget iti panangaramat iti “paset ti maysa agpaay iti napnoan panunot a panagplano.”—Johannes P. Louw ken Eugene A. Nida, Greek-English Lexicon of the New Testament: Based on Semantic Domains, 2nd ed., vol. 1 (New York: United Bible Societies, 1996), p. 324. Iti daytoy a lawag iti Filipos 2:2, ni Pablo patigmaananna ti agdengdengngeg kenkuana nga “agpanunot iti isu met laeng a banag [a giddato a phronēte] babaen ti kaadda iti isu met laeng nga ayat, [kas] pannakaikaykaysa iti espiritu, ken panangpanpanunot iti maysa a banag [to hen phronountes]” (patarus ti nagsurat). Daytoy a panagtutunos ket mabalin laeng no “nabuyogan iti kinapakumbaba ti nakem [tapeinophrosynē] ti tunggal tao ibilangna dagiti sabsabali a kas ad-adda a napatpateg ngem iti mismo a bagbagina” (Filipos 2:3, patarus ti nagsurat). Ti ngudo daytoy a panagpampanunot ket madanon iti sumaganad a sasao: “Iti panagbiagyo agpanunot [phroneite] ken agtignaykayo koma a kas ken Cristo” (Filipos 2:5, patarus manipud iti ncv a bersion iti ingles). Ni Pablo guyugoyenna dagiti taga Filipos a mangpasayaat iti wagas a panagpampanunot a kas ken Cristo, agsipud ta iti laeng kastoy a panagpampanunot ti makaiturong iti maysa a wagas ti panagtignay a kas ken Cristo.

Dagiti iskolar pagdidibatianda no ti balikas a “daytoy” idiay Filipos 2:5 (“daytoy a nakem,”) ket tudtudoenna ti kinapakumbaba a naibaga idiay Filipos 2:1–4 wenno iti kinaemma ni Jesus, kas impaduyakyak ti kababalinna a naipakita idiay Filipos 2:6–8. Iti uray ania a kasasaad, ni Jesus agtakder a kas pagrukodan a matulad koma. Kas iti kinuna ni Tom Wright, “Tunggal maysa ket masapul a maisentro koma iti maysa a banag iti laksid dagiti bagbagida; ket dayta a maysa a banag ket ni Jesu-Cristo a Mismo, ti Ari, ti Apo, ken ti naimbag a damag nga isu nga immay a mangala iti lubong iti naganna.”—Wright, Paul for Everyone: The Prison Letters: Ephesians, Philippians, Colossians, and Philemon (London: Society for Promoting Christian Knowledge, 2004), p. 98.

Kas Cristiano, naayabantayo a mangrukit iti maysa a wagas a panagpampanunot ken panagtigtignay a kas ken Cristo. Ni Pablo irikiarna a ni Jesus ket pagaammona a naan-anay ti kinasiasinona (Filipos 2:6), ket nupay kasta siaanamong Isuna a nangbaybay-a iti Mismo a Bagbagina (Filipos 2:7) ket impakumbabana ti Bagbagina a Mismo (Filipos 2:8). Ni Pablo ilawlawagna a (1) ni Jesus binaybay-anna ti Bagbagina a Mismo nga “innalana ti galad nga adipen,” a “naaramid a capadpada dagiti tao” (Filipos 2:7), Isu ket (2) impakumbabana ti Bagbagina a Mismo “a nagtulnog agingga ken patay, wen, patay iti cruz” (Filipos 2:8). Iti pakadagdagupan, ni Jesus nagbalin a maysa nga Adipen (kitaen ti Mateo 20:28 ken Marcos 10:45) ken insakripisyona ti Bagbagina a Mismo agpaay iti pannakaisalakan dagiti sabsabali (kitaen ti 2 Corinto 8:9; Hebreo 12:2) iti panagtulnog iti pagayatan ti Dios (kitaen ti Mateo 26:39; Roma 5:19). Dagidiay addaan iti nakem a kas ken Cristo ket siaanamongda a mangaramid iti isu met laeng.

**Maysa a Di-matukod a Palimed**

Idiay 1 Timoteo 3:16, ni Pablo ipaayna ti maysa a pakadagdagupan ti misyon ni Jesus. Ti panaglasag, ipapatay, panagungar, yuulina, ken uray ti maysa pannakadakamat ti pannakaiwaragawag ti evangelio kadagiti Gentil ken ti pannakakombertir iti sumagmamano kadakuada, ket naipakitada a nabuyogan iti nakaskasdaaw a sasao. Iti agpadpada a naidagaan a panagministro ni Jesus ken iti bungana ket naipakitada a kas linaun ti palimed ti kinasanto.

Ti balikas ti Griego a mysterion (“palimed”) ket nagparang iti 28 a daras idiay Baro a Testamento, kaaduanna idiay Sursurat ni Pablo (21 a daras). Nganngani kankanayon, daytoy a balikas ket iggemna ti napateg a dagsen ti nacristianoan a teolohiya a mainaig iti persona, kababalin, ken paset ni Cristo kadagiti sursurat ni Pablo. Kas pangarigan, idiay Roma 16:25, ni Pablo isilpuna ti palimed iti damag ti evangelio. Kasta met, idiay Efeso 3:2–13, isu ket saritaenna ti palimed a naulit-ulit iti lawag ti panagministrona kadagiti Gentil. Ipaganetget ni Pablo a “ti palimed ket naipakaammo” kenkuana “babaen ti paltiing” (Efeso 3:3), a babaen iti dayta isu ket naaddaan iti nasaysayaat a “pannakaammo iti palimed ni Cristo” (Efeso 3:4). Dagiti nadumaduma nga iskolar ket umanamongda a ti sasao a “ti palimed ni Cristo” ket mabalin a maawatan a kas “ti palimed, nga isu ni Cristo.” Ni Pablo pasayaatenna daytoy a kapanunotan nga ad-adda pay a nalawlawa idiay Colosas. Isu saritaenna maipapan iti maysa a “palimed a nailemmeng bayat ti ginasgasut a taoen ken cadagiti caputotan” (Colosas 1:26). Mainayon pay, isu tudtudoenna “daytoy a palimed iti tengnga dagiti Gentil, a ti caadda ni Cristo cadacayo isu ti inanama ti gloria” (Colosas 1:27; kitaen met ti Colosas 2:2; Colosas 4:3). Idiay Efeso 6:19, ni apostol Pablo ibagana ti trabahona a panangiwaragawag “ti palimed ti evangelio” wenno “ti palimed, nga isu ti evangelio.” Idiay Roma 11:25, ti palimed ket mainaig iti kinapudno a ti evangelio ket danunenna dagiti Gentil. Mainayon pay, ni Pablo ipakitana a ti parabur ti Dios ket maysa a palimed, saan a mabalin a matukod (Roma 11:33). Pudno unay, a kasta! Ni Jesus ket siaanamong a mangibtor “ti cruz, nga inwacsina ti bain” (Hebreo 12:2). Kas iti kuna ni Pablo idiay Filipos 2:8, ni Jesus impakumbabana ti Bagbagina a naknakemna, a nagtulnog agingga ken patay, “wen, patay iti cruz.”

### Paset III: Pakaipakatan iti Biag

Utoben dagiti sumaganad a tema. Kalpasanna dawatem dagiti istudyantem a sungbatanda dagiti salsaludsod idiay pagpatinggaan daytoy a segkay:

“Maysa a sangaili iti maysa a mental hospital iti nagsiddaaw a nakapaliiw nga adda laeng tallo a gwardia nga agbanbantay iti nasurok a sangagasut a napeggad a balud. Dinamagna ti giyana, ‘Dika mabuteng a dagitoy a tattao ket abakenda dagiti gwardia ket aglibasda?’ ‘Saan,’ kunana a simmungbat. ‘Dagiti bagtit dida pulos nga agkaykaysa.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 65. Daytoy nga istoria ket iladawanna ti posible a panagdakkel ti maysa a komonidad a malappedan kas maysa a bunga ti nakurang a panagkaykaysa. Ti panagsisina ket maysa a nakaam-amak a kasasaad ken maysa a banag a masapul a liklikan dagiti Cristiano iti amin a kabalinanna.

Awan a pulos iti ad-adda pay a mangam-ames iti salun-at ti maysa a komonidad dagiti mamati no di ti nakurang a panagkaykaysa. Dayta iti gapu no apay a ni Pablo ket madanagan unay maipapan iti dayta ken inlawlawagna nga iti panagbiag iti panagkaykaysa ket saan la a maysa a nacristianoan a galad no di pay ket maysa a bilin: “Anayenyo ti rag-oc, nga agmaymaysa coma ti panggepyo, adda agmaymaysa nga ayatyo, maymaysa a panagtitimpuyog, ken agmaymaysa a nakem” (Filipos 2:2), ken “Saan a kitaen ti tunggal maysa cadacayo ti cucuana laeng, no di ket tunggal maysa kitaenna met coma ti cucua dagiti sabsabali” (Filipos 2:4).

Ni Jesus ket Isu iti namimpinsan a pagwadantayo iti panangkitkita iti pagngayangayan dagiti sabsabali. Isu ket nagbalin a napanglaw unay, tapno babaen iti kinapanglawna, agbalin tayo a nabaknang koma (2 Corinto 8:9). Gapuna, ti ayab ni Pablo kadagiti agbasbasa kenkuana a pasayaatenda ti maysa a wagas iti panagpampanunot a kas ken Cristo ket saan koma a pakaklaatan. Masapul a surotentayo dagiti tugot ni Jesus, maaddaan iti kinapakumbaba ken kinatulnog ken Apo Dios. Nupay saantayo a naan-anay a maawatan ti kinalawa ti panagpababa ni Cristo iti panagbalinna a tao, umanay iti pannakaammotayo tapno agbiag iti panagkaykaysa iti maysa ken maysa.

**Salsaludsod:**

1. Ania ti kayat a saoen ti panangkita iti pagngayangayan dagiti sabsabali? Ania dagiti sumagmamano a wagas a mabalintayo nga ikabil dayta a kapanunotan iti aramid?

2. Apay a ti panagkaykaysa kadagiti mamati ket napateg unay? Ania ti maaramidantayo a mangparang-ay iti panagkaykaysa iti uneg ti iglesia?