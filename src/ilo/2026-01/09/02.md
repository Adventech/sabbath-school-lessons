---
title:  Naikapia Manipud Kadagiti Nadangkes nga Ar-aramid
date:   22/02/2026
---

`Basaen ti Colosas 1:21, 22. Ania iti tuktukoyen ni Pablo idi tudtudoenna ti pannakaisina ken panagbalin a kabusor? Ken ania iti ninamnama a pagpatinggaan a bunga ti ipapatay ni Cristo (kitaen met ti Efeso 5:27)?`

Ni Pablo ket kankanayon a nangipinta iti nasipnget a ladawan ti tao, ti sangkataoan a naisina manipud iti kinalinteg ni Cristo. Ita nga aldaw, nganngani dua a ribu a tawtawen ti napalabas, siasino iti mabalin a mangrikiar iti dayta a sentimiento? Maysa a tao iti nagkuna a ti maysa a doktrina dagiti Cristiano a saan a masapul a maala iti pammati ket ti kinamanagbasol ti tao.

Nupay kasta, nanipud iti iseserrek ti basol, ti Dios ket innalana ti panangilongalong a mangikapia kadatayo Kenkuana a Mismo, uray pay iti kinadakestayo. Dayta ket, manipud rugi, ti Dios ket nagtrabaho a mangrisot iti parikut ti basol, uray pay no ti solusyon ket masarakan laeng iti bukodna nga ipapatay idiay kruz.

Idiay Eden, Isu ket inayabanna ni Adan, ti obra maestrona iti panamarsua, “Sadino ti yanmo?” (Genesis 3:9). Ket ita nga aldaw, itultuloyna a sapulen ti maysa a napukaw a karnerona—datayo. Sapulennatayo a minnaysa. Isu ket addaan iti naan-anay a plano a mangdanon kadatayo, iti panangipakat iti rumangrang-ay a naikari nga evangelio iti Genesis 3:15, panangikabil iti panagginnura iti nagbaetantayo ken ni Satanas.

No dadduma ti evangelio ket maaramid a narikut unay ken naibatay iti teoria nga addaan iti bassit a napraktikalan a kaipapanan agpaay iti panagbiag iti maikaduapulo ket maysa a siglo. Ngem dayta ket simpli ken nalatak.

Ti evangelio ket addaan tallo a paset:

Umuna, agsipud ta awan mabalbalintayo a mangisalakan kadagiti bagbagitayo, ni Jesus immay ken natay agpaay kadagiti basbasoltayo (Kitaen ti Roma 5:6–8).

Maikadua, babaen iti panangawat iti ipapatay ni Jesus a kas kukuatayo babaen ti pammati, panagbabawi, ken bautismo, mapalintegtayo ken mawayawayaan manipud iti pannakadusa iti basol (Kitaen ti Roma 5:9–11; Roma 6:6, 7)

Maikatlo, ti biag a pagbibiagantayo ita ket bunga ti pannakaikaykaysa ken Cristo, a mapadpadasantayo ti mamarsua manen a pannakabalinna, ken ti panagbiag iti Biagna iti unegtayo (Kitaen ti 2 Corinto 5:17–21; Galacia 2:20).

Dagitoy ket saanda a nasken nga agsisina nga addang wenno paspasamak. Mapasamakda a mamimpinsan, iti kanito a nakasaganatayo a mangawat ken Jesus kadagiti biagtayo. Ken mabalinda a mapabaro iti inaldaw kabayatan nga itedtayo dagiti bagbagitayo Kenkuana. Uray pay no kasano iti pannakapadas iti tunggal maysa kadatayo iti mangisalakan a trabaho ni Cristo kadagiti biagtayo, ti pamuon ket agdas-al a kankanayon iti ipapatay ni Jesus. Iti dayta masapul a kankanayon nga agsublitayo.

`No kitaem ti bagim, ti kababalinmo, ken ti kauunggan ti kinataom, ania ti ibaga ti buya kenka maipapan iti pannakasapulmo iti kruz?`