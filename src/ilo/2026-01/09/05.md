---
title:  Palimed ti Dios Naiparangarang
date:   25/02/2026
---

`Basaen ti Colosas 1:26, 27. Ni Pablo namindua a saritaenna ti maipapan “ti palimed.” Ania a palimed?`

Iti sabali pakasarakan, ni Pablo tudtudoenna ti “palimed ti Dios,” nga isu ti agnanayon a panggep ti Dios nga “intuding ti Dios idi awan pay ti lubong a maipaay a dayawtayo” (1 Corinto 2:7) ken naiparangarang babaen ti plano ti pannakaisalakan. Ni Pedro saritaenna daytoy a kinapudno a kas maysa a banag a pinakpakadaan dagiti mammadto ken “dagiti angel tarigagayanda a kitaen” (1 Pedro1:10–12). Dayta ket naaramid “sacbay ti pannacabangon toy lubong” (1 Pedro 1:20) ken “nailemmeng iti kinaulimec agpapan cadagiti panawen, nga agnanayon” (Roma 16:25). Nupay kasta, babaen iti biag, ipapatay, ken panagungar ni Cristo, daytoy a palimed ket naibuksilan (2 Corinto 3:14).

**Kasano a dagiti sumaganad a mangitudtudo iti palimed ti Dios ket law­lawagan­da dagiti nadumaduma a paspaset ti plano ti pannakaisalakan?**

`Efeso 1:7–10`

`Efeso 3:3–6`

Kamaudiananna, “amin a banbanag” idiay langit ken ditoy daga ket maiyegdanto nga agkaykaysa iti naan-anay a pannakaimaymaysa ken Cristo. Daytoy ti nakaisentroan ti kararag ni Cristo idiay Juan 17. No kasano iti apag-isu a pannakapasamak daytoy ket maysa a palimed a naiparangarang itan babaen ti evangelio.

No apay a ti Dios ket ayatennatayo iti kasta unay nga itedna ni Jesus, ti di magatadan a kinabaknang ti langit, nga agpaay iti pannakaisalakantayo, ket isunto ti adaltayo iti amin a kinaagnanayon. Ngem ammotayo daytoy: ni Cristo “natay gapu cadagiti isu-amin, tapno dagiti agbiag saanda nga agbiagen a maipaay cadacuada, no di maipaay iti daydi natay ken nagungar gapu cadacuada” (2 Corinto 5:15). Kas bungana, amin a mamati ken Cristo, agpadpada a Judio ken Gentil, ket mairamanda nga agpadpada kadagiti karkari ti Dios babaen ti evangelio ken naiyegda a nagtimpuyog iti maymaysa a bagi, ti iglesia.

“Ti caadda ni Cristo cadacayo” (Colosas 1:27) ket tudtudoenna ti panagtaeng ni Cristo iti puso babaen ti pammati (Efeso 3:17; idilig iti Galacia 2:20). Daytoy naespirituan a pannakaitipon ken Cristo ket pagbalinenna dagiti mamati uray pay itan nga agtugaw “a naicuyog kencuana cadagiti yan a nailangitan” (Efeso 2:6) ken maramanan ti “pannacabalin ti biag a mapasungad” (Hebreo 6:5). Babaen ti kaadda ni Cristo kadagiti biagtayo, Isu ket irugruginan nga itipon datayo iti langit. Ti evangelio nga agtartrabaho iti uneg ti pusotayo ti “nangaramid cadatayo a maicari a makipagtawid cadagiti sasanto iti lawag” (Colosas 1:12).