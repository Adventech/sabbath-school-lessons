---
title:  Adalen Pay
date:   27/02/2026
---

“Awan kukuatayo a kinalinteg nga isabattayo kadagiti kiddawen ti linteg ti Dios. Ngem ni Cristo nangaramid iti maysa a dalan a paglusotan a maipaay kadatayo. . . . No itedmo ta bagim Kenkuana, ket Isut’ awatem a Mangisalakanmo, iti dayta, nupay kasanot’ kinamanagbasol ti panagbiagmo, gapu Kenkuana maibilangka a nalinteg. Ti kababalin ni Cristo ti maisuno iti saad ti kababalinmo, ket maawatka iti saklang ti Dios a kaska lattay di nakabkabasol.

“Ad-adu pay ngem daytoy, ni Cristo baliwanna ti puso. Agtaeng Isuna dita pusom babaen ti pammati. Masapul a taginayonem daytoy a pannakikaduam ken Cristo babaen ti pammati ken kanayon a panangiparukmam iti pakinakemmo Kenkuana; ket no la ket di aramidem daytoy, Isu agtrabahonto kenka iti panagayat ken kasta met iti panagaramid kas mayannurot iti naimbag a pagayatanna. . . .

“Iti kasta awan ikutantayo a pagpasindayaw. Awan gapu ti pangitan-okantay iti bagitayo. Ti laeng batay ti namnamatayo adda iti kinalinteg ni Cristo a maibilang a kinalintegtayo, ken iti kinalinteg nga aramiden ti Espirituna nga agtartrabaho iti unegtayo ken mangaramat kadatayo.”—Ellen G. White, Steps to Christ, pp. 62, 63.

“Ti lawag a naited kaniak ket napigsa unay nga adu dagiti sumina kadatayo, nga ipangagda dagiti espiritu a mangsulisog, ken dagiti sursuro dagiti demonio. Ti Apo tarigagayanna a tunggal kararua nga agkunkuna a mamati iti kinapudno ket addaan iti maysa a nasaririt a pannakaammo no ania ti kinapudno.”—Ellen G. White, Evangelism, p. 363.

**Salsaludsod a pagiinnadalan:**

`Basaen manen ti paset a mayulo: “Daydi saan a nacaammo ti basol, inaramidna a basol gapu cadatayo, tapno macapagbalintayo a kinalinteg ti Dios gapu kencuana” (2 Corinto 5:21). Ania ti kaipapanan daytoy? Ania ti kayatna a saoen a ni Cristo nagbalin a basol agpaay kadatayo, ken kasano koma a makatulong dayta kadatayo a makaawat iti mangisuno a kababalin ti Kruz? Kasta met, ania ti kayat a saoen iti agbalin a “kinalinteg ti Dios gapu kencuana”?`

`Ad-adda nga utoben ti saludsod nga “iti kanito a naisalakan, kankanayon lattan a naisalakan,” nga isu a patpatien dagiti adu a Cristiano. Apay a patientayo a daytoy ket saan a pudno a doktrina? Ania dagiti nalawag a peggad nga iparangna iti maysa a tao a mamati daytoy? Kasano a datayo, uray pay kabayatan a tukiadentayo dayta a doktrina, ket kaskasdi nga addaantayo ti pammatalged ti pannakaisalakan?`

`Kasano a “naipasdec ken natibker” (Colosas 1:23) ti pammatim? Kasano iti kaimbag ti pannakaammom iti adda a patpatiem ken apay a patiem dayta? Ania ti mabalinmo nga aramiden tapno mapasayaat ti pannakaammom iti patpatiem? Ken apay a napateg unay a “naipasdec ken natibker” ka iti pammati?`