---
title:  Pannakabalin ti Evangelio
date:   26/02/2026
---

`Basaen ti Colosas 1:28, 29. Ania ti sentro ni Pablo? Apay ngata a ti “amin” ket naulit iti namitlo a daras?`

Ti sentro ti panangaskasaba ni Pablo ket ni Cristo ken Kenkuana a nailansa idiay kruz (1 Corinto 1:23). Segun iti Efeso 5:27, ti panggep ti sakripicio ni Cristo ket “tapno pagparangenna kencuana met laeng ti Iglesia a nadayag, nga awan ti rugitna wenno caretket wenno sabali a pacapilawan nga umas-asping, no diket coma santa ken awan tulawna.” Gapuna, ti panggep ti panangasaba ni Pablo iti evangelio ket “tapno idatagmi ti isu-amin a tao a nataengandan gapu ken Cristo” (Colosas 1:28). Aramidenna daytoy babaen ti panangisuro ken panangballaag—panangisuro kadagiti nadumaduma a puntos ti Nacristianoan a doktrina ken aramid (2 Tesalonica 2:15; 1 Timoteo 4:11; 1 Timoteo 5:7; Tito 1:9) ken ballaag kadagiti supapak iti panangtukiad iti evangelio ken dagiti peggad dagiti saan a pudno a mannursuro (Aramid 20:29–31; Roma 16:17).

Kastoy ti panagdakkeltayo tapno agbalin a mataengan a Cristiano, babaen iti panangawat kadagiti sursuro ken panangipangag kadagiti ballaag ti Sursurat. Ti panagbalin a mataengan ket maysa a napateg a konsepto. Dagiti nagannak iti maysa a kayanak a maladaga ket rambakenda iti amin a pasamak ti panagdakkelna—umuna dagiti sasao, panagsursuro a magna, ken panagsursuro nga agbasa. Asino ngay iti nagannak a saan a madanagan no ti anakda, kalpasan iti adu a tawtawen, ket saan pay laeng a makapagna wenno makasao? Ti idadakkel ken pannakapasayaat ket kadawyan ken manamnama. Kasta met laeng iti biag ti Cristiano.

Ti sao ti Griego a naipatarus a “nataengan” (teleios) ket kaipapananna ti naan-anay ken awan rukerna. Babaen ti proseso ti nacristianoan nga idadakkel, maawatantayo iti kinauneg ti linteg ti Dios ken ti kinapudno a dagiti sapsapulenna ket “awan patinggana” (Salmo 119:96). Maawatantayo dayta a dumanon agingga “cadagiti panunot ken panagem ti puso” (Hebreo 4:12).

Ngem masapul a naannadtayo, nga isu ti gapu no apay nga inaramat ni Pablo ti balikas a “bagbagaan” idiay Colosas 1:28. Ti dalan a “cas la nalinteg . . . ti tungpalna daldalan ni patay” (Proverbio 14:12). Ti naespirituan a panangilasin ket umay manipud iti maysa nga imbagnos ti Espiritu a pannakaammo iti Sao ti Dios. Dagiti saan a pudno a sursuro ket gagangay nga addaan kadagiti sumagmamano a kinapudno ngem mabalin a nanayonan wenno naikkat iti maysa a banag nga ibagbaga ti Biblia (kitaen ti Isaias 8:20). Ti naud-udi ket masansan nga agballigi, no saan a babaen iti direkta a panagdudua iti kuna ti Dios, ket babaen iti panagdudua no napaypayso a posible wenno dayta ket mabalin a maipakat iti aldawtayo. Masapul a masiribtayo a kas uleg ngem naemma a kas kalapati no maipapan iti panangilasin iti naindoktrinaan a kinapudno manipud iti biddut.

`Kasano ti pannakaawatmo iti kayat a saoen ti agbalin a “nataengandan gapu ken Cristo” (Colosas 1:28)? Kasano nga iti maysa a pannakaawat iti nagun-oden ni Jesus agpaay kadatayo idiay kruz ket makatulong iti pannakaammo no ania iti kaipapanan ti agbalin a “nataengandan gapu ken Cristo”?`