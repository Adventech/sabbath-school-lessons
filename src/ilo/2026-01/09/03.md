---
title:  No Agtuloyka iti Pammati
date:   23/02/2026
---

`Basaen ti Colosas 1:23. Ania ngata iti kayat a saoen ni Pablo iti panagtalinaed a “naipasdec ken natibker” iti pammati? (Kitaen met ti Colosas 2:5 ken Efeso 3:17.)`

Adda uppat a nadumaduma a kita ti “no” a sasao iti Griego, tunggal maysa ket addaan kadagiti nadumaduma a kaipapanan. Ti maysa nga isu a pangirugian ti Colosas 1:23 ket akuenna a ti kondisyon ket pudno. Dayta ket, ni Pablo pabilgenna dagiti taga Colosas iti kapanunotan a pundo nga agtuloyda iti pammati. Kas ibaga ni Pablo, nakitanan ti pammaneknek ti pammati ken kinatibkerda (Colosas 2:5). Nupay kasta, ti namnamada ket kaskasdi pay laeng nga adda kondisyonna iti panagtultuloyda iti dana ti pammati a sinerrekda.

Daytoy kapanunotan ti panagtultuloy ket isu ti kaipapanan ti sao ti Griego a naipatarus nga “ituloy” (Colosas 1:23). Dayta ket naaramat kadagiti escribas ken Fariseo nga isu a nagtultuloy a mangkiddaw ken Jesus iti maysa a sungbat no ania iti masapul nga aramiden iti babai a nasukalan iti pannakikamalala (Juan 8:7); kasta met iti panagtultuloy ni Pedro a panagtoktok iti ruangan kalpasan a nailasinen ni Roda ti timekna ngem pinanawanna a nakabalunet ket nagtaray a napan nangibaga kadagiti sabsabali (Aramid 12:16). Dayta ket inaramat met ni Pablo, nga isu a mangpabileg ken Timoteo nga agtalinaed a matalek kadagiti naindoktrinaan ken napraktikalan a sursuro nga intedna (1 Timoteo 4:16). Ti kayatna a saoen ditoy ket umas-asping malaksid a dayta ket naipakat kadagiti mamati.

Kas makitatayo iti sumaruno nga adal ti lawas, ni Pablo ket maseknan a dagiti taga Colosas ket mabalin a surotenda dagiti naibatay iti tao a wagas ti pannakaisalakan imbes a kumpetda a sititibker iti inanama nga impaay ti evangelio (kitaen, kas pangarigan, Colosas 2:8, 20–22). Ti balikas a “naipasdec” ket tudtudoenna ti pannakaikabil ti maysa a natibker a pamuon ti pammati ken ayat a naibatay iti Sao ti Dios (kitaen ti Mateo 7:25; Efeso 2:20; Efeso 3:17).

Mainaig iti daytoy a kapanunotan ket ti sao ti Griego a nipatarus a “natibker,” a tudtudoenna ti maysa a di magaraw a banag ken, babaen iti pannakailawlawag ti kaipapananna, iti maysa a Cristiano nga isu a saan a mabalin a “pacuti iti pananginanama iti evangelio” (Colosas 1:23). Isu met laeng a sao ti naaramat idiay 1 Corinto 15:58: “agtaengcayo a sititibker, saan a magaraw, nga aduancayo laeng iti aramid ti Apo, nga ammoyo a ti aramidyo addanto capapay-anna iti Apo.”

Maisupadi iti gagangay a patpatien nga “iti kanito a naisalakan, kankanayon lattan a naisalakan,” ni Pablo ket ibagbagana iti maysa a banag a namimpinsan a naiduma.

`Ania ti kapadasam maipapan iti kinapateg ti panagtultuloy a mangwatwat iti pammati? Dayta ket, apay a masapul a kankanayon a mangaramid iti maysa a sipapanakem a pili iti panangaramid dayta? Ania iti mapasamak no saanmo nga aramiden?`