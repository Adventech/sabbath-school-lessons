---
title:  Komento Dagiti Mannursuro
date:   27/02/2026
---

### Paset I: Pakabuklan

**Kangrunaan a Teksto:** 2 Corinto 5:21

**Pakaisentroan ti Adal:** Colosas 1:21–29; Roma 5; 2 Corinto 5:18–21

Iti suratna kadagiti taga Colosas, ni Pablo isurona nga adda kadatayo amin a banbanag ken Cristo. Ni Jesus ket Isu ti Namarsua ken Mannubbottayo. Ti apostol ilawlawagna daytoy a kapanunotan babaen iti panangitedna ken Jesus kadagiti titolo a mangyanninaw iti naaramidanna agpaay kadatayo. Ni Jesus ket Isu ti Ulo ti iglesia, ti Puon, ken ti Inauna nga Anak kadagiti natay, nagbanag iti kinatan-okna iti amin a banbanag (Colosas 1:18). Ni Pablo kunana pay “ta macaay-ayo iti Ama a ti amin a pannacapunno agtaeng kencuana” (Colosas 1:19). Iti sabali a pannao, ni Pablo ket ibagbagana a ni Jesus ket Dios! Iti nalaka a panangisao, ni Pablo ket ibagbagana kadatayo a ni Jesus ket aramidenna ti aramidenna agsipud ta dayta iti Kinasiasinona! Kas naan-anay a Dios, kabaelanna ti mamarsua ken mangsubbot. Idiay Colosas 1:19, 20, ni Pablo ipakpakitana a ti Dios ket naay-ayo kadagiti dua a banbanag: (1) ken Jesus amin a pannakapunnona agtaeng kenkuana, ken (2) babaen ken Jesus amin a banbanag ket maikapia Kenkuana. Dagitoy dua a kapanunotan ket ipakitana a ti nadiosan a kasasaad ken aramid ni Jesus a panamagkapia ket saanda a mapagsina.

Daytoy adal ita a lawas ket ipaganetgetna dagiti tallo a kangrunaan a tema:

1. Ti Dios alaenna ti umuna nga addang iti panangikapia kadatayo Kenkuana a Mismo. Iti dayta a panggep, Imbaunna ni Jesus ditoy lubong tapno mangisubli iti sangkataoan Kenkuana. Ngem, kas sungbat, masapul nga “agtalinaedcayo iti pammati” ken saan a “pacuti iti pananginanama iti evangelio” (Colosas 1:23).
2. Iti trabahotayo ken Cristo, masapul a laglagipentayo a datayo ket ahentena laeng iti maysa a dakdakkel a nadiosan a plano.
3. Ti pannakabalin ti evangelio ket pagbalinennatayo a mataengan agpaay iti pannakaisalakan ken Cristo.

### Paset II: Komentaryo

**Mangiladawan**

“Dagiti nagannak ni Elizabeth Barrett Browning ket napigsa unay iti dida pananganamong iti pannakiasawana ken Robert [Browning] ta tinallikudandan isuna. Nganngani linawas, ni Elizabeth nagsurat kadagiti surat ti ayat kada nanang ken tatangna, dumawdawat iti pannakikapia. Dida pulos simmungbat uray naminsan. Kalpasan ti sangapulo a tawtawen a panagsursurat, ni Elizabeth nakaawat iti maysa a dakkel a kahon idiay koreo. Linukatanna dayta. Iti pannakauppapay ken pannakaburak puso, ti kahon linaunna amin dagiti sursuratna kadagiti nagannakna. Awan iti uray maysa a nalukatan!

“Ita nga aldaw dagidiay a sursurat ni ayat ket isuda iti maysa kadagiti kapipintasan iti kadaanan a litiratura ti Ingles. No koma linukatan ken binasa dagiti nagannakna iti uray sumagmamano kadakuada, nalabit a napasamak ti panagkapia. Ti Biblia ket surat ti Dios a pannakikapia kadatayo. Masapul a lukatantayo ken basaen dayta a sipapasnek ken masansan.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 297.

**Pannakikapia, Pammati, ken Namnama**

Ti Biblia ket nalawag unay nga ipakitana a ti Dios inlongalongna ti proseso ti pannakikapia iti sangkataoan Kenkuana a Mismo. Idi dagiti immuna a nagannaktayo ket natnagda iti basol, ti Dios sinarungkaranna ti Minuyongan ti Eden tapno sinapulna ida (Gen. 3:9). Ni Pablo kunana “ta no idinto a cabusortayo, naicappiatayo iti Dios gapu iti ipapatay ti Anacna” (Roma 5:10). Daytoy a sursuro ket iyallangoganna ti sentimiento ni Pablo idiay Colosas 1:21, 22. Nakakadlaw, ti panangilongalong ti Dios iti panangiyeg iti pannakikapia ket maysa a nagwaras a tema idiay Roma 5:5–11, kas makita iti baba.

| Roma 5:6 | “Ta idi nacapsuttayo pay laeng, | idi tiempo a pannacaipaayna ni Cristo natay gapu cadagiti managdacdakes.” |
| Roma 5:8 | “idinto a managbasoltayo pay laeng, | ni Cristo natay gapu cadatayo.” |
| Roma 5:10 | “idinto a cabusortayo | naicappiatayo iti Dios gapu iti ipapatay ti Anacna.” |

Adda iti nasinged a panagpapada dagiti bersikulo 6, 8, ken 10 (kitaen met ti Efeso 2:4, 5). Idi a nakapuytayo pay laeng, idi a managbasol ken kabusor pay laeng, ni Cristo natay agpaay kadatayo, iti kasta inkapianatayo iti Dios. Ni Pablo sagidenna pay daytoy a tema iti sabali a suratna, agraman iti sangkabassit a panangbaliw, kas maipakita iti baba.

| Teksto | Maudi nga Ahente | Aramid | Patiente | Agsagrap | Ahente iti Nagbaetan |
| --- | --- | --- | --- | --- | --- |
| 2 Corinto 5:18 | Ti Dios | nangikappia | kadatayo | Kenkuana met laeng | gapu ken Cristo |
| 2 Corinto 5:19 | Ti Dios | pakicappiaenna | ti lubong | Kenkuana met laeng | ken Cristo |
| Colosas 1:20 | Ti Dios | pakicappiaenna | Isuamin a banbanag | Kenkuana met laeng | gapu Kenkuana [Cristo] |
| Efeso 2:4, 5 | Ti Dios | ayatna pinagbiagna | tayo | | nairanud ken Cristo |

Ti Dios ket kankanayon a mamimpinsan nga Ahente ken Mangilongalong iti proseso ti panagkapia. Idiay Galacia 4:4, 5, ni Pablo agaramat iti pagsasao ti pannakaibilang (adoption) a mangitudo iti panangilongalong ti Dios iti panangikapiana kadatayo Kenkuana. Kas iti makaguyogoy a panangibaga ni Juan, “Datayo agayattayo, agsipud ta isu inayatnatayo nga immuna” (1 Juan 4:19). Ti panagkapia ket nagbalin laeng a posible babaen ti ipapatay ni Cristo (Roma 5:6; 2 Corinto 5:21; Colosas 1:20; Efeso 2:13, 16; kdpy.), ken dayta ket agbanag iti pannakaikapia iti Dios (Efeso 2:14–19). Agsipud ta naibilangtayo a kas annak ti Dios (Roma 8:15; Galacia 3:26; Galacia 4:4–6; 1 Juan 3:1, 2), ti naipangato a kasasaadtayo, babaen ti pammati ken Cristo, ket a mabalintayo iti umasideg Kenkuana (Roma 5:2; Efeso 2:18; Efeso 3:12; Hebreo 10:19–22).

Iti sungbat iti panangilongalong ti Dios, masapul “nga agtalinaedcayo iti pammati” ket “dicay pacuti iti pananginanama iti evangelio a nangngegyo” (Colosas 1:23). Ti pammati ken namnama ket nacristianoan a galad a dagitoy a dua ket agtimpuyogda (1 Corinto 13:13; Galacia 5:5; 1 Tesalonica 1:3; 1 Tesalonica 5:8; 1 Pedro 1:21). Mamatitayo ken manginanamatayo iti Dios agpaay iti pannakaisalakan (1 Pedro 1:21), saan a kadagiti nagun-od ti tao.

**Dagiti Agak-akem iti Maysa a Dakdakkel nga Amang a Plano**

Idiay Colosas 1:25, ni Pablo ibagana “a gapu kencuana nagbalinac a ministro cas mayannugot iti pannacaaywan nga intalec ti Dios caniac . . . tapno icascasabac a naan-anay ti sao ti Dios.” Ni Pablo ammona a ti panagministrona ket saan nga isu a mismo iti kalat. Isu ket maysa laeng nga agtartrabaho iti maysa a dakdakkel nga amang a plano. Ta no saan, kasano koma iti panagragsakna kadagiti panagsagsagabana (Colosas 1:24)? Ti laeng maysa a tao a makaammo a dagiti rigrigattayo ditoy lubong ket apagbiit laeng nga ut-ot, no maidilig iti “saan a marucud a cangato ken agnanayon a cadackel ti dayag” nga isagsagana ti Dios agpaay kadatayo (2 Corinto 4:17), ti kabaelanna nga agragsak kadakuada. Ni Pablo pasingkedanna a ti pannakatungpal ti Sao ti Dios ket adda pannakainaigna iti “palimed a nailemmeng bayat ti ginasgasut a taoen ken cadagiti caputotan, ngem ita naiparangarang cadagiti sasantona” (Colosas 1:26). Pudno unay, ni Pablo naawatanna nga isu ket napaypayso nga actor iti maysa nga istoria a dakdakkel nga amang ngem iti mismo a bagina.

Iti pannakatungpal ti agnanayon a panggepna, ti Dios ket inayabanna dagiti adu a tattao iti amin a siglo tapno aramidenda ti akemda iti istoria ti pannakasubbot. Kas pangarigan, ni Jose, iti un-unana ket dina nabigbig a ti Dios ket ibagbagnosna dagiti paspasamak a mamagtalinaed kadagiti tattao a babaen kadakuada ket umay ti naikari a Misias. Ngem, daytoy a panagtitimpuyog dagiti paspasamak ket apagisu nga isu ti ar-aramiden ti Dios. Idiay dalan nga agturong idiay Egipto, “iti maysa a tiempo ni Jose ket nagduyos iti di-maigawid a leddaang ken buteng. Ngem, iti panangbendicion ti Dios, uray pay daytoy a kapadasan ket agbalin a maysa a bendicion kenkuana. Nasursurona iti sumagmamano nga or-oras dagiti ad-adal a dagiti tawtawen ket nalabit a saanda a maisuro kenkuana.”—Ellen G. White, Patriarchs and Prophets, p. 213, paganetget nainayon. Kamaudiananna, dagiti tawtawen insuroda ken Jose a ti Dios ket idaldalanna amin dagiti paspasamak “ ‘tapno ispalenna dagiti adu a tattao a sibibiag’ ” (Gen. 50:20).

Dagiti ngay dadduma a tattao iti Biblia? Aduda unay nga imposible a saritaen amin isuda (kitaen ti Hebreo 11). Kas pangarigan, ti ngay maipapan iti libro ti Ruth? Iti lawag ti nalawlawa nga istoria ti Biblia, ti istoria ni Ruth ket ipakitana a ti Dios ket agtartrabaho, uray pay no kas la saan Isuna nga agtartrabaho. Ni Ruth ket inaramidna ti maysa a napateg nga akem babaen iti panagbalinna nga apong iti tumeng ni David, ti dakkel nga ari ti Israel (Ruth 4:13, 21, 22). Ni Ruth ket maysa a tao iti maysa a dakdakkel nga istoria. Ti Dios nangaramid iti maysa a tulag ken David babaen iti panangikarina nga ikabilna iti kapuonanna kenkuana ken “mangbangonto iti balay a maipaay iti naganco; ket pasingkedacto iti agnanayon ti trono ti pagarianna” (2 Samuel 7:12, 13). Daytoy a kari ket namimpinsan a natungpal ken Jesus, ti eskatolohikal nga Anak ni David (Mateo 1:1). Ti Dios ket idaldalanna amin dagiti paspasamak ditoy daga agpaay iti pannakatungpal ti agnanayon a panggepna ken Jesu-Cristo! Daytoy a panggep ket isu ti palimed a nailemmeng ngem itan naiparangarangen (Colosas 1:26).

**Kinataeng ken Cristo**

Kas Cristiano, naayabantayo a dumakkel iti kinataeng babaen iti panamati ken panangipakat iti Sao ti Dios. Ni Pablo ipakpakitana a ti kalat ti evangelio ket tapno “idatagmi ti isu-amin a tao a nataengandan gapu ken Cristo” (Colosas 1:28). Ti Dios kayatnatayo a dumakkel kabayatan nga isaganatayo dagiti bagbagitayo agpaay iti Maikadua a Yaay, a pagaammo a “daydiay nangirugi cadacayo ti nasayaat nga aramid, ananayennanto agingga iti aldaw ni Jesu-Cristo” (Filipos 1:6).

Ti naespirituan a panagdakkel ket iramanna dagiti tallo a banbanag. Umuna, masapul a rumang-aytayo iti pammati. Iti nagsurat kadagiti taga Corinto, ni Pablo inaramidna a nalawag a ninamnamana a ti pammatida ket rumang-ay (2 Corinto 10:15). Umas-asping iti dayta, idiay 2 Tesalonica 1:3, ni Pablo nagyaman iti Dios kadagiti taga Tesalonica agsipud ta “rumang-ay unay ti pammatiyo.” Maikadua, masapul a rumang-aytayo iti pannakaammo. Ni Pedro binallaagannatayo a “rumang-aycayo coma iti gracia ken iti panangammo ken Apotayo ken Manangisalacan a Jesu-Cristo” (2 Pedro 3:18; kitaen pay ti 2 Pedro 1:3). Kasta met, ni Pablo guyugoyenna dagiti taga Colosas a “magnacayo a maicari iti Apo” ken rumang-aykayo “iti pannacaammo iti Dios” (Colosas 1:10). Maikatlo, masapul a dumakkeltayo iti ayat. Gapuna, ni Pablo kunana iti 1 Tesalonica 3:12, “Ket aramiden coma ti Apo a dumackelcayo ken adduancayo iti ayat ti maysa ken maysa, ken cadagiti isu-amin a tattao, a cas met ti panagayatmi cadacayo” (kitaen pay ti Filipos 1:9). Nalawag unay, ti naespirituan nga idadakkel ket aggapu iti Dios. Dagiti mamati ket naayabanda a “rumang-ay iti irarang-ay a nadiosan” (Colosas 2:19; kitaen pay ti Filipos 1:6; 1 Corinto 3:6, 7; 2 Corinto 9:10).

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

Nakaskasdaaw unay a makapabileg a maammoan a ti Dios ket alaenna ti panangilongalong iti pannakaisalakantayo, saan kadi? No awan ti panangirugina a panangdanon kadatayo, mabalintayo ngata pay ti umasideg Kenkuana iti bukodtayo? Sigurado a saan! Kas iti makaawis a kuna ni Wilson Tozer, “Sakbay a sapulen ti tao ti Dios, masapul a ti Dios ket immuna a sinapulna ti tao.”—A. W. Tozer and W. L. Seaver, Prayer: Communing with God in Everything—Collected Insights from A. W. Tozer (Chicago: Moody Publishers, 2016), p. 238.

Ti Biblia ipakitana a ti Dios innala ti panangilongalong, saan laeng nga iti maysa a nailangitan a tukad babaen ti panangdanonna iti kakaisuna a karnero a naiyaw-awan (ti planetatayo, ti Daga), no di pay ket iti napersonalan a tukad. Ta kalpasan ti amin, saan kadi a daytoy iti apagisu nga inaramid ni Jesus iti babai a Samaritana idiay ayan ti bubon (Juan 4:1–42), ken Nathanael (Juan 1:48), ken dagiti adu pay a dadduma?

Kabayatan a ti Dios alaenna ti panangilongalong a mangisalakan kadatayo, masapul a ditay liplipatan a namnamaennatayo a sumungbat iti ayatna babaen iti panangayat Kenkuana ken panangaramid iti pasettayo iti nadiosan a planona iti nailangitan a pannakaisalakan. Ti Dios ket mabalinna nga aramaten datayo iti laksid dagiti kinakapuy ken pagkurkurangantayo. Iti pannakabalin ken pigsana, mabalintayo nga aramiden ti ad-adu pay ngem iti ipagaruptayo a kabaelantayo. Nupay kasta, masapul a panpanunotentayo nga actortayo laeng iti maysa a nadiosan nga istoria a dakdakkel nga amang ngem iti bukodtayo a matudtudo a pakasaritaan. Umay to ti aldaw a mabalintayto a maawatan a naan-anay ti akem iti biag iti tunggal maysa kadatayo iti dakkel nga istoria ti pannakasubbot. Agingga a dumteng dayta nga aldaw, ti Dios kayatnatayo a dumakkel iti pammati, pannakaammo, ken ayat, a kas instrumento ti panagkapia ken namnama!

**Salsaludsod:**

1. Ania dagiti wagas a sinapulnaka ti Dios iti napalabas? Mangibingay iti maysa a kapadasan iti klase.

2. Ania a paset ti adda kenka idiay dakkel a plano ti pannakaisalakan? Siasino iti nangibingayam iti istoriam iti makasubbot nga ayat ti Dios? Kasano nga iti istoriam ket binaliwannan dagiti biag dagiti sabsabali iti maysa a dakkel ti kaipapananna a wagas?