---
title:  Ti Agnanayon a Plano ti Dios
date:   24/02/2026
---

`Basaen ti Colosas 1:24, 25. Ania ti kuna ni Pablo maipapan iti panagsagsagabana agpaay ken Cristo?`

Nupay insurat ni Pablo ti Colosas kabayatan a nakabalud iti maysa a balay idiay Roma, nalabit a ti kadakkelan a sagsagabaenna ket ti kinaawan baelna nga agtrabaho a sipapasnek kadagiti luglugar ken binalanbalay, a kas iti naar-aramidna iti napalpalabas (Aramid 20:20). Dagitoy a pannakadangran (wenno rigrigat), nga isu nga impatigmaan ni Cristo (Mateo 24:9; Juan 16:33), ket “saanda a maicari nga ipadis iti dayag a maipanayagto cadatayo” (Roma 8:18). Daytoy ket isu ti dakdakkel a ladawan. Kas insurat ni Pablo kadagiti Cristiano idiay Filipos, itan kadagiti taga Colosas isu ket agragragsak kadagiti sagsagabaenna, nga isu nga agpaay iti pagimbaganda (Colosas 1:24).

Ni Pablo ket mabalin nga adda iti pagbaludan, ngem “ti sao ti Dios saan a nareppet” (2 Timoteo 2:9). Kabayatan a ni Pablo ket adda iti uneg ti pagbaludan, ti Filipos, Efeso, ken Filemon ket naisuratda met. Kalpasan ti pannakaluk-atna, ti Dios pinaltiinganna isuna a mangisurat kadagiti napateg a balbalakad a masarakan idiay 1 Timoteo ken Tito. Kalpasanna, iti panawen ti maudi a pannakaibaludna iti maysa a pagbaludan ti Roma, insuratna ti 2 Timoteo. Iti ababa a pannao, dagitoy a maudi a tawtawen ket nangipaay ken Pablo iti gundaway a mangisurat iti napateg a paset ti Baro a Testamento, a nalabit a nairaman ditoy ti Hebreo.

Ti agnanayon a plano ti Dios ket nakitana amin daytoy ken ad-adu pay. Ti sao ti Griego nga aramaten ni Pablo idiay Colosas 1:25, a gagangay a naipatarus a “pannacaaywan,” ket oikonomia. Naaramat iti maysa a nakedngan a panangkita (kas, pangarigan, idiay 1 Timoteo 1:4), tudtudoenna ti “wagas a panangurnos ti Dios kadagiti bambanag.”—Luke Timothy Johnson, The First and Second Letters to Timothy (New York: Doubleday, 2001), p. 164. Dayta ket iramanna ti kina apostol ni Pablo. Ngem iti nalawlawa a panangkita, dayta ket iramanna amin dagiti bendicion nga inaramid ti Dios iti plano ti pannakaisalakan. Ti panagministro ni Pablo, dagiti dadduma nga apostol, ken uray dagiti mammadto iti Daan a Testamento (Efeso 2:20; Efeso 3:5), pakairamanan ni Moises, ket naaramidda “tapno icascasabac a naan-anay ti sao ti Dios” (Colosas 1:25), amin kas naisilpu iti daytoy nadiosan a plano.

Nupay intayo kitaen iti ad-adu ken as-asideg daytoy a topiko iti adal no bigat, makatulong iti daytoy a kanito a paliiwen a ni Pablo ket nabigbigna ti panagministrona a kas maysa a bassit a paset ti maysa a dakdakkel, napapaut a nadiosan a plano a nangrugi a kas naiyulog “nanipud idi pannacabangon ti lubong” (Mateo. 13:35; Efeso 1:4).

`Panunotem iti bukodmo a biag. Kasano a dagiti pangngeddeng nga aramidem (dakkel ken bassit) ket maiyataday iti uneg ti dakdakkel a plano ti Dios? Napaypayso kadi a maammoantayo no ti maysa a pangngeddeng ket napaypayso a “bassit”? Kasano a dayta ket addaan kadagiti dakdakkel a supapak nga agbalin a nalawlawag laeng iti kamaudianan?`