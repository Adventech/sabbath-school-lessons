---
title:  Ad-adal iti Panangasaba
date:   22/03/2026
---

Adu ti maadaltayo ken Pablo maipapan iti panangiwarnak iti evangelio. Dagiti biahena ket sinaklawna iti mapattapata a 13,400 milya. Daytoy ket makapasiddaaw, idinto ta ad-adu kadagitoy ket pannagna ken no dadduma isu ket adda iti pagbaludan.

Ni Pablo ginastarna ti adu a panawen kadagiti sentro ti pagtagilakoan, kas iti Corinto ken Efeso, a manipud sadiay mabalin a nagsaknap ti mensahe kadagiti nasulinek nga il-ili. Nagsubli met isuna kadagiti ig-iglesia a binangonna tapno papigsaen ken pabilgen dagiti baro a mamati sadiay. No saanna a masarungkaran a personal dagiti ig-iglesia, mangipatulod isuna kadagiti sursurat. Iti daytoy a wagas, ammo dagiti mamati a malagipna ida ken maseknan isuna kadakuada.

`Basaen ti Colosas 4:7–9; idilig iti Efeso 6:21. Kasano iti pannakailadawan ni Tiquico, ken ania dagiti rason nga ited ni Pablo iti panangibaunna kenkuana ken ni Onesimo idiay Colosas?`

Dadduma a bambanag ket kaimbagan iti pannakaibagada babaen iti panangisao imbes nga iti sursurat. Makapangayangay a maammoan no ania dagiti damdamag nga indanon dagitoy dua a lallaki kadagiti taga Colosas. Manipud iti gandat ni Pablo a dagitoy a bambanag ket “mangliwliwa” ken “mangpabileg” kadakuada (Colosas 4:7–9), mabalin a dayta ket inramanna dagiti detalye maipapan kadagiti paspasamak ni Pablo idiay pagbaludan. Iti aniaman a pasamak, iti kasta a komonikasyon ket napateg a kas maysa a wagas a panangtaginayon iti personal a singgalot a mangreppet kadagiti mamati nga agtitimpuyog.

Ni Tiquico, a ti kayat a saoen ti naganna ket “nagasat,” ket nalawag unay a mapagtalkan a babaunen. Nailadawan isuna a kas “matalek a ministro” ken “pada a babaunen,” isu iti maysa kadagiti dua a lallaki manipud Asia a pinili ni Pablo (Aramid 20:4) a mangkadua kenkuana iti panagpagpagnana iti panagurnong agpaay kadagiti agkasapulan a mamati idiay Jerusalem. Isu ket kadua pay ni Pablo idi panawen ti maikadua a pannakaibaludna idiay Roma, nga idiay a naibaun isuna idiay Efeso a mangpapigsa iti trabaho idiay (2 Timoteo 4:12). Pinanunot pay ni Pablo nga ibaun isuna ken Tito, idiay Crete (Tito 3:12). Ti mangkadua kenkuana ket ni Onesimo, nga isu a nakonbertir ni Pablo idiay Roma (kitaen ti Liksion 1) ken mailadawan a kas “matalek.”

Kas la kayat pay ni Pablo a maammoan dagiti paspasamak dagiti mamati idiay Colosas. Saan a narigat a makangngeg isuna iti damag maipapan kadakuada, no babaen ken Tiquico a mismo. Daytoy ket sabali a wagas a panangidanon ni Pablo iti ayatna ken pakaseknanna maipapan kadagiti mamati idiay, uray pay no saanna a nasarungkaran ti iglesia a personal, ken wagas a panangpapigsana kadakuada iti pammati tapno mabalin a danunenda met dagiti sabsabali.

`Kasano a dagitoy a personal a bambanag kadagiti sursurat ni Pablo ket saanda laeng nga ipakita ti kinataona no di ket, iti bassit a pamay-an, pasingkedanna ti kinaligal ti panagministrona?`