---
title:  Adalen Pay
date:   27/03/2026
---

“Ti kararua a naisuko ken Cristo ket agbalin a bukod a sarikedked ni Cristo, nga isu nga iggemna iti uneg ti maysa nga immalsa a lubong, ken gandatna nga awan ti turay a maammoanto iti dayta no di ti bukodna a turay. Gapuna a ti maysa a kararua nga aywanan dagiti nailangitan nga ahensya ket saan a maduprak kadagiti panangraut ni Satanas. Ngem malaksid no isukotayo dagiti bagbagitayo iti panangtengngel ni Cristo, marimbawannatayto ti maysa a nadangkes. Saan a maliklikan nga addatayo iti babaen ti tengngel ti maysa wenno iti sabali kadagiti dua a dadakkel a pannakabalin nga aglablaban agpaay iti panangituray iti lubong. Saan a nasken a sipapanakemtayo a mangpili iti serbicio ti pagarian ti sipnget tapno dumteng iti babaen ti panangiturayna. Liwayantayo laeng ti panangikaduatayo kadagiti bagbagitayo iti pagarian ti lawag. No saantayo a makitunos kadagiti nailangitan nga ahensya, ni Satanas ket tagikuaenna ti pusotayo, ken pagbalinenna a lugar a pagtaenganna. Ti laeng saripdatayo a maibusor iti dakes ket ti panagtaeng ni Cristo iti pusotayo babaen ti pammati iti kinalintegna. Malaksid no agbalintayo a sibibiag a maisilpu iti Dios, saantayo a pulos a matukiad ti di nasantoan a bunga ti ayat iti bagi, panangpanuynoy iti bagi, ken sulisog ti basol. Mabalin a panawantayo dagiti adu a dakes nga ug-ugali, iti tiempo a suminatayo iti pannakikadua ken Satanas; ngem no awan ti maysa a nabiag a pannakaisilpu iti Dios, babaen iti panangisuko kadagiti bagbagitayo Kenkuana iti tunggal kanito, maabaktayo. No awan ti maysa a napersonalan a pannakaam-ammo ken Cristo, ken maysa nga agtultuloy a pannakisasao, addatayo iti asi ti kabusor, ken aramidentayo ti pagayatanna idiay kamaudianan.”—Ellen G. White, The Desire of Ages, p. 324.

**Salsaludsod a pagiinnadalan:**

`Kitaen iti naadaw a surat ni Ellen G. White iti ngato. Adda dagiti dua laeng a dasig idiay dakkel a panagbinnusor ken malaksid laeng no sipapanakemtayo a mangpili ken Cristo, addatayo iti dasig ni Satanas (Lucas 11:23). Uray pay no kasano a dayta a kapanunotan ket mangriribok kadagiti rikriknatayo, ti Dios ket saan nga adda iti babaen iti aniaman nga obligasyon tapno ipasiguradona a dagiti kinapudnona ket saanda a sairen iti riknatayo. Ania ti ibaga daytoy a kinapaypayso kenka maipapan iti kinapateg ken kinapaypayso iti panangisuko iti pagayatam ken Cristo?`

`Basaen ti Apocalipsis 14:14–16. Ti immuna a tudo ti Pentecostes ket pinagbalinna ti bukel ti evangelio nga agrusing ken dumakkel, kabayatan a ti maudi a tudo ket isagsaganana ti daga agpaay iti maudi a panagapit. Kasano a mainaig ti Apocalipsis 14:12 iti daytoy a mapakpakadaan?`

`Ania dagiti nadumaduma a wagas a datayo, kas maysa a sibubukel nga iglesia ken kas maysa a mamati, ket nabaliwan babaen ti kultura ken babaen ti lubong iti aglikmuttayo? Kasano iti pannakasalaknibtayo a maibusor kadagiti saan a nasayaat nga impluwensya ti lubong, nga isu a kankanayon latta a parikut kadagiti tattao ti Dios iti amin a panpanawen?`