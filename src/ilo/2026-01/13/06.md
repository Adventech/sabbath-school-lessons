---
title:  Maysa a Damag Agpaay iti Laodicea
date:   26/03/2026
---

`Basaen ti Colosas 4:16–18; idilig iti Colosas 2:1–3. Panunoten ti damag ni Jesus iti Laodicea (kitaen ti adal idi kalman), ania dagiti masarakam a panagnaigda iti surat kadagiti taga Colosas, nga isu a mabasa met idiay iglesia ti Laodicea idi aldaw ni Pablo?`

Iti amin a pakasaritaan dagiti tattao ti Dios kadagiti amin a panpanawen, isu met laeng dagiti parparikut a mapaspasamak a maulit-ulit. Dagiti mammadto binabalawda ti Israel gapu iti panagtarigagayda nga agdaydayaw a kas iti lubong ken ginuyogoyda ida nga agbabawi sakbay a maladaw unayen. Ni Isaias inyun-unnoyna pay, “Casano aya ti panagbalinna a balangcantis ti ili a matalec!” (Isaias 1:21) ken ginuyugoyna dagiti tattao nga agsublida iti Dios agpaay iti pannakapakawan ken pannakadalus (Isaias 1:16–20). Agpadpada a da Juan a Mammautisar (Mateo 3:2, 8–10) ken Jesus (Mateo 4:17; Mateo 12:33–37) ket inayabanda dagiti Israelitas nga agbabawi ken agbunga iti bunga a makapagtakder iti suot ti panangukom idiay maudi nga al-aldaw. Dagiti apostoles ket inawitda ti pada a damag (Aramid 2:38; Aramid 3:19; Aramid 17:30; 2 Corinto 7:9, 10).

`Pagdiligen dagiti sumaganad a teksto: Isaias 60:1–3 iti Apocalipsis 18:1–4; ken Isaias 62:1–5 iti Apocalipsis 19:7, 8. Ania dagiti adda a pagpapadaan dagiti damdamag kadagiti dua a libro?`

Ti Dios ket pagkaykaysaenna ti langit ken daga. Ngem gapu iti dakkel a panagbinnusor, dayta ket masapul a maaramid kadagiti tukadna:

1. Idiay Kalbaryo, ni Satanas napukawna iti aniaman nga ayat a nabati kenkuana kadagiti nailangitan a nabiag (Juan 12:31).
2. Babaen ti panangukom a panagministro ni Cristo idiay nailangitan a santuario, dagiti tattao ti Dios ket “naananay cadagiti isu-amin a banbanag, tapno aramidenyo coma ti pagayatanna” (Hebreo 13:21) ken maiyataday agpaay iti langit.
3. Babaen iti panangukom iti sangaribu a tawen ken ti maudi a panangukom kalpasan ti sangaribu a tawen, amin dagiti nabatbati a salsaludsod ket agnanayonton a masungbatan, ken ti basol ken dagiti di nagbabawi a managbasol ket madadaelda idiay danaw ti agnanayon nga apuy, nga isu a mangdalus met iti daga (Apocalipsis 21:8).
4. Iti laeng panagpatingga ti basol a mabalin a ti langit ken daga ket mapagkaykaysanto iti kamaudiananna (Apocalipsis 21:3).

`Ania ti mabalinmo a mismo nga aramiden (a dika kumita iti sabali) tapno agtalinaedka a matalek iti Dios ken iti kinapudno nga intedna kadatayo? Kayatna a saoen, ania dagiti panagpili nga aramidem a mangipalgak no asino a talaga ti adda iti pusom?`