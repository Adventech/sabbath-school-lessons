---
title:  Komento Dagiti Mannursuro
date:   27/03/2026
---

### Paset I: Pakabuklan

**Kangrunaan a Teksto:** 1 Tesalonica 5:18

**Pakaisentroan ti Adal:** Colosas 4:7–18

Dagiti maudi a sasao ni Pablo iti suratna kadagiti taga Colosas ket napno iti ayat ken naimpusoan a pakaseknan agpaay iti iglesia. Da Tiquico ken Onesimo ket maay-ayatda a kakabsat a lallaki (Colosas 4:7, 9). Ni Lucas ket maysa a maay-ayat a mangngagas (Colosas 4:14). Ti puso ni Pablo ket aglaplapusanan iti ayat. Ti ayatna kadagiti katrabahoanna ket mangibagi iti ayatna iti iglesia. Ti ayat ken pakaseknanna iti agdengdengngeg kenkuana ket iparangarangna ti tarigagayna a mangammo kadagiti kasasaadda ken tapno liwliwaen ida (Colosas 4:8).

Ti tarigagay ni Pablo kadagiti kamkameng ti iglesia idiay Colosas ket “mataginayoncayo a sititibker a naananay” (Colosas 4:12). Iti daytoy a gapu, a nangbukel isuna iti maysa a “dream team” a makipagtrabaho kenkuana. Pudno unay, ti Colosas 4:7–14 ket, kas iti kasasaadna, maysa a parada, mangipakpakita iti agmarmarcha a bunggoy dagiti nabileg a Cristiano a soldado a makidangdangadang iti kapapatgan unay kadagiti amin a gubgubat, ti naespirituan a gubat. Ni Pablo isuronatayo a ti trabaho ti misyon ket trabaho ti panagkakadua. Iti trabaho ti iglesia idiay Colosas, da Tiquico ken Onesimo ket agparangda idiay sangoanan, imbaun ni Pablo tapno mangted ken mangala iti impormasyon (Colosas 4:7–9). Nupay kasta, dagiti dadduma a katrabahoan ni Pablo ket nauneg met unay ti pannakaitalagada kadagiti kamkameng ti iglesia idiay Colosas (Colosas 4:10–14).

Ti adal ita a lawas ket ipaganetgetna dagiti tallo a kangrunaan a tema:

1. Ti misyon ket panagtitinnulong a panagtrabaho dagiti tattao, nga agtitimpuyog nga agtartrabaho iti nasinged a pannakaisilpu.
2. Agsipud ta ti misyon ket maysa a panagtitinnulong a panagtrabaho dagiti tattao, dagiti pangpangulo ti iglesia ken dagiti misionero ket laglagipenda a masapul nga agtrabahoda nga addaan iti daytoy nalawag a panggep, tapno dagiti kamkameng ti iglesia ket “mataginayoncayo a sititibker a naananay” (Colosas 4:12).
3. Ti dakkel a panagayat ken Jesus ket ikkatenna ti aniaman a mabalin a pannakikompromiso kadagiti pagrukodan daytoy a lubong ken iti namaterialan a pannakasukog dayta.

### Paset II: Komentaryo

**Ti Misyon Iramanna ti Panagtitinnulong (Teamwork)**

Ni Jesus impaganetgetna ti kinapateg ti panagtitinnulong (teamwork). Kas pangarigan, idiay Lucas 5, makitatayo ti istoria ni Jesus idiay danaw ti Gennesaret, nga idiay a “nakitana ti dua a barangay nga addada iti asideg ti igid ti danaw; ngem dagiti agcalcalap dimsaagda cadacuada ket inugugasanda dagiti iketda” (Lucas 5:1, 2). Dagitoy a lallaki ket insardengdan iti panagkalap, agsipud ta dida nakakalap iti uray aniaman a banag! Ni Jesus imbagana kadakuada nga iwayatda dagiti iketda, iti maminsan pay, “ ‘ta cumalapcay pay’ ” (Lucas 5:4; paganetget nainayon). Kellaat, “idi nga inaramidda daytoy, nacasacawda ti adu unay nga ican, ket nabesbessang dagiti iketda” (Lucas 5:6). Isu a, dagidiay adda idiay maysa a barangay ket “sininiasanda dagidi casugponda iti sabali a barangay, ta umayda coma tulungan ida” (Lucas 5:7; paganetget nainayon). Anian a nagpigsa nga adal—nga agpaay kadakuada ken agpaay kadatayo! Itan, ni Jesus mabalinna a kunaen, “ ‘manipud ita mangngalapcanto cadagiti tattao’ ” (Lucas 5:10; paganetget nainayon).

Ti Colosas 4:7–14 ket ipakitana ti pannakaitalaga ni Pablo iti panag­titinnulong (teamwork) (kitaen pay ti 1 Corinto 3:5–9). Isu ket saan nga agmaymaysa kadagiti namisioneroan a trabahona. Iti daytoy a teksto idiay Colosas, ti apostol ibagana ti maysa a namisioneroan a bunggoy, nga addaan kadagiti siam a kamkameng! Makagun-odtayo kadagiti napapateg a kapanunotan manipud iti panangiladawanna iti pannakairamanda iti misyon ti evangelio.

| Tiquico | (1) ay-ayaten a kabsat; (2) matalek a ministro; (3) kadua iti panagseerbi iti Apo | Colosas 4:7 |
| Onesimo | (1) matalek a [kabsat]; (2) ay-ayaten a kabsat; (3) maysa kadakayo | Colosas 4:9 |
| Aristarco | (1) kadua ni Pablo a balud | Colosas 4:10 |
| Marcos | (1) kasinsin ni Bernabe | Colosas 4:10 |
| Bernabe | Awan ti maiparang: maysa pagaammo unay a tao | Colosas 4:10 |
| Jesus | (1) managan Nalinteg | Colosas 4:11 |
| Epafras | (1) Maysa kadakayo; (2) adipen ni Cristo; (3) “cancanayon a siaagawa cadagiti panangicarcararagna cadacayo”; (4) “addaan iti dakkel a regget kadakayo” | Colosas 4:12, 13 |
| Lucas | (1) Ay-ayaten a mangngagas | Colosas 4:14 |
| Demas | Awan maiparang | Colosas 4:14 |

Daytoy listaan ket iparangarangna a ni Pablo ket addaan iti maysa a “dream team.” Ti trabaho ti misyon ket saan nga agmaymaysa nga aramid. No ad-adu dagiti tattao nga agtrabaho iti namisioneroan a trabaho, dakdakkel met ti bungana. Nupay kasta, mabalin met nga adda dagiti saan unay nga am-ammo a misionero, kas ken “Jesus a managan Nalinteg [Justus]” (Colosas 4:11). Daytoy a bersikulo ket isu laeng ti pakasarakan a nakaibagaanna iti amin a Baro a Testamento. Makapangayangay unay, awan a pulos ti ibaga ni Pablo maipapan ken Demas (Colosas 4:14). Nalabit, nagulimek ni Pablo agsipud ta awan a pulos ti nasayaat a maibagana, agsipud ta ni Demas ket nalabit nga umad-adayon iti pammati, kas iti ibaga ti apostol idiay 2 Timoteo 4:10. Napateg a paliiwen a ti namisioneroan a bunggoy ni Pablo ket iramanna dagiti tattao a Judio ken Gentil nga agpadpada. Dagiti pagdudumaan ket mapukaw iti panagkaykaysa ti pammati.

Adda pay dagiti dadduma a mabalin a maibaga:

Umuna, da Tiquico ken Onesimo ket naipakitada a maay-ayat ken matalek.

Maikadua, da Onesimo ken Epafras ket “maysa kadakayo,” kayatna a saoen a kamkamengda iti iglesia idiay Colosas.

Maikatlo, ni Epafras ket ad-adda pay a nailadawan a kas “adipen ni Cristo,” maysa a tao ti kararag, ken maysa nga addaan regta agpaay iti iglesia. Nupay awan idiay Colosas, ni Epafras ket “cancanayon a siaagawa cadagiti panangicarcararagna cadacayo” (Colosas 4:12). Makasursurotayo iti maysa a napateg nga adal manipud iti daytoy a kababalin: no ti maysa ket saan a makatulong iti kaawanna, mabalin isuna a makatulong babaen iti panagkararag.

Maikapat, dadduma kadagitoy a lallaki ket agparangda idiay libro ti Aramid kas kadua ni Pablo iti biahe (Aristarco [e.g., Aramid 19:29; Aramid 20:4, 5; Aramid 27:2]; Tiquico [e.g., Aramid 20:4]; Bernabe [e.g., Aramid 12:25; Aramid 13:1–15; Aramid 14:19–28]).

Maikalima, ti pannakairaman ni Onesimo, maysa a baro a nakombertir (Filemon 10), ket mangipaduyakyak a ni Pablo ket intresado iti panangisuro kadagiti tattao agpaay iti panagministro tapno agbalindanto a katrabahoanna (Colosas 4:11).

Maikanem, iti un-unana, ni Pablo ket saan a siaanamong a mangted iti maikadua a gundaway ken Marcos, maysa nga agdudua a misionero (Aramid 15:38), ngem iti ud-udina binaliwanna ti panunotna (Colosas 4:10, 2 Timoteo 4:11), nga immay ti tiempo nga inawaganna isuna a katrabahoanna (Filemon 24).

Maikapito, dagiti sasao ni Pablo nga ayat ken kablaaw nga ipatulodna manipud kadagiti katrabahoanna a naipan iti iglesia ti nangtaraon iti rikna ti panagkakadua dagiti pangpangulo ti iglesia ken ti kongregasyon.

**Pannakaan-anay ken Pannakaileppas**

Iti trabahoda, dagiti Cristiano a pangpangulo ket masapul nga isentroda ti imatangda iti maymaysa a kalat: tulongan dagiti kamkameng ti iglesia a dumakkel iti pammati ken maiyiras a naan-anay iti pagayatan ti Dios. Masapul nga agtrabaho ken agkararagda agpaay kadakuada nga agbalinda a “mataginayoncayo a sititibker a naananay, ken sitatalged unay iti amin a pagayatan ti Dios” (Colosas 4:12). Iti umuna a panangkita, dagitoy a balbalikas ket mabalin a mangidanon iti saan a husto nga impresyon nga isursuro ni Pablo ti kinaawan basol wenno namimpinsan a kinaan-anay, ngem saan a kasta ti kasasaad. Ti sao ti Griego a naipaay a kas “naan-anay” ket teleios, a ti kayatna a saoen ket “mataengan” (1 Corinto 2:6; 1 Corinto 14:20; Filipos 3:15). Iti kasumbangirna, ti sao ti Griego a naipaay a kas “kompleto” ket plēroō, nga isu a, no maipakat kadagiti tattao, ket naaramat kadagiti sabali a pakasarakan a mangitudtudo iti aramid ti Dios a panangkargana iti maysa a tao kadagiti naespirituan a bendicion (kitaen ti Aramid 2:28; Roma 15:13). Idiay Efeso 4:13, ipakpakita ni Pablo nga “agingga iti macagtengtay amin iti panagmaymaysa ti pammati ken ti pannacaammo iti Anac ti Dios” nga agbanag iti, “casasaad ti tao a nataengan (teleios), iti rucod ti kinatayag ti pannacapunno ni Cristo.”

Ni Pablo kayatna a dagiti kamkameng ti iglesia idiay Colosas ket mapasayaatda ti maysa a kas ken Cristo a kababalin. Iti un-unana iti suratna, imparangarangna ti pakaseknanna maipapan daytoy a banag (Colosas 2:6, 7). Ti maysa a kas ken Cristo a wagas ti panagbiag ket iramanna iti panangammo “iti pagayatanna [Dios], iti amin a naespirituan a kinasirib ken pannacaawat” (Colosas 1:9). Kaipapananna pay a “magnacayo a maicari iti Apo,” makaay-ayo Kenkuana, “nga agbungacayo iti isu-amin nga aramid a naimbag,” ket “rumangay cayo iti pannacaammo iti Dios” (Colosas 1:10). Dagiti mainayon a kababalin ti naespirituan a panagbalin a nataengan ket naipaganetgetda idiay Colosas 2:2, nga iti dayta saritaen ni Pablo “nga agsisinggalutda coma ken ayat,” tapno magun-odda ti “amin a kinabacnang ti naan-anay a pannacaawat.” Iti pakadagupan, kuna ni Pablo a ti kalat ti panangaskasaba ket tapno idatag ti “isu-amin a tao a nataengandan gapu ken Cristo” (Colosas 1:28; kitaen pay ti Colosas 1:29).

**Ballaag a Maibusor iti Materialismo**

Ti Biblia isurona a dagiti Cristiano ket masapul a saanda nga umabuloy kadagiti galad ti lubong wenno iti kinamaterialismo a mangsukog iti dayta (Roma 12:2). Nupay kasta, ni Demas natnag iti palab-og a panangayat iti daytoy agdama a lubong (2 Timoteo 4:10). Agpadpada nga iti Roma 12:2 ken 2 Timoteo 4:10, ti sao ti Griego a naipaay a kas “lubong” ket aiōn. Dayta ket naipakat iti panangitudo iti “sistema dagiti ar-aramid ken pagrukodan a nainaig iti naidagaan a sociedad.”—Johannes P. Louw and Eugene Albert Nida, Greek-English Lexicon of the New Testament: Based on Semantic Domains, vol. 1 (New York: United Bible Societies, 1996), p. 507.

Mainayon pay iti aiōn, ti balikas a kosmos ket masansan a naaramat a mangitudo kadagiti dakes a galad ken sistema daytoy a lubong. Kas pangarigan, idiay 1 Juan 2:16, ni apostol Juan ket agaramat kadagiti tallo a sasao a mangisalaysay no kasano ti panagkurri daytoy nailubongan a sistema: “ti derrep ti lasag, ken ti derrep dagiti mata, ken ti kinapalangguad ti panagbiag.” Dagiti iskolar umanamongda a dagitoy a tallo a nailubongan a derrep ken kinapalanguad ket buklenda ti maysa a nakaro a ballaag a maibusor iti kinamaterialismo. Saan a pagsiddaawan a ni Pablo itandudona ti saan a nasayaat a panangkita maipapan “itoy lubong nga agdama [aiōn],” (Tito 2:12), iti ponto a panangipaganetget a ni Jesus “Isu nga intedna ti bagina gapu cadagiti basbasoltayo, tapno isalacannatayo itoy agdama a lubong a dakes” (Galacia 1:4, paganetget nainayon). Idiay 1 Timoteo 6:17, ni Pablo itedna ti maysa a nalawag a bilin agpaay kadagidiay a “nabacnang itoy lubong ibilinmo cadacuada a dida agtangtangsit, ket dida met imaldit ti inanamada cadagiti kinabacnang a pagduaduaan, no di ket iti Dios” (paganetget nainayon). Idiay Tito 2:12, ti apostol kunana a dagiti Cristiano ket tukiadenda koma “ti saan a kinasingpet ken dagiti tartarigagay a nailubungan” babaen ti wagas ti maysa a naparbeng, nalinteg, ken nadiosan a biag “itoy agdama a lubong.”

Makapangayangay unay, ti pakaammo a ni Demas inayatna daytoy agdama a lubong ket ilawlawagna ti sasao a, “ni Demas pinanawannac” (2 Timoteo 4:10), nga isu a mangipakita a pinanawanna ti namisioneroan a pagrebbenganna. Maysa a makita a tanda a ti maysa a tao ket ay-ayatenna daytoy agdama a lubong ket ti panagkapuy ti sumsumged a panagayat iti misyon iti uneg ti pusoda. Dagidiay nauneg unay ti tarigagayda iti panawen nga umay ket isuda dagidiay “agbiagtay coma a sipaparbeng ken sililinteg ken sisisingpet, itoy lubong nga agdama” (Tito 2:12). Daytoy a tarigagay ket iramanna ti naalibtak a panagtrabaho iti misyon.

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

“Makapikapik dagiti sursurat ni Pablo, agsipud ta iyanninawda ti dakkel a tarigagayna iti komonidad, a maikaykaysa isuna kadagiti nakombertir ken maaddaan iti naimbag a pannakikadua kadakuada. Saan a managmaymaysa ni Pablo; adayo nga ad-adda a kasla nagannak a mailiw kadagiti adayo nga annakna. . . . Kadagiti sursuratna ket maulit-ulit nga iyanninawna ti panagpanpanunot agpaay kadagiti bunggoy. Napateg unay kenkuana dagiti social network-na kasta met nga iti panangitungpalna iti nagnumoan a trabaho a panangiwarnak iti naimbag a damag.”—Ben Witherington III, The Paul Quest: The Renewed Search for the Jew of Tarsus (Downers Grove, IL: InterVarsity Press, 1998), p. 114.

Daytoy nga adaw ket iparangarangna ti naan-anay a pannakaitalaga ni Pablo a mangiwaragawag iti evangelio. Rumbeng kadi a datayo, nga agbibiag kadagiti maudi nga al-aldaw ti pakasaritaan daytoy a lubong, ket basbassit iti pannakipasettayo iti panangiwaragawag iti evangelio ngem ni Pablo ken ti bunggoy dagiti misionerona idi umuna a siglo? Siaanamongda nga agtitimpuyog a mangaramid iti kaimbaganda ken trabaho agpaay iti pannakaidur-as ti pagarian ti Dios. Kasta met laeng, naayabantayo nga agtrabaho iti panagkaykaysa. Tunggal tao ket addaan iti maysa a paset nga aramiden iti sibubukel a plano ti Dios a nailangitan a pannakaisalakan. Naayabantayo a tumulong kadagiti sabsabali a dumakkel iti naespirituan a kinamataengan iti pannakaisagana iti lubong nga umay. Kinaagpaysoanna, no ad-adu ti panagtarigagaytayo iti lubong nga umay, ad-adu met ti aramidentayo agpaay ken Cristo itoy agdama a lubong. Nupay kasta, ti ayattayo ken Jesus ket pagbalinennatayo a natalged manipud iti peggad ti pannakikompromiso kadagiti galad daytoy a lubong iti maysa a wagas a, nupay addatayo iti daytoy a lubong, saantayo pulos a marikna a kamkamengtayo iti dayta (Juan 15:19).

**Salsaludsod:**

1. Apay a napateg dagiti social networktayo iti panagministro? Siasino ti adda kadagiti social networkmo? Kasano a natulonganda ti trabahom iti misyon ken panagsaksim agpaay iti Dios?

2. Kasano iti panangtulong ti Dios kenka a tumulong kadagiti sabsabali a dumakkel iti naespirituan a kinamataengan ken tapno agsagana agpaay iti langit?

3. Ania dagiti wagas a ti ayatmo ken Jesus ket pagtalinaedennaka a natalged manipud iti pannakikompromiso kadagiti galad daytoy a lubong? Ania iti kayat a saoen iti adda ditoy lubong ngem saan a taga lubong?