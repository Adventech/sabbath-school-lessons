---
title:  Kababalin ti Baro a Biag
date:   11/03/2026
---

Iti pannakailadawan dagiti dakes nga ug-ugali ken saan a nasayaat a kababalin a naikkat ken naiwaksi no mapantayo ken Cristo, ni Pablo agtultuloy iti nasayaat—kas iti yaalis manipud sipnget agingga iti lawag.

`Basaen ti Colosas 3:12–14. Kasano iti pannakailadawan dagiti mamati ken kasano ngata a mainaig dayta kadagiti kababalin a masapul nga “ikawes” da ?`

Kas iti Israel nga inayaban ti Dios tapno agbalin a naisangsangayan a tattaona ken mangipaduyakyak iti kababalinna, dagiti mamati ken Jesus ket “pinili ti Dios” (Colosas 3:12), dagiti “pinilina.” Nupay, saan nga amin, ket pagbiaganda daytoy a nakaayaban. Kas kinuna ni Jesus, “Ta adu dagiti maayaban, ngem bassit dagiti mapili” (Mateo 22:14, idilig iti Mateo 24:22, 24, 31). Dagiti panangibaga ni Pablo iti napili ket addaan iti umas-asping a kaipapanan (Roma 8:33; 2 Timoteo 2:10). Kasta met, kas iti Israel, dagiti mamati ket “inayat” ti Dios ken “santo” (Deuteronomio 7:6–8). Daytoy a gundaway ket aw-awitenna ti napateg a pagrebbengan: tapno “ipaduyacyacyo dagiti kinatan-oc daydiay nangayab cadacayo manipud kinasipnget inggana iti nacascasdaaw a lawagna” (1 Pedro 2:9). Ket aramidentayo dayta babaen iti wagas ti panagbiagtayo ita.

Dagiti walo a galad nga imbaga ni Pablo ket naan-anay a listaan! “Puso a naasi, kinaimbag ti nakem, kinapacumbaba, kinaemma, nabayag a panagiturtured; agi-innanuscayo, agpipinnacawancayo,” ken “cangronaan . . . ayat” (Colosas 3:12–14). Dagitoy ket mabalin laeng nga agubbog manipud iti maysa a puso a naitipon ken Cristo, agsipud ta iladawanda ti kababalinna ken no kasano iti panangtratarna kadatayo. Pakawanentayo dagiti sabsabali “cas iti pammacawan ti Apo cadacayo” (Colosas 3:13). Ti ayat ket isu ti “singgalut ti pannacaananay” (Colosas 3:14), agsipud ta ti ayatna kadatayo iti mangisinggalot kadatayo Kenkuana ken mamagbalin kadatayo a napaypayso a mangayat kadagiti sabsabali (1 Juan 4:11, 12).

Dagitoy a galad ket balbaliwanda dagiti pannakikayamettayo iti dua a wagas. Umuna, ti panangipakita iti ayat, asi, kinaimbag ken pammakawan kadagiti sabsabali ket bendisionannatayo ken dagiti sabsabali. Makapnek ti agayat ken mangbendision kadagiti sabsabali. Gagangay a sumungbat dagiti tattao kadatayo iti kinaimbag, ket agtultuloytayo a makaawat iti asi ken pammakawan ti Dios (Mateo 5:7; Mateo 6:14). Maikadua, ken napatpateg pay, idaydayawna ti Dios ken mabalin a pabilgenna dagiti dadduma a mamati ken sumurot ken Jesus, agsipud ta ipakitana ti pannakabalin ti nadiosan a parabur. “Awan ti sabali nga impluwensya a makalikmut iti kararua ti tao nga addaan iti pannakabalin a kas iti impluwensya ti maysa a di managimbubukodan a biag. Ti kapigsaan nga argumento a pabor iti evangelio ket ti naayat ken maay-ayat a Cristiano.”—Ellen G. White, The Ministry of Healing, p. 470.

`Kasano iti kaimbag ti panangibagim ken Jesus iti wagas a panangtratarmo kadagiti sabsabali, nangnangruna kadagidiay mabalin a saan a naasi kenka?`