---
title:  Pagbiagan ti Baro a Biag
date:   12/03/2026
---

Ti pakaseknan ni Pablo iti talna ken panagtutunos idiay iglesia ket agparang a nalawag unay kadagiti maudi a bersikulo ti Colosas 3. Nakitatayon iti talna ti Dios iti sumagmamano a pannakaibinsabinsa (kitaen ti Liksion 7). Saan a kas ti talna ti Roma (pax Romana), ti talna ni Cristo (pax Christi) ket saan a maysa a talna a naipaulog manipud iti akinruar no di ket ti “mangituray” kadatayo manipud iti uneg. Dayta ket mapasamak laeng no ni Cristo iti mangiturturay.

`Basaen ti Colosas 3:16, 17. Ania iti masinunuo a mamagbalin ken Cristo nga agbalin a mangituray, ken ania ti akem ti musika iti amin daytoy?`

Ti pagsasao ket makailadawan unay. Iladawanna ti sao ni Cristo a mangaramid iti pagtaenganna iti unegtayo. Dayta ket mapasamak no basaentayo a naimbag ti Biblia tapno dumngeg ken makasursurotayo iti sirib ti Dios. Agparparang, a nupay ti teksto ti Griego ket medio saan a nalawag, ti musika ket mangaramid iti napateg a paset nga “agsisinnurocayo, ken agbibinnalacadcayo” (Colosas 3:16).

Ngem saan nga ania la a musika. Ni Pablo agaramat iti masinunuo unay nga agpadpada a balbalikas ditoy ken idiay Efeso 5:19: “cadagiti salmos ken himhimno, ken naespirituan a cancancion.”

Nupay ditay’ sigurado, kasla adda maysa a paggidiatan a naaramid ditoy iti nagbaetan ti addan nga urnong dagiti salmo iti Daan a Testamento ken ti dumakdakkel nga urnong dagiti himhimno iti Baro a Testamento. Dagiti “naespirituan a kankanta” ket mabalin a gagangay a balikas agpaay iti aniaman a kanta ti panagdayaw a mainaig iti naespirituan a biag wenno ti biag ti iglesia. Dagiti balbalikas dagiti kanta ket isuda ti wagas a panangisuro iti kinapudno ken panangted iti bilin iti panagbiag iti baro a biag ti maysa a Cristiano. Adu kadagiti naindaklan nga himhimno iti napalabas a sumagmamano a siglo ti addaan kadagiti napigsa unay a makaitag-ay a mensahe ti namnama ken pammatalged, a kasapulan unay iti lubong a nalaka unay a mangguyod kadatayo amin nga agpababa.

Ti impluwensya ti musika ket napigsa unay. Ti panagtokar ni David iti arpa ket addaan iti makapabang-ar rikna ken ni Ari Saul (1 Samuel 16:23). Ngem idi nagbalin ni David a karibalna, ngimmato ti pungtot ken unget ni Saul (1 Samuel 18:10, 11). Ti kalmado a classical a musika ket ipakita ti siensya a mangkissay iti panagdandanag, mangpasayaat iti panagkurri ti utek, mangpaadu iti panagrelaks, makatulong iti ut-ot, ken mangpaadu iti pannakilangen.

Asino kadatayo iti saan a mismo a nakakita iti napigsa unay nga impluwensya ti musika, naimbag man wenno dakes, kadagiti rikrikna ken pampanunottayo? Musika—ti umiso a musika—ket mabalin a makaitag-ay a naespirituan.

`Naibaga kadatayo nga aniaman iti aramidentayo, “aramidenyo babaen iti nagan ni Apo Jesus” (Colosas 3:17). Pudno kadi a maibagam a maar-aramidmo dayta? No saan, kasano iti panagbalbaliwmo; dayta ket, ania iti masapul nga isardengmo no saanmo a maaramid dayta iti nagan ti Apo?`