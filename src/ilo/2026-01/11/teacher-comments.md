---
title:  Komento Dagiti Mannursuro
date:   13/03/2026
---

### Paset I: Pakabuklan

**Kangrunaan a Teksto:** Colosas 3:14

**Pakaisentroan ti Adal:** Colosas 3:1–17

Idiay Colosas 3:1–17, ni Pablo ket saritaenna dagiti kababalin ti maysa a napudno a biag ti Cristiano. Ipaganetgetna ti pannakaitipon ti mamati ken Cristo. Iti kasta a pannakaitipon ket kayatna a saoen a ti mamati ket makiranud iti biag, ipapatay, panagungar, ken pannakapadayag ni Cristo. Ni Pablo ilawlawagna daytoy a kapanunotan babaen ti panagkunana a ni Cristo ket Isu ti biagtayo (Colosas 3:4). Nataytayon a nairaman Kenkuana. Ti biagtayo ket naidulin Kenkuana iti Dios (Colosas 3:3). Napagungartayo a naikuyog Kenkuana (Colosas 3:1). Gapuna, a masapul a “sapulenyo dagiti banbanag sadi ngato, isu a yan ni Cristo nga agtutugaw iti macanawan ti Dios (Colosas 3:1), nga isu a mangipakpakita a makipagaritayo Kenkuana (kitaen ti Roma 5:17).

Ti tema a “pannakitipon ken Cristo” ket maysa a topiko a nataming iti sabali a pakasarakan idiay Baro a Testamento. Kinaagpaysoanna, daytoy a sursuro ket aggapu ken Jesus (Juan 15:5). Ni Pablo, iti panangitudona iti nauneg a pannakaisilpu ti mamati ken Cristo, ket aramatenna ti sasao a “ken Cristo” (kitaen, kas pangarigan, Roma 6:11; 2 Corinto 5:17, kadua dagiti adu a dadduma pay a teksto). Ni Pablo isingasingna pay a ti biag ti maysa a pudno a mamati ket, iti maysa a panangkita, “replay” iti misyon ni Jesus. Gapuna, kas pasurot ni Jesus, masapul a magnatayo a kas pannagna ni Jesus (1 Juan 2:6). Ti daan a kinataotayo ket nailansa idiay kruz a naikanunong ken Cristo (Roma 6:6; Galacia 2:20). Nataytayon a naikanunong Kenkuana (Roma 6:5) ken naitanem a naikanunong Kenkuana (Roma 6:4; Colosas 2:12). Napagungartayo a nairaman Kenkuana (2 Corinto 4:14; Colosas 3:1) ken makipagtugawtayo Kenkuana idiay nailangitan a lugar (Efeso 2:6).

Daytoy adal ita a lawas ket ipaganetgetna dagiti dua a kangrunaan a tema:

1. Ti pudno a mamati ket maysa a nangsukat iti maysa a naidagaan a panagpanpanunot iti maysa a nailangitan a panagpanpanunot.
2. Tt pudno a mamati ket ipakitana dagiti kababalin ti maysa a baro a biag ken Cristo.

### Paset II: Komentaryo

**Mangiladawan**

Kadagiti daan a pader ti Roma ti mortar ket kasla natangken a kas kadagiti bato, ket ti amin ket kasla maymaysa a pidaso; masapul a bombaem dayta agingga nga agbalin a tapok sakbay a mapukaw ti pader. Kasta met iti pudno a mamati: agsanggir isuna iti Apona agingga a dumakkel Kenkuana, agingga a makikaykaysa ken Jesus babaen ti sibibiag a pannakaitipon, a saanmo a mailasin no sadino ti pagpatinggaan ti pamuon ken no sadino ti pangrugian ti panangbangon; ta ti namati agbalin nga amin ken Cristo, a kas met laeng ken Cristo nga adda amin kenkuana.”—Charles H. Spurgeon, “Faith’s Sure Foundation,” in The Metropolitan Tabernacle Pulpit Sermons, vol. 24 (London: Passmore & Alabaster, 1878), p. 463.

**Naidagaan a Panagpanpanunot Vs. Nailangitan a Panagpanpanunot**

Idiay Colosas 3:1–11, ni Pablo saritaenna ti naggidiatan ti baro a biag ken Cristo ken ti daan a biag iti linalasag a tartarigagayna. Ni Pablo irugina ti segkay kadagiti sasao, “Ngarud no napagungarcayo a naicuyog ken Cristo” (Colosas 3:1). Nupay kasta, awan duadua no maipapan iti pannakipaset ti mamati iti panagungar ni Cristo. Pudno unay, ti sasao ket mabalin nga ibaga, “Ngarud no napagungarcayo a naicuyog ken Cristo, ket napagungarkayon.” Daytoy a sasao ket an-anayenna ti kapanunotan a naiyammo idiay Colosas 2:20: “No nataycayon a naicanunong ken Cristo.” Irikrikiar ni Pablo nga agsipud ta dagiti taga Colosas ket nataydan a naikanunong ken Cristo (Colosas 2:20) ken napagungar a nairaman Kenkuana (Colosas 3:1), masapul nga agbiagda a kas iti mayannatop. Napateg a paliiwen a ti pagsasao a “napagungar” ket adda iti passive voice iti agpadpada nga Inglis ken Griego. Ti panangaramat iti passive voice ket ipakpakitana a ti baro a biag ken Cristo ket saan a bunga dagiti nagun-od ti tao no di ket aramid ti Dios iti puso. Daytoy a prinsipyo ket mangilinteg iti sursuro a dagiti tattao ket mabalinda a danunen ti pannakaisalakan babaen kadagiti bukodda nga ar-aramid.

Kadagidiay immuna a bersikulo ti Colosas 3, ni Pablo ket dagdagupenna ti kapanunotan ti baro a biag ken Cristo babaen ti sasao a “sapulenyo dagiti banbanag sadi ngato” (Colosas 3:1, 2; iti Griego, ta anō). Iti kasupadina, ti daan a biag ket nailadawan babaen ti maysa umasping a sasao, “banbanag ditoy daga” (kitaen ti Colosas 3:2, 5; iti Griego, ta epi tēs gēs). Sibibileg unay a guyugoyen ni Pablo dagiti agdengdengngeg kenkuana nga aramidenda dagiti dua a banag a mainaig kadagiti banbanag sadi ngato. Masapul a sapulenda ida (Colosas 3:1) ken ikabilda ti panunotda kadakuada (Colosas 3:2). Ti sao ti Griego a naipatarus a kas “panangikabil ti panunot iti maysa a banag” ket phroneō. Daytoy a balikas ket iyanninawna ti aramid a panagpanunot (kitaen ti Roma 12:3; 1 Corinto 4:6; Filipos 1:7; Filipos 3:15). Iti sabali a pannao, ibagbaga ni Pablo a dagiti nailangitan a banbanag ket okoparenda koma dagiti pampanunottayo. Ti Colosas 3:1–4, nga isu a mangiyammo iti baro a segkay, ket napno kadagiti mangitudo ken Cristo: napagungartayo a nairaman ken Cristo (Colosas 3:1), ni Cristo ket adda iti makanawan nga ima ti Dios (Colosas 3:1), ti biagtayo ket naidulin ken Cristo (Colosas 3:3), ken ni Cristo ket Isu ti biagtayo (Colosas 3:4). Ken Pablo, ti panangsapul ken panagpanunot maipapan kadagiti banbanag sadi ngato ket pumadpada iti panagbiag iti maysa a biag agpaay, ken babaen, ken Cristo agingga iti aldaw a makiramantayo iti gloriana (Colosas 3:4).

Iti agbiag agpaay ken Cristo ket kaipapananna iti matay kadagiti naidagaan a banbanag (Colosas 3:2, 3). Tapno maaramid daytoy a ponto a nalawag unay, ni Pablo ket mangipaay iti maysa a listaan dagiti bisyo a liklikan koma dagiti mamati iti amin a pannakabalinda (Colosas 3:5). Innayonna pay nga ibaga a dayta ket “gapu cadagitoy a banag umay ti pungtot ti Dios cadagiti annac ti kinasukir” (Colosas 3:6). Kadagitoy dua a bersikulo, ni Pablo ket ipakpakitana ti daan a biag sakbay iti pannakakombertir. Dagiti annak ti kinasukir ket dagidiay mangsapul kadagiti naidagaan a banbanag ken ikabilda dagiti pampanunotda kadakuada. Daytoy ket maisupiat iti kababalin dagidiay natay iti bagi ken napagungar a nairaman ken Cristo.

Tapno ad-adu pay ti pannakaipakita ti daan a biag, ni Pablo ket mangipaay iti maikadua a listaan dagiti bisyo: “pungtot, gura, kinadakes ti nakem, kinasalawasaw, naalas a sasao a rumuar iti ngiwatyo,” ken panagulbod (Colosas 3:8, 9). Ni Pablo naganenna ti tao nga agbibiag a maiyannatop “kadagiti banbanag ditoy daga” a kas “tao a lakay” (Colosas 3:9) ken ti tao nga agbiag a maiyannatop kadagiti banbanag sadi ngato (Colosas 3:1) a kas “tao a baro” (Colosas 3:10). Ti naggidiatan iti dua ket ad-adu pay ti pannakaipaganetgetna kadagiti verbo nga “inucsubyo” (manipud ti Griego nga apekdyomai) ken “incawesyo” (manipud ti Griego nga endyō). Ni Pablo ket agar-aramat iti panagay-ayam iti sao tapno ipaganetgetna ti maysa a napateg a kinapudno ti Biblia: ti tao a lakay ket naiyuper kadagiti ar-aramidna (Colosas 3:9), idinto a ti tao a baro ket “mapabpabaro iti pannacaammo nga umasping iti daydiay namarsua kencuana” (Colosas 3:10). Mainayon pay, ti apostol ket mangipaay iti ad-adu a pakakitaan ti baro a biag ken Cristo.

**Dagiti Kababalin ti Baro a Biag ken Cristo**

Ni Pablo irugina ti baro a segkay idiay Colosas 3:12–17 babaen iti sao a “ngarud.” Babaen iti panangaramatna daytoy a balikas idiay pangruggian ti baro a segkay, ni Pablo ipakpakitana a dagiti patigmaanna idiay Colosas 3:12–17 ket masapul a makita a kas maysa a supapak, wenno bunga, ti napagsasaritaan idiay Colosas 3:1–11. Dagidiay mangsapul kadagiti banbanag sadi ngato ken panunotenda maipapan kadakuada, a kas maiyannatop iti Colosas 3:1, 2 (ket napabaroda iti naespirituan, a kas insimboloan ti tao a baro idiay Colosas 3:10), ket nailadawanda itan a kas “cadagiti pinili ti Dios, sasanto ken ayayaten” (Colosas 3:12).

Segun ken Pablo, ti pudno a mamati ket maysa a tao nga iwaksina dagiti matudtudo a banbanag (Colosas 3:8) tapno ikawesna dagiti dadduma a banbanag, kas iti “maysa a puso a naasi, iti kinaimbag ti nakem, iti kinapacumbaba; iti kinaemma, ken iti nabayag a panagiturtured” (Colosas 3:12). Idinto a ti biag ti tao a lakay ket naipakita iti panagiinnulbod “iti maysa ken maysa” (Colosas 3:9; manipud iti sao ti Griego nga allelōn), ti biag ti tao a baro ket naipakita babaen ti panagiinnanus iti “maysa ken maysa” (Colosas 3:13; naggapu met laeng iti Griego nga allelōn) ken “panagpipinnakawan iti maysa ken maysa” (Colosas 3:13). Nupay kasta, ni Pablo kunana, “Ket cangronaan cadagitoy a banbanag [dayta ket, ti listaan ti kinasingpet idiay Colosas 3:12, 13], agcawescayo ti ayat, isu ti singgalut ti pannacaananay” (Colosas 3:14, paganetget nainayon). Ni Pablo ipakpakitana nga amin dagiti dadduma a naimbag a galad ket maaramid laeng no ayat ti tanda ti panagkakayamet iti uneg ti iglesia. Iti sabali a pannao, ibagbaga ni Pablo a no agayattayo, ipadpaduyakyaktayo ti “maysa a puso a naasi, iti kinaimbag ti nakem, iti kinapacumbaba; iti kinaemma, ken iti nabayag a panagiturtured” (Colosas 3:12). Agiinnanustayo iti maysa ken maysa ken agpipinnakawan iti maysa ken maysa (Colosas 3:13). Anian a maysa a nagpigsa a sasao!

Ti baro a biag ken Cristo ket naipakita pay iti kaadda ti talna ti Dios (Colosas 3:15). Daytoy a talna iti uneg ti komonidad ti iglesia ket posible laeng agsipud ta ti Dios inkapiana amin a banbanag Kenkuana met laeng babaen ken Cristo, nga “inaramidna ti cappia a gapu iti darana iti cruz” (Colosas 1:20). Iti sabali a pannao, ti talna iti nataoan a panagkakayamet ket maysa a bunga ti talna ti Dios.

Kamaudiananna, ti baro a biag ken Cristo ket iramanna ti maysa a di magaraw a panagtaeng iti Sao ni Cristo (Colosas 3:16). Babaen iti panagkuna a ti sao ni Cristo ket masapul nga “agtaeng coma cadacayo a sibabacnang iti amin a kinasirib nga agsisinnurocayo, ken agbibinnalacadcayo” (Colosas 3:16, paganetget nainayon), ipakpakita ni Pablo a dagiti sursuro ni Jesus ket okoparenna koma ti sibubukel a biagtayo. Daytoy a sasao ket umas-asping unay iti maysa a masarakan idiay Colosas 1:28: “Isu nga icascasabami, a bagbagaan ti amin a tao, ken sursuroan ti amin a tao, a babaen ti amin a kinasirib, tapno idatagmi ti isu-amin a tao a nataengandan gapu ken Cristo” (paganetget nainayon). Tallo a napateg a banbanag dagiti mabalin a mapaliiw, segun kadagiti panagpapada dagitoy dua a bersikulo. Umuna, ni Cristo ken dagiti sursurona ket dida mapagsina iti panangkita a saan a mabalin nga awaten ni Cristo a di awaten dagiti sursurona. Maikadua, ti kalat a panangiwaragawag ket tapno “idatagmi ti isu-amin a tao a nataengandan gapu ken Cristo” (Colosas 1:28). Maikatlo, dagiti tattao a nakapadas iti pudno a pannakakombertir ket mairamanda iti misyon. Ni Pablo serraanna dagiti sursurona idiay Colosas 3:1–17 a nabuyogan iti maysa a mangsalaysay a kapanunotan: ipakpakitana a dagidiay nga agbiag iti maysa a baro a biag ket aramidenna ti amin a banbanag “iti nagan ni Apo Jesus, nga agyamancayo iti Dios Ama gapu kencuana” (Colosas 3:17).

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

Ti panangibaga a ni Cristo ket Isu ti biagtayo (Colosas 3:4) ket di pagduduaan a maysa kadagiti nakaskasdaaw unay a sasao idiay Biblia. No ni Cristo ket Isu ti biagtayo, no awan Isuna, awan ti “mabalintayo nga aramiden” (Juan 15:5), ken babaen Kenkuana “maaramidtayo amin a banbanag” (Filipos 4:13). No ni Cristo ket Isu ti biagtayo, ti paraburna ket makaanay agpaay kadatayo (2 Corinto 12:9). No ni Cristo ket Isu ti biagtayo, “nailansatayo” a naikuyog Kenkuana, ket saanen a datayo iti agbiag, no di ket ni Cristo ti agbiag kadatayo (Galacia 2:20).

Ni Pablo ket sarsaritaenna iti kasta a nagdakkel a pannakaikayamet ken Cristo a makipasettayo iti biagna, ipapatayna, panagungarna, ken pannakaigloriana. Tapno maipaganetget daytoy a kinapaypayso, ti apostol ket kanayon nga aramatenna ti sasao a “ken Cristo” (naminpito!) iti amin a suratna kadagiti taga Colosas. Gapuna, nataytayo (Colosas 2:20), naitabontayo (Colosas 2:12), napagungartayo (Colosas 2:12, Colosas 3:1), naikkantayo iti biag (Colosas 2:13), ken naidulintayo (Colosas 3:3) ken Cristo, iti maysa a wagas a “maiparangarangto maiparangarangcayonto metten a mairaman kencuana iti gloria” (Colosas 3:4, paganetget nainayon).

“Iti sumagmamano a di maawatan a pamay-an, tunggal mamati ken Cristo ket naitipon ken Cristo, tapno ti ipapatayna ket kukuatayo, ti pannakaitabonna ket kukuatayo, ti baro a biagna ket kukuatayo, ti saadna idiay langit ket kukuatayo, ken ti nadayag a panagsublina ket kukuatayo. . . . No agbalintayo a ‘maymaysa nga espiritu’ ken Cristo, dagiti utangtayo ket maiyalis kenkuana, ken dagiti sanikuana ket maiyalis kadatayo.”—“Christ, Your Life: Colosas 3:4,” in Devotions on the Greek New Testament: 52 Reflections to Inspire & Instruct, eds. J. Scott Duvall and Verlyn D. Verbrugge (Grand Rapids, MI: Zondervan, 2012), pp. 102, 103. Awan ti makaipaay kadatayo iti naun-uneg pay a rikna ti pannakaikamkameng ngem iti pannakaitipon ken Cristo!

**Salsaludsod:**

1. Ni Cristo ti biagtayo. Ania ti isingasing daytoy nakaskasdaaw a sasao kadatayo maipapan iti kita ti pannakikayamet a mabalintayo, ken pudno unay a masapul nga adda kadatayo ken Cristo?

2. Ania ti kayat a saoen ti pannakipaset iti biag, ipapatay, panagungar, ken pannakaigloria ni Cristo? Kasano a makipasetka kadagitoy a banbanag iti biagmo ita nga aldaw?