---
title:  Mapabaro iti Pannakaammo
date:   10/03/2026
---

`Basaen ti Colosas 3:6–11. Kasano iti panangituloy ni Pablo iti daytoy a turong ti kapanunotan?`

Ti damo a sasao iti Colosas 3:8 ket ipakpakitana ti napnoan buya ken makaikeddeng a panagbaliw manipud patay agingga iti biag: “Ngem ita.” Ti balikas nga “ita” iti Griego ket mangipaganetget. Ita, dayta ket, agsipud ta napagungarkayon a naikuyog ken Cristo ken sapulenyo dagidiay a bambanag iti ngato, ti agdama a biagyo ket mangipakita iti dakkel a pannakaiduma iti napalabas a biagyo. Agsipud ta natayen “ti naidagaan kadakayo” (Colosas 3:5), “idianyo coma metten amin dagitoy a banbanag—pungtot, gura, kinadakes ti nakem, kinasalawasaw, naalas a sasao a rumuar iti ngiwatyo” (Colosas 3:8).

Agpadpada a ti unget ken pungtot ket mabalin a mangiladawan iti nalinteg a sungbat ti Dios iti basol (naadal idi kalman) a kasta met ken ken Jesus (Marcos 3:5; Apocalipsis 6:16). Babaen iti panamagdilig, maidagadag kadatayo a “nasiglat coma a dumngeg, nabannayat iti panagsao, narigat nga agunget; Ta ti pungtot ti tao saanna a tungpalen ti kinalinteg ti Dios” (Santiago 1:19, 20). Ti kinadakes tarigagayanna iti kinadaksanggasat iti sabali. Ti pammadpadakes ket naaramid a mangpadakes. Ni Pablo ket babalawenna met ti sasao a manangirurumen ken naalas. Kamaudiananna, ti panagiinnulbod iti maysa ken maysa ket maiparit (idilig iti Levitico 19:11, 18), “yantangay inucsubyo daydi tao a lacay agraman dagiti ar-aramidna” (Colosas 3:9).

`Ania iti kayat a saoen ni Pablo iti “tao a lacay” a maisupadi iti “tao a baro”? kitaen ti Roma 6:6 ken Efeso 4:22–24.`

Dagiti verbo nga inaramat ni Pablo maipaay iti daytoy a panagbalbaliw manipud iti daan agingga iti baro ket nainaig iti kawes, kas man la iti maysa ket nanguksob iti daan a narugit a pagan-anay ket nakawesan iti baro a puraw a pagan-anay (idilig iti Zacarias 3:4). Maysa nga umas-asping iti daan/baro a paglasinan ket naaramat maipapan iti daan ken baro a tulag, nga isu a naipakita babaen ti akinruar a letra ti linteg ken ti linteg nga insurat ti Espiritu Santo iti puso (2 Corinto 3:4–18).

Dagitoy a pangngarig ket iladawanda ti pannakakombertir ken dagiti bungana, nga isu a nagnaganen ni Pablo a maysa a “baro a parsua” (2 Corinto 5:17). Datayo ket “mapabpabaro iti pannacaammo nga umasping iti daydiay namarsua [Cristo] kencuana” (Colosas 3:10), nga isu ti ladawan ti saan a makita a Dios (Colosas 1:15). Iti pananggun-od iti maysa a pannakaammo ken Cristo babaen iti Saona ket balbaliwannatayo nga “agbalintayo nga umasping met la kencuana, a mapadayagtayo a mapadayag” (2 Corinto 3:18). Daytoy ti mangikabil kadatayo iti ngatoen ti amin a tribu, il-ili, ken nagkeketegan ti sociedad (Colosas 3:11), agsipud ta makipagilitayo iti maysa a nangatngato a pagarian.