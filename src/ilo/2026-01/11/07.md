---
title:  Adalen Pay
date:   13/03/2026
---

“No ti Espiritu ti Dios ket iturayanna ti panunot ken puso, ti nakombertir a kararua ket rumsua iti baro a kanta; ta mabigbigna nga iti kapadasanna, ti kari ti Dios ket natungpal, a ti salungasingna ket napakawan, ti basolna naabbongan. Winatwatna iti panagbabawi iti Dios gapu iti panangsalungasing iti nadiosan a linteg, ken pammati ken Cristo, nga isu a natay gapu iti pannakapalinteg ti tao. ‘Mapalintegtayo gapu iti pammati,’ ken ‘addaantayo ti pannakicappia, iti Dios, gapu ken Apotayo a Jesu-Cristo.’ Roma 5:1.

“Ngem agsipud ta daytoy a kapadasan ket kukuana, ti Cristiano ket saanna ngarud nga ikupin dagiti im-imana, mapnek iti dayta a naaramid nga agpaay kenkuana. Isu a nangikeddeng a sumrek iti naespirituan a pagarian ket masarakanna nga amin dagiti pannakabalin ken tarigagay ti saan a napabaro a kababalin, a tinulongan dagiti pwersa ti pagarian ti sipnget, ket naurnosda a maibusor kenkuana. Iti tunggal aldaw masapul a pabaroenna ti pannakakonsagrarna, tunggal aldaw makigubat iti kinadakes. Dagiti daan nga ug-ugali, dagiti natawid nga agduyos iti dakes, ikarigatanda nga iturayan, ken maibusor kadagitoy isu ket masapul a kankanayon nga agbanbantay, nga ikagkagumaanna iti pigsa ni Cristo nga agballigi. . . .

“Ti pannakabalin ti maysa a nangatngato, nadaldalus, nataktakneng a biag ket isu ti kadakkelan a kasapulantayo. Ti lubong ket adu unayen iti panunottayo, ket ti pagarian ti langit ket bassit unay.

“Iti panangikagumaanna a mangragpat iti pagwadan ti Dios agpaay kenkuana, ti Cristiano ket saan a masapul a mauppapay iti aniaman a banag. Ti namoralan ken naespirituan a kinaan-anay, babaen ti parabur ken pannakabalin ni Cristo, ket naikari iti amin. Ni Jesus ti gubuayan ti pannakabalin, ti burayok ti biag. . . . Iti biangtayo isimpana ti panagkurri dagiti mannakabalin-amin nga ahensya ti langit. Iti tunggal addang sagidentayo ti sibibiag a pannakabalinna.”—Ellen G. White, The Acts of the Apostles, pp. 476–478.

**Salsaludsod a pagiinnadalan:**

`Ania iti bukodmo a kapadasan iti kari a sika ket “napalinteg gapu ti pammati”? Kasano a daytoy nakaskasdaaw a kari ket binaliwanna ti biagmo? Kasano a dayta a kari ket naisilpu iti kapanunotan a “napagungarka a naikuyog ken Cristo”?`

`Ania ti kayat a saoen iti agbalin a nailangitan iti panagpampanunot? Napatpateg kadi dayta ngem iti panagaramid iti naidagaan a kinaimbag? Sadino iti yan ti balanse?`

`Panunotem no ania a kita ti impluwensya ti biagmo kadagiti sabsabali. Ken nupay agduyostayo a mangpanunot daytoy iti lawag ti minnaysa nga impluwensyatayo, ti ngay maipapan iti impluwensyatayo kas maysa nga iglesia? Kasano ti panangbaliw ti lokal nga iglesiayo iti lokal a komonidadyo?`

`Basaen ti Colosas 3:11. Ania ti ibaga daytoy kadatayo maipapan iti panagkaykaysa a maadda koma kadatayo ken Cristo?`