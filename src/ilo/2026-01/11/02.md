---
title:  Nailangitan a Panagpampanunot
date:   08/03/2026
---

`Basaen ti Colosas 3:1–4. Ania a kondisyon ti ibaga ni Pablo a nasken kadatayo tapno agbalin a nailangitan iti panagpampanunottayo? Ania ngata iti kaipapanan dayta?`

Manipud iti toktok ti bantay, mabalin a tannawagan ti nalawa a daga nga adda iti amin nga aglikmutmo. Manipud idi angged, dagiti bantay ket masansan a papanan dagidiay a mangsapsapul iti as-asideg a kapadasanda iti Dios (kitaen ti Salmo 121:1, 2). Uray dagiti bambantay nga inaramid ti tao a naawagan iti ziggurats ket binangun ida dagiti pagano agpaay iti umas-asping a panggep—tapno makisinnabat kadagiti didios. Makapangayangay unay, ti ciudad ti Ur, nga isu a nakaayaban ni Abram a pumanaw, ket addaan iti maysa a nakadakdakkel a ziggurat a makita manipud iti minilmilya a kaadayu. Ngem iti panangbaliw iti kangato iti maysa a tao ket saanna a pulos a maguyogoy iti asinoman nga umas-asideg idiay langit iti maysa a naespirituan a panangkita. Ti nataoan nga aramid ket saanna a pulos a maaramid dayta.

No di ket, babaen laeng iti datdatlag ti parabur, nga idiay a mataytayo ken Cristo ken mapagungar a maikuyog Kenkuana (nailadawan babaen ti bautismo [Colosas 2:12, 13]), a mabalin a maiyas-asidegtayo iti langit.

Paliiwen a manipud iti panangrugi ti Colosas 3, ti naulit-ulit a paganetget ket maipapan iti no ania iti adda iti ngato, dayta ket, ania iti adda idiay langit: “dagiti banbanag sadi ngato,” “isu a yan ni Cristo,” “banbanag sadi ngato,” “nairaman ken Cristo iti Dios,” “mairaman Kencuana iti gloria” (Colosas 3:1–4).

Pudno, adu iti biag ti Cristiano iti narigat nga ilawlawag. Kasano a ti maysa a tao ket napaypayso a “matay” ken “mapagungar” idinto nga, iti amin a langa, dayta a lalaki wenno babai ket isu met laeng a tao ken awan met iti biag ken patay a kapadasanna? Adu dagiti awan kais-iskanna iti gagangay a panunot, dayta saan nga inimpluwensyaan ti Espiritu Santo. Ngem kadagidiay a naespirituan iti pampanunotna, agsipud ta inawatda ti baro a puso nga inkari ti Dios, ti ipapatay iti basol ken pannakaungar a naikuyog ken Cristo ket napudno a kinapaypayso. Kas pasingkedan ti himno: “Damagem kaniak no kasano iti pannakaammok nga Isu ket sibibiag? Isu ket agbibiag iti uneg ti pusok.”

Nupay kasta, ni Pablo itedna dagitoy a bilbilin agsipud ta adda iti agtultuloy a pannakasapul iti daytoy naespirituan a biag a masapul a mapabaro (kitaen ti 2 Corinto 4:16). Pudno unay, mabalintayo a matnag ken mapukaw! Ken saantayo pulos a natalged manipud iti sulisog daytoy a biag.

Gapuna, masapul nga inaldaw a pilientayo a “sapulenyo dagiti banbanag sadi ngato” (Colosas 3:1). Ti agnanayon a biagtayo ket sitatalged a “naidulin a nairaman ken Cristo iti Dios” (Colosas 3:3), ngem ti akinruar a pannakaipakita dayta a biag ket saan a nakadulin.

`Sadino ti yan dagiti pampanunotmo: gagangay nga iti ngato wenno gagangay nga iti baba? No iti naud-udi, kasano a balbaliwan ti pagturonganda?`