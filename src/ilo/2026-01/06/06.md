---
title:  Maysa Laeng a Banag—Panangammo ken Cristo
date:   05/02/2026
---

`Basaen ti Filipos 3:10–16. Ania dagiti sumagmamano a kangrunaan a ponto nga aramiden ni Pablo iti daytoy a teksto?`

Sigurado unay nga awanen ti ad-adda pay a napateg ngem iti panangammo ken Cristo, nga isu ti mangipatalged nga idiay kamaudianan ket am-ammonatayo ken bigbigennatayo iti sangoanan ti Ama (kitaen ti Mateo 7:21–23; Mateo 10:32, 33). Kasano ti panangammotayo Kenkuana? Babaen iti naisurat a Saona—panangbasa dayta ken pagbiagan dayta. Saantayo a maam-ammo Isuna iti rupanrupa a kas iti inaramid idi dagiti ad-adalan. Ngem makapangayangay unay, iti laksid dayta a pannakaammo, kaskasdi a dida naawatan dagiti Sasaona, a mangipaganetget iti pannakasapultayo iti Espiritu Santo a mangibagnos kadatayo (kitaen ti Juan 16:13). No ad-du nga ammotayo ti maipapan Kenkuana, nasingsinged met a mapantayo Kenkuana, agsipud ta mapadasantayo ti “pannakabalin ti Panagungarna” (Filipos 3:10), nga isu a mangibangun kadatayo iti “baro a panagbiag” (Roma 6:4).

Sabali pay a wagas a maiyas-asidegtayo ken Jesus ket babaen ti “pannacaicaddua cadagiti sinagabana” (Filipos 3:10). Tunggal suot a masango, tunggal ut-ot a mapadasan, ket tumulong kadatayo a mangammo ken mangapresyar nga ad-adda pay iti nagdalanan ni Jesus agpaay kadatayo, ken kasta met a maawatan Isuna ken ti pagayatanna nga ad-adda a nalawlawag pay.

Ti maikatlo a wagas nga umas-asidegtayo ket babaen iti panagtultuloytayo nga “agturong iti calat” (Filipos 3:14). Ania dayta a kalat? Ipatarusna ti maysa a balikas a ditoy laeng a naaramat iti Baro a Testamento (skopos). Dayta ket tudtudoenna ti uged a pagleppasan ti maysa a salisal ken ti gungguna a maited iti mangabak. Ni Pablo naganenna dayta “gonggona ti natan-oc a panangawis ti Dios gapu ken Cristo Jesus” (Filipos 3:14). Kas ken Cristo, babaen ti ipapatay ken panagungarna, nga immuli a nagpangato idiay langit, ti Dios awisennatayo nga awaten ti isu met laeng a nailangitan a gunggona—agnanayon a biag.

Nalawag unay, saantayo pay a nagun-od dayta. Saantayo a maan-anay iti naan-anay a kasasaad agingga a ti “nanomo a bagitayo” ket mabalbaliwan a “mayasping iti nadayag a bagina” (Filipos 3:21). Ngem babaen iti panangammo Kenkuana ken panangawis iti kaaddana kadagiti biagtayo iti inaldaw-aldaw, agtuloytayo nga agturong iti kalat nga agbalin a kas ken Jesus iti isuamin a wagas a mabalin ita. Daytoy ket isu ti “maysa a banag” a nangisentroan ni Pablo iti imatangna. Kas iti panagtaray iti maysa a paglulumbaan (kitaen ti 1 Corinto 9:24–27), ditay ikankano no sadinoman ti naggapuantayo wenno asino iti sumarsaruno kadatayo. Ti maymaysa a nakaisentroantayo ket kadagiti bambanag nga agur-uray iti masakbayan—dayta nailangitan a gunggona nga agur-uray kadatayo. Ti ladawan ditoy ket nalawag: ti naan-anay a panangisentro ti agtartaray iti imatangna iti kalat, nga aramatenna amin a piskel, ken nakaling-i nga agturong a mangdanon iti uged a pagleppasan.

`Apay, iti pannakipagpagnam iti Apo, a nakapatpateg unay iti saan a panangtaliaw iti likudan, kadagiti basbasol ken saan a nagbaligian, no di ket kumita iti masakbayan iti adda a naikari a maadda kenka itan a mismo ken Cristo?`