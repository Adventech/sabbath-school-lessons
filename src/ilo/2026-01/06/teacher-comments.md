---
title:  Komento Dagiti Mannursuro
date:   06/02/2026
---

### Paset I: Pakabuklan

**Kangrunaan a Teksto:** Filipos 3:10, 11

**Pakaisentroan ti Adal:** Filipos 3

Kalpasan ti panangibagana a dagiti mamati ket aglawagda iti daytoy a lubong babaen ti panangaramidda kadagiti naisentro-ken-Cristo a naimbag nga ar-aramid, ni Pablo itan ket iyalisna ti imatangna iti kinanasken iti panagtalek a namimpinsan laeng ken Cristo agpaay iti pannakaisalakan. Ti apostol ket iyebkasna ti pakaseknanna maipapan iti impluwensya dagiti ulbod a mannursuro nga isu a mangparparang-ay iti naibatay-iti-lasag a pamay-an, iti kasta maballikog ti damag ti evangelio ken agpeggad ti sibubukel a komonidad dagiti Cristiano idiay Filipos. Kas la maysa a langa ti ulbod a sursuro, nga umas-asping iti sursuro idiay Galacia, ti mangparparnuay iti sumagmamano a pannakaulaw maipapan no ania iti rumbeng a patien ken aramiden dagiti Cristiano a Gentil tapno maisalakanda.

Ni Pablo ket sineryosona unay daytoy a banag. Ta kalpasan ti amin, ti damag ti evangelio ket nakataya! Ni Pablo ket maseknan unay maipapan iti iseserrek dagiti ulbod nga appo ken dagiti sursuroda a dinakamatna isuda kas as-aso ken dakes a trabahador (Filipos 3:2). Dagitoy ket napigsa a balbalikas, naaramat a mangiyebkas iti panangumsi ken di-pananganamong. Babaen iti panangtaming kadagitoy a pagsasaritaan [isyu] idiay Filipos, ni Pablo mangipaay kadagiti napapateg nga ad-adal no kasano iti panangtratar kadagiti ulbod a sursuro. Dagitoy nga ad-adal ket napategda agpaay iti iglesia ita nga aldaw. Ta kalpasan ti amin, iti maysa a dakdakkel wenno basbassit a tukad, amin dagiti ig-iglesiatayo ket sagrapenda ti panangduprak dagiti ulbod a mannursuro.

Daytoy adal ita a lawas ket ipaganetgetna dagiti tallo a kangrunaan a tema:

1. Ti panagrag-o iti Apo ket kasungani iti panagdas-al iti nataoan a pigsa ti tao.
2. Ti napudno a pannakakombertir ket agturong iti maysa a nakaro a panagbaliw, manipud iti panagtalek iti lasag agingga iti panagtalek ken Cristo.
3. Ti panangammo ken Cristo ket maysa a rumangrang-ay a kapadasan. Kabayatan nga umas-asidegtayo Kenkuana, ti kinasingedtayo Kenkuana ket umun-uneg nga ad-adda. Ti kinasingedtayo ken Cristo ket masapul nga agtuloy a dumakkel agingga iti aldaw a makitatayo Isuna iti rupanrupa.

### Paset II: Komentaryo

**Mangiladawan**

“Ti ari ti Italy ken ti ari ti Bohemia ket inkarida ken John Huss ti natalged a panagbiahe ken natalged a pannakaaywan. Nupay kasta, dinadaelda ti karkarida, ket ni Huss napapatay a martir. Ni Thomas Wentworth ket inawitna ti maysa a dokomento a pinirmaan ni Ari Charles I nga isu a mabasa, ‘Iti sao ti maysa nga ari saankanto nga agsagrap iti biag, dayaw, wenno kinabaknang.’ Nupay kasta, saan a nagbayag kalpasanna, ti ipapatayna ket pinirmaan ti isu met laeng nga ari. ‘Dika ikabil ti panagtalekmo kadagiti piprinsipe,’ dagiti maudi a sasaona. ‘Nasaysayaat iti agtalek iti Apo’ ngem iti siasinoman wenno aniaman a banag.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 1525.

**Agrag-okayo iti Apo Vs. Panagtalek iti Lasag**

Idiay Filipos 3:1–3, ni Pablo iyammona ti maysa a patigmaan a maibusor iti panagpannakkel kadagiti nataoan a nagun-odan. Ti patigmaan, “agrag-ocayo iti Apo,” idiay bersikulo 1 ket iyebkasna ti maysa a kapanunotan a masansan a masarakan idiay Daan a Testamento, nangnangruna idiay libro dagiti Salmo. Dagiti sumagmamano a nakaskasdaaw a pagwadan ket iramanna: “Ti ari pagragsacannanto ta bilegmo, O Jehova; ket iti panangisalacanmo amangan a panagragsacnanto!” (Salmo 21:1); “Siiyamancayo ken Jehova, ken agragsaccayo, dacayo a sililinteg” (Salmo 32:11); “Amin dagiti sililinteg iti pusoda agragsacdanto” (Salmo 64:10; idilig iti Salmo 97:12); “Paragsakem ti puso ti adipenmo” (Salmo 86:4); “Ta sica, Jehova, pinaragsacnac gapu cadagiti ar-aramidmo” (Salmo 92:4); “Toy panagpanunotco nasam-it coma kencuana: pagrag-oacto ni Jehova” (Salmo 104:34); “Ni Jehova inaramidna dagiti dadackel a banbanag a maipaay cadatayo? Gapuna agragsactayo” (Salmo 126:3). Kinaagpaysoanna, ti panagrag-o iti Apo ket maysa a bilin a naulit-ulit a naipaganetget iti amin a libro ti Deuteronomio (kitaen ti Deuteronomio 12:7, 12, 18; Deuteronomio 14:26; Deuteronomio 16:11, 15; Deuteronomio 26:11; Deuteronomio 27:7).

Idiay Filipos 3:1–3, ti kapanunotan nga agrag-o ket agparang iti mamindua kadagiti sumagmamano a patarus—“agrag-ocayo iti Apo” (Filipos 3:1) ken “agrag-o ken Cristo Jesus” (Filipos 3:3). Nupay kasta, ti sigud a teksto iti Griego ket agaramat iti dua nga agduma a sasao. Idiay Filipos 3:1, ni Pablo aramatenna ti balikas a chairō, nga isu a masansan nga iladawan ti Baro a Testamento kas kinaragsak ken kinaimbag. Iti sabali a bangir, idiay Filipos 3:3, ni Pablo aramatenna ti balikas a kauchaomai, nga isu a kanayon a maipatarus a kas “panagpasindayaw,” agpadpada idiay Roma (kitaen Roma 2:17, 23), ken nangnangruna idiay 2 Corinto, nga idiay a naipatarus met a kas “dayaw” wenno “managpasindayaw” (2 Corinto 5:12; 2 Corinto 7:14; 2 Corinto 9:2; 2 Corinto 10:8, 13, 15, 16; 2 Corinto 11:12, 16, 18, 30; 2 Corinto 12:1, 5, 6, 9, 11). Ti verbo a kauchaomai ket idanonna iti ad-adu pay a nasikap a rikna ti pannakaitan-ok ngem iti chairō.

Gapuna, ti sigud a teksto a naipatarus a kas “agrag-o ken Cristo Jesus” idiay Filipos 3:3 ket mabalin met a naipatarus a kas “agpasindayaw ken Cristo Jesus” wenno “dayaw ken Cristo Jesus.” Ni Pablo agaramat iti maysa a napigsa a balikas tapno aramidenna a nalawag a ti panagtalek ken Cristo ken panagdas-al kadagiti nataoan nga ar-aramid ket nailaslasin ti panagnumoda: ti maysa ket kadawyan a pukawenna iti sabali! Iti daytoy a panangkita, ti sasao ni Pablo ket umasping unay iti kinunana idiay Galacia 6:13, 14. Ni Pablo babalawenna dagidiay agpasindayaw iti lasag (Galacia 6:13) ken pasingkedanna a ti laeng gapu iti panagpasindayawna ket ti kruz ni Cristo (Galacia 6:14).

Ni Pablo aramatenna ti balikas a “lasag” idiay Filipos 3:3 a mangitudo kadagiti nataoan nga ar-aramid a naaramid a nabuyogan iti kalat a pananggun-od iti pannakaisalakan. Nupay kasta, no maipapan iti pannakaisalakan, “awan ti panagtalectayo iti lasag” (Filipos 3:3). Pudno unay, mamimpinsan nga agdas-altayo kadagiti pakaikarian ni Cristo. Daytoy a kapanunotan ket isu iti kayat a saoen ni Pablo idi ibagana nga agpasindayawtayo ken Cristo. Ti agrag-okayo “iti Apo” (Filipos 3:1) ken agpasindayaw “ken Cristo Jesus” (Filipos 3:3) ket agpadpada a kapanunotan, kas iti Salmo 34:2: “Ti cararwac pagpaspasindayagnanto ni Jehova: dagiti naemma mangngegdanto, ket agrag-oda.”

**Manipud Panagtalek iti Lasag Agingga iti Panagtalek ken Cristo**

Ti patigmaan a maibusor iti panagpasindayaw kadagiti nataoan a nagun-odan, a naiyammo idiay Filipos 3:1–3, ket ad-adda a nailawlawag idiay Filipos 3:4–6. Masapul a paliiwentayo a ti sasao a “panagtalek iti lasag” ket maysa a kangrunaan a pagsasao idiay Filipos 3:1–6. Dayta ket agparang a saan a basbassit ngem tallo a daras. Kas naibaga nga immun-una idiay Filipos 3:3, ni Pablo pagdiligenna ti panagtalek iti lasag iti panagpasindayaw ken Cristo. Idiay Filipos 3:4, ti apostol ket irikiarna nga awan ti sabali a Judio nga addaan iti ad-adu a panagtalek iti lasag a kas kenkuana. Idiay Filipos 3:5, 6, iparangna dagiti pito a rason no apay nga isu ket addaan iti panagtalek iti lasag nga ad-adda ngem uray iti siasinoman: (1) “nakugit iti maikawalo nga aldaw,” (2) “kapuonan ti Israel,” (3) “iti tribu ni Benjamin,” (4) “maysa a Hebreo dagiti Hebreo,” (5) maysa a Fariseo, (6) manangidadanes iti iglesia, ken (7) awan pakababalawanna. Makapangayangay unay, ti pannakakugit ti mangilukat iti listaan, idinto a ti awan pakababalawanna ti mangdagdagup dayta. Kas la pinati ni Pablo a dagiti ar-aramidna ti nangpatalged iti pannakaisalakanna. Nupay kasta, iti pannakasabatna ken Cristo, nabigbigna ti kinaawan bertud dagiti nagun-odanna tapno maisalakan.

Idiay Filipos 3:7–9, ni Pablo pagdiligenna ti biagna kalpasan ti pannakakombertirna kadagiti kapkapadasanna sakbay iti pannakakombertirna, kas nailadawan iti un-unana. Dagiti balbalikas a “gonggona” ken “pannakadadael” ket addada iti daytoy ababa a teksto. Dagiti bersikulo 7 ken 8 ket naurnosda iti maysa nga agpatengnga a pannakaurnos:

- A. “Dagidiay banbanag a gonggona caniac idi” (Filipos 3:7a),
	- B. “Imbilangco ida a pannacadadael gapu ken Cristo” (Filipos 3:7b).
	- B’ “Isu-amin dagiti banag ibilangco ida a pannacadadael” (Filipos 3:8a)
- A’ “tapno magun-odac ni Cristo” (Filipos 3:8b).

Daytoy agpatengnga nga urnos, maaw-awagan metlang a kas chiastic structure, ket ipaganetgetna ti nakaro a panagbalbaliw ti nakem ni Pablo. Mainayon pay iti balikas a “pannakadadael” (manipud iti Griego a zēmia), ni Pablo ket aramatenna pay iti verbal form, “tapno agsagaba iti pannakadadael” (manipud iti Griego a zēmioō), idiay Filipos 3:8. Daytoy nga ayug ket aramidenna ti paganetget iti panagbalbaliw iti nakemna nga ad-adda pay a nakaskasdaaw. Dagiti banbanag idiay pito a kakupin a listaan ti panagpasindayaw a pakasaritaan ti kabibiagna ket naibilangda a pukaw iti lawag ti “napateg unay a pannacaammo ken Cristo Jesus” (Filipos 3:8). Ti pannakaammo ken Cristo ti nangyeg kadagiti amin a bambanag idiay immuna a biag ni Pablo iti umiso a panangkita. Ni Pablo nagbaw-ing manipud iti panagtalek iti lasag a napan iti panagtalek ken Cristo (Filipos 3:8), manipud iti maysa a naisentro-iti-linteg a kinalinteg agingga iti naisentro-ken-Cristo a kinalinteg, namimpinsan a panagdas-al iti pammati iti parabur ti Dios (Filipos 3:9).

**Ti Panangammo ken Cristo ket Maysa nga In-inut a Kapadasan**

Idiay Filipos 3:10, ni Pablo ipakitana a ti mamimpinsan a panggep ti biagna ket tapno maam-ammo ni Cristo. Idinto ta imbagana dagiti panagsagaba, ipapatay, ken panagungar ni Cristo ket isingasingna nga iti panangammo ken Cristo ket iramanna saan laeng nga iti maysa a panangammo ken pannakaawat no di ket, nangnangruna, iti maysa a nainkayamaten a kapadasan iti maysa a proseso ti in-inut nga idadakkel (kitaem pay ti 2 Pedro 3:18). Kabayatan a daytoy a kapanunotan ket nalawag idiay Filipos 3:10, ni Pablo iyad-aduna ti pannakailawlawag daytoy a kapanunotan idiay Filipos 3:12–16.

Mainayon pay, ni Pablo ket ammona a ti ad-adu ken naan-anay a panangammo ken Cristo ket magun-od laeng idiay panagungar (Filipos 3:10, 11). Daytoy a kapanunotan ket kas la agbalin nga isu ti lawag iti sasao idiay Filipos 3:12: “Saan a nacagun-odacon wenno naanananayacon.” Sumaruno, ni Pablo ilawlawagna no kasano nga itultuloyna ti kalat a nailadawan idiay Filipos 3:10, 11, babaen ti panangisingasingna a ti trabaho ket dua a kakupin: (1) lipatenna “dagiti malicudan” ken (2) kamakamenna “dagiti masangoanan” (Filipos 3:13). Nupay kasta, dagitoy ket saan nga agsina. Kinaagpaysoanna, ni Pablo tudtudoenna dagitoy dua a bambanag a kas maymaysa nga aramid, idi kinunana “ngem maysa ti aramidec” (Filipos 3:13). Daytoy maysa a banag ket iturong ti maysa a nalawag a panggep: tapno kamakamenna “a sipipinget nga agturong iti calat, maipuon ti gonggona ti natan-oc a panangawis ti Dios gapu ken Cristo Jesus” (Filipos 3:14). Ti gunggona ken ti awis ket tudtudoenda ti isu met la a banag: “Ti gonggona, nga isu ti awis ti Dios babaen ken Cristo Jesus.” Ad-adda a kasda la pangngarig iti panagungar, nga iti dayta a tiempo a naan-anay a maam-ammo ni Pablo ni Cristo. Agingga a dumteng dayta, dagiti mamati ket naayabanda tapno dumakkel iti pannakaammo ken Cristo kabayatan a kamakamenda ti gunggona (Filipos 3:15, 16).

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

Ti Biblia ket nalawag unay nga isurona a ti pannakaisalakantayo ket saan nga agdas-al kadagiti bukodtayo nga ar-aramid. Daytoy a sursuro ket maysa a makaguyogoy a rason tapno agrag-o iti Apo iti inaldaw-aldaw. Ta kalpasan ti amin, no ti pannakaisalakan ket agdas-al kadagiti naimbag nga ar-aramidtayo, saantayo koma a maaddaan iti namnama! Manipud iti panangkita a naibatay iti Biblia, ti rag-o ket isu iti sungbattayo iti naaramidan ti Dios agpaay kadatayo babaen ken Jesu-Cristo. Dagiti banbanag ket mabalin a saanda a nasayaat a kas iti tarigagaytayo wenno inanamaentayo. Nupay kasta, addaantayo kadagiti rason nga agrag-o, kas iti napintas unay a naiyebkas idiay kanta ni Habacuc: “Nupay casta agragsacacto ken ni Jehova. Agragsacacto iti Dios ti pannacaisalacanco” (Habacuc 3:18).

Iti biag ti maysa a pudno a mamati, awan ti silid agpaay iti panagpasindayaw kadagiti nataoan a nagun-od. No ti maysa ket maawatanna a ti pannakaisalakan ket saan nga agdas-al iti maaramidantayo, no di ket agdas-al a naan-anay iti naaramidan ken ar-aramiden ti Dios agpaay kadatayo ken Cristo, dagidiay a banbanag a naibilang a gunggona ket maibilangda itan a pannakadadael, “gapu iti napateg unay a pannacaammo ken Cristo Jesus” (Filipos 3:8). Ti pannakaipadis ken Cristo ket agbalin a kalat ti maysa nga agkamkamakam, ket dagiti naimbag nga ar-aramid ket kadawyan a dumteng a kas bunga. Kas pasingkedan ni Pablo iti sabali a suratna, “Ta datayo aramidnatayo, a naparsua ken Cristo Jesus a maipaay cadagiti naimbag nga ar-aramid, isuda nga insagana ti Dios idi, tapno magmagnatay coma cadacuada” (Efeso 2:10).

Kas Cristiano, datayo ket maysa nga aramid a rumangrang-ay. Daytoy a kapanunotan ket isu ti kayat a saoen ni Pablo idiay segkay ti suratna a panagyaman kadagiti taga Filipos idi kinunana, “Ket sitatalgedac itoy met laeng, a daydiay nangirugi cadacayo ti nasayaat nga aramid, ananayennanto agingga iti aldaw ni Jesu-Cristo” (Filipos 1:6). Agingga a dumteng dayta nga aldaw, masapul a lipatentayo “dagidiay banbanag a malicudan” ken kamakamen “dagidiay banbanag a masangoanan” (Filipos 3:13)!

**Salsaludsod:**

1. Ad-adda nga utoben ti kapanunotan a ti pannakaisalakantayo ket saan nga agdas-al kadagiti bukodtayo a naimbag nga ar-aramid. Apay a daytoy a sursuro ket naimbag a damag? Apay koma a daytoy ket mangguyogoy kadatayo iti namnama?

2. Adu dagiti tattao a naipit iti pababa a panagwerret iti bukod-a-pananggura iti bagi ken panangpabasol gapu kadagiti napalabas a basbasolda. Nupay iti panunot ket awatenda ti pammakawan ni Cristo, saan paylaeng a naipasagepsep kadakuada dayta, a patienda a napaypayso a napakawanda. Kas bungana, saanda a naan-anay a malipatan ti napalabas. Utoben nga ad-adda ti kapanunotan a masapul a lipatentayo “dagidiay a banbanag a malikudan” ken “kamakamen dagiti banbanag a masangoanan” (Filipos 3:13). Anian a nakaskasdaaw a pammalubos ti ited daytoy a bilin kadatayo? Apay a daytoy a bilin ket makawayawaya unay ken makaagas iti puso ti tao?