---
title:  Adalen Pay
date:   06/02/2026
---

“Daydiay a mangbangon iti maysa a napigsa, natimbeng a kababalin, isu a maysa a natimbeng a Cristiano, ket masapul nga itedna amin ken aramidenna amin agpaay ken Cristo; ta ti Mannubbot ket saanna nga awaten iti nabingay a panagserbi. Iti inaldaw ket masapul nga adalenna ti kaipapanan ti panangisuko iti bukod a bagi. Masapul nga adalenna ti Sao ti Dios, sursuroenna ti kaipapananna ken agtulnog kadagiti linlintegna. Iti dayta mabalin a maragpatna ti pagrukodan ti Nacristianoan a kinamanangnibinibi. Inaldaw-aldaw ti Dios makipagtrabaho kenkuana, a mangan-anay iti kababalin a makapagtakder idiay panawen ti maudi a suot. Ket inaldaw a ti mamati ket aramidenna iti sangoanan dagiti tattao ken dagiti angeles ti maysa a natan-ok nga eksperimento, a mangipakita no ania ti maaramidan ti evangelio agpaay kadagiti natnag a tattao.”—Ellen G. White, The Acts of the Apostles, p. 483.

“Dagidiay mangur-uray iti iyaay ti Nobio ket kunaenda kadagiti tattao, ‘Adtoy ti Diosyo!’ Dagiti maudi a sinamar ti naasi a lawag, ti maudi a damag ti asi a maitedto iti lubong, ket maysa a pannakaiparangarang ti kababalin ti ayatna. Dagiti annak ti Dios ket ipaduyakyakda ti dayagna. Iti bukodda a biag ken kababalin masapul nga iparangarangda no ania ti naaramidan ti parabur ti Dios agpaay kadakuada.

“Ti lawag ti Init ti Kinalinteg ket agraniag kadagiti naimbag nga ar-aramid—kadagiti sasao ken ar-aramid ti kinasanto.”—Ellen G. White, Christ’s Object lessons, pp. 415, 416.

**Salsaludsod a pagiinnadalan:**

`Utoben nga ad-adda daytoy saludsod nga agrag-ocayo iti Apo. Paliiwen a saanna nga ibagbaga nga agrag-o kadagiti suotyo (nupay dayta ket naibatay met iti Biblia) no di ket iti Apo. Apay a napateg unay a kankanayon a laglagipentayo ti Apo, ti kinaimbagna, ti pannakabalinna, ti ayatna, ken ti panangisalakanna? Kasano nga iti panangaramid dayta ket naindaklan unay a pagimbagam iti tengnga dagiti di maliklikan a suot ti biag?`

`Paliiwen no kasano a ti adaw iti ngato ket iladawanna ti parabur iti panangpataudna kadagiti “naimbag nga ar-aramid” nga ar-aramidentayo kas Cristiano. Apay a daytoy a trabaho ti parabur ket napateg unay kabayatan a kumitatayo iti masakbayan nga asidegen a yaay ni Cristo? Dayta ket, nupay saantayo a maisalakan gapu kadagiti naimbag nga ar-aramid, napaypayso kadi a maisalakantayo no awanda kadatayo?`

`Utoben nga ad-adda ti kapanunotan a saan a panagtalek iti lasag. Ania ti kayat a saoen dayta? Apay koma a saantayo a maaddaan iti panagtalek iti dayta? Saan kadi a ti lasagtayo ket maysa a sagut manipud iti Dios?`