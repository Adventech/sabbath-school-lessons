---
title:  Ti “Napalabas a Biag” ni Pablo
date:   02/02/2026
---

Gagangay a kapadasan dagiti nakombertir a Cristiano a panunonotenda dagiti biagda iti langana sakbay nga inawatda ni Jesus ken iti kalpasanna, kas iti inaramid ni Pablo idiay Filipos 3. Nupay kasta, umisoman wenno saan nga umiso, datayo no dadduma ket saritaentayo dagidiay saan a Cristiano a kas “naimbag a tattao,” ken, segun kadagiti pagrukodan ti lubong, adu dagiti pudno unay a naimbag. Iti kasungani, no maidilig kadagiti pagrukodan ti Dios, awan uray maysa a naimbag, uray pay dagiti Cristiano.

`Idiay Filipos 3:4–6, ni Pablo itudona dagiti adu a bambanag iti biagna nga isu nga iti naminsan ket impasindayagna. Ania dagidiay? Kasano iti panangiladawam iti “naimbag” iti bukodmo a biag (napalabas ken iti agdama)?`

Ni Pablo mangaramid iti nalawag a panagduma iti nagbaetan dagiti mamati a Judio nga isu a mangiwarwaras iti saan a pudno a doktrina ken dagiti di nakugit a mamati nga isu nga agdas-al a naan-anay ken Cristo agpaay iti pannakaisalakanda ken saanda nga ikabil ti panagtalekda iti nataoan laeng nga ar-aramid kas iti pannakakugit (kitaen ti Hebreo 6:1; Hebreo 9:14; idilig iti Roma 2:25–29). Uray pay no ti napalabas a biag ni Pablo ken ti kapuonanna ket nakaskasdaaw kadagiti padana a Judio, awan kadagitoy a bambanag ti nakatulong iti pannakaisalakanna. Kinaagpaysoanna, nanglapped ketdi dagita agsipud ta binulsekda isuna iti sumagmamano a panawen iti pannakasapulna ken Cristo.

Ni Pablo ket saan laeng a nakugit—isu ket nakugit iti “maikawalo nga aldaw,” kayatna a saoen nga isu, kas maysa nga Israelita babaen ti pannakayanak ken kamkameng kadagiti tattao ti tulag, ket nakugit iti maikawalo nga aldaw kalpasan ti pannakayanakna. Mainayon pay, isu ket naggapu iti tribu ti Benjamin, a ti teritoryoda ket inramanna ti sumagmamano kadagiti kapapatgan a ciciudad ti Israel. Ni Pablo ket dina laeng ammo ti Hebreo no di pay ket, kas maysa nga istudyante ni Gamaliel a panglakayen (Aramid 22:3; Aramid 26:4, 5) ken maysa a Fariseo, ket naipasagepsep kenkuana iti pannakaammo iti linteg ken no kasano dayta a maipakat, segun iti ug-ugali.

Ni Pablo ket naregta unay agpaay iti linteg ta indadanesna ti iglesia agsipud iti panangipagarup a mangam-ames dayta iti wagas ti biag dagiti Judio, nga isu nga impagarupna nga ibagbaga ti linteg. Makapangayangay unay, nupay “awan pakapilawanna” iti naggapu iti tao a panangilawlawag iti “kinalinteg,” ni Pablo nabigbigna a ti linteg ket naun-uneg nga amang ken ad-adu iti dawatenna ngem iti mabalinna a mapanunot, ket no awan ni Cristo isu ket agtakder iti sangoanan dayta a madusa.

`Idilig ti Roma 7:7–12 iti Mateo 5:21, 22, 27, 28. Ania a napateg a punto ti agpadpada nga ibaga ni Jesus ken ni Pablo maipapan iti linteg, ken apay a “pammati ken Cristo” (Filipos 3:9), a saan ket di a ti linteg, ti paggapuan laeng ti kinalinteg? Kitaen dayta iti kastoy a wagas: Kasano iti kaimbag iti panangsalimetmetmo iti linteg, iti wagas nga imbaga ni Jesus a panangsalimetmettayo koma?`