---
title:  Agrag-okayo iti Apo
date:   01/02/2026
---

`Basaen ti Filipos 3:1–3. Ania ti nasayaat ken saan a nasayaat a paliiw nga ibagbaga ni Pablo ditoy, ken kasano iti panagnaigda? Kasano iti panangiladawanna kadagiti mamati?`

Ni Pablo mangrugi iti maysa a nasayaat unay a paliiw ken nganngani kas la dagdagupenna ti suratna. Ngem isu ket saan pay a nalpas. Agsubli isuna iti maysa kadagiti kangrunaan a tema daytoy a surat [epistulo]: agrag-o iti Apo. Ken mangted isuna ditoy kadagiti adu a rason agpaay iti dayta. Ti kapapatgan, masapul a maaddaantayo iti panagtalek ken Cristo, saan a kadagiti bagbagitayo: “Datayo . . . ket agrag-o ken Cristo Jesus, ket awan ti panagtalectayo iti lasag” (Filipos 3:3). Asino kadatayo, iti maysa a wagas wenno iti sabali, ket nakasursuro iti narigat a wagas maipapan iti saan a panangikabil iti panagtalek iti lasag?

Ti napigsa a ballaag nga “Agalluad” (tallo a daras) ket saan a masarakan iti sadinoman idiay Sursurat. Agparparang a dagiti taga Filipos ket ammoda unay no ania a mangamngam-ames ti tudtudoen ni Pablo. Imbes a tallo nga agsisina a parparikut, ti ballaag ket agparparang a mangitudtudo iti maysa a bunggoy dagiti saan a pudno a mannursuro a nailadawan iti tallo nga agduduma a wagas.

Dagiti nadangkes wenno dagiti saan a narelihiyosoan a tattao idiay Israel ket no dadduma matudtudoda a kas “as-aso” (Filipos 3:2; idilig Salmo 22:16; Isaias 56:10; Mateo 7:6; 2 Pedro 2:21, 22). Dagiti saan a pudno a mannursuro ket mabalin met nga apagisu a mailadawan a kas “dakes nga agar-aramid.” Iti panangitudona kadakuada kas “managcugit” (Filipos 3:2) wenno “dagidiay a mangkugit ti lasag” ket ipakpakitana a, kas idiay Galacia ken dadduma a luglugar, sapsapulenda nga ipaulog ti pannakakugit kadagiti mamati a Gentil, maisupadi iti Konsilio Dagiti Apostol (kitaen ti Aramid 15).

Makapangayangay unay, kas la maysa a solusyon kadagiti naespirituan a karit, pakairamanan ti panagwaras ti saan a pudno a sursuro, ket “agrag-ocayo iti Apo” (Filipos 3:1; idilig iti Filipos 4:4).

Aniaman a pagrag-oantayo ket mangyeg kadatayo iti rag-o (kas iti Ingles, dagiti dua a balbalikas ti Griego nga agpaay kadagitoy a kapanunotan ket agkanaigda). Ti Dios kayatna nga agbalintayo a naragsak, ket ti Saona ket maysa a kita ti manwal a pagsurotan agpaay iti pudno a ragsak ken manayon a rag-o. Dagitoy ket iramanna ti panangawat iti asi ti Dios (Salmo 31:7); panangikabiltayo iti panagtalektayo Kenkuana (Salmo 5:11); panangawat kadagiti bendicion ti pannakaisalakan (Salmo 9:14); panangawat iti linteg ti Dios kas wagas ti biagtayo (Salmo 19:14), agraman ti Sabado (Isaias 58:13, 14); panamati iti Saona (Salmo 119:162); ken panangpadakkel kadagiti nadiosan nga annak (Proverbio 23:24, 25).

`Ti biag ket mabalin a narigat unay agpaay kadatayo amin, uray pay no kasano ti kinasayaat ti kasasaad iti agdama a kanito. Ngem uray pay no saan a nasayaat ti kasasaad ita, ania dagiti bambanag a mabalin ken masapul a pagragsakam? Ania ti manglaplapped kenka a mangaramid iti dayta?`