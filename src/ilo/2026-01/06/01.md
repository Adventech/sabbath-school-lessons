---
title:  Panagtalek Laeng ken Cristo
date:   31/01/2026
---

### Basaen Agpaay iti Adal ita a Lawas
Filipos 3:1–16; Roma 2:25–29; Juan 9:1–39; Efeso 1:4, 10; 1 Corinto 9:24–27.

> <p>Paset a Mayulo</p>
> “Tapno maammoac, ni Cristo ken ti pannacabalin ti panagungarna, ken ti pannacaicaddua cadagiti sinagabana, a mayaspingac iti ipapatayna; Bareng iti aniaman a pamay-an magun-odac coma ti panagungar cadagiti natay” (Filipos 3:10, 11).

Adda banag kadatayo nga agtalinaed a mangduadua iti pannakaisalakan babaen ti pammati laeng, nga awan ti aramid ti linteg. Dayta ket, gapu iti sumagmamano a rason, datayo amin ket agduyostayo nga agsanggir kadagiti ar-aramidtayo, a kas la adda mabalin a mainayunda iti pannakaisalakantayo. Iti nakaddidillaw a wagas, ni Pablo ket tamingenna daytoy a banag iti maysa a napigsa unay a panangduprak a maibusor kadagidiay a mangipappapilit a ti pannakakugit ket nasken iti pannakaisalakan.

Tapno masalakniban iti posibilidad a dagiti dadduma ket ibilangda dagiti ar-aramidda, kas iti pannakakugit, a makatulong iti pannakaisalakanda, ni Pablo nalawag nga ibagana a ti kinalinteg ket aggapu ken Cristo a kas maysa a sagut nga umay babaen ti pammati, saan a babaen ti linteg. Nupay ti pannakakugit ket nalabit a saan nga isyu ita nga aldaw, ti prinsipio a tamingenna ket sigurado nga isyu.

Ti Repormasyon dagiti Protestante a mismo ket nangrugi iti daytoy mismo nga isyu: ti akem ti pammati ken ar-aramid iti kapadasan ti maysa a pasurot ni Cristo. Kamaudiananna, ni Cristo ti isuamin kadatayo, “a pangulo ken mangtungpal ti pammati” (Hebreo 12:2). No dagiti ipangpangrunatayo ket adda iti umno a lugar, agbiagtayo a buyogen ti pammatalged ti ayat ti Dios ken nanamentayo ti kari, uray pay ita, ti pannakaisalakan, amin kabayatan nga “awan ti panagtalectayo iti lasag (Filipos 3:3).

_*Adalen ti adal ita a lawas tapno maisagana agpaay ti Sabado, Pebrero 7._