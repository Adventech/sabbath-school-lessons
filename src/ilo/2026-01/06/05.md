---
title:  Ti Pammati ni Cristo
date:   04/02/2026
---

Ti kangrunaan a ponto ni Pablo ket masapul a saan koma a malibtawan. Adda iti maysa a nakaskasdaaw a panagsinnukat a napadasanna idiay dalan ti Damasco, insukatna ti daan, naibatay-iti-linteg a biagna iti kaadda ni Cristo a Mismo—“tapno magun-odac ni Cristo ket tapno maaddaac kencuana,” (Filipos 3:8, 9).

`Tapno maaddaak “Kencuana,” dayta ket, ken Cristo, ket maysa a makapangayangay a sasao. Basaen ti Efeso 1:4; 2 Corinto 5:21; Colosas 2:9; ken Galacia 2:20. Naibatay kadagitoy a teksto, ania ngata ti kayat a saoen ni Pablo iti daytoy a kapanunotan?`

Iti panangdakamat ni Pablo iti kaadda ken Cristo ket nagbalin a sapasap a napagiinnadalan. Saan a pakasdaawan, nalabit a ti kaimbagan a pannakailawlawag dayta ket aggapu ken Pablo a mismo: “A maipaay iti pannacaisagana ti pannacatungpal dagiti pannawen, tapno mapagcaycaysa dagiti amin a banbanag ken Cristo, dagiti adda sadi langit ken dagiti met adda iti rabaw ti daga—Kencuana” (Efeso 1:10). Dayta iti panggep ti Dios manipud rugi. Ket nalawag iti panangibaga ni Pablo no kasano ti pannakapasamak dayta: “Ngem maipoon kencuana addacay ken Cristo Jesus, isu a gapu iti biang ti Dios, naaramid cadacayo a kinasirib—ken kinalinteg ken kinasanto ken subbot” (1 Corinto 1:30).

Iti maadda “ken Cristo” ket danunenna isuamin a bambanag a saklawen ti plano ti pannakaisalakan, manipud ti ileleggak ti naespirituan a pannakaammotayo (sirib), agingga ti pannakapalinteg babaen ti pammati (kinalinteg), agingga iti pannakaisagana agpaay iti langit (pannakapasanto), ken kamaudiananna agingga iti pannakapadayag idiay Maikadua a Yaay (pannakasubbot). Ti pannakaisalakan ket trabaho ni Cristo manipud rugi aginggat’ leppas—nga agpaay kadatayo ken iti unegtayo. Gapuna, babaen iti pananggun-od ken Cristo, adda kadatayo isuamin a masapultayo.

`Basaen ti Filipos 3:9. Ania dagiti dua a bambanag a pagdiligen ni Pablo, ken apay a daytoy a panamagdilig ket napateg a kankanayon a laglagipen?`

Kas iti dimteng a nabigbig ni Pablo, iti maaddaan iti “bukod a kinalinteg” ket saan a napaypayso a kinalinteg agsipud ta ti linteg ket saanna a maited ti biag (kitaen ti Galacia 3:21, 22); ni laeng Cristo ti makabael, babaen ti pammati. Ken saan nga aniaman a pammati. Ta kalpasan ti amin, dagiti diablo ket mamati ken agpigerger (Santiago 2:19). Ti laeng makaisalakan a pammati ket ti “pammati ken Cristo.” Ti laeng pammati ni Jesus ti nakatungpal a naan-anay ken makabalin a makatungpal. (Ti sao ti Griego iti pammati, ket pistis, kayatna pay a saoen ket kinamatalek.) Isu a, no addatayo ken Cristo ken Isu ket agbiag iti unegtayo (Galacia 2:20), iti kasta ket agbiagtayo babaen ti pammatina babaen ti pammatitayo Kenkuana.