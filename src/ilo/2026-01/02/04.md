---
title:  Maipakat ti Naespirituan a Pannakaawat
date:   06/01/2026
---

Dagiti taga Filipos ket nakaaawat a nariribukda idi nangngegda ti pannakaibalud ni Pablo. Itan ti trabahona ket nakaro unayen a nakedngan. Isu ket saan a makapagbiahe. Saan a makakasaba. Saan a makasarungkar kadagiti sinagoga ken mangisuro kadagiti tattao maipapan ken Jesus a kas Misias. Saanen a makapatakder kadagiti ig-iglesia. Dagiti taga Filipos ket imbaunda ni Epaproditos tapno siguradoenna ti kasasaad ti apostol, tapno mangpabileg kenkuana, ken tapno maipasigurado a dagiti napisikalan a kasapulanna ket maipaay.

`Basaen ti Filipos 1:12–18. Kasano ti panangkita ni Pablo iti pannakai­baludna? Ania dagiti ad-adal a masursurotayo manipud iti kababalinna, iti laksid dagiti paspasamak iti biagna?`

Ti mensahe ni Pablo nga insublina kenkuana ket kinellaatna ket ngata dagiti taga Filipos. Kinita ni Pablo dagiti paspasamakna babaen kadagiti naiduma a panangkita. Ti naespirituan a pannakaawatna ti nangiturong kenkuana a makakita iti pannakaibaludna a kas maysa a naimbag a banag. Dayta ket saanna a pulos a linappedan ti trabahona, no di ket “nagbanagda ketdi a nangparang-ay ti evangelio” (Filipos 1:12). No dagiti dadduma ket nakitada laeng dagiti kawkawar ken rehas, ni Pablo nakitana dagiti agbambantay kenkuana a Romano a kas karkararua idiay pagarian ti Dios. Nakitana pay a ti pannakaibaludna ket dakkel unay a nangpabileg kadagiti sabsabali nga agbalin nga ad-adda a naalibtak ken ad-adda a diterminado a mangiwaras iti evangelio, tapno agsaoda a sibibileg nga agpaay ken Cristo nga awan buteng kadagiti supapakna.

Narigat a panunoten, ngem iti kinaagpaysona, dagiti sumagmamano ket pinanunotda a gundawayan agpaay iti pagimbaganda ti pannakaibalud ni Pablo. Nalawag unay, pinanunotda a ti pannakaibaludna ket mangidalan iti ad-adu nga atensyon kadagiti bagbagida ken iti bukodda a panangikasaba iti evangelio. Anian a nagpigsa ngem nakalkaldaang nga ulidan ti nataoan a kinaimbubukodan, uray pay iti uneg ti iglesia. Kas iti nabayagen a kinuna ni Jeremias sakbay pay ni Pablo: “Ti puso manangallilaw a nacarcaro ngem dagiti amin a banag, ket isu napalalo a nagdakes; asino ti macaamo kencuana?” (Jeremias 17:9).

Nagasat unay, iti kasunganina, sumagmamano a matalek a trabahador ket nagbalinda met nga ad-adda a naregta a mangiwaras iti evangelio. Ay-ayatenda unay ni Pablo ta ti panagsagaba a nakitada nga inibturanna agpaay iti pammatina ket nangidalan kadakuada nga agtalek ken Cristo nga ad-adda pay ken pinabilegna ida tapno agbalinda nga ad-adda pay a naalibtak agpaay iti Apo. Dayta ket pinaregtana ida a mapan idiay lugar a kabutengda idi a papanan; indalanna ida nga agsao kadagiti kasasaad nga idi ket nagulimekda; dayta ket indalanna ida kadagiti ad-adu pay a tattao a nangawat ken Cristo ken nangiwaras iti evangelio ti pannakaisalakan.

`Ania nga adal ti nasursurom manipud kadagiti kapkapadasan a, nupay pudno a dakes unay, ket nangyeg met kadagiti sumagmamano a pagimbagan? Uray pay kadagiti kasasaad a ti pagimbagan ket nalabit a saan a nalawag, kasano a masursurotayo iti agtalek iti Dios uray no ania iti mapaspasamak?`