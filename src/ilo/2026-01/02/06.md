---
title:  Pannakabalin ti Kararag
date:   08/01/2026
---

`Basaen ti Colosas 1:9–12. Ania dagiti masinunuo a dawdawat a masarakam idiay kararag ni Pablo?`

Ni Pablo ikararagna “tapno mapnocayo coma iti pannacaammo iti pagayatanna.” Ni Pablo iladawanna ti pannakaammo iti pagayatan ti Dios a kas “amin a naespirituan a kinasirib ken pannacaawat” (Colosas 1:9). Umuna iti amin, ti kinasirib umay, babaen iti naan-anay a panagtalek iti Dios, siaanamong a panangaramid iti pagayatanna (Juan 7:17), ken saan nga agdasdas-al iti bukodtayo a pannakaawat (Proverbio 3:5). Ngem ti saludsod ket masansan a rumsua, “Ania iti pagayatan ti Dios kaniak iti daytoy a kasasaad?” Adda dagiti tallo a kangrunaan a paggapuan nga isu a mabalintayo a maammoan ti pagayatan ti Dios kabayatan a sapulentayo dayta a sikakararag:

1. Ti kapapatgan a paggapuan ti sirib ket ti Biblia a mismo. “Ti saom pagsilawan cadagiti sacsacac, ket silaw iti danac” (Salmo 119:105).
2. Ti pagayatan ti Dios ken panangidaldalanna ket mabalin met a maammoan babaen kadagiti nabendicionan a paspasamak, babaen ti panangdawat Kenkuana a lukatan wenno serraanna dagiti ruruangan (kitaen ti Colosas 4:3).
3. Ti Espiritu Santo ket ibagnosnatayo iti kanito a masursurotayo a mabigbig ti timekna: “Ket dagiti lapayagmo macangngegdanto iti maysa a sao iti licudam, a cunana, Isu daytoy ti dalan, magnacayo kencuana; intono agbawingcayo iti macanawan, ken intono agbawingcayo iti macatigid” (Isaias 30:21).

Ni Pablo agkararag a dagiti taga Colosas ket mabalin a “magnacayo a maicari iti Apo” (Colosas 1:10). Agpayso, awan iti uray maysa a naisigud a “maikari,” ngem ti Dios ibilangnatayo a maikari gapu iti paraburna ket ayabannatayo nga agbiag a maiyataday iti dayta nangato a nakaayaban (Efeso 4:1; 1 Tesalonica 2:12). Ni Pablo aramatenna ti verbo a “magna” wenno “nagna” iti nasurok a tallo a daras iti daytoy a surat laeng (Colosas 2:6; Colosas 3:7; Colosas 4:5). Kayatna a saoen nga agbiag ken agaramid iti maiyataday iti linteg ti Dios (Exodus 18:20), nga isu a mabalin laeng babaen iti trabaho ti Espiritu Santo (Ezekiel 36:27).

Ni Pablo ikararagna pay a dagiti biagda (ken biagtayo) ket mabalin a “naan-anay a makaay-ayo” iti Apo ken kalpasanna ilistana dagiti adu a wagas nga aramiden dayta: “agbungacayo iti isu-amin nga aramid a naimbag” (Colosas 1:9, 10); kalpasanna ket “rumangay cayo iti pannacaammo iti Dios” (Colosas 1:10); ken, kamaudiananna, iti “pagyamanan iti ama” (Colosas 1:12).

`No ti maysa a tao ket agsaludsod kenka, “kasano iti pannakaammom a ti Dios ket idaldalannaka iti maysa a turong wenno sabali?” Kasano iti panangsungbatmo—ken apay?`