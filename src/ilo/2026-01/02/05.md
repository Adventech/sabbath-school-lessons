---
title:  Bunga ti Evangelio
date:   07/01/2026
---

Ti pannakikayamet ni Pablo kadagiti taga Colosas ket naiduma kadagidiay taga Filipos. Iramanna ida kadagidiay “isu-amin a dipay nacakita ti rupac” (Colosas 2:1). Nupay kasta, ni Pablo ipasiguradona kadakuada, a kas iti inaramidna kadagiti taga Filipos, nagyamananna ti Dios gapu kadakuada ken “kankanayon” nga agkarkararag nga agpaay kadakuada.

`Basaen ti Colosas 1:3–8. Ania dagiti tallo a bambanag a pagyamanan ni Pablo iti Dios?`

Pagtitiponen ni Pablo dagiti tallo a galad a naibaga kadagiti dadduma a pakasarakan: pammati, namnama, ken ayat (kitaen iti 1 Corinto 13:13; 1 Tesalonica 1:3; 1 Tesalonica 5:8 ). Paliiwenyo a saan a padayawan ni Pablo dagiti taga Colosas gapu kadagitoy a bambanag. Pagyamananna iti Ama, gapu ta karamanda kadagiti “nasayaat ken naan-anay” a sagsagut nga awatentayo manipud Kenkuana (Santiago 1:17). No makitatayo ti ayat ti Dios nga adda kadatayo, iturongnatayo iti pammati ken Cristo (Efeso 2:4–8), ken awatentayo ti namnama ti langit. Ni Pedro iladawanna daytoy a kas “maysa a tawid a di agrupsa, ken awan tulawna ket saan a magango, naidulin sadi langit a maipaay cadacayo” (1 Pedro 1:4).

Ni Pablo ipaganetgetna pay a ti evangelio ket mapagtalkan agsipud ta naibatay dayta iti “sao ti kinapudno.” Daytoy ket pagsasao nga inaramat ni Pablo iti sabali a pakasarakan a mangitudo iti naipaltiing a sao ti Dios (kitaen iti 2 Corinto 6:7; 2 Timoteo 2:15). Saan a kas iti “sao dagiti tattao,” agtrabaho daytoy a “sibebertud” kadagidiay a mamati (1 Tesalonica 2:13) ken ileppasna ti pagayatan ti Dios (Isaias 55:1). Isu a no maiwaragawag ti evangelio, ti pannakabalin ti Dios ket maipaduyakyak babaen ti aramid ti Espiritu Santo iti puso dagiti agdengdengngeg, ket dagiti tattao sumungbatda. Ti evangelio a mismo ti mangpataud iti bunga agsipud ta isu ti “sao ti biag” (Filipos 2:16).

Nalabit ti nakaskasdaaw unay ket ti pannakaisaknap ti evangelio iti kasta nga ababa a panawen. Iti las-ud ti agarup tallopulo a tawtawen kalpasan ti ipapatay ken panagungar ni Cristo, mabalinen a maibaga ni Pablo a nagsaknap dayta “iti amin a lubong” (Colosas 1:6). Kalpasan bassit iti isu met laeng a kapitulo, kunana a ti evangelio “naicascasaba iti amin a parsua iti baba ti langit” (Colosas 1:23). Ti nasaknap a sistema ti kalsada ti Roma ket pinagbalinna a posible ti napardas a komonikasyon ken panagbiahe, isu a dagiti sursurat ni Pablo ket maiwaras a sapasap unay ken napardas unay. Ngem ti pannakabalin ti Dios nga agtartrabaho babaen ti sao ti mangipasngay iti naespirituan a biag iti maysa a tao (Santiago 1:18; 1 Pedro 1:23), a mamagbalin kadakuada a baro a parsua ken Cristo (2 Corinto 5:17).

`Idiay Colosas 1:5, ni Pablo isuratna ti maipapan “iti inanama a naidulin cadagiti langlangit a maipaay cadacayo.” Ania iti panagawatmo iti dayta a namnama, ken apay a maipakat dayta kenka a personal, uray pay no sika ket pudno unay a saanka a maikari?`