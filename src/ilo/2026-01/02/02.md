---
title:  Panagkakadua iti Evangelio
date:   04/01/2026
---

`Basaen ti Filipos 1:3–8. Ania iti pagyamanan ni Pablo? Ania dagiti pammatalged manen nga itedna kadagiti taga Filipos, ken apay a dayta ket napateg?`

Ni Pablo impasdekna ti iglesia idiay Filipos; gapuna, makitatayo ti nabara a nacristianoan a panagkakadua nga agraraira iti suratna. Nupay isu ket naisina iti ginasgasut a milya, ni Pablo, nakawaran ken naibalud, ket aw-awitenna ti iglesia ken dagiti kamkamengna iti pusona; il-iliwenna ida “iti nasnec a dongngo ni Cristo Jesus” (Filipos 1:8); itedna ti panagyaman iti Dios agpaay kadakuada. Ti kararag ni Pablo iti panagyaman ket mangted pay iti maysa a talgiap iti panangibabaet ni Jesus agpaay kadatayo idiay langit.

Iti pectoral ti nangato a padi ket dagiti 12 a batbato a mangitakder kadagiti 12 a tribu ti Israel. Dagiti tattao ket masapul koma nga “addada iti pusona” kabayatan nga ibabaetna ida (Exodus 28:29). Iti maysa a dakdakkel pay a wagas a kas Nangato a Paditayo idiay nailangitan a santuario, ni Jesus aw-awitenna dagiti nagnagan dagiti tattaona iti sangoanan ti Ama.

Makapangayangay unay, ti pannakaisao ti Filipos 1:3 ket adu ti kaipa­pananna, nga ipaganetgetna ti nasinged a panagkayamet ni Pablo ken dagiti taga Filipos. Dayta ket gagangay a naipatarus a ni Pablo ket malaglagipna ida iti karkararag, ngem dayta ket mabalin pay a tudtudoenna iti pannakalaglagipda kenkuana. Iti aniaman a kasasaad, dayta ket ipaganetgetna ti nasinged a nagnunumoanda, isu a ti sao a “panagcacaddua” (Griego: koinonia) ket maipaganetget met. Kabayatan a ni Pablo ket adda pannakikaduana kadagiti panagsagaba ni Cristo (Filipos 3:10), dagiti taga Filipos “nakibingayda” (Griego: sunkoinōneō) kadagiti sinagaba ni Pablo ken nangibingayda iti pamirak a tumulong iti panagministro ni Pablo (Filipos 4:14, 15). Daytoy a panagnunumo, nga isu a “nanipud idi immuna nga aldaw agingga ita” (Filipos 1:5), ket mangiturong kenkuana iti panagyaman iti Dios ken agkararag nga agpaay kadakuada a “siraragsac” (Filipos 1:4).

Makapangayangay unay, iladawan ni Pablo ti kasasaad ti pannakaibaludna a nasayaat unay—kas mangipapaay iti gundaway agpaay “iti panangisakit ken pammanecnecco iti evangelio” (Filipos 1:7). Ti panangaramatna kadagitoy dua a ligal a balbalikas ket isingasingna a ti pannakausigna ket asidegen, ngem ni Pablo ket naalibtak met a mangipapaay kadagiti soldado ken sangsangaili iti evangelio. Dinepensaanna dayta (Griego apologia) a maibusor kadagiti mangduprak ken paspasingkedanna a ti agnanayon a kinapudnona ket agpadpadada a nasken. Ni Pablo ket kasla ad-adda a maseknan isuna iti pannakaalangon ti evangelio a mismo ngem iti bukodna a masakbayan. Uray pay no isu ket agbiag wenno matay, ni Pablo ket agtalek a ti Dios ket an-anayenna ti “nasayaat nga aramid” nga inrugina kadagiti amin nga agtalek Kenkuana (Filipos 1:6).

`Kasano ti pannakaawatmo iti kari a ti Dios ket an-anayenna ti “nasayaat nga aramid cadacayo” (Filipos 1:6)? Ania ti kayat a saoen dayta? Daytoy kadi nga aramid ket agpatingga sakbay ti Maikadua a Yaay?`