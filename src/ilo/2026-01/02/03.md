---
title:  Ti Kararag a Dawat ni Pablo
date:   05/01/2026
---

Iti sumagmamano a napalabas a tawtawen, adda idi ti maysa a pastor a nangsarita maipapan kadagiti karkararag nga agrikos iti likmut ti siak, siak, siak, ken dagiti kasapulak wenno dagiti tarigagayko. Nalawag unay nga impakitana ida a kas “naimbubukodan a bassit a karkararag,” agsipud ta ti Dios ket addaan kadagiti dakdakkel a bambanag iti panunotna.

`Basaen ti kararag ni Pablo idiay Filipos 1:9–11. Ania ti sentrona ken ania ti dakkel a dawatna? Ania ti ibagana kenka maipapan ti kararag?`

Daytoy a kararag ket uppat-a-pulo ket tallo laeng a balbalikas iti Griego, ngem ilagumna amin dagiti pakaseknan ni Pablo, nga isu nga ilawlawana kadagiti dadduma a suratna: ayat, pannakaammo, panagilasin, kinapudno, saan a mangpataud iti pannakasair, ken ti kinalinteg nga adda kadatayo ken Jesu-Cristo. Ti nakaibatayan daytoy a kararag a kas met iti napalabas a panangiyebkas ni Pablo iti panagyaman ket maysa a paganetget iti iglesia a kas maysa a sibubukel. Ti kararag ni Pablo ket naan-anay a naisentro kadagiti sabsabali, iti biang ti sibubukel nga iglesia ken iti pagimbaganna. Intayo kitaen nga as-asideg pay iti sumagmamano kadagiti minnaysa nga el-elemento ti kararag:

Ti ayat umadu coma la nga umadu. Ni Pablo ket saanna laeng nga ikararag iti ad-adu nga ayat no di ket ti ayat a naibagnos iti maysa a masinunuo a turong: “iti kinasirib ken iti amin a pannacaawat” (Filipos 1:9). Ti pannakaibaga ti pannakaammo ket saan laeng a nainsiriban a pannakaammo no di ket ipakpakitana ti maysa a pannakaammo kadagiti naespirituan a bambanag a mabalin a magun-od laeng babaen iti pannakikadua iti Dios ken panagadal iti Saona (kitaen ti Efeso 1:17; Efeso 4:13; 1 Timoteo 2:4).

Pannakaawat. Daytoy ket inlawlawag ni Pablo a kas pannakabael a “mabigbigyo coma dagiti banag a nasayaat” (panangilasin iti dayta mani­pud iti namoralan a makadangran) “tapno napudnocayo ket awan ti pacapilawanyo” (Filipos 1:10).

Kas napudno. Ti balikas iti Griego ket kayatna a saoen “naokom babaen ti lawag ti init” ken tudtudoenna ti maysa a di namulitan a kinadalus ti aramid: “Isuamin a banag nga aramiden dagiti Cristiano ket kas la koma kalawag a kas iti lawag ti init.”—Ellen G. White, Reflecting Christ, p. 71.

Saan a mangpataud iti pannakasair. Daytoy ket kaipapananna iti saan a panagbalin a maysa a pakaitibkulan, saan nga agsasao wenno agar-aramid iti aniaman a banag a mamagbalin iti maysa a tao nga ad-adda a narigat a mamati.

Kinalinteg babaen ken Cristo. Ni Pablo ket agtaeng a napaut iti daytoy kadagiti sursuratna iti Roma ken Galacia ken ilawlawana pay dayta iti Filipos 3. Awanantayo iti kinalinteg a bukbukod no di laeng ti maawattayo babaen ken Cristo.

`Aniaman pay ti aramidentayo, kasano a ti ayattayo ket “umadu coma la nga umadu” (Filipos 1:9)? Apay a dayta ket napateg unay agpaay iti Nacristianoan a biag? (Kitaen met ti 1 Corinto 13:1–8.)`