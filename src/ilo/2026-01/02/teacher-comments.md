---
title:  Komento Dagiti Mannursuro
date:   09/01/2026
---

### Paset I: Pakabuklan

**Kangrunaan a Teksto:** Filipos 1:6

**Pakaisentroan ti Adal:** Filipos 1:1–18; Efeso 5:18–21; Colosas 1:4–8

Ti mannurat a ni D. A. Carson ket pattapattaenna no ania ti kadakkelan a kasapulan ti iglesia Cristiana ita nga aldaw, a pattapattaenna dagiti nagduduma a sungbat a mabalin nga ipaay dagiti tattao iti saludsod. Ilista ni Carson dagiti benneg a kas iti kinadalus kadagiti sekswal a bambanag, kinapudno iti pamirak ken kinaparabur, panagivangelio, panangbangun iti iglesia, panagpanunot a naibatay iti Biblia, ken ti pudno a kapadasan iti panagdayaw iti kongregasyon. Dagdagupenna, “Adda iti panangkita a dagitoy a naganat a kasapulan ket simtoma laeng iti ad-adda pay a nakarkaro a kinakurang. Ti maysa a banag a naganat unay a kasapulantayo iti Makinlaud a Kacristianoan ket ti naun-uneg a pannakaammo iti Dios. Kasapulantayo nga ammoen ti Dios a nasaysayaat pay. . . . Maysa kadagiti pamuon nga addang iti panangammo iti Dios, ken maysa kadagiti kapatgan a pannakaipaduyakyak nga ammotayo ti Dios, ket kararag—kararag a naespirituan, agtultuloy, ken naibatay iti Biblia a panagpampanunot.”—D. A. Carson, A Call to Spiritual Reformation: Priorities from Paul and His Prayers (Grand Rapids, MI: Baker Books, 1992), pp. 15, 16.

Ni Pablo agtultuloy nga impaganetgetna dagiti nacristianoan a disiplina, kas iti kararag ken panagyaman. Ti panagyaman ket maysa met a napateg nga elemento dagiti karkararagna ken maysa pay a gagangay a segkay dagiti sursuratna. Saanna laeng nga inyebkas ti panagyamanna iti Dios babaen kadagiti agtultuloy a karkararagna no di pay ket pabilgenna ti agdengdengngeg a mangaramid iti isu met laeng (Colosas 3:17; 1 Tesalonica 5:18). Nakitana ti panagyaman a kas bunga ti aramid ti Dios iti puso ti maysa a tao (Filipos 1:6, 10, 11).

Daytoy adal ita a lawas ket ipaganetgetna dagiti dua a kangrunaan a tema:

1. Ti panagyaman ken kararag ket nainkasigudan a nagsilpu a kas kadagiti dua a dasig ti maysa a centavo.
2. Ti panagyaman ken kararag, kadua dagiti dadduma pay a bambanag, ket agserbi a kas makita a pannakaipaduyakyak iti naimbag nga aramid ti Dios iti unegtayo.

### Paset II: Komentaryo

**Mangiladawan**

Ti psychologist a ni Robert A. Emmons ket nangadaw iti maysa a makaay-ayo unay a kapanunotan ni Meister Eckhart: “No ti laeng kararag a maibagam iti biagmo ket ‘agyamanak,’ umdasen dayta.” Iti daytoy a lawag, ni Emmons ibingayna ti istoria ti maysa a babai nga addaan iti post-polio syndrome, nga isu a napintas unay a mangiladawan iti panagkayamet iti panagyaman iti Dios iti kararag ken maysa a dakkel ti kaipapananna a biag. Insurat ni Emmons daytoy:

“Maysa kadagiti kadakkelan a kapadasak iti kinamanagyaman ket dimteng iti pannakayanak ti umuna nga anakko. Pinanunotko, kadagiti amin a tawtawen ti panagdakkelko, no kabaelak iti maaddaan kadagiti annak, no mabalinko nga aywanan ida a maymaysa ti imak, ken no ti Dios ket pilienna a bendicionannak iti dayta a wagas. Idi naiyanak ti anakko a babai, amin dagiti nanarses ket impakitada ti kinaawan talekda iti kabaelak a mangaywan. Nupay kasta, nabigbigko a ti Dios ket pinilina a bendicionannak iti maysa nga ubing ken bendicionannak kadagiti napisikalan a kasapulan a mangaywan iti anakko a babai. Idinto ta saan a pinili ti Dios a maispalak iti polio, ammok a ti pannakaaddak ti maysa a maladaga kanyak ket saan a sigurado a banag. Iti kasta ngarud, idi naiyanak ti anakko a babai, indaydayawko ti Dios gapu iti panangipalubosna iti asawak ken siak a makibingay iti ragsak iti panangsukog iti maysa a baro a tao iti maysa a bendicion ti Dios. . . . Ania pay ngay iti dakdakkel a panggep a maadda kaniak no di ti mangpadakkel iti sabali a tao? Awan, ket dayta ti ragsak iti kinamanagyamanko. Ti ragsak ti kaipapanan ken panggep iti biag.” Mainayon pay, kinuna ni Emmons, “Ti pammaneknek ket nalawag a ti panangrukit iti panagyaman, agpadpada nga iti biagtayo ken iti kababalintayo iti biag, ket pagbalinennatayo nga agtultuloy a naragragsak ken nasalsalun-at a tattao.”—Robert A. Emmons, Thanks! How the New Science of Gratitude Can Make You Happier (New York: Houghton Mifflin Company, 2007), pp. 90, 110, 185.

**Ti Panagyaman ken Kararag ket Nainkasigudanda a Naglinnaga**

Maysa a naipaugali a kababalin dagiti sursurat ni Pablo ket ti segkay ti panagyaman, nga isu nga agtignay a kas maysa nga aramid ti kararag. Daytoy a kapanunotan ket ad-adda a nalawlawag pay a nailadawan iti sumaganad a listaan.

| Teksto | Panagyaman ken Kararag |
| --- | --- |
| Roma 1:8–10 | “Agyamanac iti Diosco gapu ken Jesu-Cristo. . . Ta sacsic ti Dios a pagserviac. . . no casano ti di-agressat a pannacalagipco cadacayo a cancanayon cadagiti carcararagco.” |
| 1 Corinto 1:4 | “Agnanayon nga agyamanac iti Diosco a maipoon cadacayo.” |
| Efeso 1:15, 16 | “Gapu itoy. . . Diac umingga nga agyaman gapu cadacayo, nga idawdawatancayo cadagiti ar-ararawco.” |
| Filipos 1:3, 4 | “Agyamanac iti Diosco. . . cancanayon a cadagiti amin a cararagco.” |
| Colosas 1:3 | “Agyamancami. . . cancanayon nga icarcararagandacayo.” |
| 1 Tesalonica 1:2 | “Cancanayon nga agyamancami iti Dios. . . nga idawdawatandacayo cadagiti carcararagmi.” |
| 2 Tesalonica 1:3 | “Rebbengmi ti agyaman a cancanayon gapu cadacayo cacabsat.” |
| 1 Timoteo 1:12 | “Agyamanac iti daydiay namapigsa caniac, a ni Cristo Jesus nga Apotayo.” |
| 2 Timoteo 1:3 | “Agyamanac iti Dios. . . a malagipca cadagiti di-agressat nga ar-ararawco, iti rabii ken aldaw.” |
| Filemon 4 | “Agyamanac a cancanayon iti Diosco, nga ibabaetca cadagiti carcararagco.” |

Tallo a kangrunaan a paliiw ti mabalin a maadaw manipud iti daytoy a listaan. Umuna, ken Pablo, ti panangted iti panagyaman ket maysa nga aramid ti kararag, kabayatan a ti panagyaman ket agtultuloy a nailaga iti kararag. Maikadua, uray pay no iti panagyaman a segkay kadagiti matudtudo a sursurat ni Pablo ket saanna nga ibaga ti balikas a “kararag,” napateg a bigbigen a ti panagyamanna ket naiturong iti Dios (2 Tesalonica 1:3; 1 Timoteo 1:12). Maikatlo, ti pannakaulit ti balikas a “cancanayon” ket isingasingna nga agpadpada a ti kararag ken ti panagyaman ket agtultuloy, ken napateg, a paset idan iti biag ni Pablo.

Napateg a paliiwen a ni Pablo ket ninamnamana ti agdengdengngeg kenkuana a tuladenda isuna no maipapan iti biag ti panagyaman ken kararag. Ken Pablo, maysa a makita a kababalin dagiti saan a nadiosan a tattao ket ti saanda a panagdayaw wenno panagyaman iti Dios (Roma 1:21). Iti kasunganina, pabilgenna dagiti kamkameng ti iglesia idiay Roma nga agbalinda a managyaman iti Dios (Roma 14:6). Idi dinawatna dagiti taga Corinto nga agkararag nga agpaay kenkuana ken dagiti katrabahoanna, tarigagay ni Pablo nga adu iti mangted iti panagyaman iti biangda (2 Corinto 1:11).

Idiay Efeso 5:18–21, ni Pablo iladawanna ti kababalin dagiti tattao a dagiti biagda ket napno iti kaadda ti Espiritu Santo. Isuda ket (1) agaramidda kadagiti makapasayaat nga “agsasaocayo coma ti mapacuyogan cadagiti salmos ken himhimno ken naespirituan a cancancion”; (2) punoenda dagiti biagda iti panagdaydayaw iti Dios babaen kadagiti “cancancion nga icancantayo iti Apo ket itoctocaryo cadagiti puspusoyo; (3) iyebkasda ti panagyaman nga “agiamancayo nga agnanayon, iti Dios ken Ama, gapu cadagiti isu-amin a banbanag, babaen ti nagan ni Apotayo a Jesu-Cristo”; ken (4) pasakop “nga agtulnog ti maysa ken maysa cadacayo babaen iti panagbuteng ken Cristo.” Iti daytoy a wagas, ti panangted iti panagyaman iti Dios ket isu met laeng a tukad a kas iti panagkankanta ti pagdaydayaw Kenkuana: dayta ket aramid ti panagdaydayaw.

Idiay Colosas 3:17, ni Pablo nayunanna pay bassit babaen ti panagkunana, “Ket dagup ti isu-amin nga aramidenyo, iti sao wenno iti aramid, aramidenyo babaen iti nagan ni Apo Jesus, nga agyamancayo iti Dios Ama gapu kencuana” (paganetget nainayon). Kasta met, ni Pablo kunana kadagiti taga Tesalonica, “Iti isu-amin, agyamancayo” (1 Tesalonica 5:18). Ni Pablo guyugoyenna ti agdengdengngeg kenkuana nga ilagumda ti panagyaman ken kararag iti biagda, tapno iyanninawda ti bukodna a pannakaitalaga kadagitoy nga ar-aramid.

**Ti Aramid ti Dios iti Unegtayo**

Ti surat kadagiti taga Filipos ket launenna ti maysa kadagiti nakaskasdaaw unay a sasao kadagiti amin a sursurat ni Pablo: “Ket sitatalgedac itoy met laeng a daydiay nangirugi cadacayo ti nasayaat nga aramid, ananayennanto agingga iti aldaw ni Jesu-Cristo” (Filipos 1:6). Dadduma a bumasa ket mabalin a masulisogda a mangipatarus iti “nasayaat nga aramid” iti bassit a panangkita, a kitaenda dayta a kas maysa a mangitudtudo kadagiti ayat ken panangaywan dagiti taga Filipos ken Pablo, a naipaduyakyak babaen kadagiti tulongda a pamirak idi panawen ti pannakaibaludna. Kabayatan a ti pakaseknanda ken Pablo ken ti panagdur-as ti evangelio ket sigurado a maysa a bunga ti aramid ti Dios kadagiti puspusoda, ni Pablo ket tudtudoenna iti nalawlawa a kapanunotan ti pannakaisalakan babaen ken Cristo.

Ti Dios ket nailadawan kas Maysa a nangirugi iti nasayaat nga aramid ti pannakaisalakan ken iyegna dayta iti pannakaan-anay idiay panagsubli ni Cristo. Napateg a paliiwen a daytoy a kapanunotan ket naiyebkas iti uneg ti segkay ti panagyaman. Iti daytoy a panangkita, ti panagyaman ket makita a kas maysa a napigsa unay a pammaneknek iti aramid ti Dios iti puso ti maysa a tao. Ni Pablo ibagana ti maysa a banag nga umas-asping idiay Filipos 2:12, 13: “Turposenyo ti pannacaisalacanyo met laeng, a buyugen ti buteng ken pigerger; Ta ti Dios ti mamagaramid cadacayo, ti panagayat ken casta met ti panagaramid ti mayalubog iti pagayatanna” (paganetget nainayon).

Ti balakad ni Pablo—a ti maysa turposenna ti bukodna a pannakaisalakan—ket makapaklaat. Ta kalpasan ti amin, kasano iti panangaramidtayo iti dayta? Ti maysa a naimbag a sungbat ket masarakan idiay Hebreo 12:2, nga idiay a naipakita ni Jesus a kas “pangulo ken mangtungpal ti pammati” tayo. Gapuna, inayon ni Pablo, a masapul a “tarayentayo coma a siaanus ti tarayen a naicabil iti sangoanantayo, a kitkitaentayo ni Jesus” (Hebreo 12:1, 2). Ngem saan laeng a dayta. Masapul met nga “iwagsactayo ti amin a pacadagsenan ken ti basol a manglawlaw a silalaca cadatayo” (Hebreo 12:1). Dagiti teksto, kas iti Filipos 1:6 ken Hebreo 12:2, ket palagipandatayo a ti pannakaisalakan ket mamimpinsan nga aramid ti Dios, saan a datayo. Nupay kasta, kaskasdi a naayabantayo a mangturpos iti bukodtayo a pannakaisalakan wenno, iti sabali a pannao, a “tarayentayo . . . ti tarayen a naicabil iti sangoanantayo” (Hebreo 12:2) babaen ti panagbiag iti maysa a biag ti kararag, a sapulen ti inted-ti-Espiritu a Nacristianoan a galad (Filipos 1:9–11; Colosas 1:4–8), ken managyaman iti aramid ti Dios iti unegtayo (Filipos 1:3–6). Iti pakadagdagupan, masapul “a magnacayo a maicari iti Apo, a maipaay iti amin a pacaayaywan, nga agbungacayo iti isu-amin nga aramid a naimbag, ket rumangay cayo iti pannacaammo iti Dios” (Colosas 1:10).

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan daytoy a segkay:

Datayo amin ket kaykayattayo no dagiti nasayaat a bambanag ket mapasamakda kadatayo. Mabalin a pananggatang iti maysa a baro a lugan, pananggatang iti maysa a balay, panagradwar kalpasan dagiti tawtawen a nabannog ken nakaro a panagadal, wenno pannakailapsut manipud iti maysa a napeggad a kasasaad, agyamantayo iti Dios gapu kadagitoy a bambanag. Dagitoy ket napategda a paspasamak a mangpunno kadagiti puspusotayo iti rag-o ken panagyaman. Nupay kasta, no imatangantayo a naimbag dagiti isuamin a bambanag iti aglikmuttayo, masarakantayo dagiti di mabilang a gapu tapno agbalin a managyaman. Nupay kasta, awan a pulos, ti mangguyogoy koma nga ad-adda iti panagyaman no di ti panangbigbig iti aramid ti Dios iti unegtayo. Ni Ellen White kunana, “Dagiti isiptayo ket masapul a mailawlawa, tapno mabalintayo a maawatan ti kinapateg ti bendicion ti Dios. Iyanninawtayo koma dagiti kangatoan a kababalin ti Dios. Managyamantayo koma ta saantayo a napanawan kadagiti mismo a bagbagitayo.”—That I May Know Him, p. 302 (emphasis supplied).

Ti Dios inanamaennatayo a mangiyeg iti maysa a napudno a kababalin ti panagyaman kadagiti karkararagtayo. Idiay 1 Tesalonica 5:17, 18, kas pangarigan, ti bilin nga “iti isuamin, agyamancayo” ket naibaga kalpasan unay ti bilin nga “agcararagcayo a di agressat.” Daytoy a kapanunotan ket ipakpakitana a saan laeng nga adda ti kankanayon a gapu tapno agbalin a managyamantayo no di pay ket dagiti karkararagtayo koma ket kankanayon nga iramanna dagiti panangiyebkas iti panagyaman ken Apo Dios. Napateg a paliiwen a ni Pablo ket saanna a kuna, nga “agyaman agpaay kadagiti amin a paspasamak” no di ket “iti isuamin a paspasamak.” Idinto a ti Dios intedna kadatayo ti bugbugtong nga Anakna a natay agpaay kadatayo ket isu ti umdas a gapu tapno managyamantayo iti inaldaw, nga ipaduyakyaktayo ti panagyamantayo babaen kadagiti sasao a panagdaydayaw kadagiti karkararagtayo ken nasayaat nga ar-aramid kadagiti inaldaw a panagbiagtayo!

**Salsaludsod:**

1. Ania dagiti naespirituan a bendicion a pagyamanam iti Dios? Ania a napisikalan ken namaterialan a bendicion dagiti pagyamanam Kenkuana?

2. Ania iti kayatna a saoen ti agyaman iti amin a paspasamak, a kas maisupadi iti agpaay kadagiti amin a paspasamak? Ania ti napateg a nagdumaanda?

3. Ania ti kayatna a saoen a saantayo a “napanawan kadagiti mismo a bagbagitayo,” a kas ibaga ti immuna nga adaw manipud iti imbaga ni Ellen G. White? Apay a mariknatayo koma iti panagyaman iti daytoy a pammatalged?