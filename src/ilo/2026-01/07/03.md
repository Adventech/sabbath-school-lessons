---
title:  “Agtalinaedcayo a Sititibker iti Apo”
date:   09/02/2026
---

`Basaen ti Filipos 3:20, 21. Kasano iti nalawag unay a panangiladawan ni Pablo iti kita ti “makipagili” a Cristiano?`

Saan a kas kadagiti kabusor ti kruz, nga isu a “panunutenda laeng ti naindagaan” ken awanen iti dakdakkel pay a diosda ngem kadagiti tianda (Filipos 3:19), ti pannakipagili ti Cristiano ket idiay langit, ket ti agturaytayo ket ni Jesu-Cristo a Mismo. Tapno maipaganetget ti ponto, ni Pablo ket ipaganetgetna ti pannakasapul dagitoy “nanomo a bagitayo” (Filipos 3:21), nga iturayan ti sakit, panagrupsa, ken patay, tapno mabalbaliwan nga agbalin a kas iti nadayag a panagungar iti bagi ni Cristo.

**Kasano iti panangiladawan dagiti sumaganad a teksto iti nadayag a kasa­saad?**

`Job 19:25–27`

`Lucas 24:39`

`1 Corinto 15:42–44`

`1 Corinto 15:50–54`

`Colosas 3:4`

Iti kamaudianan, babaen ken Jesus, ti patay, “ti maudi a cabusor,” ket mapukawto (1 Corinto 15:26). Ket dayta iti kadakkelan a namnamatayo, ti namimpinsan a kari a naited kadatayo ken Jesus—saan laeng nga iti panagpatingga ti patay no di pay ket maysa a sibubukel a baro a bagi, uray pay ti “nadayag a bagi” (Filipos 3:21).

Iti maysa a libro no kasano a masarakan ti “pannakaisalakan” nga awan ti Dios, a minamaag a nangirikiar a ti panangparmek iti panagbuteng iti patay ket “pannakaisalakan,” ti nagsurat a ni Luc Ferry ket aminenna a ti kinacristiano ket “pagbalinennatayo a saan laeng a manglab-aw iti panagbuteng iti patay, no di ket abaken ti patay a mismo. Ket babaen ti panangaramid iti dayta iti balbalikas ti individual identity, imbes a ti di panangipakaammo wenno kinarikut, kasla dayta laeng ti bersion a mangipaay iti napudpudno a makailawlawag a balligi ti personal a di ipapatay iti kasasaadtayo kas matay a tao.”—Luc Ferry, A Brief History of Thought (New York: HarperCollins, 2011, Kindle edition), p. 90. Maysa a panangamin, manipud iti maysa nga ateista [di mamati iti Dios].

Gapuna, ken Pablo, ti nailangitan a pannakipagilitayo iramanna ti kari ti panagungar ken agnanayon a biag iti maysa a sibubukel a baro a panagbiag a narigattayo a mapanunot ita.

`Apay a ti kari ti agnanayon a biag ket napateg unay kadagiti isuamin a patpatientayo? Ania ti mabalin nga ipaay daytoy a lubong a maikari a mangpukaw iti ipapaay ni Cristo kadatayo?`