---
title:  Adalen Pay
date:   13/02/2026
---

“Dagidiay laeng kankanayon nga umaw-awat iti sadiwa a pannakaibukbok ti parabur, ti maaddaan iti pannakabalin a mayataday iti inaldaw a kasapulanda ken ti kabaelanda a mangaramat iti dayta a pannakabalin. Imbes a kumitkitada iti sumagmamano a masakbayan a panawen inton, babaen iti maysa a naisangsangayan a pannakaited ti naespirituan a pannakabalin ket umawatda iti maysa a datdatlag a pannakayataday agpaay iti panagawis iti kararua, isukoda dagiti bagbagida iti inaldaw ken Apo Dios, tapno maaramidna ida a kalasugan ay nakasagana agpaay iti panangaramatna. Inaldaw a parparang-ayenda dagiti gundaway agpaay iti panagserbi nga adda iti uneg ti madanonda. Inaldaw nga agsaksida agpaay iti Apoda iti sadinoman nga ayanda, mabalin nga iti sumagmamano a napakumbaba a gunglo ti trabaho idiay pagtaengan, wenno iti maysa a publiko a lugar a pakausaran.

“Iti naikonsagrar a trabahador adda iti nakaskasdaaw a liwliwa iti pannakaammo nga uray ni Cristo iti biagna ditoy daga ket sinapulna ti Amana iti inaldaw agpaay iti sadiwa a kasapulan a parabur; ken manipud daytoy a pannakisasao iti Dios Isu napan tapno mangpapigsa ken mangbendicion kadagiti sabsabali. . . .

“Tunggal trabahador a sumurot iti ulidan ni Cristo ket maisagananto nga umawat ken mangaramat iti pannakabalin nga inkari ti Dios iti Iglesiana agpaay iti pannakaluom ti apit ti daga.”—Ellen G. White, God’s Amazing Grace, p. 117.

“Ti Dios ammona dagiti kasapulantayo, ken impaayna dagita. Ti Apo ket addaan iti balay ti abasto nga agpaay kadagiti annakna, ken mabalin nga itedna kadakuada ti kasapulanda iti amin a paspasamak. Iti kasta apay a ditay agtalek Kenkuana? Inaramidna dagiti napateg a karkari kadagiti annakna iti kondisyon a panagmatalek a panangtungpal kadagiti bilbilinna. Awan ti maysa a dadagsen a dina maikkat, awan ti sipnget a dina maiwaksi, awan ti kinakapsut a dina mapagbalin a pannakabalin, awan dagiti buteng a dina mapagkalma, awan ti maikari a tarigagay a dina mabalin nga ibagnos ken ikalintegan.

“Saantayo koma a kumita kadagiti bagbagitayo. No ad-adu nga agtaengtayo kadagiti bukodtayo a pagkurkurangan, basbassit met ti pigsatayo a mangparmek kadakuada.”—Ellen G. White, That I May Know Him, p. 224.

**Salsaludsod a pagiinnadalan:**

`Panunoten ti sumagmamano kadagiti kararaniagan a paspasamak dagiti nasungbatan a kararagmo. Kasano a nakatulongda kenka a makapadas iti talna ti Dios a mangdaeg iti pannakaawat? Dagiti ngay kararag a saan a nasungbatan? Kasano a kaskasdi a mapadasam ti naikari a talna?`

`Iti lawag ti Filipos 4:8, ania dagiti pampanunotem a panggasgastaram iti panawenmo? Kasano ngata a ti pampanunotem ket mangpapigsa iti pammatim ken pannakipagpagnam iti Apo?`

`Pagiinnadalan ti maudi nga adaw iti ngato. Ania dagiti ipakpakita ti sasao a “No ad-adu nga agtaengtayo kadagiti bukodtayo a pagkurkurangan, basbassit met ti pigsatayo a mangparmek kadakuada”? Ania ngarud ti tulbek iti panangparmek?`