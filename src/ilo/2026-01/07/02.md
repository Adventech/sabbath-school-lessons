---
title:  Dagiti Pagwadan
date:   08/02/2026
---

Datayo amin ket addaan, iti maysa a tiempo wenno sabali, kadagiti tattao a dayawentayo ken kayattayo a tuladen. Kadagiti ubbing, nangnangruna a napateg nga addaanda kadagiti naimbag a pagwadan. Ti kasayaatan, daytoy ket dagiti amma ken innada. Kabayatan a dumakkelda, makasarakda iti sabali a pagwadan, nalabit a naisilpu iti pinilida a kurso wenno uray pay kadagiti pakasaritaan dagiti kabibiag dagiti binasbasada. Mabalin pay a makasursuroda no kasano a trinatar dagiti nadumaduma a tattao iti Biblia dagiti karit ken idiligda ida kadagiti bukodda a kapadasan iti biag.

Daksanggasat laeng, iti midya ita nga aldaw, dagiti dakes a pagwadan ket nawadwadda. Nagad-adu dagiti clickbait nga is-istoria a mangibinsabinsa kadagiti naalas a parparikut ken nagulo a bibiag dagiti artista. Dagiti agbasbasa ken Pablo idiay Filipos, nupay agpayso a saanda nga agus-usar iti internet, ngem sinangoda dagiti umas-asping a karit.

Ti kinapudno ket, ti lubong a nagbiagan ni Pablo ket narugit, immoral, ken dakes unay, a kas iti kasasaadtayo ita nga aldaw. Adda latta a kankanayon idi—ken kankanayonto latta, agingga iti panungpalan—dagiti adu a kinadakes nga adda iti aglikmut. Ti saludsod kadatayo ket: Kasano iti isusungbattayo iti dayta?

`Basaen ti Filipos 3:17–19. Kasano a nailadawan dagiti naimbag ken dakes a pagwadan iti daytoy a teksto? Ania dagiti kangrunaan a naited a mangilasin iti nagbaetanda?`

Masapul a ditay liblibtawan ti ayat ni Pablo kadagidiay saanna nga anamungan—sangitanna ida! Paliiwen pay a saanna ida a naganen a kabusorna no di ket “cabusor ida ti cruz ni Cristo” (Filipos 3:18). Ni Pablo nabigbigna a dakdakkel dagiti isyu a nakataya, kas ti, no kasano a buraken ti kruz dagiti lapped ken ikabilnatayo amin iti isu met laeng a tukad, kas managbasol nga agkasapulan iti maysa a Mangisalakan (kitaen ti Efeso 2:11–14).

Kasta met, saan koma a malibtawan no kasano a guyugoyen ni Pablo dagiti taga Filipos a mangisentro iti imatangda kadagiti naimbag nga ulidan, saan a dagiti dakes; a paliiwen a siaannad dagidiay a ti wagas ti panagbiagda ket ad-adu a kas kenkuana. Makapangayangay unay, ni Pablo agaramat iti umas-asping a sasao iti panangpatigmaanna kadagiti taga Roma a “kitaenyo dagiti adda a mangpataud cadagiti panagsisina ken pacaitibcolan, a maisalungasingda iti Sursuro nga inadalyo, ket umadayucayo coma cadacuada” (Roma 16:17). Dagiti manangallilaw idiay Roma ket nailadawanda a kas dagidiay “saanda nga agservi ken Apotayo a Jesu-Cristo, no di ket cadagiti titianda met laeng” (Roma 16:18).

`Nupay, agpayso, a ni Jesus laeng iti naan-anay a pagtuladan, adda dagiti sabsabali nga isu, a kadagiti matudtudo a luglugar ket, mabalinda met nga agbalin a naimbag a pagwadan. Kasta met, ania a kita a pagwadan ti iparang ti biagmo kadagiti sabsabali?`