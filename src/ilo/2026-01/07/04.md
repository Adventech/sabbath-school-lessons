---
title:  Agrag-okayo iti Apo—Kankanayon
date:   10/02/2026
---

`Basaen ti Filipos 4:4–7. Kasano a mapadasantayo “ti talna ti Dios”?`

Kalpasan ti panangdakamat manen iti pannakasapul iti panagkaykaysa (Filipos 4:1–3), ni Pablo umalis iti sabali a tema: agrag-ocayo iti Apo (Filipos 4:4–7).

Namin-ano a daras a nariribokka kadagiti bambanag a naglaka a namim­pinsan a nagpukaw a kas kapardas iti panagparangda? Iti nasayaat a rason, ni Jesus inulit-ulitna nga impaganetget a saantayo koma nga agdanag (kitaen iti Mateo 6:25–34; Mateo 10:19), ken ni Pedro ipalagipna kadatayo a mabalintayo nga itaklin amin a pakadanagan wenno pagdandanagantayo iti Apo, “gapu ta isu aluadannacayo” (1 Pedro 5:7). Kinapudnona, dagiti umad-adu a parparikut iti sangalubongan ket mangparegta koma kadatayo a nabuyogan iti namnama a ti yaay ti Apo ket asidegen (idilig iti Mateo 24:33; Lucas 21:28; Santiago 5:8).

Ti pangsumra iti panagdandanag iti aniaman a banag, pakairamanan iti aniaman a kasasaad, ket panangipangato iti maysa a kararag ti pammati (Filipos 4:6, 7). Nalawag unay, mamatitayo ken agtignaytayo iti kararagtayo a kas nasungbatanen uray pay sakbay iti pannakatungpalna, agsipud ta agkararagtayo koma nga “agraman panagiaman.” Nainayon pay ket ti balikas nga “arararaw” (iti Griego, deēsis), mangipakpakita kadagiti panpanawen ti kinalablabes ken kinanasken (kitaen, kas pangarigan, Lucas 1:13; Filipos 1:19; 1 Timoteo 5:5; Santiago 5:16). Dagiti karkararagtayo ket kaskasdi a “dawdawat” pay laeng, ngem mabalintayo a maammoan a dagiti dawdawattayo ket naawat no dagiti dawatentayo ket “mayannurot iti pagayatanna” (1 Juan 5:14). Kalpasanna mabalintayo iti aginana ken maaddaan iti talna, a pagaammotayo nga amin dagiti kiddawtayo ket addada kadagiti im-ima ti Dios.

`Kasano a dagiti sumaganad a teksto ket padakkelenda ti pannakaawattayo iti talna ti Dios? Salmo 29:11; Isaias 9:6; Lucas 2:14; Juan 14:27; 1 Corinto 14:33.`

Ti talna ti Dios ket maysa a banag a ti lubong ket saanna pulos a maited, agsipud ta ti talna ti Dios umay manipud iti talged nga adda kadatayo ti sagut ti agnanayon a biag babaen ken Jesus a Mangisalakantayo (Roma 5:1; Roma 6:23). Daytoy a talna ket baliwanna amin a paset ti biag ken “daeganna ti amin a pannacaawat” (Filipos 4:7). Saan a maawatan a naan-anay ti panunot laeng, kas iti ipakita ti naaramat a sao ti Griego a nous (dagiti panunot) ditoy.

`Kasano iti panangiladawam iti maysa a tao no ania iti kayat a saoen ti padasen “ti talna ti Dios”?`