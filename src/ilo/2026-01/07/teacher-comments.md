---
title:  Komento Dagiti Mannursuro
date:   13/02/2026
---

### Paset I: Pakabuklan

**Kangrunaan a Teksto:** Filipos 4:6

**Pakaisentroan ti Adal:** Filipos 3:17–4:23

Ni Jesus ken dagiti apostoles ket iladawanda dagiti Cristiano a kas agbibiag iti dua nga agduma a gunglo. Ni Jesus kinunana, “ ‘Itedyo ngarud ken Cesar ti cucua ni Cesar; ket iti Dios, ti cucua ti Dios’ ” (Mateo 22:21). Nupay kamkameng iti nataoan a sociedad, dagiti mamati ket masapul a kankanayon a panpanunotenda a mabalin a nannanamendan dagiti sumagmamano a pribilehio ti nailangitan a pannakipagilida. Mainayon pay iti dayta, naballaaganda a sapulenda dagitoy a pagimbagan a kas tanda iti pannakaitiponda ken Cristo: “Ngarud no napagungarcayo a naicuyog ken Cristo, sapulenyo dagiti banbanag sadi ngato, isu a yan ni Cristo nga agtutugaw iti macanawan ti Dios” (Colosas 3:1; nainayon ti paganetget).

Kas kamkameng ti nailangitan a komonidad, masapul a “magnacay coma a maicari iti pannacaayab a nacaawisanyo” nga isu a nakaayabantayo (Efeso 4:1). Daytoy a nakaayaban ket iramanna ti panagbiag a nabuyogan rag-o ken talna, uray pay no ania dagiti kinarigat a sangsangoentayo iti trabahotayo agpaay ken Cristo, a pagaammotayo a ti nailangitan a ciudad ket isu iti sigurado a pagtaengantayo (Hebreo 13:14). Gapu ti pammati, ni Abraham “inururayna ti ciudad nga adda cimientona: a ti mangbalabala ken mangipatacder kencuana, isu ti Dios” (Hebreo 11:10). Adda iti “maysa a tawid a di agrupsa, ken awan tulawna ket saan a magango, naidulin sadi langit” a maipaay kadatayo (1 Pedro 1:4).

Daytoy adal ita a lawas ket ipaganetgetna dagiti tallo a kangrunaan a tema:

1. Dagiti kamkameng ti nailangitan a komonidad ket pagbiaganda dagiti biagda a nabuyogan iti kinamataengan, agserserbi a kas pagwadan a maikari a tuladen.

2. Ti nacristianoan a rag-o, kas iti talna, ket saan nga agdasdas-al kadagiti akinruar a paspasamak, ta nairamut dayta iti maysa a nasinged a pannakaikayamet iti Dios babaen ken Cristo.

3. Ti naragsak ken napnek a biag ket posible, uray pay iti daytoy nariribok a lubong, ngem sapulenna ti panagtulnog kadagiti prinsipyo a naibatay iti Biblia.

### Paset II: Komentaryo

**Mangiladawan**

Ti istoria ket naibaga maipapan ken Dr. Thomas Lambie, nga isu a “napan idiay Ethiopia a kas maysa a misionero a mangngagas. Kalpasan iti sumagmamano a panawen, kayatna iti gumatang iti daga agpaay iti misyon. Maysa kadagiti paglintegan ti Ethiopia ket awan ti daga a mabalin a mailako kadagiti ganggannaet. Agsipud ta ni Dr. Lambie ket addaan iti dakkel a panagayat ken Cristo ken dagiti taga Ethiopia, tinallikudanna ti pannakipagilina a kas Amerikano ken nagbalin a maysa a makipagili iti Ethiopia. Kalpasanna ginatangna dagiti sanikua a kasapulan agpaay iti trabahona.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 1176. Kasta met, dagiti mamati ket tattao a gapu iti ayatda agpaay ken Cristo, siaanamongda a mangtallikod iti naidagaan a pannakipagilida agpaay iti nailangitan a pannakipagili. Kitaenda dagiti bagbagida a kas “ganganaetda ken agpagpagnada iti rabaw ti daga” (Hebreo 11:13).

**Kamkameng ti Nailangitan a Komonidad**

Ni Pablo isingasingna a dagiti nacristianoan a pangpangulo ket masapul nga agbalinda a pagwadan wenno pagtuladan a mabalin a tuladen dagiti sabsabali (Filipos 3:17). Daytoy a kapanunotan ket naisupadi iti kababalin dagiti ulbod a mannursuro a nailadawan a kas “cabusor ida ti cruz ni Cristo” (Filipos 3:18). Ad-adda pay a nailadawanda a kas naikeddeng iti pannakadadael, managdaydayaw kadagiti bukodda tartarigagay a, “ti dayagda adda iti bainda; isuda panunutenda laeng ti naindagaan” (Filipos 3:19). Iti kasunganina, dagiti Cristiano ket masapul nga ammoda koma a ti “pannakipagilitayo adda sadi langit” (Filipos 3:20) ken agbiag a kas maiyannurot.

Ti sao ti Griego a naipatarus a kas “ulidan” idiay Filipos 3:17 ket symmimētēs. Dayta ket agparang laeng iti naminsan idiay Baro a Testamento, nga isu a mangisingasing a ni Pablo ket inggagara a pinilina daytoy a balikas tapno maidanonna ti maysa a masinunuo unay ken naisalsalumina a damag. Iti litiral a pannakaipatarus, kayatna a saoen “pada-a-tumultulad,” maysa a tao “nga isu a makikadua kadagiti dadduma kas maysa a tumultulad.”—William F. Arndt, et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 958. Kinaagpaysoanna, ni Pablo pinutarna daytoy a balikas “tapno ipaganegetna ti tarigagayna nga adda koma panagtrabaho ti komonidad iti panangsurotda iti ulidanna: ‘Tumuladcayo a sititimpuyog caniac!’ ”—Gerald F. Hawthorne, Philippians, Word Biblical Commentary, vol. 43, (Dallas: Word, Inc., 2004), p. 217. Daytoy a kapanunotan ket umas-asping iti kinuna ni Pablo idiay 1 Corinto 11:1: “Tuladendac coma, a cas met iti panangtuladco ken Cristo.” Kamaudiananna, ni Cristo iti naan-anay a pagwadan agpaay kadagiti Cristiano. Ken Cristo, dagiti mamati ket mabalinda nga agbalin a naimbag a pagwadan agpaay kadagiti sabsabali, a kas ipakita met ni Pablo idiay 1 Tesalonica 2:14: “ ‘Ta dacayo, cacabsat, nagbalincayo a tumultulad cadagiti Iglesia ti Dios, ken Cristo Jesus, idiay Judea.”

Kas umili iti langit, masapul nga agbiagtayo a nabuyogan panggep, kumpet iti namnama a ti Mangisalakantayo ket umay manipud langit ken balbaliwanna dagiti agrupsa a bagitayo iti maysa a nadayag (Filipos 3:20, 21). Agingga nga umay dayta nga aldaw, masapul nga aguraytayo agpaay Kenkuana (Filipos 3:20) ken agtakder a sititibker Kenkuana (Filipos 4:1), napatalgedan a ti nailangitan a kasasaadtayo ket adayo a nasaysayaat nga amang ngem iti naidagaan a kasasaadtayo.

**Rag-o ken Talna**

Ni Pablo isurona a ti nacristianoan a rag-o ken talna ket saanda nga agdas-al kadagiti akinruar a paspasamak. Pagbalinenna a nalawag idi pasingkedanna nga, “Agragsaccayo iti Apo iti cancanayon, ibagac manen: Agrag-ocayo!” (Filipos 4:4). Kas pagaammotayo babaen iti kapadasan, iti maysa a napno-iti-basol a lubong, imposible iti agbiag a kankanayon iti perpekto a paspasamak. Isu nga, kasano iti panagrag-otayo a kanayon no ti rag-o ket agdasdas-al kadagiti akinruar a paspasamak? Kinaagpaysoanna, tapno mapadasan ti rag-o a kanayon ket mabalin laeng “iti Apo.” Ditoy makitatayo “ti pudno a nakaibatayan ti nacristianoan a rag-o ken iti gunglo nga isu a pagrairaanna.”—Philippians, Word Biblical Commentary, vol. 43, p. 173.

Napateg a paliiwen a ti ayab nga agrag-o iti Apo ket saan laeng a naimbag a balakad—dayta ket maysa a bilin. Ti agbiag a nabuyogan rag-o ket napateg unay ken Pablo ta imbagana dayta iti namitlo a daras iti intero a surat (Filipos 3:1; Filipos 4:4, 10). Kas maysa nga ulidan kadagiti agdengdengeg kenkuana (Filipos 3:17), mabalinna a guyugoyen ida nga agrag-o iti Apo (Filipos 3:1; Filipos 4:4) agsipud ta isu a mismo ket inaramidna dayta (Filipos 1:18; Filipos 2:17, 18; Filipos 4:4). Ti rag-o ket maysa kadagiti kangrunaan a tema idiay surat ni Pablo kadagiti taga Filipos. Ti verbo ti Griego a chairo (“tapno agrag-o”) ket agparang iti maminwalo a daras (Filipos 1:18 [dua a daras]; Filipos 2:17, 18, 28; Filipos 3:1; Filipos 4:4, 10); ti verbo a synchairō (“agtitimpuyog nga agrag-o”) ket agparang iti dua a daras (Filipos 2:17, 18); ken ti balikas a chara (“rag-o”) ket agparang iti lima a daras (Filipos 1:4, 25; Filipos 2:2, 29; Filipos 4:1). Ti mangaramid daytoy ayab nga agrag-o nga ad-adda pay a nakaskasdaaw ket ti tao a nagsurat ket adda idiay pagbaludan!

Ti nacristianoan a talna, kas iti rag-o, ket saan nga agdas-al kadagiti akinruar a paspasamak. Ni Jesus kinunana, “ ‘Ti talna ibatic cadacayo, ti talnac itdec cadacayo: saan a cas iti panangited ti lubong ti panangitedco cadacayo’ ” (Juan 14:27). Manen, daytoy a kita ti talna ket mabalin laeng iti Apo. Ni Jesus kinunana, “ ‘Dagitoy insaoc idi cadacayo, tapno adda coma talnayo caniac’ ” (Juan 16:33, naipaay ti paganetget). Kasta met, iti panangaramat ti sasao a “talna ti Dios,” ni Pablo ipakpakitana a ti Dios iti paggapuan ti talna. Ti sasao ket mabalin a kayatna pay a saoen “ti talna a pinataud ti Dios” wenno “ti talna nga ited ti Dios.” Aniaman pay ti apagisu a kayatna a saoen, dagiti mamati ket mabalinda a mapadasan ti talna “a daeganna ti amin a pannacaawat” (Filipos 4:7) babaen laeng iti pannakaikayametda iti Dios. Ni Pablo kunaenna, ti talna ti Dios (Filipos 4:7) ket mabalin laeng agsipud ta “ti Dios ti talna addanto cadacayo” (Filipos 4:9, paganetget nainayon). Iti pangababaan, kasano iti panagbiag dagiti mamati a sipapanunot iti nailangitan a panakipagilida? Agbiagda a nabuyogan rag-o ken talna.

**Bilbilin Agpaay iti Maysa a Naragsak a Biag**

Ti maysa a naragsak a biag ket saan a mapasamak a karkarna. Nasken a suroten dagiti matudtudo a prinsipyo ken, gapu itoy a rason, ni Pablo ipaayna dagiti agsasaruno a bilbilin idiay Filipos 4, adu kadakuada iti langa a nasken.

**“Agragsaccayo iti Apo iti cancanayon”** (Filipos 4:4a). Ti panangulit, “ibagac manen: Agrag-ocayo” (Filipos 4:4b), ket ipakpakitana a daytoy a bilin ket masapul a maipapati.

**“Maammoan coma dagiti isuamin a tattao ti kinaanusyo”** (Filipos 4:5). “Ti sao ti Griego a naipatarus a kas ‘kinaanus’ (epieikēs) ket makapangayangay, adu’t-kaipapananna a balikas. Iti lawag no kasano iti panangtratartayo kadagiti sabsabali ket kayatna a saoen nga agbalin a naasi ken naanus, kabayatan nga iti nainkayametan dayta ket panagbalin a nadayaw ken managpalabas, ken kadagiti ligal a kasasaad ipakpakitana ti kinalukay.”— Grant R. Osborne, Philippians: Verse by Verse, Osborne New Testament Commentaries (Bellingham, WA: Lexham Press, 2017), p. 167.

**“Dicay madanagan iti uray ania”** (Filipos 4:6). Daytoy a bilin ket kas la naibatay iti sursuro ni Jesus, “ ‘Dicay naagawa iti maipaay iti biagyo’ ” (Mateo 6:25; kitaen pay ti Mateo 6:27, 28, 31, 34). Iti pananggun-od daytoy a kasasaad ket saan a nalaka, saan kadi? Ni Pablo iparipiripna a mabalintayo nga abaken ti dandanag babaen ti panangidatagtayo kadagiti karkararag, ar-araraw, panagyaman, ken dawattayo iti sangoanan ti Dios.

**“Panunutenyo dagitoy a banbanag”** (Filipos 4:8). Ni Pablo ilistana dagiti agsasaruno a naimbag a banbanag a masapul a panunotentayo: banbanag a napudno, nadayaw, nalinteg, nadalus, macaay-ayo, ken dagiti aniaman a banbanag a naimbag ti damagda. Inayonna a dagitoy a banbanag ket kinasingpet ken kinadayaw.

“Dagiti banbanag nga inadalyo, ken inawatyo, ken nangngegyo, ken nakitayo caniac, aramidenyo ida” (Filipos 4:9). Iti sabali a pannao, suroten dagiti naimbag a pagwadan!

Manen, napateg a paliiwen a ti bunga ti panangsurot kadagitoy a pagannurotan ket naiparangda babaen iti nakaskasdaaw a sasao, “Ket ti talna ti Dios . . . aywanannanto dagiti puspusoyo” (Filipos 4:7). Kalpasan ti dua laeng a bersikulo, iti nganngani-agpadpada a sasao, ni Pablo napigsa unay nga isingasingna a ti talna ti Dios ket posible laeng agsipud ta “ti Dios ti talna addanto cadacayo” (Filipos 4:9).

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan daytoy a segkay:

Ni J. I. Packer umiso unay a kinunana, “Ti nakurang a naimbag a pagwadan ket kanayon latta nga agduyos iti nababbaba a pagrukodan, ken daksanggasat unay ta dagiti naimbag a pagwadan ket nakurangda iti daytoy a siglo.”—J. I. Packer, “Some Perspectives on Preaching,” in Preaching the Living Word (Geanies House, Scotland: Christian Focus, 1999), p. 31. Ti Dios namnamaennatayo, kas Cristiano, a punnoantayo daytoy a gutbaw (Mateo 5:13, 14). Kas makipagili iti nailangitan a komonidad, naayabantayo nga agbalin a makaay-ayo iti Dios “nga agbungacayo iti isu-amin nga aramid a naimbag, ket rumangay cayo iti pannacaammo iti Dios” (Colosas 1:10), agingga iti aldaw a makipagtawidtayo kadagiti sasanto (Colosas 1:12).

Ita, mabalintayo a nanamen ti kinaragsak ken talna, uray pay iti tengnga dagiti nanglikmut a saan a nasayaat a paspasamak. Iti kasta a rag-o ken talna ket mabalin laeng babaen iti maysa a nasinged a pannakaikayamet iti Dios. Nupay mabalin nga awan ti talna ditoy daga, masarakantayo ti talna ken Cristo (Juan 14:27). Ti maysa a biag ti talna ken rag-o ket saan a bunga ti karkarna. Ti Biblia ket mangted kadatayo iti agsasaruno a bilbilin a makatulong kadatayo a manggun-od iti nawadwad a biag nga insangrat ti Dios agpaay kadagiti annakna. Iti kaaduan a balbalikas, awanen ti sabali a bilbilin ti makaaddag pay iti Sangapulo a Bilbilin. Ni Ellen G. White ket nainsiriban unay a kinunana, “Ti kinarang-ay ken kinaragsaktayo ket agdas-al iti di agkupas a panagtulnogtayo iti linteg ti Dios. . . . Awan ti maysa kadagidiay a sangapulo a bilin ti mabalin a masalungasing nga awan ti panangsukir iti Dios ti Langit. Ti panangsalimetmet iti tunggal jota ken titolo ti linteg ket nasken agpaay iti bukodtayo a ragsak, ken agpaay iti ragsak ti amin a naisilpu kadatayo.”—The Signs of the Times, March 3, 1881.

**Salsaludsod:**

1. Ania dagiti sumagmamano a wagas a datayo, kas Cristiano, ket agbalin a naimbag a pagwadan ita nga aldaw, iti iglesia ken iti komonidadtayo?

2. Ania ti nagsilpuan ti panagtulnog iti linteg ken iti maysa a biag ti rag-o ken talna?