---
title:  Dagiti Tulbek iti Pannakapnek
date:   12/02/2026
---

`Basaen ti Filipos 4:10–13, 19. Ania a tultulbek ti iparangarang ni Pablo agpaay iti napnek, naragsak a biag?`

No dagiti nalabes a paspasamak ket kumabil (bisin, sakit, pannakadangran, pukaw), ti maysa mangrugi nga utobenna dagiti bambanag a napaypayso a maibilang ken utobenna dagiti bendicion a gagangay a di ikankano. No “maipababatayo” (Filipos 4:12), “agkasapulan,” wenno mabaybay-an iti “nganngani awan a pulos,” ti pammati tumakder kadagita a pasamak.

Iti kasungani, no “agbiagtayo iti kinarang-ay,” kankanayon koma a mabigbigtayo a dayta ket mabalin a mapukaw iti maysa a kanito (kitaen ti Proverbio 23:5). Kas iti ipalagip nga agpadpada da Job ken Pablo kadatayo, awan a pulos ti inyegtayo iti daytoy a lubong idi naiyanaktayo, ket awan met a pulos ti maitugottayo idiay tanem (Job 1:21; 1 Timoteo 6:7).

Paliiwen dagiti sumaganad a karkari ti Biblia:

- Salmo 23:1—“Ni Jehova isu ti pastorco; awanto ti pagcurangac.”
- Mateo 6:32—“Ni Amayo a nailangitan ammona ti pannacasapulyo amin cadagitoy.”
- 1 Pedro 5:7—“Nga itaclinyo kencuana ti amin a pagdanaganyo gapu ta isu aluadannacayo.”
- Filipos 4:19—“Ket ti Diosco punnoannanto ti amin a pacasapsapulanyo, cas mainugot iti kinabacnangna iti dayaw ken Cristo Jesus.”

Ken, iti kaimbagan amin: “Mabalinac dagiti amin a banbanag gapu iti daydiay mamapigsa caniac (Filipos 4:13). Nalabit nga awan kadatayo iti makaawat a naan-anay iti saklawen ti “amin a banbanag.” Sigurado unay, kas iti aniaman a kiddaw iti tulong ti Dios ken pigsa, masapul nga agdawattayo segun iti pagayatanna. Ngem kadagiti adu a tiempo, saantay’ a dawaten dagiti bambanag nga ammotayo a mayataday iti pagayatanna. Dayta iti gapuna a kuna ti Santiago 4:2, “Awanancayo, ta dicay agdawat.”

Adtoy dagiti sumagmamano a bambanag a mabalintayo a dawaten a sitatalged agsipud ta ammotayo a maitunosda iti pagayatan ti Dios:

- Pannakaisalakan iti maysa nga ay-ayaten wenno gayyem (1 Timoteo 2:3, 4)
- Bileg a mangibingay iti pammatitayo (Apocalipsis 22:17)
- Pannakapakawan no ipudno ken pagpanawantayo iti dakes (1 Juan 1:9)
- Pigsa a mangtungpal kadagiti bilbilin ti Dios (Hebreo 13:20, 21)
- Ayat agpaay kadagidiay gumura ken mangidadanes kadatayo (Mateo 5:44)
- Sirib agpaay kadagiti makakarit a kasasaad (Santiago 1:5)
- Pannakaawat iti pudno iti Sao ti Dios (Juan 8:32)

`Kasano iti panangtratarmo kadagiti bambanag nga inkararagmo a saan a dimteng, wenno nalabit saan a pulos a dumteng?`