### Panamagkaykaysa iti Langit ken Daga

Panunotem ti karirigatan a trabaho nga inaramidmo. Ania ti namag­balin iti dayta a narigat? Dagiti kadi ninamnama, wenno ti tiempo a naituding nga agpaay iti trabaho, wenno dagitoy a dua? Ti kadi kababalinmo iti trabaho? Wenno nalabit a dagiti tattao a kaduam iti trabaho? Wenno gapu ta kasla imposible nga agballigika iti dayta?

Utoben ti panggep ti plano ti pannakaisalakan: panamagkaykaysa iti langit ken daga. Kasla saan a mabalin? Iti nataoan a panagsao, sigurado a kasta. Nupay kasta, sakbay la unay iti yuuli ni Jesus idiay langit, ni Jesus intedna kadagiti apostol ti maysa a kasla imposible nga annongen: “Incayo ngarud, ket pagbalinenyo nga adadalan dagiti amin a nacion, a bautizaranyo ida iti nagan ni Ama, ken ti Anac, ken ti Espiritu Santo: Nga insursuroyo cadacuada nga aywananda dagiti isu-amin a banag nga inbilinco cadacayo” (Mateo 28:19, 20).

Ni Jesus imbaunna ni Pablo kadagiti Gentil a mangaramid daytoy kasla imposible a trabaho: “ ‘Tapno lucatam dagiti matada, tapno manipud cadagiti sipnget agsublida iti lawag, ket manipud iti pannacabalin ni Satanas agsublida iti Dios; tapno awatenda ti pannacaiccat dagiti basbasol, ken pannakipagtawid cadagiti mapagsanto gapu iti pammati caniac’ ” (Aramid 26:18).

Dagiti dadduma ket mabalin nga agkedkedda no maikkanda iti trabaho a kas iti dayta. Nupay kasta, ditay koma liplipatan dagiti karkari nga inted ni Jesus kadagitoy dua a paspasamak. Kadagiti apostol, innayonna, “Ket adtoy, addaac cadacayo nga agnanayon agingga iti panungpalan ti lubong” (Mateo 28:20). Ket ken Pablo, kinuna ni Jesus, “ta gapu itoy a panggep nagparangac kenca, tapno icabilca a ministro ken macasacsi cadagiti banag a nakitam, ken cadagiti met banag a pagparangacto kenca” (Aramid 26:16).

Iti ababa a pannao, ni Jesus mangted kadagiti nataoan nga imposible a trabaho tapno agpannuraytayo Kenkuana, a saan ket di a kadagiti bagbagitayo, a mangileppas kadakuada. Saannatayo a pulos nga ikkan iti trabaho a di Isuna mangipaay iti pannakabalin kadatayo a mangaramid iti dayta. “Kabayatan a ti pagayatan ti tao ket makitunos iti pagayatan ti Dios, dayta ket agbalin a mannakabalin-amin. Aniaman a maaramid babaen iti bilinna ket mabalin a magun-od babaen iti pigsana. Amin nga ibagana nga aramidentayo ket wagasna a mamagbalin kadatayo.”—Ellen G. White, Christ’s Object Lessons, p. 333.

Nakaskasdaaw unay, nga iti tiempo a nagsurat ni Pablo kadagiti taga Colosas, ti evangelio ket “naicascasaba iti amin a parsua iti baba ti langit” (Colosas 1:23). Agpayso, saan nga amin ket inawatda dayta. Ngem no kitaentayo a siaannad iti trabaho nga inted ni Jesus kadagiti apostoles (Mateo 28:18–20), ken, kenni apostol Pablo, ni Jesus ket saanna a pulos nga inkari nga amin ket agbalinto nga ad-adalan wenno amin ket makonbertir. Ti evangelio ket “maicascasabanto iti amin a lubong tapno mangpanecnec cadagiti isu-amin a nacion; ket iti casta umayton ti panungpalan” (Mateo 24:14, naipaay ti paganetget). Ania a kita ti pammaneknek dayta? Kasano iti apagisu a pannakaileppasto dayta?

Daytoy a tremestre intayo adalen dagiti sursurat ni Pablo kadagiti taga Filipos ken taga Colosas. Addaanda kadagiti napateg a pagpapadaan. Iti ngatoen ti amin, iparangarangda ni Cristo, ti Maysa a kakaisuna a makabalin a mamagkaykaysa iti langit ken daga. Isu ti agdan a nakita ni Jacob a naiyunnat manipud daga aginggat’ langit (Genesis 28:12; idilig iti Juan 1:51). Kas Anak ti tao, Isu ket subbotennatayo manipud iti basol; kas Anak ti Dios, Isu ket mangibabaet nga agpaay kadatayo.

Iti panangadal kadagitoy a sursurat, makitatayo dagitoy a dua a paset ni Jesus. Intayo kitaen dagiti sumagmamano kadagiti natan-ok unay a sasao a masarakan maipapan iti kinadios ni Cristo ken no kasano nga intedna amin tapno isalakannatayo. Makitatayo ni Pablo a makigubgubal manipud pagbaludan kadagiti parparikut iti maysa nga iglesia a binangunna (Filipo) ken iti maysa nga isu a mismo ket pulos a dina pay ketdi nasarungkaran (Colosas). Dagiti koneksion nga impasdek ni Pablo kadagiti amin a “sangalubongan nga iglesia” iti dayta a tiempo ti namagbalin kenkuana, uray manipud iti pagbaludan ti Roma, a mangsungbat kadagiti karit. Ammona nga ababa ti panawenna, ket inaramidna amin a kabaelanna a mangyasideg iti iglesia nga as-asideg iti langit ken iti maysa ken maysa. Iti panangaramidna iti kasta, ipakitana kadatayo no kasano a ti iglesia ti Dios ita nga aldaw ket mabalinna ti makipagmaymaysa iti langit a mangtungpal iti trabaho iti Apocalipsis 14 iti maudi nga aldaw, nga isu ti pagaammotayo kas “damdamag dagiti tallo nga angel.”

_Ni Clinton Wahlen, Ph.D., ket associate director ti Biblical Research Institute idiay General Conference. Ti paglainganna ket iti Baro a Testamento, panagipatarus iti Biblia (hermeneutics), ken pakasaritaan (history) ti Adventista. Isu ket nagyan ken nagtrabaho idiay Germany, New Zealand, Russia, ti United Kingdom, ken Philippines. Isu ken ti asawana, ni Gina, ket addaanda kadagiti nataenganen nga annak, maysa a manugang a babai, ken dua nga appoko._