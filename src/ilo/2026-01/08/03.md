---
title:  Anak nga Inauna Kadagiti Amin a Naparsua
date:   16/02/2026
---

Idiay Baro a Testamento, dagiti balbalikas nga “anac nga inauna” ken “inauna nga anac” ket nganngani kankanayon a mangitudtudo ken Jesus (kitaen ti Lucas 2:7; Roma 8:29; Hebreo 1:6; Apocalipsis 1:5), pakairamananen ti agpadpada a panagparangna idiay Colosas. Ngem uray pay no dayta ket tudtudoenna dagiti sabsabali, saan a nasken a kayatna a saoen a dayta ket naiyanak nga immun-una. Ti kapanunotan a naibatay iti Biblia nga “anak nga inauna” ket ipaganedtgetna ti naisangsangayan a pannakaikayamet ti anak a lalaki iti amana, uray pay no ania ti ornos ti panagsasaganad ti pannakayanak. Kasta met, adda dagiti paspasamak a ti in-inaudi nga anak a lalaki ti ad-adda a mabigbigbig: da Isaac, Jacob, ken Jose dagiti dadduma kadagitoy.

Ni David, nupay isu ti inaudi kadagiti walo nga annak a lallaki, ket napulotan nga ari (1 Samuel 16:10–13), ken babaen ti sumasalmo ti Dios kinunana, “Isu pagbalinecto met nga inauna nga anacco, catan-ocan cadagiti ar-ari ditoy daga” (Salmo 89:27). Isu ibagana met ken Moises, “ti Israel isu ti anacco, ti inauna nga anacco” (Exodus 4:22). Iti daytoy ngarud a panangkita, ti balikas ket tudtudoenna ti kinatan-ok.

`Basaen ti Colosas 1:15–17. Ania dagiti rason nga ited ni Pablo ken Jesus a nanaganan “ti anac nga inauna cadagiti amin a naparsua”?`

Nalawag unay a ni Pablo ket saanna a kayat a saoen nga isingasingna a ni Jesus ket isu ti immuna a naparsua. Kinaagpaysoanna, nalawag unay nga ilaksidna iti dayta a posibilidad. Namindua, iti dua nga agduma a wagas, kunana a ni Jesus pinarsuana amin a bambanag. Naparsuada gapu Kenkuana ken agpaay Kenkuana (Colosas 1:16). Iti agpadpada a kasasaad, ni Jesus ket naipakita a kas personal nga ahente a Kenkuana nga impatungpal ti Dios ti proseso ti panamarsua (kitaen pay ti Efeso 3:9; Juan 1:1–3; Apocalipsis 4:11).

Ti sasao ni Pablo ket nalawa nga aginggat’ mabalin. Ti amin ket kayatna a saoen amin—spatially (langit ken daga), ontologically (makita ken saan a makita), ken functionally (dagiti trono, pagturayan, kinaturay, pannakabalin). Dagiti naud-udi a balbalikas ket tudtudoenna dagiti nabiag nga angeles (kitaen ti Efeso 3:10; Efeso 6:12). Kasla tapno siguradoenna a saan isuna a di maawatan, ni Pablo ibagana a ni Jesus ket addan sakbay “cadagiti isu-amin nga adda” (Colosas 1:17). Ti pagsasao a Griego ket mabalin a kaipapananna ti pannakaipangpangruna iti rangko kasta met iti tiempo, ngem iti amin a sabali a panagparangna kadagiti surat ni Pablo, tudtudoenna iti panawen (kitaen, kas pangarigan, 1 Corinto 2:7; Galacia 1:17; Efeso 1:4).

Sabali pay a rason nga ited ni Pablo agpaay iti pannakaipangpangruna ni Jesus ket “isu-amin a banbanag addada kencuana” (Colosas 1:17). Ti sao ti Griego a (synistēmi) ket litiral a kaipapananna ti “iyegna ti panagtimpuyog” wenno “pagkaykaysaen.” Ni Jesus ket Isu iti mamagkaykaysa iti uniberso, saan laeng a gapu iti akemna a kas Namarsua no di pay ket gapu ta Isu ket Mannubot.

`Ti Dios, ti Namarsua, natay agpaay kadatayo. Ania koma iti mabalin nga inayon dagiti ar-aramidtayo iti dayta? Apay a ti kapanunotan a dagiti ar-aramidtayo ket mabalin a mainayon iti naaramidanen ni Cristo agpaay kadatayo ket tabbaaw?`