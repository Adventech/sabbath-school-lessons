---
title:  Ti Kinatan-ok ni Cristo
date:   14/02/2026
---

### Basaen Agpaay iti Adal ita a Lawas
Genesis 1:26, 27; Colosas 1:15–20; Juan 1:1–3; Efeso 1:22; 1 Corinto 12:12–27; 1 Corinto 4:9; Roma 6:3, 4.

> <p>Paset a Mayulo</p>
> “Isu [Cristo] a ladawan ti Dios a di makita, ti anac nga inauna cadagiti amin a naparsua; Ta kencuana naparsua dagiti amin nga adda cadagiti langlangit ken daga, makita ken saan a makita, uray dagiti trono, wenno kinaturay wenno pagturayan, wenno dagiti pannacabalin; dagiti isu-amin naparsuada gapu kencuana ken mapaayda kencuana; Ket isu ti umuna cadagiti isu-amin nga adda, ket isu-amin a banbanag addada kencuana” (Colosas 1:15–17).

Iti adal daytoy a lawas, ituloytayo ti intay panangkita iti Colosas (kitaen dagiti Liksion 1 ken 2). Iti Liksion 2, Huebes, makitatayo nga idiay Colosas 1:9–12, ni Pablo agkararag agpaay kadagiti mamati idiay Colosas, a dawdawatenna nga agbiagda koma iti wagas a makaay-ayo iti Dios. Idiay bersikulo 12 ken 13, pinagdiligna dagiti dua a gunglo: lawag ken sipnget, “ti pagarian ti lawag” (Colosas 1:12) ken “ti pagturayan ti sipnget” (Colosas 1:13). Ti Dios Ama ket binigbignatayo a makibingay iti agnanayon a tawid iti gunglo ti lawag, linuk-atannatayo manipud iti pannakabalin ti sipnget, ket “inyallatiwnatayo iti pagarian ti dungdongoenna nga Anac; a kencuana maaddaantayo ti pannacasubbot, ti pannacapacawan dagiti basbasoltayo” (Colosas 1:13, 14).

Iti sabali a pannao, ken Jesus, ti persona ni Jesus, nga Isu ti Dios a Namarsua kadatayo, nga addaantayo iti pannakasubbot. Trinabahona ti pannakasubbottayo, ken babaen ti pammati Kenkuana naiyalistayo manipud iti gunglo ti sipnget a mapan iti pagarian ti dongdongngoenna nga Anak.

Ita a lawas intayo kitaen ti maysa kadagiti kalalawaan ken katatan-okan a sasao maipapan ken Jesus idiay Baro a Testamento. Ania iti kayatna a saoen a ni Jesus ket “Isu a ladawan ti Dios a di makita,” ngem isu met “ti anac nga inauna cadagiti amin a naparsua” (Colosas 1:15)?

_*Adalen ti adal ita a lawas tapno maisagana agpaay ti Sabado, Pebrero 21._