---
title:  Adalen Pay
date:   20/02/2026
---

“Ti tao nga isu ket maysa laeng a tao ken ibagana dagiti agduduma a bambanag a kinuna ni Jesus ket saan a mabalin nga agbalin a dakkel a mannursuro iti linteg. Isu ket mabalin a maysa a bulanbulanan—a kapadana iti tukad iti tao nga agkuna nga isu ket maysa a naluto nga iplog—ta no saan mabalin nga isu ti Diablo ti Impierno. Masapul a mangaramidka iti pilim. Mabalin a daytoy a tao idi, ket Isu ti Anak ti Dios ta no saan ket mabalin nga agmauyong wenno maysa a banag a dakdakes pay. Mabalin a saanmo Isuna a patien ken ibaga nga Isu ket maag, mabalinmo iti mangsumra Kenkuana wenno mangpapatay Kenkuana a kas sairo; wenno mabalinmo iti agruknoy iti sakaananna ket umawag Kenkuana a kas Apo ken Dios. Ngem saantayo koma a dumteng iti panangibaga iti awan maammaayna a kapanunotan nga Isu ket dakkel a nataoan a mannursuro. Saanna nga imbati dayta a silulukat kadatayo. Saanna a ginandat a kasta.”—C. S. Lewis, Mere Christianity (New York, Collier Books, 1952), p. 41.

“Ti Ama ket isuamin ti kinapunno ti Kinadios a sibabagi, ken saan a makita iti panagkita ti tao.

“Ti Anak ket isuamin ti kinapunno ti Kinadios a naipaduyakyak. Ti Sao ti Dios ipakdaarna Isuna kas ‘mangipakita a ladawan ti Personana.’ ”—Ellen G. White, Evangelism, p. 614.

“Ni Cristo ket Isu ti addan idi, bukod a naadda nga Anak ti Dios. . . . Iti panangsarita iti kaaddanan idi, ni Cristo awitenna nga isubli ti nakem kadagiti awan petsana a panpanawen. Ipatalgedna kadatayo nga awan a pulos idi ti tiempo a saan a naasideg iti pannakikaduana iti agnanayon a Dios. . . .

“Isu ket kapada ti Dios, agnanayon ken mannakabalin amin. . . . Isu ket agnanayon, bukod a naadda nga Anak.”—Ellen G. White, Evangelism, p. 615.

**Salsaludsod a pagiinnadalan:**

`Ad-adda nga utoben ti saludsod iti agnanayon a kinadios ni Jesus. Panunoten dagiti ipasimudaag ti sibubukel a plano ti pannakaisalakan ken ti kaipapanan ti sakripicio idiay kruz no ni Jesus ket saan nga Isu ti agnanayon a Dios, Maysa a saan a pulos a naparsua no di ket kankanayon, manipud iti kinaagnanayon, nga addan. Apay a dayta a sursuro ket napateg unay? Idiay klase, saritaen no ania koma iti kaipapananna no, iti kinaagpaysoanna, ni Jesus ket saan nga agnanayon, no di ket iti sumagmamano a wagas Isu a Mismo ket naparsua. Manen, ania ti mapukaw iti kasta a kita ti panagpanpanunot?`

`No panunotentayo ti maipapan ken Jesus, ti evangelio, ken ti plano ti pannakaisalakan, apay a masapul a laglagipentayo ti kapanunotan ti pannakairaman ken pagngayangayan ti sibubukel a uniberso iti naaramidan ni Jesus ditoy a kas paset ti panagpampanunottayo? Ania ngata iti immay kadagiti pampanunotda idi nakitada ti Namarsuada, ti agnanayon a Namarsuada, idiay kruz? Maysa a banag kadatayo iti panagaripapa iti dayta, ngem ti saan a natnag a uniberso ket am-ammoda Isuna iti agnanayon a dayagna. Ania ngata iti immay kadagiti pampanunotda kabayatan a nasaksianda ti Maysa nga Isu a nagdaydayawanda idiay langit a natay idiay kruz?`

`Ania ti ibagam iti maysa a tao a saan a mamati a ti Ama ken ti Anak ket kankanayon nga addadan idi? Apay a daytoy ket maysa a napateg a kinapudno? Kasano koma iti panangilawlawagmo nga awan a pulos iti tiempo a ti Ama ket naisina iti Anak, malaksid idiay kruz, idi nga adda temporaryo a “panagsina ti nadiosan a pannakabalin” (Ellen G. White Comments, The SDA Bible Commentary, vol. 7, p. 924)?`