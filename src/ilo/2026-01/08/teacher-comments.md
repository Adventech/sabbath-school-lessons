---
title:  Komento Dagiti Mannursuro
date:   20/02/2026
---

### Paset I: Pakabuklan

**Kangrunaan a Teksto:** Colossians 1:15–17

**Pakaisentroan ti Adal:** Colosas 1:15–20

Ti Biblia kunana a ni Jesus ket Isu iti katan-okan iti amin a banbanag (Colosas 1:18). Ngem ania ti kayat a saoen dayta a kapanunotan? Adu a bersion iti Ingles ti nangipatarus iti sao ti Griego a prōteuō a kas “umuna a lugar” a saan ket di a kas “kinatan-ok.” Ti verbo a prōteuō ket agparang iti daytoy laeng a teksto iti Baro a Testamento, isingsingasingna a siaannad a napili dayta agpaay iti maysa a rason. Dayta ket ipaganetgetna ti naisalsalumina ken di maartapan a saad ni Jesus. Ti sigud a teksto ipakpakitana a ti panagungar ni Jesus ti mangted Kenkuana iti pannakabalin nga agbalin nga Apo ti amin a banbanag: “Ket isu ti ulo ti bagi, cayatna a sao-en, ti Iglesia, isu ti puon: ti inauna nga anac cadagiti natay; tapno cadagiti isu-amin isu ti catan-ocan” (Colosas 1:18). Iti sabali a pannao, ni Jesus ket Apo babaen ti kalintegan; itan agbalin nga Apo iti kinapudno! Ti sapasap a panagturay ken panagari ket isuda dagiti namnamaen a bunga ti panang-abakna iti patay. Ni Juan a Mammaltiing ket ipaganetgetna met daytoy a kapanunotan idi pasingkedanna a ni Jesus ket Isu “ti inauna nga anac cadagiti natay, ken ti agturay cadagiti ar-ari ditoy daga” (Apocalipsis 1:5; paganetget nainayon). Ti ipapatay ken panagungar ni Jesus ket di maliklikan a mangiturong iti panagturayna kadagiti amin a banbanag.

Ti adal ita a lawas ket ipaganetgetna dagiti dua a kangrunaan a tema:

1. Dagiti titolo ni Jesus, kas naiparang idiay Colosas 1:15–20, ket ipaganetgetda ti makasubbot a trabahona agpaay iti raza ti tao. Isu ti Ladawan ti di makita a Dios, ti Inauna nga Anak iti ngatoen ti amin a parsua, ti Olo ti bagi, ken ti Puon.
2. Ni Jesus immay iti daytoy a lubong tapno aramidenna ti panagkapia iti Dios ken tao, iti maysa a matudtudo a panangkita, ken iti pay nagbaetan ti Dios ken ti sibubukel a sangaparsuaan, iti nalawlawa a panangkita.

### Paset II: Komentaryo

**Mangiladawan**

“Maysa a pastor ti maysa nga iglesia idiay Boston ti nakasabat iti maysa nga ubing a lalaki idiay sangoanan ti santuario, mangaw-awit iti maysa nga aglatlati a tangkal a naglaun kadagiti adu a tumatayab nga agkaykayabkab iti buteng. Ti pastor nagintuod, ‘Anak, sadino ti nangalaam kadagita a tumatayab?’

“ ‘Pinalab-ogak ida idiay talon,’ sungbat ti ubing a lalaki.

“ ‘Ania ngay iti aramidem kadakuada?’

“ ‘Ay-ayamek ida, ken siguro ipakankonto ida iti maysa a duduogan a pusa idiay pagtaenganmi.’

“Idi intanggaya ti pastor a gatangenna ida, ti ubing kinunana, ‘Mister, saanmo a kayat ida, babassitda laeng a nataengan nga atap a tumatayab ken saanda a makakanta a naimbag.’

“Ti pastor simmugbat, ‘Ikkanka iti dua a dolyar kas bayad iti tangkal ken dagiti tumatayab.’

“ ‘Sige, mayatak, ngem saan lugi ka iti daytoy.’

“Nagbayad diay pastor, ket ti ubing a lalaki pimmanaw nga agsagsagawisiw, naragsak kadagiti sumilsileng a pirakna. Ti pastor nagna a napan iti likudan ti sanikua ti iglesia, linukatanna ti ruangan ti bassit a tangkal, ket linuk-atanna dagiti makibalbalubal a parsua a nagampayag iti azul a tangatang.

“Iti sumaruno a Domingo innalana ti kawaw a tangkal idiay pulpito ket inaramatna dayta a mangiladawan iti yuumay ni Cristo nga agsapul ken mangisalakan kadagidiay—kas kadagiti tumatayab ket naikkeddengda iti pannakadadael. Ti nagdumaanda ket ni Cristo ket masapul a gatangenna ti wayawayatayo iti bukodna a biag.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 297, 298.

Kas ad-adda a maadaltayo, ti panangiladawan ni Pablo ken Cristo idiay Colosas 1:15–20 ket maysa a daniw a mangitan-ok iti akemna a kas Namarsua (Colosas 1:15–17) ken Mannubbot (Colosas 1:18–20). Kadagitoy sumagmamano a bersikulo, ti istoria ti pannakasubbot ket naibaga a nabuyogan iti maysa a nakaskasdaaw a sasao.

**Dagiti Titolo ni Jesus ken ti Makasubbot a Trabahona**

Ti Colosas 1:15–20 ket maysa a himno a mangidaydayaw ken Cristo gapu iti trabahona a panangsubbot. Iti panangipakat kadagiti adu a titolo ni Jesus, ni Pablo ket mapan idiay Daan a Testamento, tapno mailadawanna a ni Jesus ket Isu ti pakatungpalan dagiti karkari dagiti tultulag iti Daan a Testamento.

**Ladawan ti Di-makita a Dios** (Colosas 1:15). Ti sasao a “ti ladawan ti di-makita a Dios” ket mangitudo iti pudno a kinatao ni Jesus, iti kasta ibagbagana iti panaglasagna. Ti sao ti Griego a naipatarus a kas “ladawan” ket eikōn, nga isu a masansan a naaramat idiay Biblia tapno ibaga a ti maysa a banag ket mangitakder iti sabali a banag. Gapuna, kas pangarigan, ti estatua ni Nabucodonosor idiay Daniel 2:31–3:18 ket nanaganan iti eikōn iti nadumaduma a panpanawen idiay Septuagint, ti bersion ti Griego a Daan a Testamento. Nalawag unay, ti kapanunotan ti pannakaibagi ket mabalin a sublianan idiay Genesis 1:26, 27, nga idiay a ni Adan ket naibaga a kas naparsua iti ladawan ti Dios. Ni Jesus immay ditoy lubong a kas Maikadua nga Adan tapno mangibagi ken mangipaduyakyak iti Dios. Daytoy a kapanunotan ket kayatna a saoen a no ti Dios Ama ket immay ditoy lubong a saan ketdi a ni Jesus, Isu ket kas la koma ken Jesus.

**Ti Anac nga Inauna Cadagiti Amin a Naparsua** (Colosas 1:15). Amin dagiti titolo a naited ken Jesus idiay Colosas 1:15–18 ket agserbi a mangipaganetget iti kinatan-okna, tunggal maysa kadakuada ket awaganda iti imatang dagiti agduduma a paset ti makasubbot a trabahona. Ti titolo nga “Anac nga Inauna cadagiti amin a naparsua” idiay Colosas 1:15 ket iyanninawna ti umas-asping a titolo idiay Colosas 1:18, nga “inauna nga anac cadagiti natay,” ken nainaig iti dayta. Ti panangaramat ni Pablo iti balikas nga “inauna nga anak” ket nairamut idiay Daan a Testamento. Kaaduanna, ti titolo nga “Anac nga Inauna cadagiti amin a naparsua” ket naipatarus iti dua a wagas: (1) dayta ket iladawanna ni Jesus a kas agturay iti amin a parsua, ngarud, ti kinaisalsaluminana ken kinangatona; (2) iladawanna ni Jesus a kas agnanayon nga addan idi ken ti Namarsua iti amin a banbanag. Ta kalpasan ti amin, “Ta kencuana naparsua dagiti amin nga adda. . . . dagiti isu-amin naparsuada gapu kencuana ken maipaayda kencuana” (Colosas 1:16), ken “Isu ti umuna cadagiti isu-amin nga adda” (Colosas 1:17). Saan a nasken nga iti panangawat iti maysa a kapanunotan ket pukawen ti sabali, agsipud ta agtitimpuyogda iti maysa ken maysa.

**Ti Ulo ti Bagi** (Colosas 1:18). Kas kadagiti dadduma a ladawan a naipakat ken Jesus idiay Baro a Testamento, ti sasao a “ti ulo ti bagi” ket isingasingna ti turay ni Jesus iti ngatoen ti iglesia ngem kasta met iti nadungngo a panangaywanna iti iglesia. Gapuna, kas Ulo ti iglesia, ni Jesus mangipaay agpaay iti panagdakkelna (Efeso 4:15) babaen iti panangtaraonna kenkuana (Colosas 2:19; Efeso 5:29, 30). Iti kapapatgan, isalakanna ti iglesia (Efeso 5:23) agsipud ta ay-ayatenna ti iglesia (Efeso 5:2, 25). Iti maysa a panangkita, ti pangngarig nga Ulo ket medyo umasping iti ladawan ti Pastor. Iti kasta, ni Jesus idalanna ti iglesia ket “iturongnanto ida cadagiti ubbog ti danum ti biag” (Apocalipsis 7:17); ammona ti iglesiana ken ti iglesiana ammona Isuna (Juan 10:14); ken ayatenna isuna agingga iti ponto a panangitedna ti Biagna iti iglesia (Juan 10:11, 15), agraman iti panggep a panangited kenkuana iti agnanayon a biag (Juan 10:28).

**Ti Puon** (Colosas 1:18). Ti ladawan ni Jesus a kas Puon ti amin a banbanag ket saan a di gagangay idiay Baro a Testamento. Iti maysa a dakdakkel wenno basbassit a tukad, amin a panagparang daytoy a ladawan ket nabangon manipud iti Genesis 1:1. Gapuna, kabayatan a ti pangruggian a sasao idiay Mateo 1:1 ket saanna nga ipakat ti balikas a “puon,” ti sasao a “ti libro ti kapoonan ni Jesu-Cristo” ket maysa a panangtukoy iti libro ti Genesis (kitaen ti Gen. 5:1; kasta met Gen. 2:4). Ti Evangelio ni Marcos manglukat iti sasao a, “Pangrugian ti evangelio ni Jesu-Cristo” (Marcos 1:1), nga isu a, kadagiti adu nga iskolar, ket mangipalagip iti Genesis 1:1. Ti Evangelio ni Juan ket manglukat iti sasao, “Idi punganay adda ti Verbo” (Juan 1:1), ken itultuloyna, “ket ti Verbo adda iti Dios” (Juan 1:2). Umasping unay, ni Juan irugina ti umuna a suratna babaen ti panangtukoyna nga agpadpada iti Evangeliona ken ti libro ti Genesis (1 Juan 1:1). Mainayon pay, ibagana, “ta ammoyo daydiay adda a nanipud idi punganay” (1 Juan 2:13, 14). Kamaudiananna, idiay Apocalipsis, ni Juan itedna ken Jesus ti titolo, “ti poon ti pinarsua ti Dios” (Apocalipsis 3:14). Gapuna, ti titolo a “ti puon” (Colosas 1:18) ket mangitudo iti akem ni Jesus a kas Namarsua ken Mannubbottayo.

**Ti Inauna nga Anac Cadagiti Natay** (Colosas 1:18).

Ti panangaramat ni Pablo iti titolo nga “inauna nga anac cadagiti natay” (Colosas 1:18) ket umas-asping unay iti panangaramat ni Juan ti isu met laeng a titolo idiay Apocalipsis 1:5. Agpadpada a dagitoy a mannurat ket kasla adda iti panunotda ti Salmo 89:27: “Isu pagbalinecto met nga inauna nga anacco, catan-ocan cadagiti ar-ari ditoy daga.” Iti maysa a panangkita, ti Salmo 89 ket maysa a kita ti komentario iti 2 Samuel 7:8–16, nga isu a mangibinsabinsa iti tulag ti Dios ken David. Nupay kasta, iti nasinged a panangbasa iti Salmo 89 ket ipakitana a mamimpinsan a ti teksto ket sarsaritaenna ti Maysa a dakdakkel ngem iti maysa a nataoan a langa (kitaen, kas pangarigan, Salmo 89:29, 36). Ti Baro a Testamento ket ipakitana a ni Jesus ket Isu ti Anak ni David (kitaen, kas pangarigan, Mateo 1:1). Iti panangipakat iti titolo nga “inauna nga anak” ken Jesus (Colosas 1:18), ni Pablo ket tudtudoenna ni Jesus a kas pakatungpalan ti naintulagan a kari ti Dios ken David.

**Ti Trabaho ni Jesus a Pannakikapia**

Amin nga inaramid ni Jesus (Colosas 1:15–18) ket nagbunga iti pannakaalana iti umuna a lugar iti isuamin a banbanag (Colosas 1:18). Segun ken Pablo, ni Cristo ket Isu amin dagidiay a banbanag agsipud ta “macaay-ayo iti Ama a ti amin a pannacapunno agtaeng kencuana” (Colosas 1:19). Iti sabali a pannao, ni Jesus ket naan-anay a Dios kabayatan nga isu ket naan-anay met laeng a tao. Iti kasta, Isu tinungpalna dagiti kasapulan a nasken agpaay iti pannakaikapia ti tao iti Dios (Colosas 1:20–22). Idiay Efeso 2:14–17, ni Pablo aramatenna ti pagsasao a pannakikapia iti pannakaisilpu iti kapanunotan a ni Jesus immay ditoy lubong nga agbalin a kapiatayo (Efeso 2:14), gapuna agpadpada nga aramidenna ti kapia (Efeso 2:15) ken ikaskasabana ti kapia (Efeso 2:17). Saan laeng a tao no di ket “amin a parsua ti Dios ket mapatalna ken maikapia, ken naan-anay a ti panagtutunos ket maisublinto.”—Grant R. Osborne, Colossians & Philemon: Verse by Verse, Osborne New Testament Commentaries (Bellingham, WA: Lexham Press, 2016), p. 46.

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan daytoy a segkay:

Idiay Colosas 1:15–20, ni Jesus ket naiparang a kas ti naitan-ok nga Apo ti amin a parsua. Isu ti Apotayo! Ti kinaapo ni Jesus ket naibatay iti kinapudno nga Isu ket nagungar manipud iti patay a naballigi tapno agbalin nga Ari ken Mangibabaettayo idiay nailangitan a santuario. Mabalintayo iti agtalek Kenkuana ken isuko dagiti bagbagitayo Kenkuana a naan-anay, agtaltalek nga isublinatayo iti ladawanna. Ni Pablo kunana a ti Dios “dinutocanna” tayo “tapno mayaspingda iti ladawan ni Anakna; tapno isu agbalin nga inauna cadagiti adu a cacabsat” (Roma 8:29).

Ken Cristo, addaantayo iti kari iti iramanna-amin a pannakaisubli. “Gapu iti darana iti cruz,” addaantayon ita iti kapia iti Dios (Colosas 1:20). Kas impadto ni Isaias iti napalabas a siglo, ni Jesus immay tapno agbalin a Principe ti Cappia (Isaias 9:6; idilig iti Efeso 2:14). Mainayon pay, kuna ni Isaias, “ti dusa ti pacaicappiaantayo naipatay kencuana” (Isaias 53:5). Idiay Roma 5:10, ni Pablo pasingkedanna nga “idinto a cabusortayo, naicappiatayo iti Dios gapu iti ipapatay ti Anacna.”

Ti Biblia isuronatayo a ni Jesus ket Isu ti Namarsua ken Mannubbottayo. Immay ditoy a lubong ken natay idiay kruz tapno gatangennatayo a maisubli Kenkuana. Ti Maysa a namarsua kadatayo (Juan 1:1–3) ket Isu met laeng ti Maysa nga immay iti lasag (Juan 1:14) “ ‘ken itedna ti biagna, a maysa a subbot cadagiti adu’ ” (Mateo 20:28). Babaen ti ipapatay ken panagungarna, Isu pinarmekna ti basol ken patay ket nagun-odna ti kinatan-ok iti ngatoen ti amin a banbanag idiay langit ken ditoy daga. Gapuna, agsipud ta “dagiti amin a banbanag agtaudda kencuana, gapu kencuana ken maipaayda kencuana. Madaydayaw coma iti agnanayon. Amen” (Roma 11:36).

**Salsaludsod:**

1. Ania ti kayat a saoen ti agbalin a maiyannatop iti ladawan ni Jesus? Ania dagiti napraktikalan a wagas a makitam a ti aramid ti panagbalbaliw, babaen ti parabur ti Dios, ket mapaspasamak iti biagmo?

2. Kasano a ni Jesus ti Apo ti biagmo? Ania ti kaipapanan kenka ti kinatan-okna iti ngatoen dagiti amin a bambanag? Kasano a ti kinatan-okna ket mangted kenka iti namnama?