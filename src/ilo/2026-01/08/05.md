---
title:  Ti “Punganay” (ken ti Nangilongalong)
date:   18/02/2026
---

`Basaen ti Colosas 1:18. Ania ti panagsilpu iti kapanunotan a ni Cristo kas olo ken Kenkuana a kas “puon”?`

Iti Hebreo dagiti sasao agpaay iti olo (roʾš) ken punganay (rēʾšît) ket agnaigda. Ti immuna a panagparang ti naud-udi a balikas idiay Sursurat ket idiay Genesis 1:1, “Idi punganay [rēʾšît] ti Dios pinarsuana dagiti langlangit ken ti daga.” Ni Jesus ket Isu ti olo ti sangkataoan ken iti iglesia, saan laeng a gapu iti Panaglasag no di pay ket agsipud ta Isu iti Namarsua.

Iti Griego, ti sao iti punganay (archē) ket addaan iti nalawa a kaipapanan. Ditoy ti “punganay” ket tudtudoenna ni Jesus a kas puon wenno nangilongalong iti iglesia (Colosas 1:18), iti kasta Isu ti Olo, kas iti kinapudno nga Isu iti “punganay” wenno nangilongalong iti panamarsua.

Ni Jesus ket saan laeng nga Isu ti nangilongalong iti balbalikas ti panamarsua ken iti iglesia, Isu pay—babaen ti Panagungarna manipud ti patay (Roma 6:3, 4)—ti nangilongalong iti baro a parsua. Agsipud ta ti supapak ti basol ket patay, ti balligina iti ngatoen ti patay ket ipakitana met ti balligina iti ngatoen ti basol ken iti pannakabalinna a mamarsua manen kadatayo iti ladawanna. Amin daytoy ket ipaduyakyakna no apay nga Isu iti “inauna nga anak manipud ti patay” (iti kaipapanan ti “inauna nga anak,” kitaen ti adal idi Lunes). Ti panagungarna ket isu ti katan-okan a panagungar, uray pay no saan nga isu ti immuna (ni Moises ti immuna, nga isu ti gapu no apay a ti pannakisupiat ti diablo ket napasamak maipapan iti bagina [Judas 9]). No awan ti panagungar ni Cristo, awan iti uray maysa a mabalin a mapagungar manipud patay.

Makatulong iti daytoy a punto a repasoen iti apagbiit amin a rason nga inted ni Pablo agpaay iti kinatan-ok ni Jesus:

1. Isu iti naan-anay a mangipaduyakyak iti saan a makita a Dios.
2. Isu iti ahente a dagiti isuamin naparsuada gapu Kenkuana.
3. Isu addan sakbay ti isuamin nga adda, ket isuamin a banbanag addada kenkuana.
4. Isu ti olo ti iglesia, ket ti iglesia ti bagina.
5. Isu iti nangilongalong iti panamarsua ken ti panamarsua-manen.
6. Isu naparmekna ti basol ken patay ket iti kasta nagun-odna ti kalintegan a mangpagungar iti isuamin a mangikabil iti panagtalekda Kenkuana a kas Mangisalakan.
7. Ni Jesus ket kankanayon nga adda, ngem ita, babaen ti bertud amin daytoy, Isu ket immay tapno maaddaan iti kinatan-ok a kas Olo ti sangkataoan ken Olo ti iglesia.

`Ania ti masapul a balbaliwam tapno nasaysayaat a mapadasam ti kinatan-ok ni Cristo iti bukodmo a biag?`