---
title:  Adalen Pay
date:   06/03/2026
---

“Kas iti al-aldaw dagiti apostoles dagiti tattao pinadasda babaen ti ug-ugali [tradisyon] ken filosofia a dadaelen ti pammati iti Sursurat, isu nga ita nga aldaw, babaen kadagiti makaay-ayo a sentimiento ti nangatngato a panagdillaw, ebolosyon, espiritismo, theosophy [aniaman kadagiti adu a filosofia a ti panangammo iti Dios ket mabalin a magun-od babaen iti naespirituan a kinaragsak], ken pantheism [maysa a doktrina a mangikadua iti Dios iti uniberso, wenno ibilangda ti uniberso a kas pannakaipaduyakyak ti Dios], ti kabusor ti kinalinteg ket sapsapulenna nga iturong dagiti karkararua kadagiti maiparparit a daldalan. Kadagiti adu, ti Biblia ket kas maysa a pagsilawan nga awan lanana, agsipud ta imbaw-ingda dagiti isipda kadagiti kalasugan ti pattapatta a patpatien a mangiyeg iti di panagkikinnaawatan ken pannakaulaw. Ti trabaho ti nangatngato a panagdillaw, iti panagamiris, panangdagdagup, panangulit a panangaramid, ket daddadaelenna ti pammati iti Biblia a kas maysa a nadiosan a paltiing. Dayta ket taktakawenna ti pannakabalin ti sao ti Dios a mangtengngel, mangitag-ay, ken mangparegta iti biag ti tao. Babaen ti espiritismo, dagiti umariwekwek ket naisuroda a mamati a ti tarigagay ket isu iti kangangatoan a linteg, dayta a lisensya ket wayawaya, ken ti tao ket sungsungbatanna laeng iti mismo a bagbagina.

“Ti pasurot ni Cristo ket sabatenna dagiti ‘sao a macauy-uyot’ nga isu nga impatigmaan ti apostol kadagiti mamati a taga Colosas. Sabatenna dagiti naespiritualan a patarus ti Sursurat, ngem saanna nga awaten ida. Ti timekna ket mangngeg koma iti nalawag a panangpasingked kadagiti agnanayon a kinapudno ti Sursurat. Pagtalinaedenna dagiti matmatana ken Cristo, isu ket masapul nga agtignay a sititibker nga agturong iti dalan a namarkaan, nga iwaksina amin dagiti kapkapanunotan a saan a maiyannurot iti Sursurona. Ti kinapudno ti Dios ket isu koma ti sentro iti panagmannamanna ken panagut-utob. Ibilangna koma ti Biblia a kas timek ti Dios nga agsasao a direkta kenkuana. Ket iti kasta masarakanna ti sirib nga isu a nadiosan.”—Ellen G. White, The Acts of the Apostles, pp. 474, 475.

**Salsaludsod a pagiinnadalan:**

`Ania ti kayatna a saoen a ken Cristo “agtaeng ti naananay a Kinadios a sibubukel,” ken Isu ti “ulo ti amin a kinaturay ken pannacabalin” (Colosas 2:9, 10)? Kitaen met ti Juan 1:1; Hebreo 1:3; ken 1 Pedro 3:22.`

`Nalabit a datayo amin ket nangngegtayo ti Colosas 2:14–16 a naaramat a kas maysa nga argumento a maibusor iti maikapito nga aldaw a Sabado. Ania pay dagiti dadduma a parparikut, iti laksid iti inyeg ti adal iti daytoy a lawas, nga umay iti panangaramat kadagitoy a teksto a mangirikiar a saantayon a masapul a salimetmetan ti maikapat a bilin?`

`Kasano iti panangtratarmo kadagidiay mangipappapilit a ma­sapul a salimetmetantayo met laeng dagiti al-alagaden a linlinteg? Nupay, nalabit, a ti maysa ket mabalin a makasarak iti sumagmamano a naespirituan wenno nateolohiyaan a bendicion iti panangsalimetmet kadakuada, ania dagiti tumaud a parparikut manipud iti panangi­papilit a masapul a masalimetmetan ida?`

`Ni Ellen G. White insuratna iti ngato a masapul nga ibilangtayo ti Biblia a “kas timek ti Dios nga agsasao a direkta” kadatayo. Apay ngarud a masapul nga aywanantayo dagiti bagbagitayo a sipapasnek a maibusor iti asinoman wenno aniaman a banag a mabalin a mangpakapsut iti pammatitayo iti pannakabalin ken paltiing iti amin a Sursurat, uray pay dagiti paset a nalabit a mangaramid kadatayo a saan a komportable?`