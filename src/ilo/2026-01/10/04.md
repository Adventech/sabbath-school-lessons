---
title:  Nailansa Idiay Kruz
date:   03/03/2026
---

`Basaen ti Colosas 2:11–15. Ania dagiti isyu a kas la lablabanan ni Pablo ditoy?`

Kasano iti kasansan a nakitatayo dagitoy a teksto, nangnangruna ti Colosas 2:14, a saan a husto iti pannakaaramatna a kas maysa nga argumento a maibusor iti maikapito nga aldaw ti Sabado?

Tapno makatulong iti pannakaawat kadagitoy a teksto, dua a kangrunaan a pannakaipatarus ti naisingasing dagiti Adventista Del Septimo Dia: Umuna, ti “surat” a nailansa iti kruz ket isu ti listaan dagiti pammabasol a “maibusor kadatayo,” maiyasping iti surat ni Pilato a naibitin idiay kruz ni Jesus (Mateo 27:37; Juan 19:19, 20). Wenno, maikadua, ti linteg ti seremonia nga insurat ni Moises (kitaen ti Deuteronomio 31:24–26) ket nailansa iti kruz.

No kitaentayo ti bersikulo iti dakdakkel a lawagna, makitatayo a nalawag unay a sarsaritaenna ti linteg ti seremonia.

Ni Pablo tudtudoenna pay ti “pannacacugit a saan nga inaramid iti ima” (Colosas 2:11), dayta ket, “ti puso” (Roma 2:28, 29; idilig iti Deuteronomio 30:16), kas nalawag a kasungani ti nailasagan a pannakakugit, nga isu a maysa kadagiti kapapatgan a naibaga iti linteg ti seremonia (Levitico 12:3; idilig iti Exodus 12:48).

Ni Pablo isilpuna daytoy akin-uneg a panagbalbaliw iti “pannacaiwacsi ti bagi a linalasag gapu iti pangcugit ni Cristo” ken iti pannakabautisar babaen iti pannakairareb. Iti daytoy a bautismo, iramramantayo dagiti bagbagitayo iti ipapatay ken panagungar ni Cristo (Colosas 2:11, 12).

Daytoy a kapadasan ti pannakakombertir ket naipadis iti “nataycayo gapu cadagiti basbasolyo” ken “iniccannacayo ti biag” ken Cristo, nga isu a “pinacawannatayo, cadagiti isu-amin a basbasoltayo” (Colosas 2:13).

Ti balikas a “bilin” (Colosas 2:14) ket tudtudoenna dagiti ligal a bilbilin, nalabit a naidagaan (Lucas2:1; Aramid 17:7) wenno maipapan iti iglesia (Aramid 16:4). Daytoy a balikas ti Griego, iti kakaisuna a sabali a panagparangna kadagiti sursurat ni Pablo ket mangitudtudo iti linteg ti seremonia, nga isu a nangbukel iti maysa a pader ti panagsisina dagiti Judio ken Gentil (Efeso 2:14, 15).

Agsipud ta sinaritan ni Pablo iti pannakapakawan dagiti basbasol ken ti makin-uneg a pannakabalbaliw nga insimboloan ti panagbautisar, nalabit a saannan a sublianan manen dayta a topiko nga addaan iti maysa a naiduma a pangngarig a saan a naaramat iti sadinoman a sabali a pakasarakan ti Sursurat. No di ket, ni Pablo ket kas la ipagpaganetgetna ti maysa nga umas-asping a banag a kas iti imbagana idiay Efeso: a dagiti mamati a Gentil idiay Colosas ket saan a masapul nga agdanagda maipapan iti panangsalimetmet iti linteg ti seremonia, pakairamanan ti pannakakugit, wenno maipapan iti linlinteg ti kinadalus a kumuyog iti kasta a pannakaitalaga (idilig iti Aramid 10:28, 34, 35).

Nalawag unay, ni Pablo ket saanna nga isingsingasing a ti Sangapulo a Bilbilin ket nailansada idiay kruz, saan no kadagiti dadduma a pakasarakan ket inlawlawagna ti basol a kas panagsalungasing iti Sangapulo a Bilbilin (Roma 7:7).