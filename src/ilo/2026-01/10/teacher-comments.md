---
title:  Komento Dagiti Mannursuro
date:   06/03/2026
---

### Paset I: Pakabuklan

**Kangrunaan a Teksto:** Colosas 2:16, 17

**Pakaisentroan ti Adal:** Colosas 2

Iti pannakadagdagup ti Colosas 1, ni Pablo iyebkasna ti tarigagayna a ti agdengdengngeg kenkuana ket dumakkel iti kinataeng ken Cristo (Colosas 1:28). Idiay Colosas 2, ilawlawagna daytoy a kapanunotan. Idiay Colosas 2:1–5 iplastarna ti pakaibatayan no ania iti sumaruno. Ni Pablo kayatna dagiti agbasbasa kenkuana nga “agsisinggalutda iti ayat” (Colosas 2:2, paganetget nainayon), a manggun-od “iti amin a kinabacnang ti naan-anay a pannacaawat, a maipaay iti panangammo iti palimed ti Dios” (Colosas 2:2, paganetget nainayon), ken papigsaenda ti pammatida ken Cristo (Colosas 2:5). Iti pangababaan, ni Pablo kayatna a dagiti agbasbasa kenkuana ket dumakkel iti pammatida, iti pannakaammoda iti palimed ti Dios, ken iti ayatda ken Cristo ken iti maysa ken maysa. Iti kababagasna, ni Pablo ket patpatigmaanna dagiti agdengdengngeg kenkuana nga agbalin a “naan-anay” ken Cristo wenno, iti panangaramat iti sabali a balikas, tapno ipaduyakyak ti “kinataeng” iti panangwatwat iti pammatida. Idiay Colosas 2:6–23, ni Pablo mangted kadagiti ad-adu pay a pannakaibinsabinsa no kasano a magun-od daytoy a kalat.

Daytoy adal ita a lawas ket ipaganetgetna dagiti dua a kangrunaan a tema:

1. Ti pannakaan-anay ken Cristo ramanenna ti panangammo Kenkuana ken idadakkel Kenkuana. Daytoy ket salaknibannatayo manipud iti panangiyaw-awan dagiti ulbod a mannursuro.
2. Ti pannakaan-anay ken Cristo ket ramanenna pay iti namimpinsan a panagtalek Kenkuana agpaay iti pannakaisalakan, saan a kadagiti paglintegan. Nupay kasta, napateg a paliiwen, a ti Kruz ket pagbalinenna ti linteg ti seremonia a saan a nasken, saan a ti linteg ti wayawaya [namoralan a linteg]. Dagiti paspasamak dagiti al-alagaden ti Daan a Testamento ket mangyanniniwan laeng iti masakbayan a trabaho ken sakripicio ni Cristo. Dagitoy a mangyanniniwan ket dimteng iti panagpatinggada iti ipapatayna. Nupay kasta, ti Sangapulo a Bilbilin, agraman ti maikapito nga aldaw ti Sabado, ket agtultuloy agpaay kadagiti Cristiano.

### Paset II: Komentaryo

**Mangiladawan**

“Idi ni James Garfield, nagbalin a Presidente ti United States, ket principal idi iti Hiram College idiay Ohio, maysa nga ama ti nagdamag kenkuana no ti kurso nga ad-adalen ti anakna a lalaki ket mabalin a paababaen tapno ti anakna a lalaki ket malpasna ti adalna iti ab-ababa a tiempo. ‘Wen, sigurado,’ sungbat ni Garfield. ‘Ngem dayta ket agdas-al no ania iti kayatmo a pagbalinan ti anakmo a lalaki. Idi kayat ti Dios a mangaramid iti kayo ti roble, innalana ti sangagasut a tawtawen. Idi kayatna ti mangaramid iti karabasa, kasapulanna laeng ti dua a bulan.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 356.

Ni Pablo kinunana, “Ket sitatalgedac itoy met laeng, a daydiay nangirugi cadacayo ti nasayaat nga aramid, ananayennanto agingga iti aldaw ni Jesu-Cristo” (Filipos 1:6). Iti panagkomentona iti naespirituan a panagpagpagna ni David, ni Alan Redpath iyebkasna ti isu met laeng a kapanunotan: “Ti pannakakombertir ti maysa a kararua ket isu ti datdatlag ti maysa a kanito, ti pannakaaramid ti maysa a santo ket trabaho iti tungpal biag.”—Alan Redpath, The Making of a Man of God: Lessons from the Life of David (Grand Rapids, MI: Fleming H. Revell, 2013), manipud iti Pangyuna.

**Panangammo ken Cristo ken Idadakkel Kenkuana**

Manipud iti panangbasbasa iti Colosas, mabalintayo a dagdagupen a ni Pablo ket madandanagan unay maipapan iti iseserrek dagiti ulbod a mannursuro iti iglesia. Daytoy a pakaseknan ket naiyebkas kadagiti sasao a “dackel unay a pannakidangadangco gapu cadacayo” (Colosas 2:1). Iti daytoy a lawag, ti balikas a “pannakidangadangco” ket nalabit a kaipapananna ti “panagdanag” wenno “pannakaseknan.”—William Arndt et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 17. Ti sao ti Griego a naipatarus a kas “dangadang” ket naaramat kadagiti dadduma a pakasarakan iti panangibaga iti maysa a balubal a maibusor iti tao wenno naespirituan a kabusor (kas pangarigan, 1 Tesalonica 2:2). Iti daytoy a lawag, dayta ket naaramat a mangiladawan iti “di-mabanbannog a panagtrabaho” ti apostol—maysa a nakaro a pannakigubal ken balubal agpaay iti panangiwaras, idadakkel, ken panangpapigsa iti pammati a kas kalat ti misyonna.”—David J. Williams, Paul’s Metaphors: Their Context and Character (Grand Rapids, MI: Baker Academic, 1999), p. 290.

Ti balikas a “dangadang” ket aggapu iti lawag ti ay-ayam (sports), ad-adda a masinunuo, salisal dagiti atleta. Gapuna, dayta ket isingasingna ti kapanunotan ti nakaro a panagbannog. Dagitoy a datus ket ipakitana a ni Pablo ket dina kinita a ti panangtratar kadagiti ulbod a mannursuro ket bassit a banag. Kasta kadi iti panangkitatayo? Umas-asping unay a kasta, babaen iti dangadangna wenno balubalna kadagiti taga Colosas, ni Pablo insangratna dagiti karkararagna a maipaay koma kadakuada. Ni Pablo inkararagna a dagiti puspusoda ket mapapigsa koma tapno saanda a maiyaw-awan gapu kadagiti ulbod a mannursuro. Ni Pablo kayatna ida “nga agsisinggalutda coma ken ayat ken maipaay iti amin a kinabacnang ti naan-anay a pannacaawat, a maipaay iti panangammo iti palimed ti Dios, isu ni Cristo” (Colosas 2:2).

Ti kapanunotan ti panangammo ket napateg unay idiay Colosas. Iti bukel a surat, ni Pablo kayatna a dagiti agdengdengngeg kenkuana ket maaddaan iti pannakaammo “iti parabur ti Dios iti pudno” (Colosas 1:6); ti pagayatan ti Dios “iti amin a naespirituan a kinasirib ken pannacaawat” (Colosas 1:9); “ti kinabacnang ti dayag daytoy a palimed iti tengnga dagiti Gentil, a ti caadda ni Cristo cadacayo isu ti inanama ti gloria” (Colosas 1:27); “maipaay iti panangammo iti palimed ti Dios, isu ni Cristo” (Colosas 2:2). Gapuna, iti pangababaan, ni Pablo ipakitana a ti sumra a maibusor kadagiti ulbod a sursuro ket ti panangammo iti Dios ken ni Cristo (Colosas 2:1–4, 8). Daytoy a panangammo ket aggapu iti Sao ti Dios, a kas iparipirip ni Pablo idiay Colosas 3:16: “Ti sao ni Cristo agtaeng coma cadacayo a sibabacnang iti amin a kinasirib nga agsisinnurocayo, ken agbibinnalacadcayo babaen cadagiti salmos ken himhimno, ken naespirituan a cancancion a cancantaenyo a siiyaman cadagiti puspusoyo iti Dios.”

**Ni Cristo, Isu Laeng ti Namnama ti Pannakaisalakantayo**

Idiay Colosas 2:11–15, ni Pablo itandudona ti makaisalakan a trabaho ni Cristo agpaay kadatayo. Ken Cristo, nakugittayo “iti maysa a pannacacugit a saan nga inaramid iti ima” (Colosas 2:11), kayatna a saoen ti trabaho ni Cristo iti uneg ti pusotayo. Naitabuntayo “a naicuyog kencuana iti pannacabautizar” ken “isu met a nacapagungaranyo a naicuyog kencuana” (Colosas 2:12). Iti sabali a pannao, ti Dios inaramidnatayo a sibibiag ken Cristo ken “pinacawannatayo, cadagiti isu-amin a basbasoltayo” (Colosas 2:13). Iti pangababaan, ni Pablo ket ibagbagana a ni Cristo ket Isu laeng ti namnama ti pannakaisalakantayo.

Nupay kasta, sumagmamano kadagiti sasao ni Pablo idiay Colosas 2, nangnangruna manipud iti Colosas 2:11–23, ket ar-aramaten dagiti adu ita nga aldaw a mangisingasing a ti apostol ket sarsaritaenna ti pannakapunas ti Sangapulo a Bilbilin; ad-adda pay a masinunuo, nairikiar a ti maikapito nga aldaw ti Sabado ket saanen nga agkurri, wenno saanen nga agpaay kadagiti Cristiano. Maisupadi iti daytoy a maibagbaga, ti Colosas 2 ket saan a maipapan iti pannakapunas iti Sangapulo a Bilbilin. Ni Pablo ipakpakitana iti adu a daras iti amin a sursuratna, idiay Colosas ken kadagiti dadduma pay a pakasarakan, a ti Sangapulo a Bilbilin ket agpaay kadagiti Cristiano, a kas makita kadagiti sumaganad a teksto.

Ni Pablo adawenna ti maikalima a bilin idiay Efeso 6:2, 3, ti maikanem, maikapito, ken maikawalo idiay Roma 13:9, ken ti maikasangapulo idiay Roma 7:7 (ken kasta met idiay Roma 13:9). Idiay Colosas 3:20, inulitna ti maysa a patigmaan a masarakan idiay Efeso 6:1: “Annac agtulnogcayo cadagiti dadackelyo gapu iti Apo.” Naibatay iti Efeso 6:1–3, ti maysa ket mabalinna a dagdagupen a ti patigmaan nga, “annac agtulnogcayo cadagiti dadackelyo gapu iti Apo” (agpadpada idiay Efeso 6:1 ken Colosas 3:20), ket naibatay iti kinaumiso ti maikalima a bilin (Efeso 6:2, 3; idilig iti Exo. 20:12). Kadagitoy amin a teksto, maipakpakita a ti Sangapulo a Bilbilin ket agtalinaed a nasken agpaay kadagiti mamati iti babaen ti baro a tulag. Mainayon pay, dagiti listaan ti bisyo ken naimbag a galad idiay Sursurat ni Pablo—ken nangnangruna ti listaan ti bisyo a masarakan idiay Colosas 3:5–9—ket naibatayda idiay Sangapulo a Bilbilin (kitaen ti David W. Pao, Colossians & Philemon, Zondervan Exegetical Commentary on the New Testament [Grand Rapids, MI: Zondervan, 2012], p. 220).

Ti maysa a saan nga Adventista nga iskolar ket bigbigenna, “Adda dagiti nasayaat a rason iti panamati . . . a dagiti Sangapulo a Bilbilin . . . ket pudno pay laeng kadatayo. Idi ni Jesus, kas pangarigan, ket saritaenna dagiti ‘bilbilin,’ nalawag a ti Sangapulo a Bilbilin ti adda iti nakemna (Lucas 18:20). Umasping iti dayta, idi saritaen ni Pablo ti maipapan iti linteg idiay Roma 7:7, tudtudoenna ti Sangapulo a Bilbilin.”—Iain D. Campbell, Opening up Exodus, Opening Up Commentary (Leominster, U.K.: Day One Publications, 2006), p. 83.

Maipapan ti maikapito nga aldaw ti Sabado, ti pammaneknek manipud ti Baro a Testamento ket ipakitana a dayta ket pudno pay laeng kadagiti mamati iti babaen ti baro a tulag. Kas ken Jesus, ni Pablo ket maysa a managsalimetmet iti Sabado (kitaen ti Lucas 4:16; Aramid 17:2). Idiay Apocalipsis 14:6, 7, maysa a pannakatukoy ti maikapat a bilin ti mangipagpaganetget iti kinaumiso ti maikapito nga aldaw ti Sabado agpaay kadagiti Cristiano. Umasping pay, idi a da Pablo ken Bernabe ket nagprotestada a maibusor iti panangdayaw kadakuada dagiti agdaydayaw kadagiti ladladawan, impaimatangda iti panagdayaw nga “agsublicay coma iti Dios a sibibiag, a nagaramid iti langit ken daga, ken ti taaw ken ti isu-amin nga adda cadacuada” (Aramid 14:15; kitaen ti Exo. 20:11). Mabalin met nga iti panangiladawanna iti kinatan-ok ni Cristo idiay Colosas 1:15–20, ni Pablo ket agpadpada nga adda iti nakemna ti Genesis 1 ken 2 ken Exodo 20:8–11. Dagitoy dua a teksto ket adda pagpadaanda iti tema a Sabado (kitaen Juan K. McVay, “Colossians,” in Ángel Manuel Rodríguez, ed., Andrews Bible Commentary: New Testament [Berrien Springs, MI: Andrews University Press, 2022], pp. 1745, 1751–1753).

Gapu ta ni Pablo ket maysa a managsalimetmet iti Sabado, nalawag unay a saanna nga irikiar ti pannakapunas ti Sangapulo a Bilbilin idiay Colosas 2:11–23. Gapuna, ti “surat a nacailanadan dagiti bilbilin” (Colosas 2:14) a nailansa idiay kruz ket saanna a tudtudoen ti linteg ti wayawaya [namoralan a linteg]. No di ket, dayta ket mabalin a tudtudoenna ti linteg dagiti al-alagaden [seremonia] wenno maysa a pammaneknek ti utang. Kasta met, ti Colosas 2:16 ket saanna a sarsaritaen ti linawas a maikapito nga aldaw ti Sabado. No di ket, ti teksto ket mabalin a tudtudoenna dagiti (1) al-alagaden a sabado, (2) dagiti datdaton a naipaay kadagiti fifiesta dagiti Judio, wenno, nalabit, (3) ti panangsalimetmet iti maikapito nga aldaw ti Sabado kadagiti saan a husto a rason. Iti pannakaibinsabinsa, kitaen ti Juan K. McVay, “Colossians,” in Ángel Manuel Rodríguez, ed., Andrews Bible Commentary: New Testament (Berrien Springs, MI: Andrews University Press, 2022), pp. 1752, 1753.

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

Ti Filipos 1:6 ket sigurado a maysa kadagiti pagaammo unay a teksto idiay Biblia. Ayatentayo daytoy a kari: “Ket sitatalgedac itoy met laeng, a daydiay nangirugi cadacayo ti nasayaat nga aramid, ananayennanto agingga iti aldaw ni Jesu-Cristo.” Nasken a laglagipen a ti pannakaan-anay ken Cristo ket iramanna ti proseso a panangammo Kenkuana babaen iti Saona. Pudno unay, awan iti wagas nga agtalinaed Kenkuana malaksid no dagiti Sasaona ket agtaengda kadatayo (Juan 15:7). Manipud iti Sao ti Dios awatentayo ti pannakataraon agpaay iti naespirituan nga idadakkel (1 Pedro 2:2), nga isu a mangiraman iti idadakkel iti pammati (Roma 10:17). Kas iti kuna ti sumasalmo, “Ket dagiti macaammo iti naganmo agcammatalecdanto kenca, ta sica, Jehova, saanmo a binaybay-an dagiti agbiroc kenca” (Salmo 9:10). Ti panangammo iti Dios ken ti Saona ket lappedannatayo manipud iti panangiyaw-awan dagiti ulbod a sursuro.

Ti pudno a pannakaammo iti Dios ket gagangay a mangiturong iti isusuko ken kinamatalek Kenkuana. Iti dayta a banag, ti linteg ti wayawaya [namoralan a linteg] ket aramidenna ti napateg nga akem, idinto ta isurona kadatayo ti kababalin ti Dios ken iparangarangna ti pagayatanna kadatayo. Nupay kasta, dadduma a tattao kunada a ti linteg ket maysa a lapped iti evangelio. Nupay kasta, awan a pulos ti mabalin nga ad-adayo pay iti kinapudno. Ti kinapudno ket ti kasunganina. Kadagiti sasao ni Joe M. Sprinkle, maysa a saan nga Adventista nga iskolar, ti linteg ti wayawaya [namoralan a linteg] “ket maysa a pauna ti evangelio” iti panangkita a “mangitudo ken Cristo nga Isu a pakatungpalan ti linteg.”—Joe Sprinkle, Biblical Law and Its Relevance: A Christian Understanding and Ethical Application for Today of the Mosaic Regulations, quoted by Roy E. Gane, Old Testament Law for Christians: Original Context and Enduring Application (Grand Rapids, MI: Baker Academic, 2017), p. 4, footnote 2.

**Salsaludsod:**

1. Mangibingay iti maysa a pagay-ayat a teksto iti Biblia idiay klase. Ania a wagas a daytoy a teksto ket tinaraonannaka, pinapigsana ti pannakaikayametmo iti Dios, wenno sinalaknibannaka manipud kadagiti ulbod a sursuro?

2. Kasano a ti linteg ti wayawaya ket mangitudo ken Jesus? Kasano a ni Jesus ti pakatungpalan ti linteg? Apay a saan a husto a kunaen a ti linteg ti wayawaya ket maysa a lapped iti evangelio?