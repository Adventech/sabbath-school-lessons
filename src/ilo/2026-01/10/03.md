---
title:  Nairamut ken Dumakdakkel ken Cristo
date:   02/03/2026
---

Ti tema ti Colosas ket maysa kadagiti kalalawagan a paglintegan agpaay iti Nacristianoan a biag: “Idinto ngarud nga inawatyo ni Cristo Jesus nga Apo, agbiagcayo kencuana” (Colosas 2:6). Maawattayo ti pannakaisalakan babaen ti panangawat iti maysa a Persona, saan laeng a maysa a bagi dagiti sursuro. Ngem iti panangawat ken Jesus ket iramanna met iti panangawat kadagiti amin a sursurona, a kas naited babaen dagiti apostoles ken mammadto ti Biblia (kitaen ti Efeso 2:20).

Ad-adu pay ngem iti aniaman a sabali a bambanag, ti panangawat ken Cristo ket kaipapananna iti maysa nga ipapatay ti bukod a bagi, maysa a naan-anay a panangisuko iti bukod a bagi iti sibibiag a Cristo.

Ti sibibiag a Sao (Jesus) ket saan a mabalin a maisina manipud iti Naisurat a Sao (ti Biblia). Duada a sikigan iti isu met laeng a centavo. Kinaagpaysoanna, babaen laeng ti Sursurat a maammoantayo ni Jesus. “Magnatayo” wenno pagbiagantayo ti biagtayo “Kenkuana,” kaipapananna a palubosantayo ti Saona ken ti Espirituna a mangibagnos kadatayo iti amin a pangngeddengtayo ken ar-aramidtayo.

Idiay Colosas 2:7, ni Pablo ipakatna ti maysa a gagangay a pangngarig a naibatay iti Biblia a mangipadis kadagiti Cristiano kadagiti mulmula. Maipa­ramuttayo ken Cristo babaen iti panangawattayo Kenkuana a kas Mangisalakantayo ken mangurnos iti biagtayo kas mayannurot iti Saona. Kasta iti panagbalintayo a “mapalagdacayo iti pammati.”

`Kasano iti pananglawag dagiti sumaganad a teksto iti pangngarig ti mula a kas maysa a simbolo dagiti mamati? (Kitaen ti Isaias 61:3; Mateo 3:10; Lucas 8:11–15; 1 Corinto 3:6.)`

Ni Pablo nalawag unay nga iladawanna dagiti dua a turong a silulukat kadagiti mamati. Maysa ket agtalinaed a “mulmula ni Jehova” (Isaias 61:3) ken agtultuloy a kas naan-anay ken Cristo babaen ti pangitandudo Kenkuana ken dagiti Sursurona. Ti sabali ket mabalin a maipadis iti maysa nga artipisyal a mula a no kitaen ket kas la napaypayso ngem kinaagpaysoanna awan ti biagna. Babaen iti panangawat kadagiti nataoan a filosofia ken ug-ugali, maalatayo a kas “kayaw” (Colosas 2:8). Numanpay ni Cristo ket winayawayaannatayo, mabalin a matagabutayo manen iti maysa a sangol ti pannakaadipen (Galacia 5:1; idilig iti Aramid 15:10).

Iti pangababaan, ti panangawat kadagiti sursuro a saan a naibatay iti Biblia ket kaipapananna iti panangtukiad ken Cristo agsipud ta dagidiay mamati iti saan a pudno a sursuro ket, daksanggasat ta inawatda ti maysa a naiduma nga evangelio ken inawatda dagiti nataoan a pannakabalin saan a ti otoridad ti Sursurat (kitaen ti Galacia 1:6–9). Daytoy ket maysa a peggad idi idiay immuna nga iglesia ken nagtalinaed ita nga aldaw.

`Ania iti adda a bukodmo a kapadasan iti kaipapanan ti matay iti bukod a bagi tapno maawat ni Cristo? Apay a dayta ket agtultuloy koma a proseso?`