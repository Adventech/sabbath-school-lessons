---
title:  Bilbilin Dagiti Tattao
date:   05/03/2026
---

`Basaen ti Colosas 2:20–23. Kasano iti panangawatmo iti patigmaan ni Pablo iti lawag dagiti dadduma nga el-elemento iti daytoy a kapitulo?`

Kas iti suratna kadagiti taga Galacia, ni Pablo ket ipakpakitana ti pakaseknan iti panamagtalinaed kadagiti al-alagaden dagiti Judio a kas “mayalubog cadagiti nailubongan a pamunganayan” (Colosas 2:8, 20; idilig ti Galacia 4:3, 9). Iti sabali a pannao, kas iti naidagaan a templo, dagitoy a bambanag ket kukua ti daga, ngem ti pannakipagilitayo ket idiay langit. Saan a masapul a malappedannatayo dagiti al-alagaden ti linteg agsipud ta iyanninawna laeng ti napaypayso a nannanamentayon ita babaen ken Cristo. Dayta ket, uray pay no sigud nga inted ti Dios, dagitoy nga al-alagaden, agsipud ta naipaaydan ti trabahoda, ket saandan a kasapulan.

Agsipud ta amin dagitoy a paglintegan ket nagpatinggada idiay kruz, kas impakita ti nadiosan nga ima a nangpigis iti bengbeng ti templo (Mateo 27:51; idilig iti Dan. 9:27), dagiti Cristiano (pakairamanan dagiti Cristiano-Judio) ket saandan a paiturayan kadagitoy a paglintegan. Babaen iti isusuko kadakuada, ket ikadkaduatayo dagiti bagbagitayo iti lubong, nga isu nga aglabas, a maisupadi iti baro a lubong nga inkari kadatayo ni Cristo.

Ta kalpasan ti amin, datayo ket urayentayo dagiti “babbaro a langlangit ken ti maysa a daga a baro, isuda a pagtaengan ti kinalinteg” (2 Pedro 3:13) ket saan laeng a pannakatarimaan daytoy daan.

Iti laksid ti kinapudno a dagiti Fariseo ken escribas ket innayunda dagiti nataoan nga alagaden iti ngatoen dagiti paglintegan ni Moises (kitaen ti Marcos 7:1–13), ti panangitultuloy kadagiti al-alagaden ti Daan a Testamento, nga isu a tinungpalen ni Cristo, ket saanen a mabalin nga ibilang a nadiosan a linteg, no di ket kas nataoan a nayulog a pagrebbengan. Pudno unay, dayta ket kas la makapadagsen iti pammati, a kas maisupadi iti maysa a banag a mangpapigsa iti dayta. Nalaka unay a rugian a kitaen iti panangaramid amin kadagitoy a bambanag, saan laeng a kas panangitan-ok iti bagi a nangatngato ngem kadagidiay saan a mangaramid iti dayta, nga isu a dakes unay, ngem nalabit nga uray pay panangibilang iti panangaramid dayta a kas maikari agpaay iti pannakaisalakan, maysa a palab-og nga isu a ditay kayat a payatan.

Iti amin a nacristianoan a pakasaritaan, dagiti batido iti Biblia ket simmukoda iti sulisog a mangibaga kadagiti narelihiyosoan a sasao, nga inagawda ti akem ti Espiritu Santo iti panangibagnos kadagiti mamati no ania iti kayat a saoen ti teksto. Ni Cristo a Mismo ket Isu iti burayok nga isu nga agubbog manipud iti kinapudno dagiti Sursurat a kas insuro ni Pablo ken dagiti dadduma a nagsurat iti Biblia.

`Kasano a masiguradotayo a maawatantayo a ti laeng pamuontayo agpaay iti pannakaisalakan ket manipud iti naaramidan ni Jesus agpaay kadatayo, iti ruartayo, iti lugartayo—uray pay no ania iti aramidenna iti unegtayo?`