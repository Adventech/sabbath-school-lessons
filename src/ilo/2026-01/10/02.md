---
title:  Ti Sirib ken Pannakaammo ti Dios
date:   01/03/2026
---

Ni Job dinamagna, “ngem sadinonto ti pacasaracan ti sirib? Ken sadino ti yan ti pannacaawat?” (Job 28:12). Ni Pablo simmungbat: ken Cristo, “Isu a nacailemmengan dagiti isu-amin a gameng ti sirib ken pannacaammo” (Colosas 2:3; idilig iti 1 Corinto 1:30). No adda kadatayo ni Cristo, adda kadatayo ti isuamin a bambanag, uray pay ti “amin a kinabacnang ti naan-anay a pannacaawat” ti panggep ti biag (Colosas 2:2). Babaen Kenkuana, ti palimed ti Dios, nga isu a mangsaklaw iti amin a plano ti pannakaisalakan, ket naiparangarang.

`Basaen ti Colosas 2:1–7. Ania iti panggep ni Pablo iti panangisuratna daytoy a surat?`

Ti sao ti Griego a paraklēthōsin ket kaipapananna ti “napabileg” wenno “napapigsa” (Colosas 2:2). Ti tarigagay ni Pablo ket saan laeng a tapno tulongan dagiti mamati idiay Colosas a makabigbig kadagiti saan a pudno a sursuro no di pay ket tapno pagkaykaysaen ida iti Nacristianoan nga ayat. Ti sao a naaramat agpaay kadagiti agpadpada a verbo ket ipakitana ti talged ni Pablo a daytoy a surat ket magun-odna ti naisangrat a panggepna.

Kinaagpaysoanna, pinadayawanna ida gapu “iti ornosyo, ken ti kinatibker ti pammatiyo ken Cristo” (Colosas 2:5).

Ti balikas ti Griego a taxis, naipatarus nga “ornos,” ket naaramat idiay Baro a Testamento a mangitudo iti ornos ti kinapadi ni Aaron (Lucas 1:8; Hebreo 7:11) ken ni Melchizedek (Hebreo 5:6, 10; Hebreo 6:20; Hebreo 7:11, 17), ngem ni Pablo ipakatna dayta iti ornos iti iglesia (1 Corinto 14:40), pakairamanan daytoy. No dadduma adda iti panagduyos a panangkita iti ornos ken organisasyon a kas maysa laeng nga institosyon ti iglesia nga awan iti nateolohiyaan a kaipapananna.

Ngem babaen iti panangited iti umiso nga ornos iti panagdaydayaw (kitaen, kas pangarigan, 1 Corinthians 11), ken iti masinunuo a pannakapili dagiti papanglakayen ken diakono (1 Timoteo 3; Tito 1), ni Pablo ket naannad unay tapno mapagtalinaed ti ornos iti iglesia. Babaen kadagitoy a pagrukodan, ti sirib ken dagiti sursuro ti Biblia ket napagtalinaedda ken naipaulog.

Kas bunga iti umiso a sursuro nga inawat dagiti taga Colosas manipud kadagiti kakadua ni Pablo, naaddaanda iti “kinatibker” ti pammati. Dayta ket saan a mawagwag agsipud ta nagdas-al iti maysa a natibker a pamuon a naibatay iti Biblia, a no kumpetda iti dayta, ket makatulong a mangsalaknib kadakuada manipud kadagiti biddut a parparang-ayen dagiti ulbod a mannursuro.

`Ania iti kapadasam iti pannakasapul iti “ornos” iti bukodmo a naes­pirituan a biag?`