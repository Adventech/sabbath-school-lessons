---
title:  Naan-anay ken Cristo
date:   28/02/2026
---

### Basaen Agpaay iti Adal ita a Lawas
Colosas 2; Hebreo 7:11; Isaias 61:3; 1 Corinto 3:6; Deuteronomio 31:24–26; Roma 2:28, 29; Roma 7:7.

> <p>Paset a Mayulo</p>
> “Dicay coma ngarud paocom iti siasinoman no maipapan iti pannangan wenno iyiinum, wenno maipapan iti aldaw ti fiesta, wenno luttuad, wenno aldaw a panaginana: Dagitoy a banbanag isuda idi ti aniniwan dagiti banbanag nga umay; ngem ti bagi cucua ni Cristo” (Colosas 2:16, 17).

Napadasam kadin nga adda nagsaludsod kenka no apay a salsalimet­metam ti Sabado? Nalabit nga uray ti paset a mayulo ita a lawas ket naaramat a kas “pammaneknek” a maibusor dayta. Nupay kasta ti teksto ket naisurat a saan a maipapan iti maikapat a bilin, no di ket kas sungbat kadagiti biddut nga insuro dagiti sumagmamano a saan a pudno a mannursuro idiay iglesia. Ania dagitoy a biddut?

Umuna, ti saan a pudno a sursuro ket nailadawan a kas “filosofia,” “mayalubog cadagiti sarsarita a natao-an,” “mayalubog cadagiti nailubongan a pamunganayan,” ken “saan a mayannurot ken Cristo” (Colosas 2:8).

Dayta ket iramanna pay ti pannakakugit ken panangsalimetmet kadagiti fifiesta dagiti Judio (Colosas 2:11, 16), kadua dagiti al-alagaden ken pagannurotan a kinadalus dagiti Judio a naisilpu iti taraon (Colosas 2:16, 21). Iramanna ti panagdayaw kadagiti angel wenno maysa a gandat a mangtulad iti panagdayaw iti angel (Colosas 2:18).

Ken, kamaudiananna, dayta ket naibatay “cadagiti bilbilin ken sursuro dagiti tattao” ken mabalin nga iramanna ar-aramid dagiti asetiko (Colosas 2:22, 23).

Dagitoy nga ulbod a mannursuro ket nalawag unay a narelihiyosoda ken napudno, ngem biddut met iti panangawatda iti evangelio. Daytoy a lawas intayo kitaen no apay. Ken kitaentayo no apay a ti paset a mayulo ket awan a pulos iti bibiangna iti intay panangsalimetmet iti maikapito nga aldaw ti Sabado.

_*Adalen ti adal ita a lawas tapno maisagana agpaay ti Sabado, Marzo 7._