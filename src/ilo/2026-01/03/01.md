---
title:  Biag ken Patay
date:   10/01/2026
---

### Basaen Agpaay iti Adal ita a Lawas
Filipos 1:19–30; 1 Corinto 4:14–16, 2 Corinto 10:3–6; Juan 17:17–19; Mikias 6:8; Aramid 14:22.

> <p>Paset a Mayulo</p>
> “Ta no caniac, ti panagbiag isu ni Cristo, ket ti ipapatay isu ti gonggona” (Filipos 1:21).

Ti patay, masansan a naibaga kadatayo, ket paset laeng ti biag. Dayta ket ulbod. Ti patay ket kasungani ti biag, ti kabusor ti biag. Ti patay ket saan nga adda a naibangon iti biag a kas iti pannakadadael a saan a nairanta a naibangun iti maysa a lugan. Ni Pablo ket sipapasnek a nagkuna a ni Cristo natay tapno “gapu iti patay pucawenna daydiay addaan pannacabalin ni patay, cayatco a sao-en, ti diablo; Ken tapno maluc-atanna dagidiay a gapu iti buteng iti ipapatay, iti bayat ti amin a panagbiagda addada a paad-adipen” (Hebreo 2:14, 15).

Nupay nakasaganan a matay a maipaay ken Cristo, ni Pablo ket nagtalek iti agpaut a gasatna. Ti kapapatgan a banag kenkuana kabayatanna ket, babaen iti bukodna a biag wenno ipapatay, idaydayawna ni Cristo ken ikasabana ti evangelio kadagiti adu agingga a mabalin. Nalabit a dayta ti maysa a gapu no apay nga adu dagiti sursurat [epsitolo] a mangaw-awit iti naganna. Babaen kadagiti sursuratna, mabalinna a danunen dagiti adu a tattao ken luglugar, agraman dagiti luglugar nga isu a mismo ket dina pay pulos a nasarsarungkaran.

Ti biag ket ababa, ket napateg nga aramiden ti kadakkelan a mabalin nga impluwensya agpaay iti pagarian ti Dios iti las-ud dagiti tawtawen nga impaay ti Dios kadatayo. Dayta nga impluwensya ket dakkel a pasetna iti panangguyugoytayo “iti panagkaykaysa ti pammati.” Kas intay’ makita iti rugi daytoy a lawas, daytoy a tema ket maysa a napateg a gapu iti panangisurat ni Pablo iti Filipos.

_*Adalen ti adal ita a lawas tapno maisagana agpaay ti Sabado, Enero 17._