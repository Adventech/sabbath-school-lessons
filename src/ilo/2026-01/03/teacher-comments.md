---
title:  Komento Dagiti Mannursuro
date:   16/01/2026
---

### Paset I: Pakabuklan

**Kangrunaan a Teksto:** Filipos 1:21

**Pakaisentroan ti Adal:** Filipos 1:19–30; 1 Tesalonica 4:14–16

Ni Martin Luther King, Jr., ket kinunana, “No ti maysa a tao ket saanna pay a natakuatan iti maysa a banag nga isu ket siaanamong a matay agpaay iti dayta, isu ket saan a mayataday nga agbiag.”—Inadaw ni Mark Water, The New Encyclopedia of Christian Quotations (Alresford, Hampshire, England: Juan Hunt Publishers Ltd., 2000), p. 404. Ni Pablo inyebkasna ti maysa nga umas-asping a sentimiento, “Ta no caniac, ti panagbiag isu ni Cristo, ket ti ipapatay isu ti gonggona” (Filipos 1:21). Dagitoy ket saanda a kawaw a sasao! Ni Pablo ket pudno unay a siaanamong a matay agpaay ken Cristo (Roma 14:8), a dayta ket namimpinsan nga inaramidna (2 Timoteo 4:6–8).

Iti panangadaw ni Pablo manipud Salmo 44:22, inwaragawagna iti Apo, “ ‘Gapu kenca mapapataycami iti agmalmalem; Maibilangcami a cas cadagiti carcarnero a maipaay iti paguragaan’ ” (Roma 8:36). Gapuna, dagiti sasaona idiay Galacia 2:20, ket saannatayo koma a kellaaten: “ ‘Nailansaac a naicuyog ken Cristo.’ ” Ni Pablo ket siaanamong a matay agpaay ken Cristo agsipud ta naitalaga isuna nga agbiag agpaay Kenkuana. Ni Pablo itultuloyna, “ ‘saan a siac ti agbiagen no di ket ni Cristo ti agbiag caniac: ket ti biag a pagbiagco ita iti lasag, pagbiagco gapu iti pammati iti Anac ti Dios’ ” (Galacia 2:20). Gapuna, ni Pablo nagbiag ken natay agpaay iti evangelio.

Daytoy adal ita a lawas ket ipaganetgetna dagiti tallo a kangrunaan a tema:

1. Ti Dios ayabannatayo nga agbiag iti biag a sipapanunot-iti-misyon, ayabannatayo pay a siaanamong koma a matay agpaay Kenkuana.
2. Ti patay ket naitulad iti turog, a ti solusyon iti dayta ket ti panagungar ti bagi, saan nga iti di-ipapatay ti kararua.
3. Ni Cristo ayabannatayo iti pannakaikaykaysa iti Espirituna. Agsipud ta amintayo ket nairaman iti maysa a naespirituan a gubat, saantayo koma laeng nga aramaten dagiti umiso nga igam, no di pay ket makilabantayo nga agtitimpuyog iti panagkaykaysa.

### Paset II: Komentaryo

**Mangiladawan**

Ti istoria ket naibaga maipapan ken Juan Bradford, nga isu a napuoran agingga ken patay idiay poste a pagpuoran idi Hulyo 1, 1555. Ni Bradford ket “maysa idi a kapelyan (chaplain) ni Ari Edward Sixth iti England, ken isu idi ti maysa kadagiti kalalatakan a mangaskasaba idi aldawna. Ngem isu ket maysa a martir iti pammatina. Kabayatan a nairuar isuna a mapan idiay Newgate tapno mapuoran, ti pammalubos ket naited kenkuana nga agsao, ket manipud iti karwahe a naglugananna nga agturong iti pakatayanna, iti amin a dalan manipud West London agingga iti Newgate impukkawna: ‘Cristo, Cristo, awan sabali no di ni Cristo.’ ”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 787. Kas iti inaramid ni Pablo, ni Bradford ket intedna ti mismo a bagbagina iti misyon babaen iti panagbiag ken ipapatay agpaay ken Cristo.

**Agbiag ken Matay Agpaay ken Cristo**

Ti sasao ni Pablo idiay Filipos 1:21 ket maysa kadagiti kapapatgan kadagiti amin a sursuratna. Ti kinatulokna nga agbiag agpaay ken Cristo—nga isu a mangipakita iti panagibtur kadagiti di maliklikan a rigrigat—ken uray pay ti matay nga agpaay Kenkuana, ket ipaganetgetna ti namnama a nayebkas idiay immun-una a bersikulo, “ni Cristo mapatan-oc itoy bagic, uray gapu iti biag, uray gapu iti patay” (Filipos 1:20).

Nupay kasta, ti makaborbortia a kapanunotan, ket ti panangibaga ni Pablo a ti ipapatay ket gunggona. Ania ti kayatna a saoen iti dayta? Kasano a magunggonaan ti maysa a lalaki wenno babai iti bukodna nga ipapatay? Maibatay iti tarigagay ni Pablo, a nayebkas iti Filipos 1:23, “ti pumanaw ken agnaed ken Cristo,” dagiti dadduma impatarusda a pasingkedan ni Pablo nga isu ket dagus nga addanto iti sangoanan ni Cristo kalpasan unay ti ipapatay. Ngem ti kasta a kapanunotan ket maisupadi kadagiti nalawag a sursuro ti Sursurat maipapan iti di ipapatay ti kararua ken ti ipapatay a kas maysa a turog. Tapno maawatan ti kayat a saoen ni Pablo babaen ti panangitudona iti ipapatay kas gunggona, makatulong no usigen ti panangaramatna iti balikas a “gunggona” (manipud iti Griego a kerdos) ken ti kapadana a verbo a “tapno magun-od” (manipud iti Griego a kerdainō), iti sabali a paset dagiti sursuratna. Iti Filipos 3:7, 8, ni Pablo ibagana a ti immun-una nga imbilangna a gunggona (kerdos), ibilangna itan a pukaw “gapu ken Cristo” (Filipos 3:7, nainayon ti paganetget); kayatna a saoen, “gapu iti napateg unay a pannacaammo ken Cristo Jesus” (Filipos 3:8, nainayon ti paganetget). Ad-adda pay nga ilawlawag ni Pablo, “a gapu kencuana pinucawco amin […] tapno magun-odac [kerdainō] ni Cristo” (Filipos 3:8). Gapuna, ken Pablo, ti ipapatay ket gunggona iti panangkita a magun-odnanto a mamimpinsan ni Cristo iti kamaudiananna babaen ti pannakakitana Kenkuana idiay maikadua a yaayna (2 Timoteo 4:8).

Mabalin met a ti “gungguna” (kerdos) idiay Filipos 1:21 ket addaan iti maysa a namisioneroan a panangkita. Idiay 1 Corinto 9:19–23, ni Pablo aramatenna ti kerdainō a kas maysa a namisioneroan a balikas, “pinaadipenac cadagiti isu-amin, tapno mairagpatco [kerdainō] dagiti ad-adu;. . . cadagiti Judio, nagbalinac a Judio, tapno mairagpatco [kerdainō] dagiti Judio; cadagiti adda iti babaen ti linteg nagbalinac a cas la adda iti babaen ti linteg idinto nga awanac iti babaen ti linteg, tapno mairagpatco [kerdainō] dagiti adda iti babaen ti linteg; Cadagiti awan lintegda, cas laac la awan lintegna . . . tapno mairagpatco [kerdainō] dagiti awan ti lintegda. Cadagiti nacapuy nagbalinac a cas nacapuy, tapno mairagpatco [kerdainō] dagiti nakapuy.”

Iti dayta a banag, daytoy sumaganad a komento iti Filipos 1:21 ket makatulong: “Ni [Pablo] ket maseknan iti panangpadakkel ken Cristo. No ti Apo ket nakitana a kasayaatan agpaay kenkuana a mangted iti pammaneknek babaen ti panagbiag ken panagserbi, isu ket umiso unay a mangitakder Kenkuana. Ngem ti ipapatay ti nalinteg a tao ket mabalin met a nabileg unay a mangpasingked iti kinabertud ti evangelio ti parabur. Ti panagduma ti ipapatayna ken ti ipapatay ti maysa a matay nga awanan namnama ket nalatakto unay a ti impluwensyana ket mangyeg iti gunggona nga agpaay iti pagarian ni Cristo. Dagiti puspuso ket masagid ken mapalukneng gapu iti kalmado a pammatalged ken panagtalek daydiay naan-anay ti panagtalekna iti Diosna, uray pay iti oras ti ipapatay.”—The SDA Bible Commentary, vol. 7, p. 147, naipaay ti paganetget. Ni Pablo pinatina a ti ipapatayna ket tanda ti panagpatingga ti namisioneroan a trabahona (Filipos 2:17; idilig iti 2 Timoteo 4:6, 7). Kasta met, nalabit a pinanunotna nga iti panangitedna iti biagna ket “mangpabileg kadagiti taga Filipos tapno iyad-aduda pay iti bukodda-a-panagsakripicio, wenno . . . nalabit a mamataud kadagiti sumagmamano a mangusig iti pammati nga isu nga inikutanna a sititibker.”—The SDA Bible Commentary, vol. 7, p. 160.

Ni Pablo kinitana ti patay a kas gungguna agsipud ta makitananto ni Cristo iti sumaruno a sipapanakem a kapadasanna idiay panagungar. Kasta met, ni Pablo ket sigurado nga iti nagbaetan ti ipapatayna ken iti Maikadua a Yaay, isu ket matmaturog idiay tanem.

**Ti Patay ket Kasla Maysa a Turog**

Ni Pablo indiligna ti patay iti turog (1 Tesalonica 4:14, 15), nga isingsingasingna ti maysa a kasasaad ti awan a pulos ti pupuotna. Daytoy a kapanunotan ket maiyiras iti sursuro ni Jesus kadagiti Evangelio (Lucas 8:52, 53; Juan 11:11–13). Maysa a nalawag a pangarigan ket ti istoria ti panagungar ti anak a babai ni Jairo. Makapangayangay unay, kabayatan a da Mateo ken Marcos ket ibagada laeng a dagiti tattao ket kinatawaanda ti panangpasingked ni Jesus a ti balasitang ket matmaturog (Mateo 9:24; Marcos 5:39, 40), ti paliiw ni Lucas a kas maysa a doktor ket ad-adda nga apagisu: “Ket rinabrabacda, ta ammoda a natayen” (Lucas 8:53, naipaay ti paganetget). Mainayon pay, ti libro ti Aramid—nga isu nga insurat met laeng ni Lucas—ket iladawanna ti pannakatay ni Esteban babaen ti panangpasingkedna, “idi nasaona daytoy, naturogen” (Aramid 7:60). Isu met laeng ti naibaga maipapan ken David (Aramid 13:36).

Iti panangibaga iti ipapatay dagiti “amma,” ni Pedro kunana a “naturog dagiti amma” (2 Pedro 3:4). Dagiti iskolar pagdidibatianda no ti kayat a saoen ni Pedro iti “amma” ket ti napalabas a kaputotan dagiti Cristiano wenno dagiti patriarka, ngem daytoy a panangilasin ket saan a mayataday. Aniaman iti pudno kadagitoy, ti patay ket naipakita a kas maysa a kasasaad ti awan puotna, umas-asping iti mapasamak no makaturogtayo iti kada rabii. Napateg pay a paliiwen nga “adu a bangcay dagiti sasanto a matmaturog napagungarda” idiay panagungar ni Jesus (Mateo 27:52, naipaay ti paganetget). Daytoy a teksto idiay Evangelio ti Mateo ket napateg saan laeng a gapu ta impadana ti patay iti turog no di pay ket agsipud ta nalawag unay nga itudona ti panagungar ti bagi a kas rimedyo iti patay.

Kas naipaganetget iti napalabas, ti panamati ni Pablo a ti patay ket naitulad iti turog ket nauneg unay iti pannakairamutna kadagiti sursuro ni Jesus ken maiyiras iti kapanunotan nga inyebkas dagiti dadduma nga apostoles. Gapuna, ti Biblia ket saanna nga ipakita ti patay a kas maysa a kasasaad nga adda puotna, kas pagarupen dagiti adu.

**Panagkaykaysa ken Cristo**

Ti Filipos 1:27 ket mangrugi iti maysa a segkay iti surat (Filipos 1:27–30) nga iti dayta ni Pablo ket umalis manipud panangsarsarita iti bukodna a panagsagaba a napan iti panagsagaba ti agdengdengngeg kenkuana iti trabahoda nga agpaay ken Cristo. Dua dagiti napapateg a tema a tumaud idiay Filipos 1:27: maysa a kababalin ti biag ken panagkaykaysa nga umasping ken Cristo. Dagiti mamati ket naayabanda a mangipakita iti mangnibinibi a kababalin ken agtalinaed nga agkaykaysa, iti laksid ti timmaken-iti-puso a supiat ken panagsagaba a sangsangoenda agpaay iti pammatida ken Cristo.

Ni Pablo ket aramatenna dagiti dua a kangrunaan a sasao a mangipaganetget iti kita ti pannakaisilpu a mangipakita koma iti panagkakayamet kadagiti mamati; dayta ket, “sangsangcamaysa nga espiritu” ken “sangsangcamaysa a cararua” (Filipos 1:27). Daytoy a pagsasao ti panagkakadua ket adda iti intero a surat. Iti daytoy a lawag, ni Pablo pasingkedanna a dagiti taga Filipos ket an-anayenda ti ragsakna babaen iti “agmaymaysa coma ti panggepyo, adda agmaymaysa nga ayatyo, maymaysa a panagtitimpuyog, ken agmaymaysa a nakem” (Filipos 2:2). Idiay Filipos 4:1–3, ni Pablo ket ipalatpatna a ti panagkaykaysa ket napateg agpaay iti pannakatungpal ti misyon.

Ti Filipos 4:3 ket iparangna dagiti uppat a sasao nga inyammo ti sao ti Griego a syn (“agraman” wenno “panagtunos iti”): syzygos (“kasangol”); syllambanō (litiral, “agtimpuyog”); synathleō (“pannakidangadang iti”) ken synergos (“katrabahoan”). Gapuna, ni Pablo ibagana dagiti babbai nga “isuda a nakipagbannog” kenkuana iti evangelio ken kasta met dagiti “katrabahoan,” amin dagitoy ket nairamanda iti misyon.

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan daytoy a segkay:

Ni Jesus kinunana, “ ‘Ti adalan saan a natantan-oc ngem iti manursuro kencuana, ken saan met a natantan-oc ti tagabu ngem ni apona’ ” (Mateo 10:24). Kadua dagiti dadduma a bambanag, daytoy a sursuro iramanna ti pannakatukiad, panagsagaba, ken uray pay iti kina martir. Idiay Juan 15:20, ni Jesus kunana, “ ‘ “No inrurumendac, irurumendacayto met.” ’ ” Kas trabahador iti trabaho ni Cristo, nakasaganatayo koma nga agpaay kadagiti narigat a panpanawen. Ti Biblia iparangarangna a ni Satanas ket sigagaget nga agtartrabaho iti daytoy lubong tapno malappedanna ti evangelio manipud iti pannakaikasaba iti amin a nasnacion, tribu, pagsasao, ken tattao, ta “ammona a bassiten ti tiempona’ ” (Apocalipsis 12:12). Dagiti tattao ti Dios ket masapul nga agtrabahoda met a sigagaget.

Gapuna, ni Cristo ayabannatayo nga agbiag agpaay iti misyon. Ken no mataytayo kabayatan nga agtartrabahotayo iti namisioneroan a trabahotayo, naipatalged kadatayo a maturogtayo idiay tanem, agur-uray iti panagungar idiay Maikadua a Yaay. Ti Dios ket saanna a malipatan dagidiay a natay iti kinamatalek iti damag ti tallo nga angel. Naikari kadakuada, “ ‘ “Nagasat dagiti natay a matay iti Apo, manipud ita nga agnanayon: Wen, cuna ti Espiritu; tapno aginanada cadagiti banbannogda, ta dagiti aramidda sumursurotda cadacuada” ’ ” (Apocalipsis 14:13). Itan, ti panagibtor ket nasken (Apocalipsis 14:12). Naayabantayo nga alaentayo ti kruztayo ken sumurot ken Cristo (Mateo 10:38) agingga iti aldaw nga isukattayo ti kruz iti balangat ti biag (Apocalipsis 2:10). Kabayatanna, masapul nga agtitimpuyogtayo nga agtrabaho a maibusor iti gagangay a kabusor. Ni Pablo kunana, “ti pannakidangadangtayo saan a maibusor iti lasag ken dara, no di ket . . . cadagiti espiritu ti kinadakes idiay ngato” (Efeso 6:12). Naikaykaysa ken Cristo ken nakawesan iti kabal ti Dios, agballigitayo!

**Salsaludsod:**

1. Panunoten ti maysa a panawen idi a nagsagabaka iti narelihiosoan a pannakaidadanes. Kasano a ti panagsagaba gapu ken Cristo ket pinabilegna iti pammatim?

2. Ania a misyon ti nangayaban ni Cristo kenka? Kasano iti panangtungtung­palmo iti dayta a trabaho nga agpaay Kenkuana?