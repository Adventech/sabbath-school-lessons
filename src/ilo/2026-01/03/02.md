---
title:  “Ni Cristo Mapatan-oc”
date:   11/01/2026
---

`Basaen ti Filipos 1:19, 20. Ania iti kas la padpadaanan ni Pablo a pagbanagan iti pannakausigna? Ania ti kitaenna nga ad-adda pay a napatpateg ngem iti pannakaluk-atna?`

Nupay ni Pablo ket saan a kriminal, saan a daytoy iti umuna a kanito nga isu ket naibalud, ken isu ket saan a ganggannaet iti pannakaidadanes. Kadagiti taga Corinto, imbinsabinsana dagiti panagrigrigatna agingga iti dayta a tiempo: “ad-aduan ti pannacabalbalud, cadagiti pannacababaot nasuroc unay, cadagiti nganngani ipapatay namin-adu. Iti biang dagiti Judio, naminlima a nabaotac ti uppat a pulo, agcurang maysa, namitlo a nasaplitac cadagiti pang-or, naminsan naoborac, namitlo a narbaac, maysa nga aldaw ken maysa a rabii naglanglangoyac iti taaw; cadagiti panagviviage, namin-adu; dagiti pegpeggad cadagiti carcarayan, dagiti pegpeggad cadagiti tulisan, cadagiti pegpeggad ti biang dagiti Gentil, cadagiti pegpeggad idiay ciudad, cadagiti pegpeggad idiay let-ang, cadagiti pegpeggad idiay baybay, cadagiti pegpeggad iti tengnga dagiti sinan cacabsat; iti bannog ken rigrigat, cadagiti puypuyat namin-adu, iti bisin ken waw, iti saan a panpannangan namin-adu, iti lam-ec ken iti kinalamolamo” (2 Corinto 11:23–27).

Ngem di la ket ta ipagaruptayo a dagitoy a panagsagaba ti kangatoan iti panunotna, ni Pablo dagus nga inayunna, “mainayon pay cadagiti banbanag iti ruar, ti mamarigat caniac nga inaldaw, isu ti panangaywanco a sidadanag cadagiti isu-amin nga Iglesia” (2 Corinto 11:28).

`Basaen ti 1 Corinto 4:14–16; 1 Tesalonica 2:10, 11; Galacia 4:19; ken Filemon 10. Ania a pannakaikayamet ti adda ken Pablo kadagiti ig-iglesia nga impasdekna ken dagiti tattao a naawisna agpaay ken Cristo?`

Kas ken Jesus, nga awan ti impaidamna a mangisalakan kadatayo, ni Pablo ket siaanamung nga “aggastonto ket magastoacto” a maipagpagapu kadagiti kapammatianna (2 Corinto 12:15). Ngem, kasunganina unay, no ad-adda a dagiti ar-aramid ti maysa a tao ket umas-asping iti aramid ni Jesus, basbassit ti panagayat wenno panangipateg dagiti dadduma. “Isu-amin dagiti mayat nga agbiag a nasantoan ken Cristo Jesus, aglacamdanto ti pannacaidadanes” (2 Timoteo 3:12). Ngem dagiti matalek a Cristiano ti agtalinaed a nalabit a kapipigsaan a wagas a mangidaydayaw iti Dios ken mangiparangarang iti kinapudno ti evangelio (idilig ti Filipos 1:7). “Ti kinaanus ken kinaragsak ni Pablo bayat ti napaut ken di nainkalintegan a pannakaibaludna, ti bileg ken pammatina, ket agtultuloy a sermon.”—Ellen G. White, The Acts of the Apostles, p. 464.

`Kitaem no kasano iti panagbiagmo ken no kasano ti panangtratarmo kadagiti tattao, nangnangruna kadagiti tattao a saan a mangtratar kenka a nasayaat. Ania a kita ti panagsaksi nga agpaay ken Jesus ti iparangmo?`