---
title:  Sititibker iti Panagkaykaysa
date:   14/01/2026
---

Ti maudi a kararag ni Jesus kadagiti adalanna ket naaddagan iti maysa a kangrunaan a tema: panagkaykaysa. Ni Jesus kinitana iti labes ti kruz iti pannakikadua iti Amana ken pannakikadua kadatayo: “Ama, ti intedmo caniac cayatco a no adino ti yanco, addada met coma a maicuyog caniac; tapno makitada ti dayagco nga intedmo caniac” (Juan 17:24). Inkararag ni Jesus a ti Ama ket aywananna dagiti annakna tapno “agmaymaysada, a cas cadata” (Juan 17:11). Impaganetgetna pay ti nakaro a supapak ti panagsisina—dayta ket nagbalin a gapu kadagiti adu a saan a mamati. Namindua iti daytoy ababa a kararag, ni Jesus impaganetgetna ti panagmaymaysatayo Kenkuana ken ti Ama tapno “ti lubong patienna coma” ket iti kasta “ti lubong maammoanna coma a sica imbaonnac” (Juan 17:21, 23).

`Basaen ti Filipos 1:27 ken idilig iti Juan 17:17–19. Ania ti agpadpada a kuna da Jesus ken Pablo a napateg iti panagkaykaysa iti iglesia?`

Ti sao ti Griego idiay Filipos 1:27 a naipatarus a “bay-anyo ti kababalinyo a maikari koma” ket politeuomai, a ti kayatna a saoen ket “agbiag a kas maysa nga umili”—saan nga iti aniaman a naidagaan a pagarian no di ket kas maysa nga umili iti nailangitan a pagarian. Ti Kaskasaba idiay Bantay ket ipintana ti maysa a napintas a ladawan iti kaipapanan iti agbalin nga annak ti nailangitan nga Ama ken dagiti kamkameng ti pagarianna: napanglaw iti pakinakemda; naemma, mabisin ken mawaw iti kinalinteg, manangngaasi, nadalus ti pusoda, mamagcacappia, mangiparang iti bangir pay a pingping, agayat kadagiti kabusor, ikararagan dagidiay a mangilunod kadatayo, agaramid iti naimbag kadagidiay gumura kadatayo. Iti pangababaan, “no di laeng ti agaramid a sililinteg, ken iti kinamanangngaasi ken pannagna a sipapacumbaba iti Diosmo” (Mikias 6:8).

Narigat iti makaunget wenno makapungtot iti maysa a tao a kasta, wenno nalaka? No dadduma marurodtayo kadagiti tattao a kas la naimbag unay. Mabalin a masulisogtayo pay a pabassiten ida wenno mangsapul iti maysa a nakapuy a ponto a mangpaneknek a saanda a kas iti panangipagarupda a kinaimbagda, amin tapno laeng nasaysayaat ti mariknatayo mipapan iti bagitayo. Imbes a kasta, apay a ditay ketdi kitaen no kasano iti ad-adu a panagbalintayo koma a naayat, managparabur, manangngaasi, ken napakumbaba?

Ni Ellen G. White ket sinaritana dagidiay “mangayat iti lubong ken iti gunggonana a nasaysayaat ngem iti panangayat iti Dios wenno ti kinapudno.”—Testimonies for the Church, vol. 5, p. 277.

Masansan a ti panagsisina iti uneg ti iglesia ket namimpinsan nga agsaringit manipud iti kinapasindayag. “Kabayatan a ti kinapasindayag ken nailubongan nga ambisyon ket naingungotda, ti espiritu ni Cristo ket pimmanaw, ken ti panagpipinnalaing, panagsisina, ken panagriri ket nakastrek a mangsinga ken mangpakapuy iti iglesia.”—Testimonies for the Church, vol. 5, pp. 240, 241.

Anian a nagpateg a masursuro ti tunggal maysa kadatayo ti kinapa­kumbaba ken kinaemma nga imbati nga ulidan ni Jesus kadatayo! Anian a naiduma nga iglesia ti maadda kadatayo, saan kadi?