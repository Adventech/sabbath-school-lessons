---
title:  Sitatalgedac
date:   13/01/2026
---

`Basaen ti Filipos 1:23, 24. Ania ti kayat a saoen ni Pablo idi kinunana a ti “pumanaw ken agnaed ken Cristo” ket “nasaysayaat unay”?`

Daytoy a teksto ket biddut iti pannakaawat dagiti adu kadagiti naglabas a panpanawen. Iti teksto daytoy a lawas nga agpaay iti adal, ni Pablo tinamingna ti nagdumaan ti panagbiag ken ipapatay. Ti Cristiano agbiag nga agpaay ken Cristo ken mabalin nga uray pay matay nga agpaay Kenkuana. Iti dayta a panangkita ket “gunggona” iti ipapatay agsipud ta ti panagsaksitayo ket ad-adda a napigpigsa ken makaallukoy (Filipos 1:21). Awan duadua a ti maysa a tao ket mamati no siaanamong isuna a matay gapu iti dayta a patpatien.

Ngem masapul met a bigbigentayo a ti natay ket napaypaysoda a natay. Dagiti natay “dida ammo ti aniaman.” Aginanada idiay tanem agingga iti panagungar (kitaen ti Eclesiastes 9:5; Juan 5:28, 29). Dayta iti gapuna no apay a ni Jesus kunana ken Lazaro, nga isu a natay, “Ni Lazaro a gayyemtayo matmaturog; ngem innac tapno riingec iti turogna” (Juan 11:11).

No, inton matay dagiti tattao, ket mapanda a dagus idiay langit, panunotem­man no kasano koma dayta ken Lazaro nga agragragsak idiay Paraiso, ket maysa nga angel dumteng nga addaan iti “dakes” a damag: “Pasensya Lazaro, ngem ni Jesus ket ay-ayabannaka nga agsubli idiay daga. Saanka a makapagian ditoy.”

No surotentayo ti biddut iti nainsiriban a pakadagdagupanna, makitatayo no kasano iti kinabiddut dayta. Ti patay ket kas la maysa nga awan tagtagainepna a turog nga isu a manipud iti dayta a ni Jesus ket riingenna dagiti matalek a pasurotna idiay Maikadua a Yaay; kalpasanna, maikuyogda kadagiti sibibiag a sasanto, maitayabda a maicuyog cadacuada cadagiti ul-ulep, a sumabet iti Apo, iti tangatang tapno makikadua ken Jesus iti agnanayon (kitaen ti 1 Tesalonica 4:16, 17).

Ti “ipapanaw” ni Pablo manipud iti agdama a biag tapno makikadua ken Cristo ket kayatna a saoen a makikadua Kenkuana iti panagsagsagaba ken ipapatay (2 Timoteo 4:6) tapno iti kasta ket “iti aniaman a pamay-an magun-odac coma ti panagungar cadagiti natay” (Filipos 3:11). Kasta met, awan duadua a pagaammona nga ikidemnanto dagiti matana iti patay ken iti mismo a sumaruno a banag ammonanto nga, iti apagdarikmat, makitananto ni Jesus, nga isu a mangalanto kenkuana, agraman dagiti amin a tattao ti Dios, idiay lugar nga insagana ni Jesus nga agpaay kadagiti amin nga agayat Kenkuana (Juan 14:3; 1 Corinto 2:9).

Nupay siaanamong a matay nga agpaay ken Cristo, ni Pablo ammona a nasaysayaatto nga agpaay kadagiti taga Filipos no isuna ket “agtaeng iti lasag” (Filipos 1:24). Makapangayangay unay, iti Cristiano, ti saludsod a nasaysayaat kadi iti agbiag nga agpaay ken Cristo wenno matay nga agpaay Kenkuana ket saan a nasken a nalaka unay a sungbatan. Ni Pablo ket “adda a naglabbetan dagiti dua a banag” (Filipos 1:23), iti nagbaetan iti panagtaeng a sibibiag wenno aginana idiay tanem.

`Manen, uray pay no kasano nga awan iti mayat a matay, pinan­panunotmo kadin no kasano nga iti kanito a matayka, ti sumaruno a banag nga ammom ket ti panagsubli ni Cristo? Kasano nalabit a dayta a kapanunotan ket tumulong kenka a makaawat iti kapanunotan ni Pablo ditoy?`