---
title:  Sangsangkamaysa ken Awan Butengna
date:   15/01/2026
---

`Basaen ti Filipos 1:27–30. Kasano a ti panagtitimpuyogtayo ken “umag-agawa a maipaay iti pammati iti evangelio” ket mainaig iti kinaawan butbutengna?`

Ti istratehiya ni Satanas ket tapno manggudua ken mangparmek. Ti panagsisina ket makapatay. Ni Jesus kunana, “no ti maysa a balay aglalasin a maibusor met la kencuana, dinanto mabalin ti mataginayon dayta a balay” (Marcos 3:25). Dayta ket maysa a nalaka a principio a pakaragsakan ni Satanas a malipatantayo. Ti panagkaykaysatayo ket tumulong kadatayo a mangtungpal iti naimpadtoan nga akemtayo a kas natda iti padto ti Biblia (Apocalipsis 12:17), mangiwaragawag iti “agnanayon nga evangelio” “cadagiti agnaed iti rabaw ti daga, ken cadagiti amin a pagpagarian ken capututan, ken pagsasao ken ilili” (Apocalipsis 14:6). Agsipud ta ti panagkaykaysa ket napateg iti panangtungpal iti misyontayo a mangiwaras daytoy damag nga inted ti Dios, ken kararag ni Jesus idiay Juan 17 a mangipaganetget “iti kinapudno” ti sao ti Dios a kas maysa a kapapatgan a tulbek agpaay iti panagkaykaysa (Juan 17:17, 19), ti damagtayo ket saan a mabalin a maisina manipud iti misyontayo wenno iti panagkaykaysatayo. Amin dagitoy a tallo ket agtakder wenno matnag a sangsangkamaysa. No ti maysa kadagiti tallo a tulbek ket awan, saantayo nga agballigi. Nupay kasta, no adda kadatayo dagiti amin a tallo a nakasimpa, awan a pulos iti pagbutngan. Saan a masapul a “cabutengyo” iti aniaman a wagas dagiti kabusoryo (Filipos 1:28). Ni Satanas ket maysa a naabak a kabusor. Uray pay no maikabiltayo ken patay gapu iti pammatitayo, awan a pulos iti makadangran kadatayo “no regtaanyo ti naimbag” (1 Pedro 3:13). Ti diablo ket awan mabalbalinna a mangpasardeng iti panagmartsa a panagabante ti kinapudno ti Dios.

`Basaen dagiti sumaganad a teksto ti Biblia ket isalaysay iti ababa laeng ti agpapada a temada: Mateo 10:38; Aramid 14:22; Roma 8:17; 2 Timoteo 3:12.`

Ti biag a mismo iti daytoy natnag a lubong ket narigat, uray pay ti “kaimbagan” kadatayo. Ni Job ket maysa a nalinteg a lalaki; uray pay ti Dios kinunana nga isu ket “lalaki a napalongdo ken nalinteg, ken maysa a managaligaget iti Dios, ken liniclicanna ti dakes” (Job 1:1). Ket nupay kasta, iti nagpatnag, ti didigra kimmabil kenkuana ken iti pamiliana. Siasino ti saan a nakasursuro, babaen man iti personal a kapadasan wenno babaen ti pannakakitana iti napasamak kadagiti sabsabali, a ti biag ditoy ket pagbiagan, kasla adda iti maysa a rangkis, ket dika pulos ammo no kaano a matnagka iti dayta? Ti panagsagaba, iti sumagmamano a tukad, ket isu ti gasattayo amin. Nupay, iti kamaudiananna, nasaysayaat ti agsagaba gapu ken Cristo ngem iti aniaman a sabali a banag.

`Ania a namnama, ania a liwliwa, ti adda koma kadatayo, kas Cristiano, iti tengnga ti panagrigrigattayo?`