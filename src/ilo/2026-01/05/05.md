---
title:  Napaneknekan a Kababalin
date:   28/01/2026
---

Ti akem ni Timoteo a kas maysa a kaduana a nangipatulod iti daytoy a surat [epistulo] ket naibagan (Filipos 1:1). Itan, ni Pablo rugianna nga ibinsabinsa no kasano iti kapateg ni Timoteo kas maysa kadagiti katrabahoanna. Isu ket nailadawan a kas maysa nga evangelista (2 Timoteo 4:5) nga imbaun ni Pablo idiay Macedonia (1 Tesalonica 3:2; idilig ti Aramid 18:5, Aramid 19:22) ken, iti adu a gundaway, idiay Corinto (1 Corinto 4:17; 1 Corinto 16:10). Sakbay dayta, nakipagtrabaho isuna kada Pablo ken Silas idiay Corinto (1 Tesalonica 1:1; 2 Tesalonica 1:1) ken, iti ud-udina, idiay Efeso (1 Timoteo 1:2, 3; idilig iti Aramid 19:22). Ni Pablo iladawanna ni Timoteo a kas “agmaymaysa a nakem” (Filipos 2:20). Ti sao ti Griego (literal nga “agpada iti kararua”) ket isingasingna nga isu ket kas ken Pablo iti adu a wagas, agraman ti pannakaitalagana ken Cristo, dagiti naregta a panagbannogna a mangiwaras iti evangelio, ken ti masinunuo a pakaseknanna kadagiti taga Filipos.

`Apay ngata a ni Pablo ket agsao iti nasayaat unay ken iti kasta a kaatiddog maipapan ken Timoteo ditoy (kitaen ti Filipos 2:19–23)? Ania pay dagiti dadduma nga ibaga ni Pablo maipapan kenkuana (kitaen ti 1 Corinto 4:17; 2 Timoteo 1:5)?`

Ti sabali pay a kalidad ni Timoteo nga imbaga ni Pablo ket ti “napaneknekan a kababalinna” (Filipos 2:22). Ti sao ti Griego ket mangiladawan iti maysa a tao a naan-anay a napadas babaen kadagiti pannakasuot (Roma 5:4) ken ti kababalin ken panagserbina ket napaneknekan a napudno (2 Corinto 2:9; 2 Corinto 9:13). Ni Pablo ammona a daytoy ket pudno ken ni Timoteo agsipud ta nakitana a naipaduyakyak dayta babaen kadagiti adu a gundaway a nagtrabahoda a dua iti panangiwaras iti evangelio.

Dagiti narigat a kapadasan iti biag ti mangpadas iti kinalaingtayo ken mangipaduyakyak iti akin uneg a kinasiasinotayo. Kastoy ti panangibaga ni Ellen G. White: “Ti biag ket pasingkedanna ti disiplina. . . . Addanto dagiti makaparurod a mangsuot iti panagteppel; ket babaen ti panangsabet kadagitoy iti umno nga espiritu a mapasayaat dagiti Nacristianoan a saguday. No dagiti pannakadangran ken pannakainsulto ket siiemma a maibaklay, no dagiti makainsulto a sasao ket masungbatan kadagiti naalumamay a sungbat, ken dagiti makairurumen nga ar-aramid ket sangoen ti kinaimbag, daytoy ti pammaneknek nga agnanaed ti Espiritu ni Cristo iti puso.”—Ellen G. White, Testimonies for the Church, vol. 5, p. 344. Ituloyna nga ibaga a no “dagiti rigrigat ken pakarurodan a naayabantayo nga awiten” ket “maibturan a nasayaat, pasayaatenda ti kababalin a kas ken Cristo ken ilasinna ti Cristiano manipud iti nailubongan.”—Testimonies for the Church, vol. 5, p. 344.

`Panunotem dagiti nabiit pay a pananggargari, rigrigat, ken pakariribokan a naipasango kenka. Dagitoy kadi ket “sisiemma a naibaklay” ken “naibturan a nasayaat”? Ania ti maaramidam tapno makatulong dagitoy a kapadasan tapno ad-adda a madisiplinaka?`