---
title:  Maysa a Daton a Sibibiag
date:   27/01/2026
---

`Basaen ti Filipos 2:17; 2 Timoteo 4:6; Roma 12:1, 2; ken 1 Corinto 11:1. Ania iti ibagbaga ni Pablo kadagitoy a teksto?`

Ni Pablo ket naibaganan ti nakaskasdaaw a panangkita a saanna nga ammo no isu ket agbiag wenno matay iti panagserbi ken Cristo (Filipos 1:20–23). Ita isingasingna ti napaypayso unay a posibilidad a “maibukbok a kas daton nga inumen” (Filipos 2:17). Daytoy a ladawan ket naibatay iti nagkauna nga aramid ti pannakaibukbok ti inumen, a pakairamanan ti panangibukbok iti likido (kas iti lana, arak, wenno danum) kas daton iti Dios (kitaen, kas pagarigan, Genesis 35:14; Exodus 29:40, 41; 2 Samuel 23:15–17). Ti agparparang a “panangsayang” iti napateg a likido iti maysa nga aramid ti kinapudno ket mabalin nga ipalagipna kadatayo ti aramid ni Maria a nangpulot iti ulo ken saka ni Jesus iti “banbanglo ti pulos nga azucena” (Marcos 14:3–9; Juan 12:3). Nupay saan daytoy a daton a mismo nga inumen, nalawag nga itakderanna ti dakkel a daton a maitutop a nangiladawan iti awan patinggana a daton ni Cristo nga agpaay iti pannakaisalakantayo.

No ni Pablo ket mapapatay koma gapu iti trabahona a panangiwaras iti evangelio, isu ket agrag-o agsipud ta ‘maibukbok’ ti biagna a kas maysa a daton ken Apo Dios. Gapu ta dagiti pannakaibukbok ti inumen (libations) iti Biblia a Hebreo ket kaaduanna a saan nga agtakder nga agmaymaysa no di ket kakuykuyog ti daton (kitaen iti Numeros 15:1–10; Numeros 28:1–15), ibilang ni Pablo ti panangited iti biagna kas maitutop a mangan-anay iti “sakripicio ken panagserbi” dagiti mamati idiay Filipos, nga isu a, babaen ti pammati, ket pinilida nga ipaay dagiti biagda iti Dios kas “daton a sibibiag” (Roma 12:1).

Dagiti immuna a Cristiano, pakairamananen dagidiay taga Filipos (Filipos 1:27–29), ket naalibtakda iti panangibingay iti pammatida. Napanda inwaras ti evangelio iti binalan-balay (Aramid 5:42). Inlukatda dagiti pagtaenganda agpaay iti panagadal iti Sursurat (Aramid 12:12; 1 Corinto 16:19; Colosas 4:15; Filipos 1, 2), ken kinabaelanda a mangted kadagiti rason manipud kadagiti Sursurat no ania iti pinatida (Aramid 17:11; Aramid 18:26; 1 Pedro 3:15). Dagiti nangyunatayo (pioneer) nga Adventista ket inaramidda iti kasta met laeng. Imbes a nagdas-alda kadagiti papastor a mangiwaras iti damag kadagiti karrubada, imbingayda ti pammatida, nangtedda kadagiti ad-adal ti Biblia, ken insaganada dagiti tattao agpaay iti bautismo inton agsubli ti ministro.

Iti pangababaan, iti dakkel a personal a sakripicio kadagiti bagbagida, dayta ket, kas maysa a “daton a sibibiag,” nagtrabahoda tapno maiwaras ti evangelio. Basbassit kadi iti aramidentayo?

`Utoben no ania iti kaipapananna iti biagmo iti agbalin a maysa a “daton a sibibiag.” Kasano ti kaadu iti isakripiciom agpaay iti pagarian ti Dios, ken ania ti ibaga ti sungbatmo maipapan ti bagbagim?`