---
title:  No Ania ti Aramiden ti Dios Dayta iti Turposentayo
date:   25/01/2026
---

Kalkalpas nga imparang ni Pablo ni Jesus a kas naan-anay nga ulidan ti kinapakumbaba ken panagtulnog iti pagayatan ti Dios, ni Pablo itan ket agturong kadagiti mismo a taga Filipos. Pasingkedanna ti panagtulnogda iti Apo kalpasan ti panangawatda iti damag ti evangelio (kitaen iti Aramid 16:13–15, 32, 33) ken guyugoyenna ida nga agtultuloy iti dayta a panagtulnog.

Agsipud ta naiparangnan ti pagulidanan a biag ni Cristo ken ti krus a kas dalan ti pannakaisalakan, ni Pablo itan ket isentrona nga ad-adda a direkta no kasano nga amin daytoy ket agkurri iti pannakaipakatna.

`Basaen ti Filipos 2:12, 13. Ania ti kayat a saoen ni Pablo iti panagkunana, “turposenyo ti pannacaisalacanyo met laeng”? Kasanom nga iladawan ti panagnaig ti pammati ken ar-aramid?`

Kadagitoy dua a bersikulo, ni Pablo ket saanna nga iparang ti agduma nga evangelio manipud iti adda nga imbinsabinsana idiay Roma ken kadagiti dadduma a sursuratna [epistulo]. Masiguradotayo a ti damagna ditoy ket anamunganna ti evangelio ti pannakapalinteg babaen ti pammati, nga isu nga ikasabana met idiay Filipos ken dadduma pay a luglugar. Ngem napateg met a kitaen amin nga ibaga ti Biblia iti maysa a naited a topiko, nangnangruna iti topiko ti pannakaisalakan, nga isu a mabalin a saan a maawatan.

`Basaen ti Roma 3:23, 24; Roma 5:8; ken Efeso 2:8–10. Ania ti isuro dagitoy a teksto maipapan iti pannakaisalakan?`

Awan duadua, ti pannakaisalakan ket aramid ti Dios, ken awan iti mabalintayo nga ibaga a naggapu iti bagbagitayo. Uray pay ti pammati a mismo ket maysa a sagut, napabileg babaen ti trabaho ti Espiritu Santo. Dagiti bukodtayo nga ar-aramid ket saannatayo a maisalakan; nupay kasta, babaen ti baro a pannakayanak, ti Dios parsuaenna manen datayo iti naespirituan, a mamagbalin kadatayo a mangaramid kadagiti naimbag nga ar-aramid. Ti Espiritu ti Dios ket agtrabaho iti unegtayo, a mangpabileg iti pagayatantayo a mangpili iti nalinteg, tapno tukiaden ti sulisog, ken aramiden dagiti husto a pili.

Gapuna, turposentayo dagiti ar-aramid ti Dios a, nabuyogan iti “buteng ken pigerger.” Kayat kadi a saoen dayta a mabutengtayo iti panangukom ti Dios iti masansan a nakapuy a panangpadastayo nga agtulnog? Agpayso a saan. Daytoy a sasao ket tudtudoenna iti panangrikrikna iti kaadda ti Dios (kitaen ti Salmo 2:11) ken ti panagkasapulantayo nga agtulnog Kenkuana.

`Ania dagiti wagas a napadasam ti panagtartrabaho ni Cristo iti unegmo? Ngem kasano a ti natnag a kababalinmo ket lumaban a maibusor iti ar-aramiden ti Dios iti unegmo, ken kasano iti panangtukiadmo iti dayta a guyod?`