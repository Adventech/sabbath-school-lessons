---
title:  Adalen Pay
date:   30/01/2026
---

“Daydiay agtakder a kaasitgan ken Cristo isunto daydiay, ditoy daga ket kauunegan a nakainum iti espiritu ti nainsakripicioan nga ayatna,—ayat a ‘saan a napasindayag, saan a natangsit, . . . saan nga aginbubucodan, saan nga aglucsaw, saanna nga icancano ti maysa a pannacaranggas’ (1 Corinto 13:4, 5),—ayat a mangtignay iti adalan, kas iti panangtignayna iti Apotayo, tapno itedna ti amin, tapno agbiag ken agtrabaho ken agsakripicio, uray pay iti ipapatay, agpaay iti pannakaisalakan ti sangkataoan. Daytoy nga espiritu ket naipaduyakyak iti biag ni Pablo. Kinunana, ‘Ta no caniac, ti panagbiag isu ni Cristo;’ ta ti biagna imparangarangna ni Cristo kadagiti tao; ‘ket ti ipapatay isu ti gonggona,’—gunggona ken Cristo; ti ipapatay a mismo ti mangipaduyakyak iti pannakabalin ti paraburna, ken mangurnong kadagiti kararua Kenkuana. ‘Ni Cristo mapatan-oc itoy bagic,’ kinunana, ‘uray gapu iti biag, uray gapu iti patay.’ Filipos 1:21, 20.”—Ellen G. White, The Desire of Ages, p. 549.

“Ti tiempo ket saan nga adayu inton ti suot ket dumteng iti tunggal kararua. Ti marka ti animal ket maidagadagto kadatayo. Dagidiay nga iti tunggal addang ket simmuko kadagiti nailubongan a kiddaw ken timmunos kadagiti nailubongan nga ug-ugali ket saanto a narigat a sumukoda kadagiti pannakabalin nga adda, imbes nga ipasakupda dagiti bagbagida iti pannakaum-umsi, pannakainsulto, pannakaam-ames a maibalud, ken ipapatay. . . .

“Inton dagiti umariwekwek a saan a pudno a kakabsat ket mailasinda manipud iti pudno, iti kasta dagiti nailemmeng ket maiparangarangdanto a makita, ken buyogen dagiti hosanna iti babaen ti bandera ni Cristo. Dagidiay a nakalseb idi ken di agtalek iti bukodda a bagi ket ipakdaardanto dagiti bagbagida a silalatak nga agpaay ken Cristo ken iti kinapudnona. Ti kakakapsutan ken agpangpangngadua iti iglesia ket agbalinto a kas ken David—siaanamong nga agaramid ken makaitured. No ad-adalem ti rabii kadagiti tattao ti Dios, ad-adda met a naranraniag dagiti bituen. Ni Satanas ket sisasaem a mangriribok kadagiti matalek; ngem, iti nagan ni Jesus, agballigida nga ad-adda ngem dagiti manangparmek.”—Ellen G. White, Testimonies for the Church, vol. 5, pp. 81, 82.

**Salsaludsod a pagiinnadalan:**

`Panunoten ti ballaag iti adaw iti ngato maipapan dagidiay nga “iti tunggal addang ket simmuko kadagiti nailubongan a kiddaw ken timmunos kadagiti nailubongan nga ug-ugali.” Ania ngata dagiti iraman dayta? Pagiinnadalan no kasano a daytoy ket mabalin a maipakat saan laeng a kadagiti tattao no di iti iglesia a sibubukel.`

`Ti Dios kunana, “ ‘Dagidiay a mangdayaw caniac dayawecto’ ” (1 Samuel 2:30). Ania dagiti wagas a dayawentayo ti Dios? Agpadada kadi a kas ti “agdaydayawcayo iti nangaramid iti langit ken iti daga” (Apocalipsis 14:7)? Apay wenno apay a saan?`

`Kasano iti pannakaawattayo iti kapanunotan a turposentayo ti bukodtayo a pannakaisalakan nga awan iti pannakatnagtayo iti palab-og ti ligalismo?`