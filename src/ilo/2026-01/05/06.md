---
title:  “Dagiti Cacastoy Patgenyo”
date:   29/01/2026
---

`Basaen ti Filipos 2:25–30. Kasano ti panangiladawan ni Pablo ken Epafrodito? Ania dagiti masinunuo a kababalin ken ar-aramid daytoy a nacristianoan a trabahador a mangiparangarang iti kababalinna?`

Ni Epafrodito ket iti daytoy laeng a surat a naibaga, ngem maammoantayo iti sangkabassit maipapan kenkuana manipud iti sangkabassit nga ababa a pannakaibagana. Manipud iti naganna (nga isu a mangitudtudo iti kulto ni Aproditus), mabalin a kunaentayo nga isu ket nakonbertir manipud iti kinapagano. Iti pannakaawagna a kas maysa a “katrabahoan” ket isingasingna nga isu ket naalibtak iti trabaho, nalabit nga agtartrabaho a kadua ni Pablo idiay Filipos. Kas maysa a “katrabahoan” (idilig iti Filipos 1:27) ket nalabit a tudtudoenna ti dangadang a sinango ni Epafrodito iti panangiwaras iti evangelio, a siaanamong isuna uray pay agpeggad ti biagna (Filipos 2:30).

Kas “babaunen” (iti Griego, apostolos) a dinutokan ti iglesia idiay Filipos, ni Epafrodito ket naibaun nga agministro ken Pablo idiay pagbaludan ken tapno asikasuenna iti aniaman pay a dadduma a kasapulanna (Filipos 2:25). Isu ti maysa a nangitalkan dagiti taga Filipos kadagiti pamirak a sagutda ken Pablo (Filipos 4:18). Dagitoy a datdaton ket napategda unay agsipud ta aniaman a taraon, pagan-anay, wenno pagturogan, wenno dadduma pay a nasken a masapul dagiti balud ti Roma ket masapul a magatangda iti bukodda a gastos wenno iyeg kadakuada dagiti pamilya wenno gagayyem (idilig iti Aramid 24:23). Iti asideg a panagpatingga ti maikadua a pannakaibaludna idiay Roma, ni Pablo dinawatna ken Timoteo nga “aramidem ti cabaelam tapno macaayca, no di pay dumteng ti calam-ecna” ken iyegmo “daydi cagay” a nabatik idiay Troas (2 Timoteo 4:21, 13). Ni Pablo ket nalawag unay a masapulna daytoy napuskol, delana a kagay iti uneg ti nalamiis, bato a seldana. Ni pay Epafrodito ti napagtalkan a mangawit daytoy a surat a maisubli idiay Filipos (kitaen ti surat ni Ellen G. White, The Acts of the Apostles, p. 479).

Nalabit nga agsipud kadagiti parparikut idiay Filipos (kitaen ti Liksion 4), ni Pablo “pinagarupco a masapul” nga ibaunna ni Epafrodito nga agsubli a nasapsapa ngem iti pinakpakadaan, gapuna a guyugoyenna dagiti taga Filipos nga “awatenyo iti biang ti Apo a mapacuyogan ti amin a ragsac” (Filipos 2:29). Ni Pablo kayatna nga ipasigurado a saanda a pakadanagan ti bukodna a kasasaad idiay pagbaludan. Ipaganetgetna pay a ni Epafrodito ket isu ti kita ti tao nga ipateg dagiti Cristiano, saan a gapu iti kinabaknangda wenno kasasaadda iti sociedad no di ket gapu iti nainsakripicioan nga espirituda iti panangsurot iti ulidan ni Jesus (Filipos 2:6–11; idilig iti Lucas 22:25–27). Ti sao ti Griego iti patgen wenno padayawan ket agparang iti sumagmamano laeng a daras idiay Baro a Testamento: iti adipen ti centurion a “dongdongoen” (Lucas 7:2), kadagidiay a napakitaan iti dayaw babaen iti lugarda idiay maysa a rambak (Lucas 14:8), ken ni Jesus a kas “nangnangruna” a pasuli a bato (1 Pedro 2:4, 6). Ti pannakairaman ni Epafrodito iti dayta a bunggoy ket pudno unay a kayatna a saoen nga isu ket maysa a matalek a lalaki.