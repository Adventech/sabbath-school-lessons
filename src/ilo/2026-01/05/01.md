---
title:  Rumaniag kas Silsilaw iti Rabii
date:   24/01/2026
---

### Basaen Agpaay iti Adal ita a Lawas
Filipos 2:12–30; Roma 3:23, 24; Roma 5:8; 2 Timoteo 4:6; 1 Corinto 4:17; 2 Timoteo 4:21, 13; Lucas 7:2.

> <p>Paset a Mayulo</p>
> “Aramidenyo dagiti isu-amin a banbanag nga awan tantanabutob ken supsupiat; Tapno awan coma ti pacababalawanyo ket natarnawcayo, annacnacayo, ti Dios nga awan pacapilawanyo, iti nagtengngaan ti maysa a kaputotan a nakil-lo ken managdacdakes, ket iti tengngada aglawagcayo a cas la silsilaw iti lubong” (Filipos 2:14, 15).

Ti Dios imbagana kadagiti Hebreo nga agtulnogda agsipud ta dayta a kinatulnog ket “isu ti siribyo ken sarirityo iti imatang dagiti il-ili, a macangngeg cadagiti al-alagaden, ket cunada, Pudno unay a daytoy dackel a nacion masirib ken mannacagaw-at nga ili’ ” (Deuteronomio 4:6).

Kalpasan ti ginasgasut a siglo Kinunana, “Siac ti silaw ti lubong; ti sumurot caniac, saanto a magna iti sipnget; no di ket addanto kencuana ti silaw ti biag” (Juan 8:12). Kinunana pay, “Dacayo ti silaw ti lobong: ti maysa nga ili a naisaad iti rabaw ti maysa a turod, saan a mabalin nga ilemmeng” (Mateo 5:14). Kasano a datayo dayta a silaw? Babaen laeng iti maysa a nasinged a pannakaisilpu ken Jesus, “a manglawag iti amin a tao” (Juan 1:9). Kas kuna ti Filipos 2, ti Dios “intan-ocna iti cangatoan unay, ket iniccanna ti nagan a natantan-oc ngem iti amin a nagan; Tapno, iti nagan ni Jesus, isu-amin a tumeng agparintumeng . . . Ken amin a dila ipudnoda a ni Jesu-Cristo, isu ti Apo” (Filipos 2:9–11).

Ti lawag ken pannakabalin ti langit ket sidadaan kadatayo amin a nangisuko kadagiti biagtayo ken Jesus. Ngem masansan unay a namnamaentayo nga aramiden amin dayta ti Dios wenno dagiti bukodtayo a kapanunotan ken planplano ti manglapped iti dayta. Dayta ti gapuna no apay a dagiti sasao ni Pablo kadagiti taga Filipos ket mayataday unay ita nga aldaw.

_*Adalen ti adal ita a lawas tapno maisagana agpaay ti Sabado, Enero 31._