---
title:  Silaw iti Nasipnget a Lubong
date:   26/01/2026
---

Idiay Filipos 2:14, ni Pablo guyugoyenna dagiti taga Filipos nga “aramidenyo dagiti isu-amin a banbanag nga awan tantanabutob ken supsupiat.” Dagiti karit iti panagkaykaysa ti iglesia ket seryoso unay a ti panagkaykaysa ket saan a mapagtaginayon no awan ti napateg a panagtrabaho iti biangtayo. Ti panagkaykaysa iti uneg ti iglesia ket maysa a bunga ti pannakaitipontayo ken Cristo ken panagtulnog iti Saona. Ken dayta ket napateg iti panagsaksitayo, kas iti simmaruno nga ibaga ni Pablo, nga ay-yabannatayo nga “aglawagcayo a cas la silsilaw iti lubong” (Filipos 2:15).

Iti rabii nga awan bulanna, nga adayu iti silnag dagiti ciciudad ken silsilaw iti lansangan, ad-adu a bituen ti makita, ken kasla ad-adda nga agraniag dagitoy. Ti panagsupadi ti mangaramid iti pagdumaan. No nangisngisit ti tangatang, ad-adda met a nalawlawag a makita dagiti bituen. Kasta met laeng iti panagsaksitayo. No dakdakkel ti kinasipnget ti dakes iti aglawlawtayo, ad-adda a nakarkaro ti pagdumaan ti biag dagiti pudno a pasurot ti Dios ken dagiti nailubongan. Anian a nagpateg ngarud a ditay ipalubos a dagiti artipisyal a silsilaw dagiti nailubongan a kapanunotan, presyur, ken ar-aramid ti makagapu a ti panagsaksitayo ket agkupas iti likudan wenno mapukaw a mamimpinsan.

`Basaen ti Filipos 2:15, 16. Kasano nga iladawan ni Pablo no ania koma iti pagbalinantayo ken aramidentayo, kas annak ti Dios?`

Ti “awan pakababalawanna” ket kaipapananna ti “awan pakapilawanna, awan pakaibabainan.” Naaramat daytoy nangnangruna ken ni Job ken ti awan pakapilawanna a kababalinna (kitaen iti Job 1:1, 8; Job 2:3; kitaen met ti Job 11:4; Job 33:9). Ti sao ti Griego a naipatarus a “di makadangran” ket litiral a kaipapananna “di nalaokan, natarnaw.” Ni Jesus, gapu kadagiti narungsot a panangduprak a mabalin a sangoen dagiti saksina, ket pabilgennatayo nga agbalin a “nasingpetcayo a cas la cadagiti calapati” (Mateo 10:16). Kasta met a guyugoyennatayo ni Pablo nga agbalin a “nanengneng a maipapan iti dakes” (Roma 16:19). Pagaammotayo dagiti kabaroanan a midyatayo nga aglaun kadagiti saan a natarnaw, makaitag-ay, ken makaguyugoy. Kadagiti panawen a kas kadagitoy, ti aramid ni David ket maysa a naindaklan a pagannurotan agpaay kadatayo ita nga aldaw: “Diacto mangicabil iti naalas a banag iti saclang dagiti matac” (Salmo 101:3).

Ditay koma pulos mabuteng nga agbalin a maiduma—ti pammatitayo ket ad-adda koma a mangisina kadatayo. Ti kalat ket “aglawagcayo a cas la silsilaw iti lubong” (Filipos 2:15). Ti laeng wagas tapno maaramid dayta ket ti panangtukiad iti pannakitunos iti daytoy a lubong (Roma 12:2) nga “iracuracyo ti sao ti biag” (Filipos 2:16). Dagiti pilitayo ti mangikeddeng no nagbiagtayo a mangkitkita iti “aldaw ni Cristo” wenno “nagtartaray nga awan nagmamaayanna” (Filipos 2:16; idilig iti 1 Corinto 9:24–27).

`No adda dagiti benneg iti biagmo nga ibilangmo a “nailubongan” (ken nalabit nga addada), kasano a madalusanka manipud kadakuada?`