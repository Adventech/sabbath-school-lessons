---
title:  Komento Dagiti Mannursuro
date:   30/01/2026
---

### Paset I: Pakabuklan

**Kangrunaan a Teksto:** Filipos 2:14, 15

**Pakaisentroan ti Adal:** Filipos 2:12–30; Santiago 2

Dagiti Cristiano ket naayabanda tapno agbalin a silaw iti maysa a nasipnget a lubong. Ni Jesus kinunana, “ ‘Dacayo ti silaw ti lobong’ ” (Mateo 5:14). Umas-asping, ni Pablo ket imparangarangna met ti tarigagayna kadagiti Cristiano nga aglawag a kas agaw-awit iti silaw iti maysa a lubong a nabalkot iti kinasipnget. Dagiti sasaona kadagiti taga Filipos, “aglawagcayo a cas la silsilaw iti lubong” (Filipos 2:15), ket umas-aspingda unay iti damag a naited kadagiti taga Efeso, “Ta idi naminsan dacay ti sipnget, ngem ita dacay ti silaw iti Apo: magnacayo a cas annac ti lawag” (Efeso 5:8).

Ti simbolo a silaw ket napigsa unay a namisioneroan a simbolo, a naaramat nga agpadpada iti Daan ken Baro a Tulag. Idiay Isaias, ti Dios ipakdaarna iti Adipenna, ti Misias, “ ‘ “Itedcanto met a silaw cadagiti Gentil, tapno macapagbalinca a pangisalacanco agingga iti ungto ti daga” ’ ” (Isaias 49:6; idilig met iti Isaias 42:6). Daytoy a teksto ket naipakat ken Jesus iti Baro a Tulag (kitaen, kas pangarigan, Lucas 2:32; Juan 8:12; Juan 9:5; Aramid 26:23), ngem daytoy ket maipakat met iti iglesia (Aramid 13:47) agsipud ta itultuloyna ti misyon ni Jesus nga agbalin a Silaw iti lubong.

Daytoy adal ita a lawas ket ipaganetgetna dagiti tallo a kangrunaan a tema:

1. Intayo kitaen ti panagkayamet iti nagbaetan ti pammati ken ar-aramid (Filipos 2:12, 13).
2. Kas Cristiano, naayabantayo nga agbalin a silsilaw iti lubong, sumursurot kadagiti tugot ni Jesus ken mangibingbingay iti biagtayo kadagiti sabsabali.
3. Dagiti susuot ken kinarigat a sangoentayo iti nacristianoan a pannagnatayo ket mangpapigsa kadatayo agpaay kadagiti dakdakkel a karit iti trabaho ti Dios. Isuda dagiti rimienta ti Dios agpaay iti pannakapasayaat dagiti nasken a kababalin a di maisina agpaay iti nabunga a panagministro.

### Paset II: Komentaryo

**Mangiladawan**

Ni Dwight L. Moody ket ibagana ti istoria dagiti dua a lallaki “a ti trabahoda ket mangpusipos iti silaw iti maysa a parola iti maysa a kanayon-a-mabagyo ken nabato nga igid ti baybay. Ti makinaria ket nagkibaltang, ket ti silaw ket saan a nagpuligos. Kasta unay ti butengda nga amangan a dagidiay adda idiay baybay ket pagkamalianda dayta a kas sabali a silaw, isu a nagtrabahoda iti intero a rabii tapno mamagtalinaed iti silaw nga aggunay.” Ni Moody dinagdagupna, “Pagtalinaedentayo dagiti silawtayo iti umiso a lugar, tapno ti lubong ket makitada a ti relihiyon ni Cristo ket saan a parparbo no di ket maysa a napaypayso.”—Moody, Anecdotes, Incidents, and Illustrations (Chicago: Moody Publishers, 1990), p. 36. Ni Jesus inaramatna ti pangngarig ti silaw tapno iladawanna a ti pammati ket agbalin a “makita” babaen kadagiti naimbag nga ar-aramid (Mateo 5:16).

**Pammati ken Ar-aramid**

Ni C. S. Lewis ket ibagana daytoy makapangayangay a sasao maipapan iti panagkayamet ti pammati ken ar-aramid: “Dagiti Cristiano ket masansan a pagsusupiatanda no iti mangidaldalan iti Nacristianoan a pagtaengan ket dagiti naimbag nga ar-aramid wenno Pammati ken Cristo. . . . Ti Biblia ket napaypayso a kas la pasingkedanna dagiti dua a banag idi pagtiponenna dagiti dua a bambanag iti maymaysa a nakaskasdaaw a sasao. Ti umuna a kagudua ket, ‘turposenyo ti pannacaisalacanyo met laeng, a buyugen ti buteng ken pigerger’—nga isu a kas la isuamin a bambanag ket agdas-alda kadatayo ken kadagiti naimbag nga ar-aramidtayo: ngem ti maikadua a kagudua agtuloy, ‘ta ti Dios ti mamagaramid cadacayo’—isu a ti Dios ket inaramidna amin a bambanag ket datayo ket awan a pulos. Mabutengak a dayta iti banag a sangsangoentayo iti kinacristiano. Mariribokanak, ngem saanak a maklaat.”—C. S. Lewis, Mere Christianity (New York: HarperCollins, 2001), pp. 148, 149.

Kinaagpaysoanna, ni Pablo lawlawaganna ti panagkayamet ti pammati ken ar-aramid idiay Filipos 2:12, 13. Kabayatan a masapul a turposentayo ti pannakaisalakantayo, dagiti ar-aramid ket awanan iti makaisalakan a paset. Kas isuro ni Santiago, dagiti ar-aramid ket isuda dagiti pammaneknek iti maysa a napudno ken makaisalakan a pammati (Santiago 2:18; idilig iti Santiago 2:14). Ti pammati nga awan ar-aramidna ket saan a pammati iti aniaman a banag. Kadagiti sasao ni Santiago, daytoy a kita ti pammati ket natay (Santiago 2:17, 26) ken awan serserbina (Santiago 2:20).

Idi imbaga ni Pablo a “turposenyo ti pannacaisalacanyo met laeng, a buyugen ti buteng ken pigerger,” nalabit a tudtudoenna iti sungsungbatan nga agtinnag iti tunggal Cristiano maipapan iti pannakaisalakan nga inarakopdan babaen iti pammati, nga isu a masapul a maaramid a “buyugen ti buteng ken pigerger” (Filipos 2:12). Idiay sigud a teksto iti Griego, ti sasao a “buyugen ti buteng ken pigerger” ket naikabil idiay pangrugian ti sasao agpaay iti paganetget: “buyugen ti buteng ken pigerger, turposenyo ti pannacaisalacanyo met laeng.”

Dagiti iskolar pagdidibatianda ti kayat a saoen ti sasao a “buyugen ti buteng ken pigerger,” nga ipaayda dagiti adu a patarus, a kunada a saklawenna (1) ti pannakaseknan iti peggad ti posibilidad a saan a panagballigi, (2) maysa a kababalin ti isusuko iti Dios, (3) napakumbaba a panagdayaw iti Dios wenno (4) panagtipon amin dagitoy a bambanag. Ni Pablo ipakatna pay daytoy a pagsasao kadagiti dadduma a paset dagiti sursuratna. Idiay 1 Corinto 2:3, ti “buteng” ken “pigerger” ket kas la iyanninawna ti panagdanag ni Pablo maipapan iti mabalin a saan a panagballigi ti misyonna idiay Corinto. Idiay 2 Corinto 7:15, dagitoy a sasao ket itudoda iti adda a panagtalek ni Pablo a dagiti taga Corinto ket ileppasda ti manamnama kadakuada (kitaen ti ber. 16). Idiay Efeso 6:5, dagitoy a sasao ket ipaganetgetda ti kinapateg ti maaddaan iti maysa a rikna iti pagrebbengan. Ti maysa a panangamiris kadagitoy a teksto isingasingna a ti sasao a “buyugen ti buteng ken pigerger” idiay Filipos 2:12 ket mangitudo iti nangato a panangkita iti pagrebbengan a pasayaaten koma dagiti mamati maipapan iti pannakaisalakanda. Dagiti ar-aramidda ket maysa a pakakitaan nga al-alaenda daytoy a banag a sipapasnek.

**Silsilaw iti Lubong**

Ti ladawan ti silaw ket agtultuloy a naipakat idiay Biblia a kas maysa a kayarigan agpaay iti misyon. Idiay Daan a Testamento, ti Dios a Mismo ket nailadawan a kas namimpinsan a Paggapuan nga Isu a paggapuan ti silaw. Ti sumasalmo kunana, “Ni Jehova isu ti silaw ken salacanco” (Salmo 27:1; kitaen pay ti Salmo 4:6; Salmo 89:15; Salmo 118:27; Isaias 2:5). Pumadpada pay, iti panagsao ni mammadto Mikias iti biang dagiti tattaona, kunana, “ni Jehova isunto ti silaw caniac . . . . iruarnacto iti lawag ket makitacto ti kinalintegna” (Mikias 7:8, 9; kitaen pay ti Isaias 60:1, 2, 19, 20).

Idiay Isaias 42:6 ken Isaias 49:6, ti Adipen ti Apo ket naibaga a kas “ ‘silaw cadagiti Gentil.’ ” Idiay Isaias 49:6, ti agbasa ket naipaayan iti daytoy ad-adu pay a panglawlawag: “ ‘ “Tapno macapagbalinca a Pangisalacanco agingga iti ungto ti daga.” ’ ” Dagiti nagsurat iti Baro a Testamento ket naawatanda ti pangngarig ken impakatda dayta nga agtultuloy (Lucas 2:32; Juan 8:12; Juan 9:5; Aramid 13:47; Aramid 26:23).

Makapangayangay a ti kapapatgan a pangngarig agpaay iti iglesia kadagiti immuna a kapkapitulo ti Apocalipsis ket dagiti kandelario (pagsilawan). Iti dayta a banag, dagiti nadumaduma nga iskolar ket umanamongda a ti panangbaybay-a iti immuna nga ayat dagiti sumagmamano idiay iglesia ti Efeso ket adda pannakainaigna iti panagkupas ti namisioneroan a regtada (Apocalipsis 2:4). Gapuna, ni Jesus iballaagna a, malaksid no agbabawida, Ikkatenna dagiti “pagsilawam iti yanna” (Apocalipsis 2:5).

Kas naibaga iti napalabas, ti sasao nga “ungto ti daga” ket nagparang idiay Isaias 49:6 a maisilpu iti pangngarig ti silaw. Dayta ket agparang iti namindua idiay libro ti Aramid a mangipakita iti saklawen ti namisioneroan a trabaho ti iglesia (Aramid 1:8; Aramid 13:47). Nupay ti pangngarig ti silaw ket saan nga agparang idiay Aramid 1:8, mabalin a naipasimudaag, kas naibatay iti Aramid 13:47. Dagitoy a datos ket nangted iti lawag iti patigmaan ni Pablo kadagiti taga Filipos nga aglawag a “cas la silsilaw iti lubong” (Filipos 2:15). Napateg a paliiwen a ni Pablo ket isingasingna a dagiti mamati ket pudnoda unay a silsilaw iti lubong (Filipos 2:15) inton ipaduyakyakda ti panagkaykaysa kadagiti bagbagida (Filipos 2:14). Ta kalpasan ti amin, “ti pannakaayab tapno agbalin a silaw ket maysa met a pannakaayab iti panagkakadua iti lawag. Ni Pablo nakitana dagiti Cristiano a kas naitipon nga agtitimpuyog iti maysa a komonidad nga iti dayta mabalinda a pabilgen ken papigsaen iti maysa ken maysa a kas an-annak ti lawag (Efeso 5:8, 15–20).”—Juan M. Terry, Ebbie C. Smith, ken Justice Anderson, eds., Missiology: An Introduction to the Foundations, History, and Strategies of World Missions (Nashville, TN: Broadman & Holman Publishers, 1998), p. 26.

**Dagiti Kalidad iti Maysa a Naballigi a Panagministro**

Manipud iti pannakailadawanda Timoteo ken Epafrodito idiay Filipos 2:19–30, ti maysa ket mabalin a makaala kadagiti adu a kalidad a nasken iti maysa a naballigi a panagministro. Ni Pablo ipakitana ni Timoteo kas maysa a (1) “canacnakemna” (Filipos 2:20), (2) sipupudno a mangisakit kadagiti sabsabali (Filipos 2:20), (3) sapsapulenda “dagiti bambanag a sannikua ni Jesu-Cristo” (Filipos 2:21), (4) addaan iti maysa a napaneknekan a kababalin (Filipos 2:22), ken (5) ipaduyakyakna ti maysa a kababalin ti panagserbi (Filipos 2:22). Ti sao ti Griego a naipaay a kas “canacnakemna” ket isopsichon, nga agparang laeng ditoy iti Baro a Testamento. Naminsan met a nagparang idiay Septuagint (ti bersion ti Griego iti Daan a Testamento), idiay Salmo 55:13, nga idiay ket naipatarus a kas “kapadpadak.”

Maipapan ken Epafrodito, ni Pablo immuna nga inladawanna isuna iti pannakainaigna iti mismo a bagbagina: isu ket maysa a kabsat, ken maysa a pada a soldado. Isu ket maysa pay a babaunen (manipud iti Griego, nga apostolos) naibaun manipud ken Pablo kadagiti taga Filipos, ken maysa a nangasikaso kadagiti kasapulan ni Pablo (Filipos 2:25). Daytoy ket ipakpakitana a ni Epafrodito ket maysa a matalek unay ken napudno a kadua. Kalpasanna, ni Pablo iladawanna isuna iti pannakainaigna kadagiti taga Filipos. Iti dayta a banag, ni Pablo kunana, “Ta mailiw cadacayo amin” (Filipos 2:26). Iti sabali a pannao, ni Pablo kunkunana, “Mailiw isuna kadakayo.” Daytoy isingasingna a, kas maysa a Nacristianoan a pangulo, ni Epafrodito ket ay-ayatenna unay ken ilalaenna dagidiay a nagserbianna. Ni Epafrodito ket maysa a naitalaga a nacristianoan a pangulo ta “gapu iti panagservi ken Cristo, nganngani natay, nga impeggadna ti biagna” (Filipos 2:30). Dagitoy a tattao intedda ti aminda agpaay iti trabaho ni Cristo. Ti Dios namnamaennatayo met a mangited iti kaimbagantayo!

### Paset III: Pakaipakatan iti Biag

Utoben dagiti sumaganad a tema. Kalpasanna dawatem dagiti istudyantem a sungbatanda dagiti salsaludsod idiay pagpatinggaan daytoy a segkay:

Namimpinsan nga agdasdas-altayo iti Dios agpaay iti pannakaisalakan, nga isu a maawattayo gapu iti pammati. Ni Pablo ket dina maaramid a nalawlawag pay dayta idi a kinunana, “Ta gapu iti parabur naisalacancayo gapu iti pammati; ket daytoy saan a nagtaud cadacayo ta sagut ti Dios” (Efeso 2:8). Babaen iti pammati a magnatayo manipud daytoy a biag a mapan iti biag nga umay. Ti surat kadagiti Hebreo ket inaramidna daytoy a banag a nalawag unay babaen iti agtultuloy a panangulit-ulitna iti sasao a “gapu iti pammati” (kitaen ti Hebreo 11). Gapu iti pammati, ni Abraham “naggian idiay daga a naicari, a cas gangannaet, . . . Ta inururayna ti ciudad nga adda cimientona: a ti mangbalabala ken mangipatacder kencuana, isu ti Dios” (Hebreo 11:9, 10).

Ti kapadasan ti pannakaisalakan ket di maliklikan a mangiturong kadatayo kadagiti naimbag nga ar-aramid. Idinto ta dagiti naimbag nga ar-aramid ket naaramidda a pagimbagan dagiti sabsabali (Galacia 6:9, 10), saanda a kadawyan kadagiti managbasol (Jeremias 13:23). Dayta iti gapuna no apay a ti Dios ti mamagbalin kadatayo a mangaramid kadakuada (Filipos 2:13).

Ni Jesus kinunana kadagiti ad-adalan, “ ‘Casta coma ti panaglawag ti silawyo iti sangoanan dagiti tao; tapno makitada dagiti naimbag nga aramidyo, ket dayawenda coma ni Amayo nga adda sadi langit’ ” (Mateo 5:16). Daytoy a bilin ipaganetgetna ti nasinged a panagkayamet iti nagbaetan ti panaglawag ti silawtayo ken panangaramid kadagiti naimbag nga ar-aramid. Babaen ti panangaramid kadagiti naimbag nga ar-aramid, dagiti mamati ket pagraniagenda dagiti silawda iti nasipnget a lubong. Ti sipnget ket maysa a simbolo ti basol (kitaen, kas pangarigan, Juan 3:19, 20; Lucas 22:53) ken dagiti bungana (kitaen, kas pangarigan, Salmo 82:5; Efeso 4:18). Dagiti Cristiano naayaban tapno lawaganda daytoy lubong iti “lawag ti evangelio ti dayag ni Cristo” (2 Corinto 4:4), tapno aglawag kadagidiay a “ti dios a nailubongan binulsecna dagiti isisip dagiti saan a mamati” (2 Corinto 4:4).

**Salsaludsod:**

1. Kasano a dagiti naimbag nga ar-aramid ken ti kapadasan ti pannakaisalakan ket nagsilpu?

2. Ania dagiti wagas a mabalinmo a pagraniagen ti silawmo iti daytoy nasipnget a lubong?