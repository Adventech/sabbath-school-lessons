---
title:  Ni Pablo ken Colosas
date:   31/12/2025
---

Awan ti rekordtayo a ni Pablo ket sinarungkaranna ti Colosas, nga isu a mangibaga manen kadatayo iti maysa a banag maipapan ti kinabertud ti istratehiya ti panagivangeliona. Umuna, ni Epafras, maysa nga agnanaed iti Colosas (Colosas 4:12), ti nangiyeg iti evangelio iti dayta a ciudad (Colosas 1:7). Ngem kasano iti pannakakombertirna? Dakkel ti posibilidadna a daytoy ket idi katengngaan ti dekada 50, idi ni Pablo ket adda iti arubayan ti Efeso “nga isu-amin dagidi agnaed idiay Asia, dagiti Judio ken dagiti Griego, nangngegda ti sao ti Apo” (Aramid 19:10; idilig iti Aramid 20:31).

Ti libro ti Apocalipsis saksianna no kasano ti kinalawa ti panagsaknap ti evangelio iti amin daytoy a lugar (Apocalipsis 1:4). Ti nalabit a kaimbagan a pannakailawlawag daytoy a balligi, pakairamanan ti pannakaisaknapna idiay Colosas, ket kas maysa a bunga ti trabaho dagiti nakonbertir ni Pablo, nga isu nga immuna a nakangngeg iti damag idiay Efeso, ti kapapatgan a ciudad idiay Asia Minor ken kangrunaan a sangladan. Ni Epafras nangngegna ti panangaskasaba ni Pablo idiay Efeso ken, iti panagbalinna a maysa kadagiti katrabahoanna, innalana ti evangelio ket impanna idiay pagilianna a Colosas.

Ti ciudad a mismo, agarup siam a milya (15 a kilometro) iti abagatan a daya ti Laodicea, ket ita laeng a makalkali, isu a bassit ti ammotayo maipapan dayta no maidilig kadagiti pagaammo unay a ciudad iti dayta a probinsya. Ammotayo nga addaan dayta iti dakkel a bilang dagiti Judio a “mapan a sangapulo a ribu ti bilang dagiti Judio nga aggigian iti dayta a lugar ti Phrygia.”—Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), vol. 10, p. 3. Dagiti sinsilio a naaramid idiay Colosas ket ipakitada a dagiti tattao idiay, kas kadagiti adu a ciciudad ti Roma, ket nagdaydayawda kadagiti nadumaduma a didiosen. Dagiti ar-aramid a pinapagano ken ti napigsa nga impluwensya ti kultura ket nalawag unay a gapu a dagiti Cristiano idiay ket simmango kadagiti nakaro a karit, saan laeng nga iti pannakaibanghelio ti ciudad no di pay ket iti panagtalinaedda a matalek iti nadalus a pammati ti evangelio. Sabali pay a mabigbigbig a Cristiano idiay Colosas ket ni Filemon, nga isu a mabalin a nakonbertir iti isu met laeng a panawen a kas ken Epafras.

`Basaen ti Filemon 15, 16. Kitaen pay ti Colosas 4:9. Ania a pannakilangen ti inyawis ni Pablo ken Filemon nga aramidenna ken Onesimo?`

Nupay ti linteg ti Roma ket sapulenna ken Pablo iti panangisublina ken Onesimo ken Filemon, ni Pablo agpakaasi iti puso ken konsiensia ni Filemon a kas maysa a pada a mamati ken guyugoyenna isuna tapno tratarenna ni Onesimo, saan a kas maysa nga adipen, no di ket kas maysa a kabsat (Filemon 16).

`Uray pay no kasano ti kadakkel ti panangguratayo iti kapanunotan ti panangadipen iti aniaman a langa, ken ti tarigagay a babalawen koma ni Pablo ti aramid, kasano a makitunostayo iti kuna ni Pablo ditoy? (Anian a makapangayangay nga, idi panawen ti panagadipen idiay Amerika, ni Ellen G. White ket matudtudo unay nga imbagana kadagiti Adventista a karitenda ti linteg a mangibilin kadagiti tattao nga isublida dagiti naglibas nga ad-adipen.)`