---
title:  Dagiti Ig-glesia ti Filipos ken Colosas
date:   01/01/2026
---

`Basaen ti Filipos 1:1–3 ken Colosas 1:1, 2. Kasano ti pannakailadawan dagiti ig-iglesia idiay Filipos ken Colosas, ken ania a kinapateg ti adda iti pannakailadawanda?`

Ti gagangay a kablaaw ni Pablo kadagiti sursuratna ket awaganna dagiti Cristiano kadagidiay a luglugar a “sasanto”; dayta ket, babaen ti bautismo nailasinda a kas naisangsangayan a tattao ti Dios, kas kadagiti tattao ti Israel, babaen ti aramid ti pannakakugit (Exodus 19:5, 6; idilig iti 1 Pedro 2:9, 10), ket nailasinda a kas maysa a “nasantoan a nacion.” (Daytoy ket namimpinsan nga awan a pulos iti pannakainaigna iti aramid ti iglesia Romana a panamagbalin kadagiti tattao a kas “sasanto.”)

Makapangayangay pay ket ti panagpada dagiti kablaaw dagitoy dua a sursurat. Ni Pablo ket tudtudoenna dagiti “ob-obispo ken cadagiti diacono” (Filipos 1:1) idiay Filipos ken kadagiti “matalec a cacabsat ken Cristo” (Colosas 1:2) idiay Colosas. No saritaen ti Baro a Testamento dagiti “matalec a cacabsat,” addaanda iti masinunuo a trabaho idiay iglesia (kitaen ti Efeso 6:21; Colosas 4:7; 1 Pedro 5:12). Isu nga, agparparang a ni Pablo ket saanna laeng a kasarsarita dagiti kamkameng ti iglesia no di pay ket dagiti pangpangulo ti iglesia kadagitoy a ciciudad. Daytoy a pannakaibaga dagiti opisina nga ad-adu a masinunuo a nailadawan kadagiti sabsabali a pakasarakan (kas pangarigan, idiay 1 Timoteo 3:1–12; Tito 1:5–9) ket saksianna ti kaadda ken kinapateg ti organisasyon manipud iti kauunaan a panawen ti iglesia.

Iti panangsanay kadagiti katrabahoan a kas kada Timoteo ken Epafras ken panangipaay iti panangipangulo kadagiti lokal nga ig-iglesia ket isu idi iti impangpangruna ni Pablo ken ti nakatulong kadagiti trabahona a panagivangelio. Iti sabali a pannao, adda idi ti plano nga istratehiya iti panangasaba ken panamagtalinaed. Dagiti nangyunatayo [pioneers] nga Adventista ket sinurotda ti pagwadan nga organisasyon ti iglesia iti Baro a Testamento a kas ipakita dagiti adu a sursurat iti Review and Herald manipud kadagiti panawen ti 1850s. Kinaagpaysoanna, kinuna ni James White, “Ti nadiosan nga ornos ti Baro a Testamento ket makaanay a mangorganisar iti iglesia ni Cristo. No ad-adu pay ti kasapulan, dayta ket naited babaen ti paltiing.”—“Gospel Order,” The Advent Review, and Sabbath Herald, Dec. 6, 1853, p. 173. Sakbay pay a nagsurat ni Pablo kadagitoy nga ig-iglesia, dagiti apostoles ket nairugidan ti panangisaad kadagiti opisyales nga agpaay iti iglesia idiay Jerusalem (kitaen ti Aramid 6:1–6; Aramid 11:30), nga isu “nga agserbi a kas maysa a pagwadan agpaay iti pannakaorganisar dagiti ig-iglesia iti amin a dadduma a luglugar a dagiti mangikaskasaba iti evangelio ket makaawisda kadagiti makombertir iti pudno.”—Ellen G. White, The Acts of the Apostles, p. 91.

Pagaammo unay a ni Pablo inaramatna ti tulong dagiti tagasurat iti kanito a panangbukel kadagiti sursuratna. Ni Timoteo ket nanaganan met a kas katulongan a nangipatulod kadagiti dadduma a pakasarakan (kitaen kas pangarigan, 2 Corinto 1:1; Filemon 1). Idinto ta ni Pablo ket itultuloyna ti panangaramat iti “siak” imbes koma a “dakami” ket mangipakpakita a ti turayna ket agtakder iti likudan dagitoy met a sursurat.