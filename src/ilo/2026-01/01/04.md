---
title:  Ni Pablo Idiay Filipos
date:   30/12/2025
---

Idi maikadua a namisioneroan a panagpagpagna ni Pablo, kalpasan unay iti pannakainayon ni Timoteo iti grupo, pinaritan ida ti Espiritu Santo nga agtuloy a bumallasiw iti Asia Menor (Aramid 16:6). Isu nga iti maysa a parparmata iti rabii, nakita ni Pablo ti maysa a lalaki nga agpakpakaasi kenkuana nga “umayca idiay Macedonia, ket tulungannacami” (Aramid 16:9). Isu a dagus a nagturongda iti sangladan ti baybay a kaasitgan iti Macedonia ket aglayagda manipud Troas a bumallasiw iti Baybay Aegeo agingga idiay Neapolis, iti kontinente ti Europa. Ngem imbes nga agivangelioda sadiay, da Pablo, Silas, Timoteo, ken Lucas, nga isu a nakikadua kadakuada idiay Troas (kas ipakita ti pannakaaramat ti “kami” iti Aramid 16:11), ket nagturongda idiay Filipos.

Iti aramidna a panangaskasaba, ni Pablo ket kankanayon latta a ti panunotna ket adda istratehiyana. Ti Filipos ket “isu nga umuna nga Ili iti daydiay a beddeng ti Macedonia” (Aramid 16:12). Kinaagpaysoanna, isu idi iti maysa kadagiti madaydayaw unay a ciciudad ti Pagarian ti Roma, a naikkan iti kasasaad nga Ius Italicum—ti kangangatoan nga estado a mabalin a maited iti maysa a ciudad. Dagiti umilina ket addaanda iti isu met laeng a gundaway a kas man iti ciudad nga adda idiay Italy, pakairamanan ti pannakailaksid iti buis ti daga ken ti buis dagiti tattao, ken iti siasinoman a maiyanak iti dayta a ciudad ket dagdagus nga agbalin nga umili (citizen) iti Roma. Dayta ket maysa pay a napateg a pagsardengan iti dalan a Via Egnatia, nga isu iti kangrunaan a kalsada a mangisilpu iti Roma iti Daya. Ti panangipasdek iti maysa a napateg a kaadda ti Cristiano idiay ket namagbalin kadakuada a mangiyeg iti evangelio kadagiti adu a dadduma pay a kabangibang a ciciudad, pakairamanan ti Amfipolis, Apolonia, Tesalonica, ken Berea (kitaen ti Aramid 17:1, 10).

Makapangayangay unay, ti opisyal a pagsasao idiay umuna-a-siglo ti Filipos ket Latin, napaneknekan babaen kadagiti adu a naisursurat a Latin. Idiay Filipos 4:15, ni Pablo ket inawaganna pay ida iti kas la Latin a nagan, Philippēsioi, nalawag unay a panangbigbig iti naisangsangayan a Romana a kasasaadda. Nupay kasta, Griego ti pagsasao idiay merkado ken kadagiti kabangibang nga il-ili ken ciciudad ken ti wagas nga isu a pannakaiwaras ti evangelio. Ni Lucas iladawanna no kasano ti pannakitipon ni Pablo ken ti bunggoyna kadagiti tattao agpaay iti panagkararag iti igid ti karayan, nga idiay a nakakombertiran ni Lydia ken ti sangakabbalayanna (Aramid 16:13–15). Kas maysa a negosyante a babai a (“managlaco ti pagananay a lienzo”), mabalin nga isu ti kangrunaan a tumultulong iti pamirak iti panagministro ni Pablo idiay Filipos. Iti tiempo a binusbos da Pablo ken Silas idiay pagbaludan ket nangiturong iti pannakakombertir iti sabali pay a sibubukel a sangakabbalayan—ti agbambantay iti pagbaludan.

Ti Espiritu Santo ammona a ti Filipos ti napintas a rangtay agpaay iti pannakaisaknap ti evangelio iti amin a Europa, uray pay no addanto ti pannakaidadanes. Uray pay no kasano ti kinadakes dayta, ti pannakaidadanes, kadagiti matudtudo a paspasamak, ket mapagbalinna ti evangelio a mangdanon kadagiti tattao nga isu a nalabit a saan koma a madanon.

`Basaen ti Aramid 9:16. Kasano a makatulong daytoy kadatayo a makaawat kadagiti sumagmamano a suot ni Pablo? Kasano nalabit a daytoy ket makatulong kadatayo a makaawat kadagiti sumagmamano a bukodtayo a suot?`