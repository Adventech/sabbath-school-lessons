---
title:  Naidadanes Ngem Saan a Nabaybay-an
date:   27/12/2025
---

### Basaen Agpaay iti Adal ita a Lawas
Efeso 3:1; 2 Corinto 4:7–12; Aramid 9:16; Filemon 15, 16; Colosas 4:9; Filipos 1:1–3; Colosas 1:1, 2.

> <p>Paset a Mayulo</p>
> “Agragsaccayo iti Apo iti cancanayon, ibagac manen: Agrag-ocayo!” (Filipos 4:4).

Maysa a pastor ti Adventista, a naibalud gapu iti saan a husto a pammabasol, ket ginastarna ti nganngani dua a tawtawen iti pagbaludan. Nupay iti un-unana ket nariribok unay, nabigbigna a ti pagbaludan ket isu ti inted ti Dios a pagtrabahoanna. Idi naammoan dagiti padana a balud nga isu ket maysa a pastor, kiniddawda kenkuana a mangasaba. Nangasaba isuna, ken nagited pay kadagiti basbasaen. Namautisar pay kadagiti balud ken nangaramid kadagiti santa sena. “No dadduma,” inaminna, “narigat iti panagministro iti uneg ti pagbaludan, ngem adda met rag-o, nangnangruna no makitam dagiti nasungbatan a karkararag ken nabalbaliwan a biag.”

Ni Pablo nagsurat kadagiti taga Filipos ken taga Colosas manipud pagbaludan (kitaen ti Filipos 1:7; Colosas 4:3). Kinaagpaysoanna, idiay Filipos a mismo, kalpasan a da Pablo ken Silas ket napabasolda a saan a nainkalintegan, ti agbanbantay iti pagbaludan “ket incabilna dagiti sacsacada iti tul-ong” (Aramid 16:24). Iti tengnga ti rabii, idi nga “agcarcararag da Pablo ken Silas, nagcancantada ti himhimno a maipaay iti Dios: ket dagidi adda a balud, nangngegda ida” (Aramid 16:25). Pudno unay nga ammoda no kasano iti “agragsak a kankanayon.”

Daytoy a lawas intayo kitaen dagiti paspasamak a sinango ni Pablo. Nakitana iti maysa a dakdakkel a panggep iti napasamak kenkuana, ken nalabit a makasursurotayo kenkuana no datayo, di maliklikan, ket sangoentayo dagiti bukodtayo a suot.

_*Adalen ti adal ita a lawas tapno maisagana agpaay ti Sabado, Enero 3._