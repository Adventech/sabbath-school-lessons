---
title:  Adalen Pay
date:   02/01/2026
---

“Ti Dios ket pinilinaka a maisalakan babaen ti panangpasanto ti Espiritu ken panamati iti pudno. Iti kasta ngarud tumibkerka. . . .No matalek nga agserbika iti Dios, masabatmo ti dakes a panagem ken supiat; ngem saanka a marurod no agsagabaka iti saan a husto. Dika agibales. Pagtalinaedem ti kinapudnom ken Jesu-Cristo. Isaadmo ta rupam a kas natangken a bato nga agturong idiay langit. Bay-am dagiti sabsabali a saoenda dagiti bukodda a sasao, ken aramidenda ti bukodda nga aramid; agtuloyka iti kinaemma ken kinapakumbaba ken Cristo. Aramidem ti trabahom a nabuyogan iti di-magaraw a panggep, agraman iti nadalus a puso, iti amin a bileg ken pigsam, agsangsanggir iti takiag ti Dios. Ti pudno ken natan-ok a kababalin ti trabahom ket nalabit a saanmo pulos nga ammo. Ti pateg iti kinasiasinom ket marukod laeng babaen iti biag a naited a mangisalakan kenka. . . .

“Iti tunggal kararua nga isu a dumakdakkel ken Cristo ket addanto dagiti panawen ti napasnek ken napaut nga agtultuloy a balubal; ta dagiti pannakabalin ti sipnget ket sipipingetda a mangbusor iti dalan a panagabante. Ngem no kumitatayo iti kruz ni Cristo agpaay iti parabur, saantayo a di agballigi. Ti kari ti Mannubbot ket, ‘Saancanto a panawan, ket dicanto baybay-an.’ ‘Ket adtoy, addaac cadacayo nga agnanayon agingga iti panungpalan ti lubong.’ ”—Ellen G. White, in The Youth’s Instructor, Nov. 9, 1899.

**Salsaludsod a pagiinnadalan:**

`Ni Pablo ket naibalud iti namin-adu a daras, kankanayon a saan a nainkalintegan. Kasano ti isusungbatmo no saan a nasayaat iti pannakatratarmo? Ania dagiti karkari ti Biblia a mabalinmo nga isingasing agpaay iti kakasta a panpanawen?`

`Iti pannakaidadanes dagiti Cristiano, ni Tertullian, maysa nga immuna a pangulo ti iglesia, ket kinunana, “Iti masansan a panangpapatayyo kadakami, ad-adda met nga umad-adu ti bilangmi; ti dara dagiti Cristiano ket bukel.”—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), vol. 3, p. 55. Kasta met, ti pannakaidadanes kadagiti sumagmamano a luglugar ken panpanawen ket dakkel unay a linappedanna ti trabaho ti iglesia. Ania dagiti wagas a mabalintayo a tulongan dagidiay agsagsagrap iti pannakaidadanes gapu iti pammatida?`

`Panunotem ti paset a mayulo ita a lawas iti lawag ti kinarigat a sinagrap ni Pablo. “Agragsaccayo a cancanayon”? Ania ti kayat a saoen dayta? Kasano koma iti panangaramidtayo dayta? Maysa a tao nga ay-ayatem ket masakit wenno matay. Mapukawmo ti trabahom. Addaka iti nakaro a napisikalan nga ut-ot. Nalabit nga iti tulbek a pannakaawat daytoy ket iti panangdamag, “Agragsak a kankanayon iti ania”? Dayta ket, uray pay no ania iti kasasaadtayo, ania iti mabalintayo a kankanayon a pagragsakan?`