---
title:  Magmagna iti Sirib
date:   19/03/2026
---

Ania iti kapapatgan unay a kinapudno a mabalin a maammoantayo kas Cristiano? Agpayso, dayta ket ni Jesu-Cristo natay agpaay kadagiti basbasoltayo ken, babaen iti pammati Kenkuana, mabalintayo a maaddaan iti agnanayon a biag. Daytoy ket maysa a kinapudno a saantayo koma a pulos a naammoan a bukbukodtayo. No di ket, dayta ket maysa a kinapudno a masapul a naibaga, wenno naiparangarang, kadatayo. Ket dayta ket naiparangarang kadatayo—idiay Sao ti Dios.

Adda dakkel a kinapudno, pannakaammo, ken sirib a ditay koma pulos a naammoan no saan a gapu iti imparangarang ti Dios kadatayo iti Saona. Ngem daytoy a pannakaammo ken sirib ket saan a naited kadatayo a kas pannakaammo laeng, kas maysa laeng a banag nga ammoen. No di ket, masapul a pagbiagantayo iti bukodtayo a biag daytoy a kinapudno, daytoy a pannakaammo, ken daytoy a sirib.

`Basaen ti Colosas 4:5, 6. Ania dagiti kasasaad nga ibaga ni Pablo a naisangsangayan unay a masapul a “magmagnacayo a nainsiriban”? Apay ngata a kasta?`

Daksanggasat unay, kas Cristiano, no dadduma ket saantayo nga agkukua kas Cristiano! Ken, kas ibaga ni Pablo (iti panangadaw iti Isaias 52:5), ti Israel ket maysa met a makaitibkol a banag kadagiti saan a mamati: “Ta ti nagan ti Dios matabbaawan iti tengnga dagiti Gentiles gapu cadacayo” (Roma 2:24). No kasano ti panagtigtignaytayo kadagiti sabsabali, nangnangruna kadagidiay awan iti pammatitayo, ket dakkel a banag ti kaipapananna (kitaen ti Tito 2:5; 2 Pedro 2:2). Maysa a nacristianoan a balay, panaguurnong dagiti agtutubo agpaay iti kararag a saan ketdi nga agpaay iti linoloko, simpli a kinaimbag, ken maysa a naalinaay, naanus nga espiritu ket dakkel ti ibagana kadagidiay mangsipsiput a makakita no ti ibagbagatayo ket napudno wenno saan.

Idiay Colosas 4:6, ni Pablo isentrona a nangnangruna kadagiti sasao nga isawangtayo: “Ti saoyo cancanayon coma a macaayayo.” Ad-adda pay ngem naasi wenno nadayaw, dagiti sasao nga isawangtayo ket natignayda koma ken agraira iti parabur ti Dios babaen ti impluwensya ti Espiritu Santo.

“Natempla iti asin.” Maisupadi iti panangilawlawag ti lubong iti “naapgad” a panagsasao, dagiti sasaotayo ket mayatadayda koma ken makaawis kadagidiay kasarsaritatayo.

“Tapno ammoyo no casano ti isusungbat iti tunggal maysa, cas maiparbeng.” Ti laeng Espiritu Santo ti mabalin a makaited kadatayo kadagiti umiso a sasao iti umiso a tiempo agpaay iti umiso a panggep ken mangisagana kadagiti isip dagiti agdengdengngeg iti damag a “masapul” nga ibingaytayo (ditoy ket naaramat met ti dei—kitaen ti komentaryo iti Colosas 4:4 idi kalman).

`Panunotem dagiti sasaom, dagiti ar-aramidmo, ken no kasano iti pannagnam iti sangoanan dagiti sabsabali. Ania a mensahe ti ipakpakitam maipapan iti pammatim ken no ania iti kayat a saoen iti agbalin a maysa a Cristiano?`