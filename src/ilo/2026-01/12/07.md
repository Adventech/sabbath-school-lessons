---
title:  Adalen Pay
date:   20/03/2026
---

“Ti tunggal kameng ti pamilya ket masapul a mabigbigna nga adda pagrebbengan a naipatay kenkuana kas indibidwal a mangaramid iti pasetna a mangnayon iti liwliwa, urnos, ken panagtultuloy ti pamilya. Ti maysa ket saan koma nga agtrabaho a maibusor iti sabali. Amin ket situtunos koma a makipaset iti naimbag a trabaho a panangpabileg iti maysa ken maysa; masapul a watwatenda ti kinaemma, ken kinaanus; agsao iti nababa, naalinaay nga ayug, a liklikan ti pannakariro; ken iti tunggal maysa a mangar-aramid iti amin a kabaelanna a mangpalag-an kadagiti dadagsen ti ina . . . .

“Tunggal kameng ti pamilya ket maawatanna koma ti pasetna a manamnama kenkuana nga aramidenna a maitunos kadagiti dadduma. Amin, manipud ubing nga agtawen ti innem nga agpangato, ket maawatanda koma a masapul nga awitenda ti bingayda iti dadagsen ti biag.”—Ellen G. White, The Adventist Home, pp. 179, 180.

“Masapul a palubosantayo ni Cristo iti uneg dagiti puso ken pagtaengantayo no magnatayo iti lawag. Ti pagtaengan ket maaramid koma amin a kas ipakpakita ti sao. Dayta ket agbalin koma a bassit a langit ditoy daga, maysa a lugar nga idiay a dagiti kinadungngo ket mapasayaat a saan ketdi a sipapasnek a malappedan. Ti ragsaktayo ket agdas-al iti daytoy a pannakarukit ti ayat, pannakipagrikna, ken pudno a panangraem iti maysa ken maysa. . . . Datayo ket mannakalipat koma iti bukod a bagi, kankanayon a kumitkita kadagiti gundaway, uray pay kadagiti babassit a bambanag, a mangipakita iti panagyaman kadagiti pabor a naawattayo kadagiti sabsabali, ken mangsipsiput kadagiti gundaway a mangparagsak kadagiti sabsabali ken mangpalag-an ken mangbang-ar kadagiti ladingit ken dadagsenda babaen iti panangaramid kadagiti nalamuyot a kinaimbag ken babassit nga ar-aramid ti ayat. Dagitoy a nadungngo nga ar-aramid a mangrugi kadagiti pamiliatayo, a dumanon iti ruar ti gunglo ti pamilya, ket makatulong a mangaramid iti dagup ti kinaragsak ti biag; ket ti panangliway kadagitoy a babassit a bambanag ti mangaramid iti dagup ti kinapait ken ladingit ti biag.”—Ellen G. White, Testimonies for the Church, vol. 3, pp. 539, 540.

**Salsaludsod a pagiinnadalan:**

`Kadagiti agassawa, ania dagiti principio a nakatulong iti panagkayametyo? Ania ti balakadmo kadagiti awan asawana, ken no kasano ti panagsaganada agpaay kadagiti karit a kanayon nga iyeg ti panagasawa?`

`Adu dagiti naayat, manangasikaso a nagannak a nangpadakkel kadagiti annakda kadagiti nasayaat a Nacristianoan a pagtaengan ngem masansan a masapul a mangtratar kadagiti nataengan nga annakda a mangtukiad iti pammati. Ania a balakad ken liwliwa ti maitedmo kadakuada? Ania iti nasaysayaat a saanen a pulos nga ibaga?`

`Pagiinnadalan pay ti patigmaan a “magna iti sirib.” Iti kasunganina, ania ti kayat a saoen ti pannagna iti “minamauyong” a maisupadi iti sirib? Ania ti nasursurom kadagiti nadumaduma a panawen a mabalin a nagnaka iti kinasirib wenno iti minamauyong?`