---
title:  Panagbiag a Kadua iti Maysa ken Maysa
date:   14/03/2026
---

### Basaen Agpaay iti Adal ita a Lawas
Colosas 3:18–4:6; Efeso 5:22–25, 33; Proverbio 22:6, 15; 1 Pedro 2:16; 1 Tesalonica 5:17.

> <p>Paset a Mayulo</p>
> “Ti saoyo cancanayon coma a macaayayo a cas la natempla iti asin, tapno ammoyo no casano ti isusungbat iti tunggal maysa, cas maiparbeng” (Colosas 4:6).

No dagiti tattao ket agbiag ken agtrabaho nga asideg iti maysa ken maysa, masabetda dagiti nadumaduma a karit. Dagiti agduduma a kapanpanunotan ket mabalin a mangpataud kadagiti riribok [tensyon]; dagiti argumento ket mabalin a rumsua. No nasingsinged ti panagkakayamet, ad-adda met a napateg iti panagtutunos iti tumunggal maysa.

Ti kasisingedan a panagkakayamet ket, agpayso, nga iti uneg ti pamilya. Ti pagtaengan ket no dadduma nanaganan “ti tibker ti pamilya.” Dayta ket maysa a makapangayangay a wagas a panangiladawan no kasano ti panagkurri ti pagtaengan. Adda dagiti apagisu a pagpapadaan iti panangpataray iti maysa a negosyo ken panangpataray iti sangakabbalayan. Adda koma ti gagangay a panagtutunos dagiti kababalin, dagiti kalat, ken dagiti panggep. Tunggal maysa ket makitunos koma iti maysa ken maysa ken aramidenda a nasayaat ti pasetda kadagiti banbanag tapno agtaray a nalamuyot. Isu met laeng a principio ti maipakat iti iglesia, a daytoy ket maysa a dakkel a pamilya.

Iti tekstotayo iti daytoy a lawas, ni Pablo mangipaay kadagiti sumagmamano a napateg a principio no kasano iti kasayaatan a panagkurri ti maysa a nacristianoan a pamilya. Agsipud ta ti pagtaengan dagiti Cristiano ket iturayan koma dagiti principio a naibatay iti Biblia, naiduma unay ti panagkurrina manipud iti gagangay a sangakabbalayan ti Roma. Ni Pablo ket mangted pay kadagiti dadduma a napateg a principio a makatulong iti nadumaduma a pannakilangen iti sociedad, iti uneg ken iti ruar ti pagtaengan.

_*Adalen ti adal ita a lawas tapno maisagana agpaay ti Sabado, Marzo 21._