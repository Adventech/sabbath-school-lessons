---
title:  Panagkayamet iti Trabaho
date:   17/03/2026
---

`Basaen ti Colosas 3:22–25 ken Colosas 4:1. Ania dagiti bilbilin a naited kadagiti ad-adipen? Ania dagiti principio nga adda ditoy agpaay kadagiti panagkakayamet iti trabaho?`

Dagiti tattao ita nga aldaw no dadduma ket dakamatenda ti panangadipen a kas maysa a wagas a panangipababa kadagiti balbalakad ti Biblia iti napalabas, ken aramatenda pay a namimpinsan a mangpukaw iti kredibilidad iti Sursurat. Ngem, iti maisupadi unay, daytoy ket bassit laeng wenno awan iti panangdakamatna iti pakasaritaan ti Israel iti Daan a Testamento ken ti iglesia iti Baro a Testamento. Dagiti tattao ket naaramidda iti ladawan ti Dios ken, kas kadagiti amin a nasaririt a parsua ti Dios, naaramidda agpaay iti wayawaya. Dagiti linlinteg ni Moises ket pinaritanna dagiti Israelitas iti panagbalin nga agnanayon nga adipen (Deuteronomio 15:12) ken inyunay-unayna nga innem laeng a tawen ti kaatiddogan a panagserbi tapno makabayad iti utang iti pamirak (Exodus 21:2–6; Levitico 25:39–43). Ti panangadipen idiay Biblia, uray pay no kasano iti saanna a pannakaawat iti moderno a panangkitatayo, ket saan a pulos a kas kadagiti nakarimrimon nga ar-aramid a nakita iti panangadipen idiay akin Laud a lubong, nga isu a maysa a saplit ken nakabutbuteng a krimen a maibusor iti sangkataoan.

Kadagiti panawen ti Baro a Testamento, ti iglesia ket masapul nga agtrabaho iti uneg ti balabala ti linteg iti Roma, a daytoy ket nangipaay iti linteg iti panangtagikua kadagiti ad-adipen, “Ngem, saan a kas kadagiti kabaroanan [moderno] a langa ti panangadipen, ti linteg ti Roma ket nangipaay kadagiti adu a kalintegan ken gundaway, ken ti pananggandat a mangpunas iti aramid ket mabalin a nangam-ames koma iti pannakaidur-as ti evangelio.”—Clinton Wahlen, “Culture, Hermeneutics, and Scripture: Discerning What Is Universal,” in Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Kinaagpaysoanna, iti uneg ti iglesia, saan a kas iti uneg ti Pagarian ti Roma, ti umuna nga obligasyon ti adipen ket iti Apo. Ken dagiti appoda ket nabilin a tratarenda ida a nasayaat, a “pagaammoyo nga adda met maysa nga Apoyo sadi langit” (Colosas 4:1). Mainayon pay, ni Pablo binilinna ni Filemon a saannan a trataren ni Onesimus a kas adipenna no di ket kas kabsatna a lalaki (Filemon 16). Kinapudnona, idiay agpadpada a Daan ken Baro a Testamento, dagiti mamati ket naawaganda nga ad-adipen (wenno babaunen) ti Dios (kitaen, kas pangarigan, Salmo 34:22; Lucas 17:10; 1 Pedro 2:16).

Uray pay no saantayo a kayat dagiti paspasamak a naibatay iti kultura a kadagita a dagiti sumagmamano a teksto ti Biblia ket naisurat, kaskasdi a masapul nga awatentayo ti turay ti teksto a mismo. Ta no saan, ikabkabiltayo dagiti mismo a bagbagitayo ken ti kulturatayo iti ngatoen ti Sursurat. Ti nasaysayaat nga aramiden ket ti panangkita iti isuamin nga ibaga ti Biblia maipapan iti maysa a topiko sakbay a dumanon iti maysa a panangdagdagup no ania iti ibagbaga ti Biblia kadatayo maipapan iti dayta.

`Panunoten no kasano a maipakat daytoy a teksto kadagiti pannakaikayametmo iti trabaho. Kasano a mabalin a makatulong kenka dagiti principiona kas maysa nga amo wenno maysa nga empleado?`