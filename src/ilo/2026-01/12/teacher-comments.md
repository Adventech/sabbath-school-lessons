---
title:  Komento Dagiti Mannursuro
date:   20/03/2026
---

### Paset I: Pakabuklan

**Kangrunaan a Teksto:** Colosas 4:6

**Pakaisentroan ti Adal:** Colosas 3:18–4:6

Ti Colosas 3:18–4:1 ket launenna dagiti paglintegan ti sangakabbalayan. Ni Pablo isalaysayna no kasano iti kababalin dagiti assawa a babbai ken assawa a lallaki, dagiti annak ken nagannak, kasta met dagiti ad-adipen ken appo iti lawag ti damag ti evangelio. Kas intay makita, ni Pablo ket saan a maymaysa a sikigan iti bagbagaanna iti panagsaritana. Isu ket addaan kadagiti masinunuo a bilbilin agpaay kadagitoy amin a grupo ken namnamaenna tungpalenda dagiti pagrebbenganda a kas maysa a panangipaduyakyak iti kinamatalekda iti Dios. Gapuna, dagiti assawa a babbai ket manamnamada nga agtulnog kadagiti assawada a lallaki “cas mayannugot iti Apo” (Colosas 3:18); dagiti annak ket masapul nga agtulnogda kadagiti nagannakda agsipud ta “daytoy macaay-ayo unay iti Apo” (Colosas 3:20); ken dagiti ad-adipen ket masapul nga agtulogda kadagiti appoda a “buyugen ti kinadalus ti puso,” a “cabutengyo ti Apo” (Colosas 3:22).

Makapangayangay unay, “iti tunggal kategoria, ti partido a gagangay a makita a kas ad-adda a nakapkapuy ti nataming nga umuna. Dagiti bilbilin iti nakapkapuy a partido ket makatulong unay a naiparis kadagiti masinunuo a bilbilin iti daydiay addaan iti ad-adu a pannakabalin. Ni Pablo ayabanna dagidiay mannakabalin a dida abusoen ti pannakabalinda no di ket aramatenda dayta a nainsiriban. Daytoy ti mangipalubos kadagiti nakapkapuy nga ad-adda a situtulok nga agpasakup kadagidiay addaan pannakabalin.”—Douglas Mangum, ed., “The Christian Home ([Colosas]3:18–4:1),” Lexham Context Commentary: New Testament (Bellingham, WA: Lexham Press, 2020). Kalpasan ti panangtaming kadagitoy a pagsasaritaan [isyu], ni Pablo ket agbaw-ing kadagiti masinunuo a pammabileg maipapan kadagiti akinruar nga impluwensya a dagiti kamkameng ti iglesia, babaen ti kararag, sirib, ken natempla a sasao, ket mabalin nga ipakatda babaen ti panangiparang iti pammatida kadagiti taga ruar.

Ti adal ita a lawas ket ipaganetgetna dagiti dua a kangrunaan a tema:

1. Dagiti prinsipyo maipapan ti panagnaig ti agpadpada a pamilya ken trabaho;
2. Dagiti bilbilin maipapan iti nasiput a kararag, ti masirib a pannagna, ken naparabur a panagsao.

### Paset II: Komentaryo

**Naibatay-iti-Biblia a Panagnaig ti Pamilya ken Trabaho**

Idiay Colosas 3:18–4:1, ni Pablo ket tamingenna dagiti tallo a paris ti panagkakayamet ti tao, agraman dagiti masinunuo a patigmaan agpaay iti tunggal maysa. Nakakadlaw unay, ti umuna a bunggoy a naibaga ket maipapan kadagiti assawa a babbai ken assawa a lallaki. Daytoy nga urnos ket saan a nairanrana, agsipud ta kayat ni Pablo nga ipaganetget a ti panagassawa ket isu ti pakaibatayan ti amin a dadduma pay a kita ti nataoan a panagkakayamet. Ti panagkayamet ti maysa a lalaki ken maysa a babai iti panagasawa ket maysa a napateg unay a topiko a tudtudoen ni Pablo iti adu a daras iti amin ti sursuratna (1 Corinto 7:1–7, 27–31; 1 Corinto 11:3; ken Efeso 5:21–33).

**Panagkayamet iti Nagbaetan Dagiti Assawa a Babbai ken Lallaki**

Ti bilin ni Pablo kadagiti assawa a babbai nga agtulnog kadagiti assawada a lallaki (Colosas 3:18) ket maysa a banag a pagdidibatyan unay. Ti kapada a teksto idiay Efeso 5:22 ket nganngani agpadpada: “Dacayo babbai, agtulnogcayo cadagiti assawayo, a cas iti Apo.” Nupay kasta, sakbay iti panangaramid daytoy a sasao, ni Pablo kunana nga immuna, “Nga agtulnog ti maysa ken maysa cadacayo babaen iti panagbuteng ken Cristo” (Efeso 5:21). Ti verbo nga “agtulnog” idiay Efeso 5:22 ket saan a masarakan idiay sigud a teksto ti Griego ngem apagisu a naikabil, naibatay iti panagparangna idiay Efeso 5:21. Daytoy a nainayon a sao ket isingasingna a ti Efeso 5:22 ket naisilpu iti Efeso 5:21 ket masapul koma a maipatarus iti dayta a lawag. Gapuna, iti maysa a panangkita, saan laeng a dagiti assawa a babbai dagiti naayaban nga agtulnog kadagiti assawada a lallaki, no di ket dagiti pay assawa a lallaki ket agtulnog kadagiti assawada a babbai “babaen iti panagbuteng ken Cristo” (Efeso 5:21).

Ti bilin ni Pablo kadagiti assawa a babbai nga agtulnog kadagiti assawada a lallaki ket saan koma a maipatarus iti panangkita a nababbaba dagiti babbai. No di ket, “ti nairaman ditoy ket ti disnudo a panangipasakupna iti bagina iti asawana a lalaki, ti asawa a babai ket makitana daytoy a kas maaramid iti panagpasakupna iti Apo, agsipud ta iti panagkayamet ti panagasawa, ti asawana a lalaki ket yanninawna ti Apo kabayatan a ti babai iyanninawna ti Iglesia.”—Andrew T. Lincoln, Ephesians, vol. 42, Word Biblical Commentary (Dallas: Word, Inc., 1990), p. 368.

Nakakadlaw unay, agpadpada nga iti Efeso ken Colosas, ti manamnama a kababalin dagiti assawa a lallaki kadagiti assawada a babbai ket isu met laeng: “Lallaki, ayatenyo dagiti assawayo” (Efeso 5:25; Colosas 3:19). Kabayatan a ti bilin kadagiti assawa a babbai ket nganngani agpadpada kadagiti agpada a teksto—“Dacayo babbai, agtulnogcayo cadagiti assawayo, a cas iti Apo” (Efeso 5:22) ken “Babbai, agtulnogcayo cadagiti assawayo, cas mayannugot iti Apo” (Colosas 3:18)—ti bilin kadagiti assawa a lallaki ket ipakitana ti maysa a napateg a pannakaiduma: “Lallaki, ayatenyo dagiti assawayo, a cas met iti panagayat ni Cristo iti Iglesia, ket inyawatna ti bagina gapu kencuana” (Efeso 5:25; kitaen pay ti Efeso 5:28), ken “Lallaki, ayatenyo dagiti assawayo ket dicayo ida pagledleddaangen” (Colosas 3:19). Idiay Efeso, dagiti assawa a lallaki ket manamnama nga ipaduyakyakda ti maysa a nainsakripicioan nga ayat, kas iti inaramid ni Jesus iti iglesia.

Idiay Colosas, ti bilin kadagiti assawa a lallaki nga ayaten dagiti assawada a babbai ket nakaduaan iti mainayon a bilin a “dicayo ida pagleddaangen.” Ti sao ti Griego ket pikrainō, nga isu a kapada ti sao a pikros, naaramat a mangiladawan ti “maysa a kababalin a kanayon nainaig iti naulpit a panangituray.”—James D. G. Dunn, The Epistles to the Colossians and to Philemon: A Commentary on the Greek Text, New International Greek Testament Commentary (Grand Rapids, MI: Carlisle: William B. Eerdmans Publishing; Paternoster Press, 1996), p. 249. Dagiti assawa a babbai ket manamnama a disnudo nga ipasakupda dagiti bagbagida kadagiti assawada a lallaki, a kas iti panangipasakopda kadagiti bagbagida iti Apo.

**Panagkayamet iti Nagbaetan Dagiti Annak ken Nagannak**

Dagiti bilbilin ni Pablo kadagiti annak ken nagannak ket naibatay kadagiti agsinnubad a pagrebbengan, nga umasping iti bilinna kadagiti assawa a babbai ken assawa a lallaki. Ti bilin kadagiti annak a tulnogenda dagiti nagannakda (Colosas 3:20) ket nairamut idiay maikalima a bilin. Daytoy a nakaibatayan ket makita iti Efeso, nga isu a kalpasan iti pannakaited iti nganngani agkasingin a bilin (Efeso 6:1), ni Pablo adawenna ti Exodo 20:12 (kitaen ti Efeso 6:2, 3). Dagiti annak ket manamnamada a saan laeng koma nga agbalin a natulnog kadagiti nagannakda no di pay ket maysa a paggapuan ti rag-o kadakuada (Proverbio 15:20; Proverbio 23:24, kdpy.).

Kas subad, dagiti nagannak ket saanda koma a sursuronen dagiti annakda. Adda iti panagdidibati no ania iti kayat a saoen ni Pablo iti panangaramatna iti balikas a “sursuronen” (Colosas 3:21). Nupay kasta, ni Ellen G. White ket mangipaay iti panangkita iti kaipapananna dayta iti komentona kadagiti sasao iti Colosas 3:21: “Ni Satanas ket maay-ayo unay no dagiti nagannak rurodenda dagiti annakda babaen iti panagsao iti nagurdo, naunget a sasao. Ni Pablo ket nangted iti ballaag iti daytoy a banag: ‘Amma, saanyo a sursuronen dagiti annacyo, di la ket ta maupay ti nakemda.’ Mabalin nga agbiddutda, ngem diyo ida maiturong iti nalinteg babaen iti panangpukaw iti anusyo kadakuada.”—Advent Review and Sabbath Herald, January 24, 1907.

**Panagkayamet iti Nagbaetan Dagiti Ad-adipen ken Dagiti Appo**

Kamaudiananna, ni Pablo tamingenna ti panagkayamet iti nagbaetan dagiti ad-adipen ken dagiti appo. Agpadpada a dagiti ad-adipen ken dagiti appo ket manamnamada a tungpalenda dagiti pagrebbenganda iti lawag dagiti pagrebbenganda iti sangoanan ti Dios. Dagiti ad-adipen ket naikkanda iti dua a bilbilin. Umuna, masapul nga agtulnogkayo “cadagiti appoyo . . . a cabutengyo ti Apo” (Colosas 3:22). Ti sasao a “cabutengyo ti Apo” ket gagangay a maawatan a kas nakaibatayan ti bilin, “idinto ta kabutengmo ti Dios.” Dagiti ad-adipen ket masapul a laglagipenda a, mamimpinsan, ti panagserbida iti maysa a naidagaan nga apo ket mangibagi iti pangserbida ken Apo Jesus (Colosas 3:23, 24).

Maisupadi iti mabalin a pampanunoten dagiti adu a tattao, ti panangadipen idi immuna a siglo ket naiduma unay iti langa a naar-aramid idiay Makinlaud a Lubong kadagiti nabiit pay a panpanawen. Dagiti nagdudumaan ket iramanna dagiti sumaganad: Iti panawen ti Baro a Testamento, “awan ti akem dagiti puli; ti edukasyon ket naigunamgunam unay (dagiti dadduma nga ad-adipen ket nasaysayaat ti edukasyonda ngem dagiti makinkukua kadakuada) ken pinarang-ayna ti pateg ti maysa nga adipen; adu dagiti ad-adipen nga addaan iti sensitibo ken napateg a pagrebbengan iti sociedad; dagiti ad-adipen ket mabalinda ti agtagikua kadagiti sanikua (agraman kadagiti dadduma nga ad-adipen!); dagiti narelihiosoan ken naibatay iti kultura nga ug-ugalida [tradisyonda] ket isu met laeng a kas kadagidiay a saan a naiyanak iti kinaadipen; awan dagiti linteg a mangiparit iti publiko a panagtitipon dagiti ad-adipen; ket (nalabit nga iti ngatoen iti amin) kaaduan kadagiti ad-adipen iti ciudad ken pagtaengan ket nainkalintegan a padpadaananda mawayawayaanda inton agtawenda iti 30.”—S. Scott Bartchy, “Slavery: New Testament,” The Anchor Yale Bible Dictionary, ed. David Noel Freedman, et al., vol. 6 (New York: Doubleday, 1992), p. 66.

Napateg a paliiwen a ni Pablo ket saanna nga an-anamungan ti panangadipen, nga isu a pagaammotayo a maysa a mababalaw nga aramid iti aniaman a lawag. Isu ket bigbigbigenna laeng ti maysa a kita ti kultura ti immuna a siglo. Ti giddato a pannakaikkat ti panangadipen idi immuna a siglo ket mabalin nangpataud koma iti nakaro a supapak iti ekonomiya, uray pay kadagiti ad-adipen a mismo. Iti daytoy a lawag, ni Pablo ket mangipaay iti maysa a natadem a patigmaan kadagiti agtagikua kadagiti ad-adipen, guyugoyenna ida a tratarenda dagidiay nga agtartrabaho kadakuada iti maysa a nalinteg ken maiparbeng a wagas (Colosas 4:1), uray pay no kasano ti karigat daytoy a maawatan nga agpaay kadatayo ita nga aldaw.

**Panagtalinaed iti Kararag, Masirib a Pannagna, ken Naparabur a Panagsao**

Napateg a paliiwen a dagiti patigmaan idiay Colosas 4:2–6 ket sarunoen ti panangsarita ni Pablo iti panagnaig ti pamilya ken trabaho. Iti daytoy baro a segkay, ni Pablo ket iparangarangna ti pakaseknanna a ti komonidad ti iglesia ket ipakitada koma ti naimbag a testimonio iti akinruar a publiko. Daytoy a panagsasaruno dagiti tema ket isingasingna a tapno ti evangelio ket impluwensyaanna dagiti adda iti ruar, masapul a sukogenna nga umuna ti kababalin dagiti akin uneg, nangnangruna iti uneg ti sangakabbalayan. Segun kadagiti bilbilin ni Pablo iti daytoy a teksto, tallo a tukad ti masapul a masurot tapno ti evangelio ket madanonna dagiti taga ruar iti maysa a napigsa unay a pamay-an:

Umuna, panagtalinaed iti kararag (Colosas 4:2–4). No kayattayo a danunen dagiti tattao agpaay ken Cristo, ti panagkarkararag ket maysa a mangnibinibi a pangrugian nga aramid. Nasaysayaat pay, ti kararag ti kaimbagan a panangirugi! Ni Pablo ket dinawatna pay ti iglesia nga agkararag, saan laeng nga agpaay kadagiti bagbagida no di pay ket agpaay kenkuana ken ni Timoteo, tapno maaddaanda iti silulukat a ruangan agpaay iti panangasaba.

Maikadua, masirib a pannagna (Colosas 4:5). “Magmagnacayo a nainsiriban iti imatang dagiti adda iti ruar, ket ilalaenyo ti tiempo.” Ti verbo a naipatarus a kas “magna” ket kanayon a naaramat idiay Baro a Testamento a mangipakita iti kababalin. Masansan, a dayta ket naipaay a kas “tapno agbiag” wenno “tapno agparbeng” (kitaen, kas pangarigan, ti Marcos 7:5; Roma 13:13; ken Colosas 2:6).

Maikatlo, naparabur a panagsao (Colosas 4:6). Iti panangibaga iti naparabur a panagsao, kayat saoen ni Pablo ditoy ket dagiti kababalin a kas iti panagraem, kinadungngo, ken kinaimbag, tapno mangpataud iti maysa a naimbag nga impresyon kadagiti adda iti ruar ken mangawis kadakuada iti evangelio ni Jesus.

### Paset III: Pakaipakatan iti Biag

Utoben dagiti sumaganad a tema. Kalpasanna dawatem kadagiti istudyantem a sungbatanda dagiti salsaludsod idiay pagpatinggaan ti segkay:

Ti pamilya ket saan laeng a bunggoy dagiti tattao nga agnanaed iti sirok ti maymaysa nga atep. Babaen iti dayta a panglawlawag mabalin a mairaman ti aniaman a hotel wenno pagbaludan. Ti pamilya ket saan a bunggoy dagiti tattao nga addaan iti isu met laeng a nagan. Dagiti tattao nga agpapada ti naganda ket mabalin nga agbibiagda iti aglawlaw ti nacion ken ngem mamimpinsan a ganggannaetna iti maysa ken maysa. . . . Ti pamilya ket saan laeng a tattao no di ket maysa nga espiritu ti panagmaymaysa. Dayta ket maysa nga espiritu a napataud babaen ti panagiinnayat ken panagiinniliw, katawa ken lulua, naiparanod a rag-o ken ladingit, nagnumoan a dangadang ken panagraem, pammati ken rag-o ken ladingit, . . . pammati ken kinamatalek, ken agkakadua a pananggun-od kadagiti maikari a kalkalat.”—Herschel H. Hobbs, My Favorite Illustrations (Nashville, TN: Broadman Press, 1990), p. 98. Dagiti ig-iglesiatayo, kas nayon dagiti pagtaengantayo, ket agbalinda koma a luglugar a pakasarakan ti ayat, liwliwa, panagraem, ken maysa a nauneg a rikna ti pannakaikamkameng.

Ni Jesus kinunana, “ ‘Maysa a bilin a baro ti itdec cadacayo, tapno agayanayatcayo iti maysa ken maysa; cas iti panagayatco cadacayo, casta met agayanayatcay coma iti maysa ken maysa. Gapu itoy mailasindanto a dacayo ti adalac, no adda ayatyo iti maysa ken maysa’ ” (Juan 13:34, 35). Dagiti mannurat iti Baro a Testamento ket sineryosoda daytoy unay (kitaen ti Roma 13:8; Galacia 5:14; 1 Tesalonica 4:9; Hebreo 13:1; Santiago 2:8; 1 Pedro 1:22; 1 Pedro 4:8; 1 Juan 3:23; 2 Juan 5). Kas iti inaramid ni Jesus, da Pablo ken Santiago ket innaigda met ti aramid ti ayat iti panangtungpal iti linteg (kitaen ti Roma 13:8, 10; Galacia 5:14; ken Santiago 2:8). Dagiti sangakabbalayantayo ket agbalin koma a luglugar nga idiay ti pangiparangarangan ti tumunggal maysa kadatayo iti daytoy nga ayat babaen ti kararag, maysa a masirib a pannakipagna iti Apo, ken naparabur a panagsao.

**Salsaludsod:**

1. Ania dagiti wagas a ti iglesiayo ket maysa a nayon ti pagtaenganyo? Ania ti maaramidan ti iglesiayo nga ad-adda pay a mangparang-ay iti espiritu ti pamilya kadagiti kamkamengna?

2. Ti panagiinnayattayo iti maysa ken maysa ket mangipakita a disipolosnatayo ni Cristo. Kasano a dagiti ig-iglesiatayo ken sangakabbalayantayo ket maiparangarangda daytoy nga ad-adda pay a naan-anay?