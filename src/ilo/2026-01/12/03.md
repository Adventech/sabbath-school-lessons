---
title:  Nagannak ken Annak
date:   16/03/2026
---

Dagiti annak ket addaanda iti napateg unay nga akem kas paset ti natibker a pamilya. Masapul nga ammoda a maay-ayat ken maipatpategda kas kamkameng ti pamilya ken makipagili iti nailangitan a pagarian. Ti panagdaydayaw ti pamilya ket napateg, simpli ngem kankanayon, agsapa ken rabii. Iti kinaubing, dagiti annak ket mabalinda nga irugi a tumulong iti panagdalus ken dadduma pay a pagrebbengan. Iti kapapatgan, ikasuda koma ti bilin ni Pablo: “Annac, agtulnogcayo cadagiti naganac cadacayo cadagiti isu-amin a banag; ta daytoy macaay-ayo unay iti Apo” (Colosas 3:20).

**Basaen dagiti sumaganad a teksto. Ania dagiti principio a naited agpaay iti panangpadakkel kadagiti annak?**

`Proverbio 22:6, 15`

`Mateo 19:14`

`Deuteronomio 6:6, 7`

`Proverbio 1:8, 9`

No apagisu unay a nasursuroan iti Apo, babaen ti alagaden ken ulidan, dagiti ubbing ket agbalinto a bendicion iti pamilya, iti iglesia, ken iti labesna pay. Ket ti bilin ni Pablo kadagiti nagannak, kas iti bilinna kadagiti assawa a lallaki ken babbai, ket natimbeng ken agsinnubad: “Amma, saanyo a sursuronen dagiti annacyo, di la ket ta maupay ti nakemda” (Colosas 3:21). No kasano a dagiti nagannak, nangnangruna ti ama, ket makilangen ken disiplinaenda dagiti ubbing ket dakkel unay iti epektona iti naespirituan a panagdakkelda.

Ipakita dagiti panagadal a no agpada a mapan makigimong dagiti nagannak, nangatngato a porciento a dagiti annak ket agtalinaed a mapan makigimong idiay kapilya, a kas maisupadi no maysa laeng kadagiti nagannak iti mapan. Ad-adda pay a makapaklaat, ti agtultuloy a pannakigimong ti ama, nga ad-adda pay ngem ti ina, ket kaipapananna a dakdakkel a bilang dagiti annak iti agtalinaed iti iglesia kas nataengan. Ti paset ngarud ti ama, iti naespirituan a pannakasukog dagiti annakna, ket saan a mabalin a tagtagibassiten. Anian a nagpateg a dagiti amma ket alaenda a sipapati dagiti akemda.

`Nupay kasta, saan nga isuamin nga amma ket naimbag a pagwadan kadagiti annakda. Kasano a ti pannakaammo iti Ama kas Amatayo ket tumulong a mangyeg iti pannakaagas a kasapulan, nangnangruna no dagiti naidagaan nga amma ket nangpataudda iti dakkel a dangran?`