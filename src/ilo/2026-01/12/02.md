---
title:  Assawa a Lallaki ken Babbai
date:   15/03/2026
---

Adu dagiti bilbilin agpaay kadagiti pagtaengan ti Cristiano a nairaman idiay Baro a Testamento (kitaen iti Efeso 5:21–6:9; Colosas 3:18–4:1; Tito 2:1–10; 1 Pedro 2:18–3:7). Napateg a paliiwen a, dagitoy a naawagan a “paglinteg ti sangakabbalayan,” ket saanda a namimpinsan a herarkia no di ket iramanna dagiti el-elemento a mangaramid iti panagkakayamet nga ad-adda a panagsinnubad ken makapatibker iti tunggal partido.

`Basaen ti Colosas 3:18, 19. Ania a timbeng ti makitam? Ania pay dagiti mainayon a balbalakad nga ited ni Pablo diay Efeso 5:22–25, 33?`

Dadduma a lallaki adawenda ti, “Babbai, agtulnogcayo cadagiti assawayo” (Colosas 3:18), ket agsardengda idiay, ngem paliiwen ti napateg nga inayon ni Pablo: “cas mayannugot iti Apo.” Awan iti masarakan iti sadinoman ti Baro a Testamento a mangisuro a dagiti babbai ket masapul nga agpasakup kadagiti amin a lallaki; wenno dagiti assawa a babbai ket agpasakup wenno paiturayan; wenno sibubulsekda nga agpasakup iti tunggal rugso wenno tarigagay dagiti assawada. Ti punto ni Pablo ket ti kinapudno ti asawa a babai ket iti Apo nga umuna ken maikadua iti asawana. Ti kinaindibidwal ti asawa a babai ket saan a masapul nga alun-onen ti asawana, ken ti lalaki ket saan nga agtignay a kas konsiensia ti babai.

Ti ayat ni Cristo iti iglesia iti panangitedna a Mismo iti Bagbagina kenkuana ket iladawanna no kasano koma iti panangayat dagiti assawa a lallaki kadagiti assawada (Efeso 5:25). Matalekda koma uray pay no ania iti gatadna. Agaramidda kadagiti pangngeddeng a kaiimbagan agpaay kadagiti assawada, nupay dagitoy a pagngayangayan ket masapul a nakairas. Ti ayat a kastoy ket pagbalinenna a nalaklaka agpaay iti asawa a babai nga agtungpal iti bilin ti Dios a mangraem iti asawana a lalaki (Efeso 5:33).

Ti maysa a nasalun-at a Nacristianoan a panagassawa ket maipakita babaen ti panagtimpuyog—aginnuman iti maysa ken maysa, panpanunoten dagiti bambanag babaen ti panagtunos, ken panangaramid kadagiti pangngeddeng a kas agassawa. No dadduma, iti panagaramid kadagiti pangngeddeng nga adda nakaro nga epektona iti sibubukel a pamilya, ket mabalin a maiyataday unay nga iraman dagiti annak kadagitoy a pangngeddeng, ngem saan koma pulos nga agapa dagiti nagannak iti sangoananda. Kalpasan iti kasta a proseso, no ti asawa a lalaki ken babai ket saanda a makapagtunos iti maysa a banag, ti dalan ti talna a naibatay iti Biblia ket ti asawa a babai ket awatenna iti panagem ti asawa a lalaki, no la ket dayta ket saanna a salungasingen ti Sao ti Dios. Iti isu met laeng a punto, kaaduanna, no di iti amin, dagiti assawa a lallaki ket malagipda dagiti tiempo a naragsakda ta dimngegda kadagiti assawada a babbai ket innalada dagiti balakadda. No ad-adda a ti asawa a lalaki ken babai ket agtimpuyogda nga agtrabaho a kas maysa nga agkadua, naragragsak iti pagbalinan ti panagkaduada kas agassawa.

`Kasano iti pannakalikliktayo iti addan a daksanggasat a napasamak iti amin a pakasaritaan: iti panangala kadagiti napintas a principio a kas naibaga kadagitoy a teksto ken ibaw-ing ida iti maysa a banag a dakes?`