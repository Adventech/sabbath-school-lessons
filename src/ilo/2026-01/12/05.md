---
title:  Panangikarkararag iti Maysa ken Maysa
date:   18/03/2026
---

`Basaen ti Colosas 4:2–4. Ania dagiti principio ti kararag a masarakam kadagitoy a bersikulo? Ania dagiti dawdawat iti kararag nga imbaga ni Pablo?`

Dadduma kadagiti kapapatgan a sasao a mabalintayo nga ibaga iti maysa a tao a makibalbalubal kadagiti nadumaduma a kita, mabalin a ti pamilyada, salun-at, kuarta, wenno sabali pay a banag, ket ti “Ikarkararaganka.” Daytoy ket pinili ti langit a wagas ti pannakaisilpu ken pannakidanggay. “Maysa a paset ti gakat ti Dios ti panangitedna kadatayo, kas sungbat ti kararag ti pammati, iti dina koma ited no ditay dinawat a kasta.”—Ellen G. White, The Great Controversy, p. 525.

Paliiwen dagiti makabalbaliw a panangiladawan nga aramaten ni Pablo iti kararag: “Agtalinaedcayo” (wenno agibtor), “sipapasnek,” “agsalucagcayo,” ken “mapacuyugan cadagiti panagyaman”—mangipakpakita a daytoy ket maysa a kararag ti pammati (Colosas 4:2). Ibagana kadatayo nga agkararag a “cancanayon” (Efeso 6:18) ken “di agressat” (1 Tesalonica 5:17). Ti nakaskasdaaw unay, uray pay no “ditay ammo no casano ti panagcararagtayo a cas maiparbeng . . . ti Espiritu met laeng ibabaetnatayo, a buyogen dagiti ununnoy a dimayebcas” (Roma 8:26).

`Basaen manen ti Colosas 4:3. Ania a “maysa a ruangan a maipaay iti sao” ti nalabit a lukatan ti Dios tapno maibingaymo ti pammatim?`

Nakapatpateg unay, ni Pablo inkararagna pay iti umiso a sasao a saoenna. No dadduma, no basaentayo dagiti sursuratna wenno dagiti sasaona idiay libro ti Aramid, mapanunottayo a ti apostol ket kankanayon a nalaing nga agsao, nga awan pulos iti panagduadua no ania iti ibagana. Ngem ditoy dawatenna nga ikararaganda isuna tapno maiwaragawagna ti damag a “cas rebbengco a panangipalawag” (Colosas 4:4). Aramatenna pay ti maysa a napateg unay a sao ti Griego a (dei) idiay maudi a sasao ti bersikulo, nga isu a mabalin a maipatarus a “ta masapul nga agsaoak,” a mangitudtudo iti nadiosan a kinanasken ti trabaho a panangiwaragawag iti evangelio. Bigbigenna ti kinapateg ti panangiparang iti damag kadagiti tattao iti kangatoan a tukad ti gobierno ti Roma, pakairamanan ti sangakabbalayan ni Caesar.

“Saan a kankanayon a nasken nga agparintumengka tapno agkararag. Pasayaatem ti ugali a pannakisasao iti Mangisalakan no agmaymaysaka, no magmagnaka, ken no kumaribusoka iti inaldaw a trabahom. Bay-am ti puso nga agtultuloy a maitag-ay iti naulimek nga ar-araraw agpaay iti tulong, iti lawag, iti pigsa, iti pannakaammo. Bay-am nga iti amin nga anges ket agbalin a maysa a kararag.”—Ellen G. White, The Ministry of Healing, pp. 510, 511.