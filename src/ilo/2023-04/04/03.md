---
title:  Ti Ayat ni Abraham Kadagiti Isuamin a Tattao
date:   23/10/2023
---

`Basaen ti Genesis 18:16–33. Kasano iti panangaramid ni Abraham iti dakkel a kababalin ti ayat nga agpaay iti amin a tattao nga awan iti panangilaslasin ti tribu, raza, wenno tattao?`

Ti maikadua a kababalin ni Abraham a naadaw manipud Genesis 18 ket ti ayatna kadagiti tattao, uray pay kadagidiay dina am-ammo iti personal. Daytoy ket maysa a dakkel nga adal nga agpaay kadatayo. Dagiti tattao idiay Sodoma ken Gomora ket managbasolda, adayo a naiduma manipud kadagiti kababalinna , ngem ti pusona ket napno iti ayat nga agpaay iti isuamin nga awan iti aniaman a panamaglalasin iti raza, katatao, pagsasao, wenno relihiyon.

Ti Dios ngarud, imparangarangna ken Abraham ti pangngeddengna a mangikisap kadagiti ciciudad ti Sodoma ken Gomora. “Ket ni Jehova kinunana kencuana, Agsipud ta ti ariwawa ti Sodoma ken Gomorra dackel, ken gapu ta ti basolda nacaro unay; Umulogacto ita, ket kitaecto no cas iti ariwawada a dimmanon caniac inaramidda laeng; ket no saan, ammocto’ ” (Gen. 18:20, 21).

Iti dakkel a kinapakumbaba ken panagraem, imparang ni Abraham ti dawatna iti Dios: “ ‘Adayu coma kenca ti panagaramid ti casta, a patayem ti nasingpet a maicanunung ti nadangkes, nga iti casta ti nasingpet maipada met ti nadangkes; adayu coma dayta kenca: Saan aya a ti Ocom ti amin a daga agaramid iti nalinteg?’ ” (Gen. 18:25).

Babaen ti ayatna, ninamnama ni Abraham a maisalakan amin dagiti tattao kadagitoy a ciciudad, saan laeng a dagiti nalinteg. Sigurado, ammo ni Abraham no kasano iti kinadakes ken kinadangkes dagiti tattao nga agbibiag idiay. Asino ngay iti makaammo kadagiti is-istoria a nangngegna maipapan kadagidiay a tattao ken dagiti ar-aramidda? Ken kadagiti ammotayo maipapan kadakuada, a kas naiparang iti sumaruno a kapitulo, iti narugit nga istoria ni Lot ken dagiti umariwekwek a tattao iti ruar ti balayna (kitaenti Gen. 19:1–11), dagitoy ket nakadakdakesda unay a tattao.

Ngem ni Abraham, pagaammona a mismo ti ayat ti Dios, nagpakaasi Kenkuana iti biangda. Ammo ni Abraham a dagiti tattao ket kankanayon latta a makasublida iti Dios iti panagbabawi. Ken Abraham, iti panangisalakan kadagiti agnanaed kadagitoy a ciciudad ket mangted kadakuada iti gundaway nga agbabawi.

Iti kamaudianan, imbatay ni Abraham ti dawatna iti personal a pannakaammona maipapan iti ayat ti Dios kadagiti tattao. Isu a mismo ket addaan iti dakkel nga ayat kadagiti managbasol, ken ammona nga agingga nga adda biag, adda namnama iti pannakaisalakan.

`Apay a ti mangibabaet a kararag ket napateg unay iti bukodtayo a biag ti kararag? Kasano nga iti panangikarkararag kadagiti sabsabali nga agkasapulan ket makatulong kadatayo a dumakkel iti naespirituan ken makapadas iti ad-adu a kinapaypayso iti ayat ti Dios kadagiti managbasol?`