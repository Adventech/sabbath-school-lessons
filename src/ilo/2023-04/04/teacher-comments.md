---
title:  Komentaryo Dagiti Mannursuro
date:   27/10/2023
---

### Paset I: Pakabuklan

Idi napan a lawas, naipamaysa ti liksion iti ayab ti Dios kadagiti tattao a makikadua Kenkuana iti trabaho a panangibingay iti ayatna iti lubong. Daytoy a misyon ket nairamut iti Panamarsua ken naipaganetget iti amin a Sursurat. Ti sentro ti adalen daytoy a lawas ket ti panangibingay iti misyon ti Dios. Mangrugi dayta iti ayab, ngem saan nga agpatingga sadiay; no awan ti tignay a panangingay, ti ayab ket bassit laeng ti serbina.

Iladawan ti 1 Juan 4:8 ti Dios kas ayat. Iti uneg dayta met laeng a surat manipud ken Juan, kunaenna a dagidiay nagbalin a saksi iti ayat ti Dios ket ibingayda dayta nga ayat iti nalawlawa a lubong. No ti ibingay dagiti tattao ket saan a pannakaipaduyakyak iti ayat, iti kasta saan a paset dayta ti misyon ti Dios ken saan koma a maibingay. Iti baba ket sumagmamano a pagarigan iti panangibingay iti ayat ti Dios a mabalin nga agserbi a kas bagnos [giya] no ania ti kaipapanan ti panangibingay iti ayat ti Dios ita nga aldaw kadagidiay nga adda iti aglikmuttayo a saan pay a naan-anay ti pannakapadasda iti ayatna iti kinapunnona.

### Paset II: Komentaryo

Ti kasayaatan a lugar a pangrugian no adalen ti panangibingay iti ayat ti Dios ket kadagiti Evangelio. Idi naglasag ti Dios ditoy daga iti langa ni Jesus, ti Panaglasagna ket maysa a nauneg nga ulidan ti ayat. Kabayatan nga awan kadatayo, nalawag unay, ti makatulad iti apagisu a panaglasagna, naayabantayo a mangsurot iti pagwadan nga impasdek ni Jesus, nangnangruna no kasano ti pannakilangenna kadagiti sabsabali a tattao ken panangipaduyakyak iti ayat. Uray iti napardas a panangbasa kadagiti Evangelio dagus nga iparangarangna dagiti maulit-ulit a tema a nailadawan maipapan ken Jesus. Dagitoy a tema tulongannatayo a mangtingiting no kasano nga ibingaytayo ti ayat ti Dios.

Nakipagrikna ni Jesus, mabalin a kadagiti tattao nga agkasapulan wenno kadagiti amin nga umariwekwek a tattao. No dadduma daytoy a pannakipagrikna ti nangiturong ken Jesus a mangsagid ken mangagas iti maysa a tao (Lucas 5:12, 13), no dadduma nangiturong Kenkuana a mangpakan iti umariwekwek (Juan 6:1–14), ken no dadduma nagbanag daytoy iti naasi a sao wenno istoria (Mat 19:14). Ti kinamanangngaasi ken panangibingay iti misyon ti Dios ket saanda a mapagsina. No iti panagmennamenna, saantayo a makasarak iti adu a kanito a pannakipagrikna kadagiti biagtayo wenno kadagiti ar-aramid dagiti iglesiatayo, masapul nga amirisentayo manen no kasano, wenno no pundo nga ibingbingaytayo iti misyon ti Dios.

Sinapul met ni Jesus dagiti tattao a silulukat nga umawat iti bendicion. Iti panangibingay iti misyon ti Dios, nasken a surotentayo ti pagwadanna. Gundawaytayo a sapulen dagidiay nga adda kadagiti komonidadtayo a nabaybay-an ken nainsiriban nga ibingay kadakuada iti ayat ti Dios. Daytoy a serbisyo ket sumurot koma kadagiti addang ni Jesus ken tungpalen dagiti tarigagayna, kas naipakita iti Mateo 25:31–46. Ni Jesus ket maipapan amin iti panangtarimaan kadagiti nadadael a panagkakayamet ken binusbosna ti kaaduan a panawenna ditoy daga a nangisubli kadagiti napugsat a panagsisilpo. Kabayatan a datayo amin ket rinuker, dagiti nakapadas iti ayat ken pammakawan ni Jesus ket utangda iti dadduma a paset ti lubong a mangipaduyakyak iti daytoy nga ayat ken pammakawan. Daytoy a panangipaduyakyak ket paset ti kaipapanan ti panangibingay iti misyon ti Dios.

Masansan a nagdidibate dagiti iskolar no ti kangrunaan a pakaseknan ni Jesus ket ti panagtrabaho kadagiti Judio wenno iti nalawlawa a lubong. Dadduma ti mangikalintegan a gapu ta binusbos ni Jesus ti kaaduan a panawenna kadagiti Judio ken imbagana kadagiti adalanna nga aramidenda met ti kasta, bayat ti kaaddana kadakuada, dagiti Judio ti kangrunaan a sentrona (Mat. 15:24). Adda sumagmamano a kinapudno iti daytoy a kapanunotan, ngem adu dagiti pasamak a nangipakita ni Jesus a ti ayatna ket agpaay iti ad-adu ngem kadagiti Judio laeng. Sumagmamano a daras nga inadawna dagiti salaysay ti Daan a Testamento a nangipaganetget iti pammati dagiti tattao a saan a Judio, kas kadagiti istoria ti balo ti Zarepat, Naaman, ken ti Reyna ti Seba (Lucas 4:24–27; Mat. 12:42). Binusbos ni Jesus ti panawen iti ruar ti Judea a kaduana dagiti saan a Judio, agraman ti sumagmamano a rabii iti maysa nga ili dagiti Samaritano (Juan 4:40) ken ti isasarungkarna iti rehiyon ti Tiro ken Sidon (Marcos 7:24), ken ti Decapolis, nga ayan dagiti Gentil (Marcos 7:31–36).

Nagbiagan ni Jesus ti misyon ken ayat a nangkarit iti nailet a panagpampanunot ti adu kadagiti tattaona bayat ti panawenna. Babaen ti panangipaduyakyakna iti daytoy nga ayat ken panagbibiagna iti misyonna, insagana ni Jesus ti tukad nga agpaay no ania ti umay kalpasan ti ipapatayna, panagbiag manen, ken panaguli. Ninamnama ni Jesus a dagidiay simmurot Kenkuana idi panawenna ditoy daga ket mapadasanda ti ayatna iti wagas nga ipanda dayta a kapadasan iti nalawlawa a lubong. Iti uneg daytoy a lawag ti naayat a kapadasan, inaramid ni Jesus ti pagaammo unay nga ayab iti Mateo 28:18–20, nga ibaunna dagiti adalanna a rummuar iti lubong. Daytoy a trabaho ket saan laeng nga ayab iti misyon no di ket maysa nga ayab a mangisuro, mangaramid kadagiti adalan, ken mangibingay iti ayat ti Dios, a napadasan ti tunggal adalan a personal. Saantayo a naayaban a mangibingay iti misyon ti Dios agingga nga umuna a maaddaantayo iti gundaway a mangam-ammo iti Dios ken mangpadas iti ayatna. Kalpasan laeng dayta nga adda banag a maikari nga ibingaytayo.

Ti sabali pay a napateg a paset ti Sursurat a makatulong a basaen maipapan iti panangibingay iti ayat ti Dios ket ti libro nga Aramid. Kabayatan a dagiti Bibliatayo ket masansan a titoloanna daytoy a libro iti Ar-aramid dagiti Apostol, ad-adda koma nga umiso a titoloantayo Ar-aramid ti Espiritu Santo. Ti libro ket napno iti panagkadua ti Espiritu Santo ken dagiti ahente ti tao. Kas met laeng kadagiti Evangelio, makasaraktayo kadagiti tattao a naaddaan kadagiti nakaskasdaaw a kapadasan ken Jesus, a dida kayat nga iduldulin dayta a kapadasan kadagiti bagbagida ken pinabileg ida ti Espiritu Santo a mangibingay iti daytoy nga ayat iti adayo ken nasaknap.

Kas naibaga iti immun-una nga adal, ti misyon ket kanayon nga agsinnabat a dalan nga idiay ket amin a mairaman ket makasursuro iti maysa a banag manipud iti maysa ken maysa. Ipalagip kadatayo ti libro nga Aramid a datayo kas tattao ket saantayo nga alaen ti lugar ti Dios. Ti Dios, babaen ti Espiritu, mapan iti sadinoman nga umun-una ngem kadatayo. Daytoy a kinapudno ti Biblia ket mangipaay kadagiti kapanunotan a nainsiriban nga utobentayo.

Umuna, no rimmuar ti Espiritu nga immun-una kadatayo, namnamaentayo koma a makitatayo ti sumagmamano a pakakitaan iti Espiritu apaman a makadanontayo. Napadasan ni Pedro daytoy a kinapaypayso iti pannakisinnarakna ken Cornelio (Aramid 10–11:1–18). Kas bungana, nabigbig ni Pedro a saan laeng nga addan ti Dios sakbay a simmangpet no di ket adda met masursurona ken Cornelio maipapan iti ayat ti Dios. Iti adu a wagas, ti istoria da Pedro ken Cornelio ket maipapan iti agtultuloy a panagdakkel ni Pedro iti pannakaawat iti Dios, a kas met ken Cornelio ken ti pamiliana. No rummuartayo a mangibingay iti misyon ti Dios, saantayo koma a mapan a natangsit, a kasla awan ti masursurotayo kadagidiay umay kadatayo nga agsapsapul iti pannakalawlawag. No di ket, rummuartayo a mangnamnama a makitatayo ti Espiritu nga agtartrabaho kadagiti siguden a wagas a mabalintayo a pakikaduaan.

Maikadua, adda maysa a banag a maibingaytayo. Kabayatan nga immun-unan a rimmuar ti Espiritu, Isu ket makikadua kadatayo. Tunggal maysa kadatayo ket addaan iti naisalsalumina nga istoria wenno testimonio maipapan iti pannakipagpagnatayo ken Jesus. Dagiti istoriatayo ket masapul a maibingayda. Iti panagtultuloyna, babaen kadagiti istoriatayo, mabalin a makatignaytayo iti puso ti maysa a tao iti baro a pannakaawat maipapan iti Dios wenno mangtignay iti unegna iti baro a tarigagay a sumurot iti Mangisalakan. Daytoy a panangtignay ket agtaud manipud iti panangipaduyakyaktayo iti ayat ti Dios babaen kadagiti sasao ken ar-aramid. Gapu ta dagiti nasalun-at a panagkakayamet ti bugas a kayat ti Dios nga agpaay kadatayo, masansan nga aguray, wenno kednganna ti paltiingna, agingga nga adda ti maysa a pasurotna a mangibingay iti naimbag a damag. Gapuna, pagrebbengantayo a bigbigen daytoy a gundaway, sikakararag a maitunos kadagidiay siguden a tartrabahoen ti Dios, a kitkitaen ti panangibingay iti istoria ti Dios kadakuada iti amin a gundaway.

### Paset III: Aplikasion iti Biag

Kabayatan a masansan a padpadasen dagiti pangpangulo ti iglesia a guyoguyen dagiti tattao nga agpaay iti misyon, napateg a bigbigen nga adda sumagmamano a nalaka a banbanag a maaramid ti tunggal maysa kadatayo tapno matingiting dagiti bagbagitayo ken ti abilidad dagiti lokal nga iglesiatayo a mangibingay iti misyon ti Dios. Dagitoy a simpli a banbanag, no maaramidda a nainggandatan, ket mabalin a nakaro iti panangbalbaliwna kadatayo nga agturong iti panagtaeng iti takder a kinapakumbaba ken agturong iti panagaramid kadagiti panagbalbaliw iti iglesia a mangiturong kadatayo nga agbalin nga ad-adda a naipamaysa kadagiti kasapulan ti nalawlawa a lubong.

Iti minnaysa, masapul a sagpaminsan ket mangipaaytayo iti panawen a panangutob kadagiti bagbagitayo. Daytoy nga aramid ket sapulenna ti dakkel a gatad ti kinapudno-iti-bagi, nga isu a pakibalbalubalantayo a kankanayon. Tunggal maysa kadatayo ket masapul a damagentayo dagiti bagbagitayo, napadasko kadi ti ayat ti Dios iti nabiit? No saanko a napadasan, apay ngata? No napadasam, iti kasta damagem ta bagbagim daytoy a saludsod: Naibingayko kadin dayta nga ayat a mapadpadasak iti nalawlawa a lubong? Dagitoy a simpli a salsaludsod, no napasnek a madamag, ket mangiparangarang unay.

Iti innadu, mabalin nga isaludsod ti iglesia dagiti isu met laeng a saludsod. Ti kadi iglesia ket maysa a lugar a pakapadasan ti komonidad iti Dios? Ket no ti Dios ket napadasan iti komonidad, ibingbingay kadi ti iglesia dayta a kinapudno iti nalawlawa a kagimongan iti aglawlawda? Apaman a maurnong ti iglesia ti kasasaad, mabalinda ti agaramid kadagiti sumaruno a plano nga umakar nga agturong iti panangpadas iti Dios kadagiti baro a wagas wenno naalibtak nga alaen ti napadasan ken ibingay dayta iti nalawlawa a komonidad.

Dagiti sagpaminsan a palagip (babaen kadagiti sermon, istoria dagiti ubbing, libro, ken artikulo) kadagiti kasapulan ti lubong ket naskenda. Kas iti inaramid ni Jesus kadagiti adalanna, ar-aramiden ti Dios dayta kadatayo ita nga aldaw. Kayat ti Dios nga agbalintayo a sangalubongan nga umili nga agpampanunot iti ruar dagiti bukodtayo a kasapulan. Masapul a tarigagayantayo koma nga ibingay ti ayat ti Dios iti amin a sangkataoan, ken masapul a naalibtaktayo koma a mangsurot kadagiti wagas a mamagbalin daytoy. Kadagiti dadduma, daytoy a kinapudno ket kaipapananna ti panangiturong iti dadduma a pamirak ti gamengda nga agturong iti nairanta a misyon. Kadagiti dadduma, daytoy a kinapudno ket kaipapananna ti pananglukat kadagiti bagbagida iti maysa nga ayab ti Dios a mabalin a pakairamanan ti yaakar iti baro a lugar, mabalin nga iti isu met laeng a pagilian wenno iti bangir ti lubong. Apay? Agsipud ta dinawat ti Dios iti tunggal maysa kadatayo nga ibingay dagiti istoriatayo ken dagiti talugadingtayo kadagiti tattao nga isu a makasapul unay a makakita iti pannakaipaduyakyak ti ayat ti Dios. Uray ania iti ayab ti Dios nga aramidem, laglagipem a masapul nga agtalinaedka a silulukat iti pannakabendicion kabayatan nga ibingaymo dayta ken addan nga immun-una ti Dios sakbay pay a makadanonka.

` `