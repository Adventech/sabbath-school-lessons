---
title:  Adalen Pay
date:   27/10/2023
---

“Ti ayat kadagiti mapukpukaw a karkararrua ti nangguyogoy iti kararag ni Abraham. Kabayatan a kagurana dagiti basbasol dayta narugit a ciudad, tarigagayna a dagiti managbasol ket maisalakanda koma. Ti nauneg a panagngayangayna nga agpaay iti Sodoma ket ipakpakitana ti panangidanag a mariknatayo koma nga agpaay kadagiti di agbabawi. Masapul nga ingungotentayo koma iti pananggura iti basol, ngem asi ken ayat nga agpaay iti managbasol. Amin ti aglikmuttayo ket karkararrua nga agpabpababa iti pannakadadael a kas awanan inanama, kas iti nakaam-amak, a kas iti nagtinnag iti Sodoma. Iti tunggal aldaw ti ruangan ti kaasi dagiti dadduma ket agserserra. Tunggal oras dadduma ket lumablabasda iti labes ti pannakadanon ti asi. Ket adino ngay ti ayan dagiti timek a mangballaag ken mangawis iti managbasol a pumanaw manipud iti daytoy nakabutbuteng a pakadadaelan? Sadino ngay ti ayanda dagidiay nga addaan iti kinapakumbaba ken managibtor a pammati ket agpakpakaasida iti Dios nga agpaay kenkuana?

“Ti espiritu ni Abraham ket espiritu idi ni Cristo. Ti Anak ti Dios ket Isu a Mismo ti dakkel a Manangibabaet iti biang ti managbasol. Isu a nangbayad iti gatad ti pannakasubbotna ket ammona ti pateg ti kararrua ti tao. Iti maysa a pananggura iti dakes ket maadda laeng iti maysa a kababalin nga awan mulmulitna a kinadalus, ni Cristo impaduyakyakna dayta iti managbasol iti maysa nga ayat a ti laeng awan patinggana a kinaimbag ti makabalin a mangaramid. Idiay panagtutuok iti pannakaibartay iti kruz, isu a Mismo inawitna ti nakaro a kinadagsen dagiti basbasol ti lubong, Isu inkararagna ti agpaay kadagiti nangum-umsi ken nangpapatay Kenkuana, ‘Ama, pacawanem ida, ta dida ammo ti aramidenda.’ Lucas 23:34.”—Ellen G. White, Patriarchs and Prophets, p. 140.

“Ni Abraham ket pinadayawan dagiti aglikmut a nasnacion a kas maysa a nabileg a principe ken maysa a masirib ken makabael a pangulo. Dina inyadayo ti impluwensyana manipud kadagiti karkarrubana. Ti biag ken kababalinna, iti makita a pakaidumaan kadagidiay nga agdaydayaw kadagiti ladladawan, nangaramid iti maysa a mangibaga nga impluwensya a maipaay iti pudno a pammati. Ti pannakikaduana iti Dios ket di magaraw, kabayatan a ti kinamannakigayyem ken kinamanagitedna nangguyogoy iti panagtalek ken pannakigayyem ken ti di nasinga a kinadakkelna nangted iti raem ken dayaw.”—Patriarchs and Prophets, pp.  133, 134.

**Salsaludsod a Pagiinnadalan**:

`Ania pay dagiti dadduma a pagwadan idiay Sursurat ti mangipakita kadatayo iti tao a nangtungpal iti ayabna iti misyon? Ni ngay Juan Bautista? Kunaem kadi a naballigi?`

`Basaem ti Genesis 19:30–36. Ania ti ibaga daytoy kadatayo maipapan ti kababalin dagidiay a sumagmamano a naispal manipud Sodoma?`

`Ania pay dagiti dadduma nga ad-adal a masursurotayo manipud iti pagwadan ni Abraham maipapan ti misyon ken no kasano iti pannakaaramidna?`

`Panunoten maipapan daytoy: Ibilangmo kadi a ti panangibabaet ni Abraham nga agpaay iti Sodoma ken Gomora ket naballigi wenno saan?`