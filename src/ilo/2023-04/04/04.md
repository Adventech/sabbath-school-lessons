---
title:  Ti Espiritu ti Kararag ni Abraham
date:   24/10/2023
---

`Basaen ti Genesis 18:23–32 ken Santiago 5:16. Ania koma ti isuro daytoy kadatayo maipapan iti pannakabalin ti mangibabaet a kararag?`

Ti panagtungtong ni Abraham ken ti Dios ket maysa a mangyanniniwan, maysa a mangibagi, iti panangibabaet a kararag. Ni Abraham ket naiparang iti daytoy a kapitulo a kas maysa a mangibabaet iti sangoanan ti Dios nga agpaay kadagiti tattao ti Sodoma ken Gomora. Isu ket agpakpakaasi nga agpaay kadakuada, maipagpagapu kadakuada; dayta ket, isu ket agtigtignay a kas mangyanniniwan, maysa a simbolo, ni Jesus a kas Manangibabaettayo iti sangoanan ti Dios. Ti misyontayo ita nga aldaw ket naballigi laeng no agtuloytayo a nabuyogan kadagitoy a kita ti kararag.

Nasursuro ni Abraham nga ayaten dagiti agnanaed ti Sodoma ken Gomora, ken dagiti dadduma a kabangibang a ciciudad. Daytoy ti gapuna no apay a ti kararagna ket napudno ken nakappapati. Nakalabannan dagiti sumagmamano nga ar-ari a nangabak iti Sodoma ken Gomora. Kalpasan ti panagballigi ni Abraham, ni Bera, ti Ari ti Sodoma, immay a nangsarak ken Abraham agraman ken Melchizedek. Dinawat ni Bera nga agsubli dagiti tattaona kadagiti pagtaenganda: “ ‘Yawatmo caniac dagiti tattao, ket alaem dagiti cucua a maipaay kenca’ ” (Gen. 14:21). Daytoy ket maysa a mangipakita iti panagayat ti ari kadagiti tattaona. Idinto ta maysa kadagiti dakkel a kababalin ni Abraham ket ayat, inayatna dagiti ar-ari ti Sodoma ken Gomora, ket inkararagna ida ken dagiti tattaoda. “Ayat nga agpaay kadagiti mapukpukaw a karkararrua ti nangguyogoy iti kararag ni Abraham.”—Ellen G. White, Patriarchs and Prophets, p. 140.

Inaramid ni Abraham ti kinapakumbaba ken panagibtor kadagiti karkararagna. Apaman nga inawat ti Dios ti immuna a dawat, a mangispal iti ciudad no la ket adda 50 a nalinteg a tattao nga agbibiag idiay, intultuloyna ti panangibabaetna.

Ti misyontayo ket saanto nga agballigi no awan ti kararag, mangibabaet a kararag. Kalpasan iti pannakisinnarak iti maysa a tao, kalpasan iti panangited iti maysa a kaskasaba wenno maysa a panagadal iti Biblia, masapul nga ikararagtayo dagiti tattao a nakasinnaraktayo. Ti Dios ket sititimud kadagitoy a karkararag iti panangsagid kadagiti puspuso dagiti tattao a nasarakantayo. Saan a dagiti sasaotayo wenno kinalaing ti mangkonvertir kadagiti gagayyemtayo wenno kaam-ammo—ti Espiritu Santo. Daytoy iti gapuna no apay nga iti aniaman a misyon a nakairamanantayo, masapul nga ikararagtayo iti tunggal tao.

`Basaen ti Roma 8:34 ken Hebreo 7:25. Ania iti ibagada kadatayo maipapan ti aramiden ni Jesus nga agpaay kadatayo, ket kasano ngata a daytoy a kinapudno ket tulongannatayo a makaawat a nasaysayaat iti bukodtayo a trabaho a kas manangibabaet nga agpaay kadagiti sabsabali?`