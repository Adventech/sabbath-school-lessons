---
title:  Maysa a Naimpadtoan a Pamuon
date:   06/11/2023
---

`Basaen ti Lucas 24:36–49. Ania ti napasamak ditoy, ken apay a daytoy ket maysa a pagposiposan a kapadasan dagiti apostoles?`

Makapangayangay nga iti un-unana dagiti disipolos ket dida namati gapu iti buteng. Kalpasanna, kalpasan a nakitada ni Jesus ken napatalgedan nga Isu ket pudno unay a nabiag, saanda a namati gapu iti rag-o (Lucas 24:41). Napadasam kadi iti rikna a ti maysa a banag ket naimbag unay tapno agbalin a pudno? Daytoy iti kapadasan dagiti disipolos ken dadduma idiay salas.

Nupay kasta, no imbati laeng ni Jesus ida iti daytoy a kapadasan, kalpasanna idi pimmanaw, ti pammatida ket nalabit a saan a nagbayag. Iti panaglabas ti tiempo ti pannakabalin ti kapadasan ket mabalin a nagkupas; malipatanda, wenno mangrugi, nalabit, a pagduduaanda pay dayta. Isu a, ni Jesus ket saan a nagsardeng iti panangipakita kadakuada kadagiti sugatna ken nangan iti ikan iti sangoananda. No di ket, impanna ida iti Sao ken impakitana kadakuada ti naimpadtoan a pamuon iti trabaho ken panagministrona. Dayta ket, uray pay no kasano iti kadakkel ti kapadasan a napasamakda Kenkuana, kayat pay laeng ni Jesus a ti pammatida ket naibatay iti Sao ti Dios.

“ ‘Dagitoy dagiti sao nga insaoc cadacayo, idi addaac pay laeng cadacayo: A masapul a matungpal dagiti isu-amin a banag a naisurat a maipapan caniac iti Linteg ni Moises, ken cadagiti mammadto ken cadagiti Salmos’ ” (Lucas 24:44).

Ditoy pay, masarakantayo ti maysa a napigsa unay a makaguyogoy nga agpaay iti panagsaksi, agpaay ti misyon: ti Sao ti Dios. Ammo ni Jesus a no mapatibker ti kapadasan dagiti disipolos, masapul a maawatanda no apay nga Isu ket matay ken no ania ti kaipapanan ti panagungarna. Kasapulan a mabaliwan ti panagkitada iti lubong manipud iti maysa a napolitikaan ken naidagaan a pagarian iti dakkel a solosyon ti basol ken ti balligi ni Cristo iti patay. Ti evangelio ket ad-adu pay ngem iti pannakagun-od iti napolitikaan a panagturay nga agpaay iti Israel. Dayta ket imparangarangna ti panangabak ni Cristo ken Satanas ken pinatalgedanna nga iti maysa nga aldaw amin a kinadangkes iti lubong ket madadaelto, a ti daga ket mapabaronto, ken ti Dios ket makiaddanto kadagiti tattaona. Isu “linawaganna dagiti isipda” (Lucas 24:45) tapno maawatanda dagitoy a kinapudno, nga isu nga ibingayda iti lubong.

Dagiti kapkapadasantayo ken Jesus ket saan a mapagtalinaed no awan ti pamuon ti Saona, agraman dagiti padto a mangitudo iti pakasaritaan ken paspasamak a mangiturong iti, ken pakairamanan, ti immuna ken maikadua a yaay ni Cristo. Kadagitoy a kinapudno a sititibker a naawatan, nakasaganatayon ken maguyogoyen nga agpaay iti misyon.

`Kasano iti pannakaibataymo kadagiti padto a mangitudo ken Cristo, iti agpadpada nga immuna ken maikadua a yaayna? Nangnangruna iti maudi nga al-aldaw, apay a naibataytayo koma iti Sao ti Dios, agraman kadagiti padto, ken apay nga iti pannakaawat kadakuada ket napateg unay, nangnangruna iti agpaay iti misyon?`