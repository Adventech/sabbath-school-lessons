---
title:  “Daytoy Jesus nga Inlansayo iti Cruz”
date:   08/11/2023
---

Ti Aramid 2 ilanadna ti pannakaiparokpok ti Espiritu Santo idiay Pentecostes. Kabayatan a dagiti pasurot ni Jesus ket agkarkararag, dagiti dildila ti apuy nagdissoda kadagiti ol-loda. Nabigbigda a ti naikari a pannakabalin ti Espiritu Santo ket naiteden.

`Basaen ti Aramid 2:1–41. Ania iti napasamak kadagiti disipolos a kas bunga ti pannakaawat iti Espiritu Santo idiay Pentecostes?`

Dagiti disipolos nangrugida nga agsao kadagiti sabsabali a pagsasao “cas inted ti Espiritu cadacuada a pagsasao” (Aramid 2:4). Ti napateg ditoy ket ti Dios pinabilegna iti tunggal tao nga agpaay iti pagimbagan dagiti saan a mamati. Ti bendicion ket saanna laeng a kayat a saoen nga agpaay iti bukodda a pagimbagan. Dayta ket saan a maysa a bendicion a mamagbalin kadakuada a maikari iti langit wenno maysa a bendicion a mamagbalin a nalaklaka iti panangaramidda iti negosyo idiay maysa a ganggannaet a pagsasao. Ti bendicion ket naited nga agpaay iti panangtungpal iti misyon ti Dios iti napukaw. Ita nga aldaw ti Dios ayabanna iti tunggal maysa kadagiti pasurotna a mangaramat kadagiti personal a sagsagutda nga agpaay iti pagimbagan ti misyonna kadagiti saan a mamati. Naikkantayo kadagiti sagsagut: ania ngay iti dakdakkel nga ayab ti misyon no di ti panangaramat iti adda a naited kadatayo a mangdanon kadagiti sabsabali?

Ti pannakaiparokpok iti Espiritu Santo ket nagbunga kadagiti adu a tattao iti panagbabawida iti panangtungkiadda iti Misias, ta sigurado a dadduma kadakuada ket addada idi idiay Jerusalem idi natay ni Jesus. Panunoten ti pannakabalin ditoy: ni Pedro pinabasolna iti dadduma kadakuada a nangilansa ken Cristo iti kruz. Nalawag unay, nabigbigda iti naaramidda ket, kas nababalaw, impukkawda: “Lallaki a cacabsat, ania ti aramidenmi?” (Aramid 2:37).

Ket uray pay ida ket mabalinda nga awaten ti pannakapakawan. Kinuna ni Pedro kadakuada: “ ‘Agbabawicayo, ken mabautizaran ti tunggal maysa cadacayo iti nagan ni Jesu-Cristo a maipaay iti pannacaiccat dagiti basbasolyo; ket awatenyonto ti parangcap ti Espiritu Santo’ ” (Aramid 2:38).

Agtartrabaho nga agtitimpuyog, iti pannakitunos iti Espiritu Santo ken iti tunggal maysa, dagidiay a pasurot ni Jesus inkasabada ti panagbabawi ken ti pannakapakawan dagiti basbasol—uray pay kadagidiay a mabalin a diretso a nairaman iti pannakailansa ni Jesus iti kruz! Dayta iti pannakabalin ti evangelio. No dayta a mensahe ket dinatayo guyogoyen iti misyon, ania ngay pay? Naayabantayo a mangiwaras iti evangelio iti lubong, maysa a managbasol, natnag, narugit a lubong agraman ti managbasol, natnag, ken narugit a tattao. Ti trabahotayo ket saan a tapno mangokom; ti trabahotayo ket tapno agsaksi iti makaisalakan a pannakabalin ni Jesus.

`Apay koma a ti kapanunotan nga uray pay kadagiti dadduma kadagidiay a nairaman iti ipapatay ni Cristo ket naitanggaya ti pannakaisalakan (1) pabilgennatayo nga agpaay kadagiti bukodtayo a kararrua, ken (2) pabilgennatayo nga agsaksi kadagiti sabsabali, uray pay no kasano iti kas la kinadakesda koma?`