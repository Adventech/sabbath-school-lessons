---
title:  Tapno Ibingay ti Naimbag a Damag
date:   05/11/2023
---

`Basaen ti Lucas 24:1–12. Ania ti inaramid dagidiay a nakangngeg maipapan iti nagungar a Cristo?`

Iti nasapa a bigat ti Domingo, kalpasan ti ipapatay ni Jesus, kuna ni Lucas nga adu kadagiti babbai iti napan idiay tanem. Adda dagiti bangbanglo kadakuada, isu a kas la mapanda isimpa ti bangkay ni Jesus itan ta nalpasen ti Sabado. Namnamaenda iti naselloan pay laeng a tanem, naklaatda a makakita iti tanem a kawaw. Dida ammo ti aramidenda, mabutengda idi nagparang ti dua a lallaki a nagkawes iti rumangrangrang a kawes. Nupay kasta, dagiti lallaki ket adda ipadamagda kadakuada. Impalagipda kadakuada dagiti sasao ni Jesus, imbagada kadagiti babbai a ni Jesus ket pudno unay a nagungaren, a kas iti panangibagana nga isu ket agungar. Nalapunosda iti ragsak gapu iti damag, dagus a nagsublida iti ayan dagiti disipolos ken adu kadagiti dadduma a pasurot ni Jesus ket imbagada iti nakita ken nangngegda, agsipud ta ti ragsakda ket saan a magawidan. Dayta ket, ibingbingayda kadagiti sabsabali iti naammoanda ken Cristo.

Mapanunotyo kadi no kasano ket ngata ti rikna dagidi babbai? Naaddaanda iti maysa a nakaskasdaaw a kapadasan, maysa a sigurado a nangpunno kadakuada ti aripapa, ngem dagiti disipolos naganenda ti kapadasanda nga “arapaap” ket dida patien ida. Gapuna, saan a sigurado no patienna dagiti babbai wenno saan, ni Pedro nagtaray a napan idiay tanem tapno kitaenna a mismo.

Ken Pedro—ken adu kadatayo—adda maysa a panagduadua a mangawat iti maysa a banag gapu laeng ta imbaga dayta iti sabali a tao. Nupay ni Pedro dimngeg kadagiti babbai, saanna a maibingay iti kapadasanda agingga iti ud-udina. Iti un-unana, iti amin a kapadasanna ket maysa a kawaw a tanem, ket dayta, kuna ni Lucas, “nagawid a sisisiddaaw itoy a naaramid” (Lucas 24:12). Ti kapadasanna idiay tanem ket saan nga agpada iti kapadasan dagiti babbai.

Uray pay no ania iti inaramid ni Pedro, apaman a dagitoy a babbai ket nangngegda ti damag maipapan ken Jesus, kayatda nga ibingay dayta kadagiti sabsabali. Ania ngay pay iti dakdakkel a mangguyogoy iti adda nga agpaay iti misyon no di iti panangipakaammo kadagiti sabsabali maipapan iti naaramidan ni Jesus kadakuada? Ania ngay iti dakdakkel pay a mangguyogoy no di ti panangiwaras iti naimbag a damag ti pannakaisalakan ken Jesus, ti laeng namnama nga adda iti siasinoman kadatayo?

Agpayso, masapultayo iti maysa a napersonalan a kapadasan iti Dios iti mismo a bagbagitayo sakbay a maibingaytayo dayta kadagiti sabsabali. Ti tarigagaytayo a mangibingay kadagiti sabsabali iti inay-ayattayo unay ket masapul a napateg a paset ti pannakaguyogoytayo iti misyontayo. Iti kamaudianan, ditay mabalin nga ibingay iti awan kadagiti mismo a bagbagitayo, maibingaytayo kadi?

`Ania dagiti sumagmamano kadagiti adda a kapadasam iti kinapaypayso ti Dios ken ti ayatna? Apay a dagitoy a tiempo ket napategda unay kenka, ken kasano iti panangguyogoyda kenka a mangdanon kadagiti sabsabali nga agraman iti naimbag a damag?`