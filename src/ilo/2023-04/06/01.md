---
title:  Mangguyogoy ken Panagsagana Agpaay iti Misyon
date:   04/11/2023
---

### Basaen Agpaay ti Adal ita a Lawas
Lucas 24:1–12; Lucas 24:36–49; Aramid 1:12–26; Heb. 10:24, 25; Aramid 2:1–41; 1 Cor. 11:1.

> <p>Paset a Maiyulo</p>
> “ ‘Dagitoy dagiti sao nga insaoc cadacayo, idi addaac pay laeng cadacayo: A masapul a matungpal dagiti isu-amin a banag a naisurat a maipapan caniac iti Linteg ni Moises, ken cadagiti mammadto ken cadagiti Salmos’ ” (Lucas 24:44).

Insurat ni Pablo kadagiti taga Filipos: “Dagiti dadduma pudno nga icascasabada ni Cristo, gapu iti apal ken pannakisusic laeng; ngem dagiti sabali, iti met naimbag a nakem: Dagitoy agsaoda gapu iti ayat, idinto nga ammoda a naisaadac a mangicanawa iti evangelio; Ngem dagidiay icascasabada ni Cristo gapu iti supiat, saan a napudno ket panpanunutenda a nayonan ti rigatco cadagiti pannacarepreppetco. Ania ngarud? Nupay casta uray casano, uray pagpambar, uray napudno, ni Cristo maicascasaba: ket iti daytoy agragragsacac, wen, ket agragsacacto” (Fil. 1:15–18).

Nagpigsa a sasao! Uray pay no “pagpambar wenno napudno,” naikasaba ni Cristo—ket dayta iti napateg ken Pablo. Nupay, iti pagwadan, dagiti mangguyogoy kadatayo iti panangikasaba ken Cristo, agpaay ti misyon, agpaay iti panangdanon kadagiti sabsabali a nabuyogan ti naimbag a damag, aggapu koma iti ayat, ken aggapu iti pudno—ket saan a manipud iti naimbubukodan nga ambisyon, apal, wenno suppiat.

Ania ngarud, dagiti sumagmamano a pakaguyogoyan a mangikasaba ken Cristo, ken ania dagiti sumagmamano a wagas a maisaganatayo iti panangaramid daytoy?

Ita a lawas intayo kitaen dagiti sumagmamano a paspasamak iti immuna nga iglesia a makaited kadatayo iti pannakaibagnos kadagitoy napateg a paspaset ti misyon.

_*Adalen ti adal ita a lawas tapno maisagana agpaay ti Sabado, Noviembre 11._