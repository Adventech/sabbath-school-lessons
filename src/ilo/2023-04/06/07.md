---
title:  Adalen Pay
date:   10/11/2023
---

Ti trabaho ti misyontayo ket aggapu koma manipud iti nauneg nga ayat ken panagyaman iti naaramidan ken ar-aramiden ni Jesus kadagiti biagtayo. Aniaman a sabali a mangguyogoy ket saan a husto. Iti panamagtalinaed a naipasagepsep iti Sao ken pannakaitunos iti Sao ket isu ti tulbek iti naballigi a panangasaba ken panagivangelio.

“Ti biagtayo ket maisinggalot koma iti biag ni Cristo; agsakdotayo koma Kenkuana nga agnanayon, makipangan Kenkuana, ti nabiag a Tinapay a bimmaba manipud langit, sumakdo manipud iti kankanayon a sadiwa nga ubbog, kankanayon nga it-itedna ti nawadwad a kinabaknangna. No pagtaginayunentayo ti Apo iti sangoanantayo, a bay-antayo dagiti puspusotayo a rummuar iti kinamanagyaman ken panagdaydayaw Kenkuana, maaddaantayo iti agtultuloy a kinasadiwa iti narelihiyosoan a biagtayo. Dagiti karkararagtayo ket alaenna ti langa ti maysa a pannakisarsarita iti Dios a kas iti pannakisarsaritatayo koma iti maysa a gayyem. Isu saritaenna a personal dagiti palimedna kadatayo. Masansan nga umay kadatayo ti maysa a nasam-it a kinaragsak ti rikna a kaadda ni Jesus. Masansan a dagiti puspusotayo sumged iti unegtayo kabayatan nga umasideg a makisao kadatayo a kas iti inaramidna ken Enoc. Inton daytoy ket pumudno iti kapadasan ti Cristiano, adda a makita iti biagna ti kinasimpli, kinapakumbaba, kinaemma, ken napakumbaba a puso, a maipakita iti amin a pakaidennaanna nga isu ket nakiadda ken Jesus ken nagsursuro Kenkuana.”—Ellen G. White, Christ’s Object Lessons, pp. 129, 130.

“Awan ti idadakkel wenno panagbunga iti biag dayta naisentro iti bukod a bagi. No inawatmo ni Cristo a kas personal a Mangisalakan, masapul a lipatem ta bagbagim, ket padasem a tulongan dagiti sabsabali. Saritaen ti ayat ni Cristo, ibagam [kadagiti sabsabali ti ipapatayna a bukod-a-sakripicio iti biangda]. . . . Kabayatan nga awatem ti Espiritu ni Cristo—ti Espiritu ti saan a naimbubukodan nga ayat ken panagbannog nga agpaay kadagiti sabsabali—dumakkelka ken agbungaka. . . . Ti pammatim ket dumakkel, ti kombiksionmo ket umun-uneg, ti ayatmo ket agbalin a naan-anay.”—Christ’s Object Lessons, pp. 67, 68.

**Salsaludsod a Pagiinnadalan**:

`Kasano iti pannakaawatmo kadagiti sasao ni Pablo idiay Filipos maipapan ken Cristo a naikasaba gapu iti apal, suppiat, wenno naimbubukodan nga ambisyon? Kasano iti pannakaisiguradotayo a dagiti mismo a bagbagitayo ket saan a makabasol iti panangaramid iti kasta latta?`

`Ania iti bukodmo a personal a kapadasan iti kinapaypayso ti Dios ken ti Ayat ti Dios? Dayta ket, iti naibatay iti bukodmo a kapadasan, mabalinmo kadi nga ikasaba kadagiti sabsabali a nabuyogan iti kinapudno ken kinapasnek ti kinaimbag ken ayat ti Dios? Ania koma iti testimoniom?`

`Ania ti kapadasam iti panagur-uray iti Apo, ken ania iti naisurona kenka maipapan iti panagtalek Kenkuana ken maipapan iti pammati?`