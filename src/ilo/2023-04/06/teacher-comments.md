---
title:  Komentaryo Dagiti Mannursuro
date:   10/11/2023
---

### Paset I: Pakabuklan

Kabayatan a ti pannakaguyogoy ket isu ti ayat wenno gapu a maysa a tao ket mangaramid iti maysa a banag nga agpaay iti maysa a tao, ti panagsagana ramanenna ti maysa nga aramid tapno agsagana tapno matungpal dagiti bambanag. Ti pannakaguyogoy ket adda pakainaiganna iti maysa a banag a pakaigapuan wenno mangtignay kadatayo nga agtignay. Ti panagsagana ti mamagbalin a posible a mapasamak dagiti plano. Kabayatan a ni Jesus ken ti naaramidanna kadatayo ket mangipaay iti pannakaguyogoytayo nga agpaay iti misyon (Rom. 5:8), intalekna met kadatayo ti Espirituna, iti kasta, nga isu a mangpabileg kadatayo a mangaramid iti pagayatanna ken ti bilinna iti misyon (Mat. 28:18–20, 20; Juan 14:15–31; Juan 20:21, 22).

“Datayo agayattayo, agsipud ta isu inayatnatayo nga immuna” (1 Juan 4:19) mangipakita iti puon ken gapu, ti gapu a mangguyogoy kadatayo a sumungbat ken agtignay. Kabayatan a sumungbattayo iti ayat ti Dios, aramidentayo dayta babaen ti panangiwaragawag ken pagbiagan iti sasao ken ar-aramid ti naimbag a damag a ni Jesus ti Mangisalakan ken Apotayo! Ti panangibingaytayo iti kinapudno, kas linaun ti Saona, ket agtinnag kadagiti nakasagana nga umawat a lapayag ken mangted iti adu a bunga kabayatan ti panagtrabaho ti Espiritu. Kasta met, masapul a nakasaganatayo iti pannakatukiad ti Sao babaen dagiti adu, nga isu a pakaigapuan ti pannakapukaw ti inanama dagiti dadduma.

### Paset II: Komentaryo

**Ti Misyonero a Dios**

“Ti istoria ti misyon ti Dios iti napukaw a sangkataoan ket isu pay laeng ti kadakkelan nga istoria a naibaga. Ti istoria mangrugi iti [Daan a Testamento] kalpasan unay ti Pannakatnag da Adan ken Eva ken agtultuloy agingga iti panawen dagiti patriarka ken ti pakasaritaan ti Israel. Dagiti Evangelio ilanadda ti kangrunaan a pasamak ti misyon ti Dios —ti pannakayanak ni Cristo, panagministrona, mangsubbot nga ipapatay, panagungar, ken yuulina. Ti istoria ti Biblia agtultuloy iti libro ti Aramid ken dagiti Epistulo, babaen ti pannakairugi ti iglesia Cristiano, ken agpatingga iti napaltiingan a panagpatingga ti misyon ti Dios iti Apocalipsis. Ti misyon ti Dios ket isu ti kangrunaan nga istoria iti amin a Biblia, manipud Genesis agingga iti Apocalipsis”—Gorden R. Doss, Introduction to Adventist Mission (Berrien Springs, MI: Department of World Mission, 2018), p. 1.

Ti “engrande nga istoria iti Biblia . . . ipakitana nga agtartrabaho ti Dios iti nalawa ti saklawenna a proyekto a mangisubli iti Dagana ken ti amin a langlangit iti sigud, naan-anay a kasasaadna. Dagiti istoria ti Biblia, manipud Genesis agingga iti Apocalipsis, iladawanda dagiti paspaset ti nailangitan a proyekto ti misyon ti Dios. Ti pakabuklan a tema ket ti panagturay, naparabur, naayat a Trinidad a Dios ket inlongalongna ti misyonna ken iyegna dayta iti naan-anay a pannakalpasna.”—Page 22.

Gapuna, ti istoria ti pannakasubbot ket guyogoyennatayo iti agpadpada a panagsagana ken pannakiraman iti misyon ti Dios, iti istoria ti Dios. Kas misyonero a Dios, ti Amatayo ket maseknan ken kayatna a bendicionan dagiti sabsabali babaen kadatayo; gapuna a binilinnatayo a mapan kadagiti amin a tattao, pagsasao, tribu, ken nasnacion.

Isu nga, apay nga ibilin ni Cristo kadatayo a mapan ken ikasaba ti Evangelio? Apay a masapul a guyogoyennaka ti Dios, ken maisagana a makikadua Kenkuana iti, misyon? Dadduma kadagitoy a rason ket masarakanda iti libro a Passport to Mission (Berrien Springs, MI: Institute of World Mission, 2009), pp. 28–36. Adtoy ti maysa a naadaptar a salaysay:

**Ni Jesus ket Isu ti Naisalsalumina a Paggappuan ti Biag ken Pakaisalakanan, ket Dagiti Tattao Masapul a Maammoanda Maipapan Kenkuana**

* Juan 3:36: “Ti mamati iti Anac, adda biagna nga agnanayon; ngem ti saan nga agtulnog iti Anac, saannanto a makita ti biag.”
* Aramid 4:12: “ ‘Ket awan ti sabali a pacaisalacanan, uray siasino; ta awan ti sabali a nagan iti babaen ti langit, a naited cadagiti tao, a pacabalinantayo a maisalacan.’ ”
* 1 Juan 5:12: “Ti agicut iti Anac, adda biagna; ti saan nga mangupicup iti Anac ti Dios, awan kencuana ti biag.”

**Ni Jesus Isu ti Nadiosan nga Anak ti Dios**

Saan nga ibagbaga ni Jesus a maysa Isuna laeng a nalaing a mannursuro (kas kadagiti dadduma a pangpangulo ti relihion) wenno dakkel a pangulo (kas ken Moises wenno David) wenno maysa a kita ti kagudua-a-dios wenno basbassit a dios (kas masarakantayo kadagiti dadduma a relihion). Awan ti sabali a kangrunaan a relihion ti mangibagbaga iti kinadios iti nangipasdek iti dayta.

* Ibagbaga ni Jesus ti naan-anay a kinadiosna—kayatna a saoen, maipada iti Dios (Juan 8:58, 59; Juan 10:30–33).
* Inwaragawag met dagiti adalan ni Jesus ti kinadiosna nga awanan buteng (Mat. 16:14–16). Ti pammaneknek nga intedda kadagiti ibagbagada ket ti panagungar (1 Cor. 15:14–20). No pinagungar ti Dios ni Jesus, iti kasta, pudno ti imbaga ni Jesus.

**Ni Jesus Ipaayna ti Naisalsalumina a Pannakaisalakan—Pannakaisalakan Gapu ti Parabur Babaen ti Pammati**

* “Ta gapu iti parabur naisalacancayo gapu iti pammati—ket daytoy saan a nagtaud cadacayo ta sagut ti Dios—Saan nga aggapu cadagiti ar-aramid, tapno awan ti siasinoman nga agpasindayaw” (Efe. 2:8, 9).

Awan ti sabali a relihion ti lubong nga addaan iti kasta a pannakaisalakan. Pudno a mabalin nga ipasdek ti dadduma a relihion dagiti nangato a pagrukodan, parang-ayenda ti kababalin a nalinteg prinsipio, itandudoda dagiti linteg iti salun-at, itan-okda ti natan-ok a pilosopia, wenno mangpataudda kadagiti nasayaat a tattao. Ngem patien met dagitoy a relihion a maisalakan dagiti tattao ti bagbagida babaen ti ar-aramidenda! Ti pamuon dagitoy a saan a Cristiano a relihion ket ti pannakaisalakan umay babaen kadagiti ar-aramid.

**Ipaay ni Jesus iti Sapasap a Pannakaisalakan—Mairaman-amin ken Awan Nailaslasin**

* “ ‘Ta casta la unay ti panagayat ti Dios iti lubong . . . tapno amin a mamati kencuana, saan a mapucaw, no di ket adda biagna nga agnanayon’ ” (Juan 3:16).

Ti ipaay ti pannakaisalakan ket iramanna ti tunggal maysa iti lubong. Ti kinapudno ket kayat ti Dios a mangngeg ti amin a tattao ti mensahe—ti Naimbag a Damag nga ipaay ti Dios ti awan baybayadna a pannakaisalakan a naibatay iti daytoy naisalsalumina nga Jesus. Iti Dakkel a Trabaho nalawag nga ibagbaga ni Jesus a mabalintayo ti maaddaan iti paset iti panangibingay iti daytoy Naimbag a Damag kadagiti sabsabali.

No adda agsaludsod kenka no apay a maysaka a Seventh-day Adventist, ken ania ti mangguyogoy kenka nga agmisyon, ania ti ibagam? Kasano a ti pannakaisalsalumina ken kinamaymaysa ti mensahe ti Seventh-day Adventist ket guyogoyennatayo nga agpaay iti misyon iti lubong?

Nupay kaaduan kadagiti patpatien dagiti Seventh-day Adventist ket ibingay dagiti dadduma a Cristiano, ti naan-anay a “pakete” dagiti patpatien ti Seventh-day Adventist ket naisalsalumina kadagiti bunggoy dagiti Cristiano. Adtoy ti tallo a kombiksion a mangibagnos no ania ti patientayo ken no kasano ti pannakaguyogoytayo, pannakaisaganatayo, ken no kasano ti panangkitatayo iti misyontayo.

**Kombiksion #1**: Ni Jesus agsubli iti maikadua a daras—daytoy a yaay ket makita, litiral, ken asidegen (ngannganin). Sakbay a nangrugi ti kina Adventista, kaaduan a Cristiano ket mabalin a dida mamati iti litiral nga iyaay wenno dida impaganetget dayta. Adu kadagitoy a Cristiano ti postmillennialists. Dagiti postmillennialists patienda nga addanto ti maysa a millennium, wenno 1,000 a tawtawen ti talna ken kinarang-ay, ket kalpasanna umay ni Jesus. Ti sinapul ken nagbannogan dagiti tattao ket daytoy a milenio, saan a ti Maikadua a Yaay. Patien dagiti Seventh-day Adventist, kas maibatay iti Biblia, a ti pudno a namnama ti lubong ket saan a naindagaan a milenio no di ket ti “inanama a nagasat” (Tito 2:13) ti Maikadua a Yaay ni Jesus.

Iti baba ket pakasalaysayan dagiti patpatientayo maipapan iti Maikadua a Yaay:

* Awaten ken iwaragawag dagiti Seventh-day Adventist dagiti karkari ti Maikadua a Yaay (Juan 14:1–3; Apoc. 22:7, 12, 20).
* Litiral daytoy nga iyaay (Aramid 1:11).
* Ti Maikadua a Yaay ket nailadawan a kas makita (Mat. 24:30; Apoc. 1:7).
* Amin a pagilasinan ket mangitudo iti asideg, umadanin, a yuumay. Maulit-ulit nga inusar ni Jesus ti sao nga “asidegen” (Apoc. 22:7, 12, 20; Mat. 24:4–28; Lucas 21:7–28).
* Dagiti tattao ti Dios ket makitada ni Jesus (Juan 14:3) ken makikaduadanto Kenkuana iti agnanayon (1 Tes. 4:17).
* Agungarto dagiti natay (1 Tes. 4:13–16), ket dagiti namati awatenda ti saan nga ipapatay (1 Cor. 15:53).
* Lulua, sasaibbek, ken patay mapunasto (Apoc. 21:3, 4).

Daytoy a damag ket napateg nga agpaay iti misyontayo ita nga aldaw, ta adu ti masapul a makangngeg iti Naimbag a Damag ti inanama a nagasat. Nupay kasta, ti kadakkelan a karit a sangsangoentayo ket ti saan-a-Cristiano a lubong. Minilmilyon, no di binilbilyon, a Muslim, Hindu, Budista, ken pasurot dagiti nagkauna [tradisyonal] a relihiyon ti di pay pulos nakangngeg iti daytoy a namnama. Masapul nga ibagatayo kadakuada. Kayat ni Jesus a mangngegda ti maipapan iti yaayna.

**Kombiksion #2**: Ayaban ti Dios dagiti mamati iti naayat a panagtulnog ken napasnek a kinadisipulo. Iti lawag ti yaay ni Jesus, masapultayo iti napasnek a panagsagana. Matalek, natulnog a kinadisipulo ket napateg. Dagiti Adventista kankanayon a patienda a ni Jesus ti Mangisalakan kadatayo. Kankanayon nga impaganetgettayo a ti pudno a pammati ket maipaduyakyak iti panangaramid ken Jesus nga Apo. Dagiti tattao nga insalakan ni Jesus ket siraragsak koma a mangaramid Kenkuana nga Apo ken iti panagyaman sumurot Kenkuana. Mamatikami nga agpada a napateg ti evangelio ken ti linteg ti Dios ken agtimpuyogda a situtunos a kas iti dua a timon ti maysa a barangay. Ti linteg iturongnatayo ken Cristo ken agserbi a pagrukodantayo. Ni Jesus luk-atannatayo manipud iti panangdusa ti linteg, ket ti Espirituna isuratna ti linteg iti pusotayo. Gapu itoy, dagiti Adventista:

* Suportaranda ti sibubukel a Sangapulo a Bilin, agraman ti nabaybay-an a maikapat a bilin iti Sabado, patienda nga inted ni Jesus idi Panamarsua (Gen. 2:2), inulit ni Jesus daytoy iti Sangapulo a Bilin (Exo. 20:8–11), ket pinatibker ni Jesus kabayatan ti panagministrona (Marcos 2:27).
* Patienda a ti Sabbath ket nabileg a simbolo ti pannakabalin ti Dios a mangparsua (Gen. 2:2; Exo. 20:8–11), mangisalakan a parabur (Exo. 20:2; Deut. 5:12–15), ken ti maudi a panaginana ti pannakasubbot idiay langit (Heb. 4:1–11, nangruna ti bersikulo 9).
* Awaten ti Kina Apo ni Cristo iti amin a benneg ti biag, agraman ti panagassawa ken pamilia, panagkawkawes, panaglinglingay, taraon, ken dadduma pay(Efe. 5:21–6:4; Fil. 4:8, 9; 1 Cor. 6:19 , 20; 1 Tim. 2:8–10).

Iti lubong a sadiay aglaplapusanan ti di panangikankano iti aniaman a pagrukodan ti moralidad ken kinadesente, ti Kinacristiano nga Adventista ket parang-ayenna koma ti maysa a nasantoan a biag. Iti lubong a ti panagdardaras ken panagapura ket mangiturong iti nangato a tukad ti panagdandanag, dagiti Cristiano iti sidong ti kinaapo ni Cristo ket makasarak iti rag-o ken panaginana iti Aldaw a Panaginana. Ipaduyakyakda koma kadagiti panagbiagda ti makaisalakan a pannakabalin ken ti kinaapo ni Jesus.

**Kombiksion #3**: Isubli ti Dios kadagiti mamati ti pakabuklan ti biag ken Cristo.

Saan a mapan idiay langit dagiti Cristiano kas kararua nga awanan bagi. Ti Maikadua a Yaay isublina amin a biag. Dagiti mamati ket agsaganada koma nga agpaay iti Maikadua a Yaay a kas sibubukel a tattao. Kayat ti Dios nga isublinatayo a kas sibubukel a tattao. Ti pannakaisalakan ramanenna ti tunggal paset ti biag ken kinatao. Kayat ni Jesus nga agbiagtayo a sipupunno ken awan pagkurkuranganna a biag. Iti Juan 10:10, kunana, “ ‘Siac immayac tapno maaddaanda ti biag ken tapno maaddaanda ti nawadwad unay.’ ” Ti panggep ken panagsaganatayo nga agpaay iti misyon iti lubong a masakit, naadik, ken agbibiag iti kinaignorante, maysa a lubong nga agkasapulan unay iti mensahe ni Jesus a mangay-aywan, ken agministro iti, amin a paset ti biagtayo. Ti matmatay a lubong ket agkasapulan iti namnama ti baro a biag iti kinapunnona babaen ti parabur ken pannakabalin ti Dios.

### Paset III: Aplikasion iti Biag

Kabayatan nga ur-urayen ti mamati ti Maikadua a Yaay ni Jesus, aramidenna dayta babaen ti panagadalna iti Sao ti Dios ken panagkanta kadagiti pammadayawna a makikadua iti bagi ni Cristo (ti iglesia) bayat ti panagsaganana nga agpaay iti naitalaga a panagserbi iti sangkataoan. Awan koma ti panangiyaleng-aleng, awan ti tiempo a mabati, ta tunggal kanito ket maaramat nga agpaay iti panagsagana ken pannakipaset iti misyon ti Dios. Agtultuloytayo a mamati kadagiti karkarina. “Ditay ngarud mabannog iti panagaramid iti naimbag; ta inton tiempona agapittayto, no ditay maupay” (Gal. 6:9).

1\. Kasano ngata ti langa ti biagtayo no iyaplikartayo dagiti kapanunotan ti sasao iti ngato? Mabalintayo kadi ti matignay ken agsagana babaen ti panagdengngeg iti Sao ti Dios? Ilawlawag. Ti kadi pannakipaset iti panagserbi iti Dios ti mangisagana kadatayo nga agpaay iti misyon? Pagiinnadalan.

2\. Talaga kadi a patiem a ni Jesus ti naisalsalumina nga Anak ti Dios a mangipaay kadatayo iti bendicion ti nakaskasdaaw a pannakaisalakan, nga isu a maysa a sagut? No wen, apay? Daytoy kadi a mensahe ti nangtignay kenka ken nangaramid iti panagbalbaliw iti biagmo? No wen, kasano? Kasano a binaliwan daytoy a mensahe ti sigud a misyon dagiti disipulos? Kasano a binaliwanna, ken kasano koma a balbaliwanna, ti misyonmo?

3\. Kanayon kadi nga indatagtayo kas maysa nga iglesia ti naisalsalumina a mensahetayo kas mainaig ken Jesus iti wagas a mangguyogoy kadatayo nga agmisyon? Ilawlawag. Ania pay ti maaramidantayo tapno makapagsagana ken mapasayaat daytoy a benneg?

` `