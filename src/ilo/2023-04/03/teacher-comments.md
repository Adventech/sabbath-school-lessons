---
title:  Komentaryo Dagiti Mannursuro
date:   20/10/2023
---

### Paset I: Pakabuklan

Iti napalabas a dua nga adal, nakitatayo a ti misyon ket, umuna ken kangrunaan, nairamut iti aramid ti Dios. Ti misyon ti Dios ti mangtignay iti amin a dadduma pay a kita ti misyon no kayatda ti agballigi. Iti daytoy a lawas ti sentro ket umakar manipud iti misyon ti Dios nga agturong iti ayab ti sangkataoan a makikadua iti Dios iti panangibingay iti ayatna iti nalawlawa a lubong. Kabayatan a ti sentro ket iti nataoan a paset ti misyon, amin a sumaruno ket rumbeng a mabasa iti lawag ti napalabas a dua a lawas, a mangipamaysa iti naibatay iti misyon a ganuat ken panggep ti Dios.

Adu ti istoria ken teksto ti nasantoan a Sursurat a mangsilnag iti naalibtak nga ayab ti Dios kadagiti tattao kas kakaduana a mangibingay kadagiti bendicion a tarigagayanna a mapadasan ti amin a sangkataoan. Iti daytoy a lawas, intayo sukisuken ti sumagmamano a kasta a paspasamak. Amin dagiti pagarigan a masarakan iti paset daytoy a lawas ket masapul a mabasa iti lawag ti sigud a disenio ti Dios iti Panamarsua a masarakan iti Genesis 1 ken 2, a nagupgop iti kaababaan iti Genesis 1:26–28. Uray kalpasan ti pannakatnag, nagtalinaed dagiti sigud a panggep ti Dios nga agpaay iti sangkataoan, ngem nagbaliw ti panangipatungpalna kadagita a panggep gapu kadagiti pannakadadael ti panagkayamet a bunga ti panagpili da Adan ken Eva. Ita, malaksid iti sigud a tarigagay ti Dios, kasapulan ti plano ti pannakasubbot. Mangrugi daytoy a plano iti Daan a Tulag; matungpal iti biag, ipapatay, ken panagungar ni Jesus; ket maibingay, iti amin a dadduma a paset ti Baro a Tulag, babaen kadagiti pasurot ni Jesus.

### Paset II: Komentaryo

Idi pinarsua ti Dios ti daga ken inkabilna ti sangkataoan iti uneg ti baro a naparsua a lubong, imbingay ti Dios kada Adan ken Eva ti sigud a panggep. Naayabanda a mangbantay iti daga, agraman amin a sibibiag a parsua, ken agbalinda koma a nabunga ken umadu (Gen. 1:26–28). Nalawag iti uneg daytoy a bilin, babaen ti kanayon a panangulit-ulit iti “nasayaat” bayat ti lawas ti panamarsua, ti kapanunotan nga inkabil ti Dios ti sangkataoan iti lubong a napalikmutan kadagiti nakaskasdaaw a banag. Ti panangadal maipapan kadagitoy a banag ken panagbiag iti uneg daytoy a lubong ket mangiturong iti panagrang-ay ken kinawadwad. Nasinged ti pannakairaman ti Dios iti agtultuloy a biag ditoy daga; Ti aramid ti Dios ket ti pannagna iti Minuyongan ti Eden a masansan (Gen. 3:8). Naikkan ti sangkataoan iti dakkel a wayawaya tapno pagbiaganda dagiti inted-ti-Dios a panagkurrida iti managparnuay a pamay-an. Daytoy iti sigud nga ayab ti misyon ti Dios iti sangkataoan.

Kalpasan ti pannakatnag ti sangkataoan ken ti iseserrek ti basol iti kinapaypaso daytoy a daga, nagbalbaliw dagiti bambanag. Ngem dagiti panagbalbaliw dida inwaksi ti sigud nga ayab ti Dios iti sangkataoan. Maulit-ulit nga ipalagip ti Dios kadagiti mayat a dumngeg a masapul nga agbalinda a nabunga ken umadu ken aywananda ti daga (Gen. 9:1; Gen. 15:4, 5; Gen. 22:17, 18; Gen. 35:11). Uliten ti Biblia daytoy a tema manipud rugi agingga iti ngudo, nga agngudo iti naparsua manen a daga a masarakan iti Apocalipsis 21–22.

Nupay kasta, ti basol ti nangirugi iti pannakasapul iti plano ti mangisalakan a mamagbalin iti sangkataoan a posible a pagbiaganda a sipupunno ti biag nga insangrat ti Dios. Naipakita ti pannakasubbot iti sangkataoan babaen ti al-alagaden ti panagdaton. Kabayatan nga imbingay da Adan ken Eva daytoy a plano kadagiti simmaruno a kaputotan, inramanda ti nainsakripicioan nga aramid kas paset ti panangiparangarangna iti saklaw ti aramiden ti Dios a mangarayat kadagiti natnag a tattao. Kabayatan nga adu nalabit ti nangikarigatan a mangtarus no kasano iti panagkurri daytoy a pannakasubbot, dadduma ket mabalin a makitada nga adda plano ti Dios a mangyeg iti namnama. Daytoy a plano ket agbalinto a paset ti ayab ti Dios agpaay iti sangkataoan nga ibingayna iti lubong. Ti plano ti Dios pagbalinenna a posible a dagiti tattao ket pagbiaganda iti kinapaypayso ti sigud nga insangratna kadakuada idiay Eden.

**Ti Ayab ken ni Abraham** (Gen. 12:1–3)

Ti adal ita a lawas ket ipaganetgetna ti ayab ti Dios ken ni Abraham, a masarakan iti Genesis 12:1–3. Ti ayab ket addaan iti sumagmamano a napateg nga elelemento a kasapulan a maawatan no kayattayo a naan-anay a maawatan no ania iti adda idi, iti agdama, ken agtultuloyto nga ayab ti Dios agpaay iti misyon. Umuna, ti ayab ket nairamut iti salaysay ti Genesis 1:26–28. Daytoy a silpu ket nalawag unay a naibalikas iti panangibaga ni Isaias iti ayab da Abraham ken Sara a mangibingay iti rag-o ti Eden iti lubong (Isa. 51:1–3). Idi inayaban ti Dios ni Abraham nga agbalin a bendicion kadagiti nasnacion, impakita ti nadiosan nga ayab a ti bendicion ramanenna ti panangibingay iti wagas ti panagbiag, a nayebkas babaen ti dakkel a wayawaya ken kinamanagpartuat, nga insangrat ti Dios manipud pay idi punganay. Ti napardas a panangbasa iti Genesis 12:1–3 ket mamagbalin a narigat a naan-anay a maawatan ti bendicion, ngem nalawag ti kaipapanan daytoy no mabasa iti uneg ti nalawlawa a paset ti Sursurat. Ti Genesis 22 ket mangnayon iti pannakaibinsabinsa no ania ti nakaayaban ni Abraham nga ibingay, a dayta ket ti plano ti Dios a mangipaay iti suno ti sangkataoan babaen ti ipapatay ken ti sumaruno a panagungar. Daytoy a plano ti nangted iti namnama iti sangkataoan a mangparmek kadagiti bunga ti basol ken ipapatay. Nangted met iti namnama a naan-anay a matungpal manen dagiti karkari iti Genesis 1:26–28 iti masangoanan.

Ti sabali pay nga elemento ti ayab ken Abraham a naliwayan ket masarakan iti Genesis 12:1–3. Naayaban ni Abraham a mangbendicion kadagiti nasnacion. Naayabantayo nga agaramid met iti kasta. Masansan a ditay madlaw a bendicionan met dagiti nasnacion ni Abraham (Gen. 12:3). Ti ayab ti Dios iti misyon ket kankanayon nga ipakitana ti agsinnabat a bendicion. Masapul a nakasagana dagiti sumurot iti Dios nga umawat iti bendicion manipud met iti nalawlawa a lubong iti aglawlawda. Ti ayab iti misyon ket kanayon nga ayab a mangbendicion ken mabendicionan. Ti pannakaawat iti daytoy a kinapudno ket balbaliwanna ti kababalin ti naayaban a tao, wenno dagiti tattao, ken balbaliwanna ti wagas a panangibingay iti naimbag a damag. Sukisokentayo daytoy a tema iti ad-adunto pay iti sumaruno a lawas.

No basaentayo ti Sursurat, maysa a nakaddidillaw nga uso ti agayus iti amin nga agpadpada a Testamento. Ti uso ket masapul nga ipalagip ti Dios iti sangkataoan iti sagpaminsan ti sigud nga ayab iti Genesis. Ti panagkasapulan iti palagip ket nagbanag iti dua: (1) masansan a malipatan dagiti pasurot ti Dios no ania ti nangayaban ti Dios nga aramidenda, ken (2) ti panagbalbaliw ti panawen kasapulanna ti pannakapasingked ti nakaayabanda. Dayta ket, ti pakabuklan a punto iti ayab ti Dios ket kasapulan a malawlawagan, sagpaminsan, ngem ti ayab a mismo ket agtalinaed a nasken a kasta met laeng.

Saan nga ipalubos ti tiempo iti ad-adu pay panagsukisok kadagiti amin a sumaruno a palagip iti ayab ti Dios iti misyon iti amin a Biblia, ngem sumagmamano ti mabalin nga agserbi a pagarigan. Idi inruar ti Dios dagiti Israelita manipud Egipto idiay let-ang, nalawag nga impalagip ti Dios kadagiti tattaona a, kas maysa a nasion, naayabanda nga agserbi kadagiti amin a dadduma a nasnacion a kas papadi (Exod. 19:4–6); iti sabali a pannao, naayaban ti Israel nga agbalin a bendicion kadagiti nasnacion iti aglawlawda ken umawat kadagiti bendicion manipud kadakuada. Inulit ni Solomon ti ayab iti kararagna iti pannakaitalaga iti baro a naibangun a templo (1 Ar-ari 8:41–43). Inulit dagiti agpadpada a mammadto ti Israel ken Juda daytoy nga ayab iti nadumaduma a wagas, kas makita iti Isaias 19:23–25 ken Mikias 4:2–5. Kalpasan ti panagsubli ti Israel manipud pannakakayaw, impalagip manen ti Dios kadakuada daytoy nga ayab babaen ken mammadto Zacarias 8:20–23.

Nagbiagan ni Jesus ti ayab ken impaduyakyakna dayta, nga isu iti nangiturong iti pannakatungpal ti plano ti pannakaisalakan babaen iti biag, ipapatay, ken panagungarnsa. Kalpasan ti panangbusbos dagiti adalan iti sumagmamano a tawen ken ni Jesus ken panangsaksida iti panagungarna, naayaban dagiti adalan iti isu met laeng a wagas a pannakaayab ni Abraham, ken kalpasanna ti Israel, kas mabasatayo iti Mateo 28:18–20. Nabigbig met ni Pablo, ti apostol, a ti pannakaayabna ket nairamut iti isu met laeng nga ayab a naited ken Abraham, kas nalawag nga ibagana iti suratna kadagiti pasurot ni Jesus idiay Galacia (Gal. 3:8, 9, 14). Ti maudi a pannakaited ti ayab iti Sursurat ket masarakan iti Apocalipsis 14:6, nga isu a saan a baro nga ayab no di ket maysa laeng a panangulit iti ayab a nangrugi iti Genesis 1:26–28 ken naitultuloy iti amin a pakasaritaan. Mamatitayo a daytoy maudi nga ayab ket agpaay kadatayo nga agbibiag iti daytoy a panawen iti maudi nga al-aldaw a pakasaritaan ti daga.

Gapuna, ti ayab nga agbiag ken rumang-ay, kas iti pinanggep ti Dios iti Minuyongan ti Eden, isu ti ayabtayo ita nga aldaw. Adda namnamatayo nga iti panagbiagtayo iti ayab ken panagrang-ay ket mabalin gapu iti inaramid ni Jesus ditoy daga ken ar-aramidenna kadatayo ita idiay langit. Maysa a pribilehio ti makikadua iti Dios iti daytoy nga ayab ken rummuar a sipapakinakem iti nalawlawa a lubong nga addaan iti bendicion nga ibingay, kabayatan met a namnamaentayo nga umawat iti bendicion manipud kadagiti masabettayo.

### Paset III: Aplikasion iti Biag

Masansan a no mangngeg wenno ikasaba dagiti tattao ti ayab iti misyon, kissayanda dayta nga ayab iti panangibingay iti naimbag a damag kas maysa a kita ti impormasyon. Awan duadua a paset ti panangibingay iti bendicion nga immuna a naiyam-ammo iti sangkataoan idiay Minuyongan ken naitultuloy babaen ti adu a kalasugan iti pakasaritaan ket iramanna ti panangibingay iti impormasyon. Ngem ti ayab ket ad-adu nga amang ngem iti dayta.

No bigbigentayo a ti ayab ti Dios kadatayo, kas tao, ket nairamut iti Genesis 1:26–28, daytoy a pannakaawat ket mabalinnatayo nga iturong, babaen kadagiti nadumaduma a talento ken paglaingantayo, a mangguyod kadagiti tattao nga agturong iti bendicion ti panagrang-ay a ginandat ti Dios nga agpaay kadatayo. Ti panagsaksitayo kadagiti sabsabali ket masapul koma a mainayon iti panangibingay iti plano ti pannakaisalakan, ngem, iti kamaudiananna, ti biag a pagbalinen ti pannakaisalakan a posible ket mangted iti kaipapanan iti ayab nga inted ti Dios kadatayo. Gapuna, ti ayabtayo ket pagbiagantayo dagiti bendicion ti Dios iti wagas a makita ken tarigagayan dagiti tattao ti adda kadatayo iti Dios. Kayatna a saoen daytoy a kapanunotan a ti pagtrabahoam, ti pagtaengam, ken iti gunglo dagiti gagayyemmo ti kangrunaan a lugar a pagbiagam iti ayab ti Dios. Kabayatan nga adda lugar ti panangasaba ken panangiwaras kadagiti litiratura, ti kangrunaan a pakaitungpalan ti ayab ken Abraham ken kasta met kenka ket iramanna met no kasano ti panagbiagmo iti inaldaw a nairanta a kadua dagiti sabsabali a saan pay a simmuko ken ni Jesus, wenno saan pay a naaddaan iti gundaway a makasarak Kenkuana. Ngem laglagipen a ti ayab ti Dios ket dua-a-kakupin ti bendicion. Kabayatan a pagbiagam ti ayab iti inaldaw a panagbiagmo, namnamaem ken sapulem dagiti bendicion nga agsubli kenka manipud kadagiti tattao a mabalin a dimo pay ketdi ninamnama ida.

` `