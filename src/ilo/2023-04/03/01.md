---
title:  Ti Ayab ti Dios iti Misyon
date:   14/10/2023
---

### Basaen Agpaay ti Adal ita a Lawas
Gen. 11:1–9; Gen. 12:1–3; Dan. 9:24–27; Mat. 1:21; Gen. 12:10–13:1; Aramid 8:1–4; Aramid 1:8.

> <p>Paset a Maiyulo</p>
> “Ngem umawatcayto ti pannacabalin, inton umay cadacayo ti Espiritu Santo; ket dacayto ti sacsic sadi Jerusalem, ken iti isu-amin a Judea, ken Samaria, ken agingga iti ungto ti daga” (Aramid 1:8).

Ti Dios no dadduma ket mabalin a paggunayennatayo a rummuar kadagiti nanam-ay a lugartayo ken aramidennatayo a Saksina. No dadduma daytoy a panagbaliw ket mabalin a maaramat a mangileppas kadagiti panggepna, kas iti panangpapanawna kadagiti tattao idiay Torre ti Babel. “Daytoy a panangpapanaw ket isu idi ti wagas a panangiwaras kadagiti tattao ditoy daga, ket iti kasta ti panggep ti Apo ket nagun-od babaen iti mismo a wagas nga inaramat ti tattao a manglapped iti pannakatungpalna.”—Ellen G. White, Patriarchs and Prophets, p. 120. Kabayatanna, ni Abraham, pimmanaw manipud iti ili a nakayanakanna a napan iti sabali nga ili (Genesis 12) kas maysa a wagas a panagsaksi. Dagiti disipolos ni Jesus napanda a nagtrabaho laeng kadagiti bukodda a tattao (Aramid 3) a nagtrabahoda met kadagiti sabsabali (Aramid 8:1–4). Idiay Aramid 1:8, ni Jesus nangibaskag iti maysa a principio iti panagivangelio: mangrugida iti lokal, Jerusalem ken Judea, kalpasanna mapan idiay Samaria ken, kamaudiananna, agingga iti ungto ti daga.

Ngem uray pay no saantayo a panawan ti pagiliantayo, ti Dios kayatnatayo a rummuar a mangdanon kadagiti tattao iti aglikmuttayo. Idi ti iglesia idiay Jerusalem ket agbalbalinen nga awan ar-aramidenna, dagiti kamkamengna ket napapanaw. Nupay dimteng ti pannakaidadanes ket dagiti tattao nagsagrap, dagitoy daksanggasat a paspasamak ket nagbalin a wagas a pannakaiwaras ti naimbag a damag iti amin a lubong.

_*Adalen ti adal ita a lawas tapno maisagana agpaay ti Sabado, Oktobre 21._