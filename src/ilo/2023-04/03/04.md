---
title:  Ti Ayab ken ni Abraham
date:   17/10/2023
---

Iti panangsurot iti ayab ti Dios, ni Abraham simrek iti daga a kas imbilin ti Dios kenkuana. Nupay kasta, manipud iti mismo a pangrugian, dagiti banbanag ket kas la saan a nasayaat unay kenkuana. Simmangpet idiay imbaga ti Dios kenkuana a papanan, ngem segun ti Biblia, “dagiti Cananeo nagnaedda idi idiay a daga” (Gen. 12:6)—dagiti pagano ket pagaammo iti kinadawel ken kinaranggasda. Saan a pagsiddaawan a kalpasan unay a dimteng ni Abraham idiay, ti Apo nagparang kenkuana ken kinunana, “ ‘Iti putotmo itedconto daytoy a daga’ ” (Gen. 12:7). Awan duadua a kasapulan ni Abraham iti pammabileg.

Nupay kasta, kaskasdi a dagiti banbanag ket dida nagtultuloy a nasayaat kenkuana, nangruna iti un-unana.

`Basaen ti Genesis 12:10–13:1. Ania dagiti banbanag a napasamak kenkuana ti simmaruno, ken ania dagiti biddut nga inaramid daytoy tao ti Dios?`

Ania ket ngatan a makauppapay kenkuana: iti panangpanaw iti maysa a nanam-ay ken nakarangrangg-ay a biag idiay ili a nakayanakan, a mapan laeng iti “dina ammo no adino ti pagturonganna” (Heb. 11:8). Ket maysa kadagiti immuna a banag a sinangona ket maysa a bisin! Daytoy a bisin ket dakes unay ta masapul a panawanna ti lugar nga imbaga ti Dios a pagsimpaanna ken mapan iti sabali a lugar. Ket kalpasanna dagiti banbanag ket dimmakdakes pay kalpasan dayta.

“Iti panagyanna idiay Egipto, nangted ni Abraham iti pakakitaan nga isu ket saan a wayawaya manipud iti nataoan a kinakapuy ken pagkurkurangan. Iti panangilemmengna iti kinapudno nga asawana ni Sara, awan iti panagtalekna iti nadiosan a panangaywan, maysa a panagkurang iti dayta dakkel a pammati ken bileg a masansan unay ken natakneng a naipakita iti panagbiagna. . . . Babaen iti nakurang a pammati ni Abraham, ni Sara ket naikabil iti dakkel a peggad. Ti ari ti Egipto, kas napakaammoan iti kinapintasna, imbagana a maipan idiay palaciona, a gandatna a pagbalinenna nga asawana. Ngem ti Apo, iti dakkel nga asina, sinalaknibanna ni Sara babaen iti panangokomna iti naarian a sangakabbaayan.”—Ellen G. White, Patriarchs and Prophets, p. 130.

Awan iti uray maysa a nagkuna a ti trabaho ti misyon ket nalaka, ken babaen iti panagulbod, babaen iti panangallilaw, ni Abraham ket pinagbalinna laeng dagiti banbanag a dakdakes pay. Nagasat unay, ta ti Dios ket Dios ti kinaanus, ket dina binaybay-an ti adipenna gapu iti biddutna, nga isu a, daksanggasat, a saan laeng a dayta iti biddut nga aramiden ni Abraham. Anian a makaliwliwa a maammoan nga uray pay iti laksid dagiti kamalitayo, no kumpettayo iti Apo iti pammati ken isusuko, a kas iti inaramid ni Abraham, saan laeng a dagiti kamalitayo, basbasol, ken biddut iti mapakawan, no di ket ti Apo ket kaskasdi a maaramatnatayo iti misyon.

`Ania dagiti ad-adal a maalatayo manipud iti istoria maipapan ken Abram idiay Egipto?`