---
title:  Mangrugi Manipud iti Ayanmo
date:   19/10/2023
---

`Basaen ti Aramid 1:8. Ania a principio ti imparang ni Jesus inton aramiden ti trabaho a panangibingay wenno kas saksina iti lubong?`

Daytoy iti principio nga inkabil ni Jesus a mangipakita kadatayo no kasano a masapul nga agtignaytayo a kas disipolosna, nga addaan iti naimbag a damag nga ibingay kadagiti sabsabali. Ti panangibingay iti pudno ket saan a maipapan iti panangkombinsi kadagiti sabsabali no kasano iti kinabiddutda, no di ket maipapan iti panangibingay ken Jesus a kas naipakita idiay damdamag ti tallo nga angel iti Apocalipsis 14:6–12.

Nupay kasta, adda sumagmamano a principio kadagiti sasao ni Jesus idiay Aramid 1:8.

Umuna, “ ‘dacayto ti sacsic sadi Jerusalem.’ ” Kas iti nakitatayon (ngem napateg nga ulit-uliten): agbalintayo koma a saksina idiay lugar a paggigianantayo. Daytoy ket iramanna ti pagtaengantayo, ti iglesiatayo, ti karrubatayo, ken ti komonidadtayo. Masapul nga agbalintayo a saksina nga umuna idiay lugar nga ayantayo, idiay lugar nga immuna a nangikabilanna kadatayo—pagtaengan wenno pagtrabahoan—ken tapno agbalin a saksina kadagiti tattao a kaasitgan kadatayo. Mabalin a nasinged a pamilia wenno kakabagian, tattao ti iglesia, katrabahoan, karkarruba, ken ti komonidad.

Dadduma a tattao ket interesado laeng a mapan iti maysa nga adayo a pagilian ken ganggannaet a kultura tapno agbalin a saksina. Ngem dida agsaksi kadagiti tattao iti likmutda ita. Masapul koma a mangrugitayo iti lugar nga ayantayo ken aggunay manipud idiay kabayatan nga idalannatayo ti Apo.

Sumaruno, “ ‘ken iti isu-amin a Judea, ken Samaria, ken agingga iti ungto ti daga’ ” (Aramid 1:8). Manen, pasingkedan ni Jesus ti kinapaypayso a ti panagsaksi ket iramanna ti panangballasiw kadagiti nagbebeddengan dagiti kultura. Mangrugi manipud iti ayantayo, mabalin a maayabantayo a mapan iti sabali a luglugar a mangdanon kadagiti agduduma a sociedad, tribu, ken narelihiyosoan a bunggoy. No pasetnak iti maysa a matudtudo a tribu wenno dagiti bunggoy ti pagsasao dagiti tattao, mabalin a nalaklaka kaniak nga agsaksi kadakuada agsipud iti sangkabassit a ballasiwen a bangen ti kultura. Iti dadduma a luglugar ti lubong, maysa laeng a puli wenno tribu iti naibagi iti pannakabukel ti iglesia. Nupay kasta, ti Dakkel a Trabaho ni Jesus ket ibagana kadatayo a kas saksina, nga iti iruruartayo manipud kadagiti nanam-ay a lugartayo ken panangisimpuontayo [pananginvest] kadagiti sanikuatayo nga agpaay iti kakasta a bunggoy dagiti tattao ket napateg. Masapulda met ti damag ni Jesus.

`Karit: Ilasin ken mangaramid iti maysa a listaan dagiti bunggoy dagiti tattao nga addaan iti naisangsangayan a kasapulan iti komonidadyo, nga isu a ti iglesiayo ket di pay nangaramid iti trabaho a mangdanon.`

`Karit nga Aramiden: Mangrugi a mangikararag iti maysa a gundaway iti asideg a masakbayan nga agbalin a mairaman iti misyon kadagiti tattao nga addaan iti naisangsangayan a masapsapul.`