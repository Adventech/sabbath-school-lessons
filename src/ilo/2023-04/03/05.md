---
title:  Ti Immuna nga Iglesia ken Dagiti Nanam-ay a Lugar
date:   18/10/2023
---

`Basaen ti Aramid 8:1–4. Iti immuna nga iglesia, ania iti nangiyeg iti pannakaiwarawara dagiti mamati iti labes ti nanam-ay a lugarda?`

Agingga ita a tiempo, ti immuna nga iglesia ket kangrunaan nga adda idiay Jerusalem (wenno iti uneg ti teritorio ti Judio ken dagiti tattao ti Judio). Idi nangrugi ti pannakaidadanes, nga isu a ni Saulo, maysa a matalek a Judio ken maysa a Fariseo, ket naalibtak a nairaman, ti iglesia idiay Jerusalem ket napapanaw ngarud iti amin a Judea ken Samaria. Impadto ni Jesus idiay Aramid 1:8 a “dacayto ti sacsic sadi Jerusalem, ken iti isu-amin a Judea, ken Samaria.” Daytoy a sasao ket natungpal, kas napaliiw idiay Aramid 8:4, a “dagidi ngarud naiwarawara, napanda cadagiti amin a luglugar nga incascasabada ti sao ti Dios.”

Uray kalpasan a nangrugi ti iglesia a rummuar iti labes ti Jerusalem, dagiti mamati ket mangaskasabada pay laeng kadagiti rehiyon dagiti Judio wenno kadagiti karkarruba dagiti Judio a tattao kadagiti dadduma a ciciudad. Ti Aramid 11:19 ipakitana a ti iglesia ket napapanawda agingga iti Phoenicia (Lebanon) ken Cyprus, ngem iti daytoy a tukad dida inkasaba ti damag iti siasinoman no di laeng kadagiti Judio. Dagiti disipolos ni Jesus ken ti immuna nga iglesia ket dida ginandat a makita dagiti Gentil, no di laeng dagiti Judio, nga umay iti Apo. Addaanda pay laeng iti nailet a panangkita no ania iti misyon ti iglesia.

Ni Pedro, maysa a disipolo ni Jesus ken maysa a mangidadaulo iti immuna nga iglesia, ket agmadi a mangipan iti damag ti evangelio kadagiti Gentil, uray pay idi kalpasan nga inrugin ni Pablo nga aramiden a kasta. Ni Pedro ket pagaammo a kas maysa nga apostol kadagiti nakugit (kayatna a saoen dagiti Judio) ket ni Pablo ket maysa nga apostol kadagiti Gentil (Gal. 2:8). Iti un-unana, ni Pedro ket dina pay kayat a makita isuna nga adda kadagiti Gentil (Gal. 2:11, 12). Nupay kasta, inruar ti Dios ni Pedro manipud iti nanam-ay a lugarna ken binaliwanna ti pusona. Irugrugina a maammoan maipapan no ania iti napaypayso a saklawen ti trabaho ti evangelio ken no ania ti kaipapanan nga aramiden ti ipapatay ni Jesus agpaay iti sibubukel a lubong.

`Basaen ti Aramid 10:9–15, 28, 29. Ania idi ti damag nga it-ited ti Apo ken Pedro, ken kasano koma, iti aldaw ken panawentayo, nga ipakat daytoy a principio iti trabaho ti misyon?`