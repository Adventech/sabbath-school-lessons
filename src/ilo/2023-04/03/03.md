---
title:  Panagbalin a Bendicion iti Sibubukel a Lubong
date:   16/10/2023
---

`Basaen ti Genesis 12:1–3. Iti ania a wagas a ti bilin ti Dios ken Abram ket maysa nga ayab iti misyon?`

Dinawat ti Dios ken Abram (nga iti ud-udina ti naganna ket nasukatan iti Abraham) a panawanna ti ili a nakayanakanna ken dagiti tattaona ket mapan iti sabali a daga. Paset amin ti plano ti Dios a mangaramat ken Abraham a kas maysa a kalasugan a panangtungpal iti nadiosan a panggepna iti daga. Ket ni Abraham napan, kas mayannatop iti Sao ti Apo. No ti Dios ket addaan iti maysa a plano nga agpaay kenka, mabalin a maysa nga ayab kenka a panawam ti pamiliam ken dagiti tattaom ket mapanka iti maysa a lugar nga iluklukatna kenka tapno agservi Kenkuana, tapno agbalinka a maysa a bendicion kadagiti sabsabali.

**Basaen dagiti sumaganad a teksto. Ania ti ibaga ti tunggal maysa a teksto iti tulag ti Dios, ti Karina kadatayo?**

`Gen. 3:15`

`Gen. 17:19`

`Num. 24:17`

`Isa. 9:6`

`Dan. 9:24–27`

`Mat. 1:21`

Manipud kadagiti teksto iti ngato, nalawag a ti Dios ket inna leppasen ti kari, naaramid idiay Minuyongan ti Eden, a Maysa ti umay a kas maysa a solosyon iti parikut ti basol. Daytoy a solosyon, ni Jesu-Cristo ti Misias, ket tumaud manipud iti linya ni Abraham ken Isaac (babaen ken Sarah). Ti Hebreo 11:9 ibagana a ni Isaac ken Jacob ket agtawidda iti kari ti bendicion nga inaramid ti Dios ken Abraham.

Ditay ammo iti apagisu no kasano iti kaadu ti pannakaammo a mismo ni Abraham wenno pannakaawatna no kasano ti itataud ti Bukel ti kari babaen kenkuana, ngem nagtignay latta iti pammati. “Gapu iti pammati ni Abraham, idi a naayaban, tapno mapan iti maysa a disso nga awatennanto a cas tawid, nagtulnog ket napan a dina ammo no adino ti pagturonganna” (Heb. 11:8).

Anian a maysa a pagwadan kadatayo!

`Kas pangarigan ta ayabannaka ti Dios a mapanka, a “di mo ammo no adino” ti pagturongam? Kasano iti isusungbatmo, ken apay?`