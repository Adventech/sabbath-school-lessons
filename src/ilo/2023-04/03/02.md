---
title:  Aggunay iti Labes ti Nanam-ay a Lugartayo
date:   15/10/2023
---

Tapno madanon dagiti sabsabali, ti Dios gandatna kadatayo nga aggunay iti labes ti nanam-ay a lugartayo. Ti tarigagay nga agtalinaed laeng iti bukodtayo a lugar ken tribu wenno kita ti sociedad ket mabalin a mangiturong iti kinaimbubukodan, uray pay dakes. Daytoy a peggad ket maysa kadagiti adal a naggapu manipud iti istoria ti Babel.

`Basaen ti Genesis 11:1–9. Ania idi dagiti gandat dagiti tattao? Ania idi iti kayatda nga aramiden, ket apay koma a ballikogen ti Dios dayta?`

Daytoy nga istoria dagiti tattao idiay Torre ti Babel iparangarangna ti dakkel nga ambisyonda. Planplanoenda idi a mangaramid iti maysa a namonomentoan a patakder—maysa a ciudad ken maysa a torre nga awan pay a masarakan iti sadinoman iti lubong: “maysa a torre, a dumanon coma ti tuctocna sadi langit, ket aramidentayo ti pacaidayawantayo” (Gen. 11:4).

Kasano iti kasansan ita nga aldaw a dagiti tattao ket sapulenda nga aramiden iti kasta met laeng? Mabalin a babaen iti politika, iti art, negosyo, uray pay iti relihiyon, saan a dayta ti napateg. Adda dagidiay a mayat a mangaramid iti maysa a dakkel a nagan nga agpaay iti bagbagida. Iti kamaudiananna, anian a minamaag ken awan ti kapapay-anna dagiti panagbannogda. (Kitaen ti Ecles. 2:1–11.)

Ti Biblia kunana idiay Genesis 11:4 a dagitoy a tattao ket kayatda a mangbangun iti torre tapno maliklikanda iti pannakaiwarawara iti rupa ti daga. Kayatda nga agtitipkel nga agpaay iti naimbubukodan a rason. Ngem ti Dios ket adda sabali a planona.

Dagitoy a tattao ket nagmaymaysada met nga agpaay iti daytoy a trabaho. Ngem “ni Jehova kinunana, ‘Adtoy, maymaysada nga ili, ket maymaysa ti pagsasaoda; ket daytoy rinugianda nga aramiden: ket ita awanto ti mangtuben cadacuada iti panangaramidda cadagiti amin a panggepda nga aramiden’ ” (Gen. 11:6). Daytoy naambisyoso a plano dagiti tattao ket, iti kinapudnona, dakes.

Nupay ti Sursurat ket dina imbaga iti nalawag unay, ni Ellen White kunana a dida nagtalek iti kari ti Dios a dinanton pulos a dadaelen manen ti daga iti danum (Gen. 9:14, 15). Ginandatda a mangbangun nga agpaay iti ammoda a natalged imbes nga agtalek iti Sao ti Dios. Aniamanpay dagiti namimpinsan a motiboda, ti Dios ammona a dagiti gandatda ket saan a nadalus no di ket napno iti naimbubukodan nga ambisyon, ket iti kasta linappedanna ida manipud iti pananggun-od iti naibaga a kalatda.

`Pasetnaka kadi iti maysa a bunggoy wenno tribu iti komonidad nga ad-adda a nanam-ay ti pannakikadua kadakuada? Ania dagiti wagas a mabalinmo a makiraman kadagiti sabsabali nga isu a saan a paset ti rasam, tribum, wenno pagiliam?`