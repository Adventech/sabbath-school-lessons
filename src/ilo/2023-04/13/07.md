---
title:  Adalen Pay
date:   29/12/2023
---

“Ti dakkel a plano ti pannakasubbot agbanag iti sipupunno a panangisubli iti lubong iti pamendicion ti Dios. Amin a napukaw gapu ti basol ket maisubli. Saan laeng a ti tao no di ti daga ket masubbot, tapno agbalin nga agnanayon a pagtaengan ti natulnog. Ta iti innem a ribu a tawtawen, ni Satanas ket nakibalbalubal a mamagtaginayon iti panangtagikua iti daga. Itan ti sigud a panggep ti Dios iti panamarsuana ket malpasen. ‘Dagiti sasanto ti Cangatoan awatendanto ti pagarian, ket tagicuaendanto ti pagarian iti agnanayon, iti met laeng agnanayon nga awan inggana.’ ”—Ellen G. White, Patriarchs and Prophets, p. 342.

Ngem sakbay a dayta ket agbalin a maysa a kinapaypayso, pagrebbengantayo a makikadua iti Dios iti misyonna a mangdanon iti lubong agraman iti damag a panangpakdaar tapno dagiti tattao ket awatenda ken agbalinda a maysa a paset ti kari ti Dios a pannakaparsua manen.

“Tarigagayko a makita dagiti nakaad-adu a trabahador nga agtrabaho nga agpaay kadagidiay a saan a makaammo kadagiti pammaneknek iti pammatitayo. Adu dagiti nakaawat iti dakkel a lawag babaen iti panagdengdengngeg kadagiti damdamag ti tallo nga angel, ket itan ipakdaarda koma dagitoy a damdamag iti amin a paspaset ti lubong. Tarigagayko a mangaramid iti pasetko ken manglukat iti dalan nga agpaay kadagiti sabsabali a mangawit ti lawag ti kinapudno. Tulongannatayo koma ti Apo a mangikawes iti kabal. Dagiti mamati ket makipagmaymaysada koma iti nasolemne a trabaho a panangited iti maudi nga ayug ti pakdaar iti lubong.”—Ellen G. White, Letter 390, 1907 (saan a naipablaak).

Iti intero a tremestre naadaltayo dagiti nadumaduma a paspaset ken pagsasaritaan [isyu] a nainaig iti misyon ti Dios. Ita a lawas dinagdaguptayo ti adaltayo babaen iti panangsukisok kadagiti tultulbek ti Apocalipsis a pannakaawat no kasano iti langa iti maysa a naisubli a pannakaikayamet iti Dios, ken nagpatingga iti maysa a sirmata iti natungpal a misyon—ti pannakaparsua manen ken pannakaisubli ti daga. Kabayatan nga agpayso a ti pannakadadael ti basol ken panagrigrigat ket isunto iti nakabutbuteng unay nga al-aldaw iti pakasaritaan ti daga, ti Dios ket ipanna ti sirmatatayo iti maysa a tiempo a labes pay daytoy a pannakadadael ken mangipaay ti liwliwa ken pannakapabileg iti kari ti daga a naisubli.

**Salsaludsod a Pagiinnadalan**:

`Ania ti “agnanayon nga evangelio”? Apay a dayta ket “agnanayon”? Ken apay a masapul a ti isursurona ket agbalin koma a pamuon ti misyontayo?`

`Apay nga adda iti kasta a panangipaganetgettayo iti damdamag ti tallo nga angel? Kasano iti panangsungbatmo iti argumento a masapul nga agsentrotayo ken Jesus ket saan nga iti maysa a banag a kunaenda a “negatibo” a kas kadagitoy a damdamag, nga isu a mangiraman kadagiti nakapigpigsa a pakdaar?`

`Kasano a daytoy a tremestre ket natulongannaka iti nasaysayaat a pannakaawat saan laeng nga iti kinapateg ti misyon no di pay ket no kasano a sika ken ti iglesiam ket mabalin a nasaysayaat iti pannakipasetmo iti dayta, nga isu iti nakaayabantayo nga aramiden?`