---
title:  'Apocalipsis: ti Maudi-nga-Aldaw a Misyon ti Dios'
date:   24/12/2023
---

Dagiti panglukat a linya ti Apocalipsis ipakitana iti bumasa a daytoy a libro ket naisentro iti misyon ti Dios.

`Basaen ti Apocalipsis 1:1–7. Ania dagiti wagas a makitam ti pammaneknek a ti Apocalipsis ket naisentro iti misyon ti Dios idiay maudi nga al-aldaw?`

Kalpasan ti pannakaiparangarangna kadagiti immuna a bersikulo a ni Jesus iti paggapuan ken sentro ti Apocalipsis, ti Apocalipsis 1:4, 5 ipasimudaagna ti tallo a kamkameng ti Kinadios, nga Isu nga agtitimpuyog nga agtartrabaho a mangisalakan kadagiti tattao. Ti Ama ket Isu iti maysa nga agnanayon nga Isu idi ken ita ken iti umay. Ti Espiritu Santo, nga Isu nga agtartrabaho a sipipigsa kadagiti ig-iglesia iti immuna a siglo, ket nainaganan. Kalpasanna ni Juan lagipenna ti kasasaad ni Jesu-Cristo—ti “matalec a mamanecnec,” ti “inauna nga anac cadagiti natay” (Apo. 1:5), nga isu ti agikut iti ligal a panagtagikua iti daytoy a planeta. Ti gandat ni Satanas a mangaramat daytoy daga a mangipasdek iti pagarianna ket nadadael. Mainayon pay iti panangabak ti Dios ken Satanas, ti Namarsuatayo imbokbokna ti darana a mangugas iti basol ken baintayo.

`Basaen ti Apocalipsis 1:6 ken 1 Pedro 2:9. Ania ti kaipapanan ti titolo nga agpaay iti nasubbot kadagitoy a bersikulo?`

Ti sentro ti misyon ti Dios ket saan laeng a tapno iguyodna dagiti mapukpukaw a tattao nga ipan iti talged. Ti panangisalakan ti Dios ipaayna ti maysa a baro ken nadayaw a kasasaad, agsipud ta ti ladawan ti Dios ket maisubli kadatayo. Ti nasubbot ket agbalin a naarian (ar-ari) agsipud ta nainaigtayo-iti-dara ti Ari ti universo babaen ti panangibokbok ni Jesus iti darana. Itan, kas naarian a kamkameng ti pamilia, tumipontayo iti misyon ti naarian a pamilia iti pannakaisalakan ti sabsabali a tattao. Daytoy ket mamagbalin kadatayo a papadi! Ni Cristo ket binukelna ti Iglesiana a maysa a “pagarian” ken dagiti tunggal kamkamengna “papadi.” Iti agbalin a kamkameng iti pagarian ket masapul nga agbalin a padi.

Idiay Apocalipsis 1:7, masarakantayo ti ganat ti misyon: ni Jesus ket umayen, ken dagiti nasnacion ket agdung-awda agsipud ta napukawda. Tarigagayan ti Dios dagidiay a nayaw-awan manipud Kenkuana.

Ti libro ti Apocalipsis mangrugi ngarud, iti misyon ti Dios nga agpaay kadagiti tattao.

`Saantayo laeng a pinarsua ti Dios, no di ket nasubbottayo gapu Kenkuana, ken iti kasta unay a nakaskasdaaw a pateg. Apay a daytoy a kinapudno ket mangted kadatayo iti dakkel a namnama, uray pay no ania iti agdama a kasasaadtayo?`