---
title:  Balligi iti Misyon
date:   27/12/2023
---

Ania iti balligi ti misyon? Nalabit a masulisogtayo a mangpanunot a dagiti adu a nabautisaran, dadakkel nga ig-iglesia, ken napardas a panagdakkel. Nalabit a mariknatayo a ti balligi ket launen ti panangiserrek iti kinapudno kadagiti amin a tribu ken bunggoy dagiti tattao ditoy rabaw ti daga ken dayta ket mapapardastayo dayta babaen ti panagaramat iti radyo, ti internet, ken iti TV. Kabayatan nga amin dagitoy ket mabalin a naimbag, masapul a laglagipentayo ti insurat ni Pablo iti komonidad ti pammati idiay Corinto: “Nagmulaac, ni Apolos nagsibug, ngem inted ti Dios ti idadackel” (1 Cor. 3:6). Iti sabali a pannao, ti sentrotayo ket ti koma prosesona; ti sentro ti Dios ket ti idadakkelna.

Nakitatayon a ti panggep ti misyon ti Dios ket ti panangisalakan iti napukaw iti amin a bunggoy dagiti tattao iti rabaw ti daga babaen iti panangaramid kadakuada a napudno a disipolos ni Jesus nga isu a mairaman iti misyonna.

**Basaen dagiti sumaganad a teksto. Ania ti ibagada kadatayo maipapan ti kababalin dagidiay nga agbalin a pasurot ni Jesus?**

`2 Cor. 11:2`

`Isa. 30:21; Juan 10:27; Juan 16:12, 13`

`2 Thess. 2:9–11; Heb. 3:12, 13; 1 Juan 1:8`

`1 Juan 1:9, Apo. 7:14, Apo. 19:8`

Dagiti disipolos ni Jesus ket nadalusda, nagtalinaedda a napudno ken Jesus a kas maysa a nadalus a novia iti nakitulaganna. Surotenda ni Jesus kabayatan nga idalanna ida babaen ti nalamuyot a bassit a timek ti Espiritu Santo. Daytoy ket iramanna ti panangidalan kadatayo iti namisioneroan a trabaho nga agpaay kadagiti sabsabali. Awan iti panangallilaw kadagitoy a disipolos. Saanda a maiyaw-awan gapu iti makadadael a panagduadua, saan a pudno a sursuro, wenno kinarugit. Ken saanda a marikna a nangatngatoda ngem dagiti sabsabali. Mabigbigda a saanda a naan-anay, a makasapulda iti makadalus a parabur ken asi ti Dios. Iti pannakaawat daytoy, silulukatda met nga umawat iti pannakababalaw ken bilbilin manipud kadagiti dadduma a mamati. Ti balligi iti misyon ket agbunga iti panangaramid iti daytoy a kita ti disipolo.

`Ania ti kayatna a saoen iti agbalin a maysa a “cas balasang a nadalus” (2 Cor. 11:2)? Kasano a datayo a, kas managbasol, ket agbalin a kastoy iti sangoanan ti Dios ken mangitudo kadagiti sabsabali tapno agbalin a babbalasang nga agpaay met ken Cristo?`