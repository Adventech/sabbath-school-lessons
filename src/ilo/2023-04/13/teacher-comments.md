---
title:  Komentaryo Dagiti Mannursuro
date:   29/12/2023
---

### Paset I: Pakabuklan

Ti Maikadua a Yaay ni Jesus, nga isu a mangiturong iti pannakaparsua manen daytoy a daga, ket isu ti pagpatinggaan ti istoria ti Biblia. Ti Apocalipsis 21 ken 22 ket mabalin a mailadawan a kas mamimpinsan a “naragsak” a panagpatingga. Ket iti sumagmamano a panangkita, daytoy ket maysa nga apagiso a pannakaipatarus. Manipud iti daytoy a panangkita, ti Maikadua a Yaay ken ti baro a daga ket isuda dagiti pagpatinggaan ti misyon ti Dios. Ti panungpalan ket maysa nga  agnanayon a biag ti ragsak ken rag-o a kadua iti Dios. Iti sabali a panangkita, daytoy a panagpatingga ket saan a “panungpalan” no di ket ti pangrugian, wenno panagtultuloy, iti ginandat ti Dios nga agpaay iti sangkataoan ken iti daga, maysa a pangrugian a dagiti nasubbot ket maiyun-unegda iti pannakaawatda iti Dios ken ti kababalinna iti amin a kinaagnanayon.

Mabalin a makatulong ti panangpanunot iti panangipaltiing ti Dios iti Bagina iti tallo a tukad, a tunggal tukad ket sapulenna iti nagduduma a pannakailawlawag iti “misyon.” (1) Ti umuna a tukad ket buklen ti panamarsua ti lubong ken pannakilangen ti Dios kadagiti nabiag a pinarsuana idiay Eden. Uray idiay Eden, ti misyon ti Dios ket iparangarangna, babaen kadagiti naayat a panagkakayamet, no siasino ti Dios. Ngem binalbaliwan ti basol daytoy a kinapaypayso, a nangiturong iti lubong a pagnanaedantayo, iti maysa a lubong a napno iti kinaay-ay-ay, ut-ot, panagsagaba, ken ipapatay. (2) Daytoy dakkel a panagbalbaliw ket sapulenna ti misyon ti Dios a mangala kadagiti baro nga elelemento, kangrunaan unay ti pannakasapul iti Panaglasag, a mangiturong iti biag, ipapatay, ken panagungar ni Jesus. Ti Panaglasag ket pagbalinenna a posible ti masangoanan a kinapaypayso ti baro a daga. (3) Ti maudi a tukad ti misyon ti Dios ket dumanon iti panagpatinggana idiay Maikadua a Yaay.

Ngem ti Maikadua a Yaay ket saan a pagpatinggaan ti sangkataoan wenno iti istoria ti Dios. Ti agnanayon a biag ket awan koma iti serserbina no ti Maikadua a Yaay ket ipakaammona laeng ti panagpatingga ti pakasaritaan daytoy a daga. Ngem ti kinaagnanayon ket baro a pangrugian dagiti awan patinggana posibilidad.

### Paset II: Komentaryo

Kas Seventh-day Adventists, nainkalintegan nga ipaganetgettayo ti Maikadua a Yaay kadagiti iglesiatayo ken iti panagivangeliotayo. Ti lubong kasapulanna unay ti mensahe ti namnama nga ipaay ti Maikadua a Yaay. Kasta met laeng ti kinapateg ti panangiladawan ti Biblia iti baro a daga, nga isu a saan a sumagmamano a nailangitan a gunglo dagiti ulep no di ket maysa a naparsua manen a daga nga iti adu a wagas ket umasping iti agdama a lubongtayo. Ti nakapatpateg a nagdumaan ti baro a daga ken daytoy a daga ket awanen dagiti parikut manipud iti basol ken ipapatay.

Manipud idi pinili da Adan ken Eva ti sumurot iti maysa a dana a maisupadi iti naayat a wagas nga impakita ti Dios, ti sangkataoan ken ti daga, kas maysa a sibubukel, ket sinangoda iti panagsagaba ken ipapatay. Ti kasta a gasat ket saan a kas iti ginandat ti Dios nga agpaay iti sangkataoan, ngem dayta ket maysa a posibilidad iti maysa a lubong ti wayawaya ti pagayatan, nga isu a kasapulan tapno maadda iti ayat. Kadatayo iti lubong ita nga aldaw, agdama a masarakantayo dagiti bagbagitayo iti daytoy a tukad ti misyon ti Dios. Ti misyon ti Dios ket inramanna ti panangiparangarangna iti Bagbagina iti adu a wagas kadagiti tattao ditoy daga iti amin a pakasaritaan, kas paneknekan ti Biblia. Napasamak ti namimpinsan a pannakaiparangarang dayta iti Panaglasag ni Jesus, ti Anak ti Dios, ditoy daga (Juan 1:1–14). Maysa a napateg a paset ti misyon ti Dios ti naileppas iti panawen ti Panaglasag, nga isu ti biag, ipapatay, ken panagungar ni Jesus, nga isu a mamagbalin a posible iti biag nga agnanayon nga agpaay iti sangkataoan.

Iti laksid ti naisangsangayan nga aramid ni Jesus nga ayat ken panangsubbot iti agarup 2,000 a tawenen ti napalabas, kaskasdi a masarakantayo latta dagiti bagbagitayo a nailumlom iti nakabutbuteng daytoy a lubong. Ti misyon ti Dios a mangiturong kadatayo iti biag nga agnanayon iti maysa a naparsua manen a lubong ket adda pay laeng iti masakbayan. Ti pannakatungpal ti inaramid ti Dios babaen ti Panaglasag ket masarakanna ti kauunegan a pannakaaramidna iti panagungar dagiti matalek, nga isu a maiyallatiw, a maikuyog kadagidiay a sibibiag iti pannakaikayamet iti Dios, inton umay manen ni Jesus (1 Cor. 15:12–34). Uray daytoy a pagbanagan ket saan nga isu ti maudi a pakatungpalan ti panangsubbot ti Dios. Dayta a pasamak ket mapasamakto inton maparsua manen ti daga, a kas nailadawan idiay Apocalipsis 21, 22.

Ti misyon ti Dios ket naisentro iti panagkayamet, ket adda idiay Apocalipsis 21 ken 22 a datayo, kas agbasbasa, ket makaala iti maysa a talgiap iti nainkayametan a tarigagay ti Dios a makiadda kadatayo iti ad-adda a makita a langa iti kinaagnanayon. Saritaen ti Apocalipsis 21 ken 22 ti maipapan iti panagnaed ti Dios kadagiti tattao a rupanrupa ditoy daga (Apoc. 21:3; Apoc. 22:4). Daytoy a panagkakadua ti nadiosan ken sangkataoan ti ngudo ti kalat ti agdama a misyon ti Dios a mainaig kadatayo. Labes pay ti panunottayo a makarikna ken maawatan no kasano iti agbiag a rupanrupa iti Dios, ngem manipud iti panangiladawan ti Biblia, dayta ket maysa a banag a napintas a mangguyogoy koma kadagidiay a bumasa nga agmayat iti maysa a pannakikayamet iti Dios itan.

Manipud iti daytoy a panangkita, mabalin nga irikiar a nalpasen ti misyon ti Dios idiay baro a daga. Pudno unay, ti plano a Panangsubbot ket naaramiden iti daytoy a tukad. Ngem nupay kasta, iti sumagmamano a tukad, kasla agtultuloy ti misyon ti Dios iti labes pay iti matukodtayo kas tattao. Ti kadi baro a daga ti pagpatinggaan wenno pangrugian? Iti ababa a pannao, agpada dayta.

Kas tattao, masapul a laglagipentayo a naparsuatayo a nabiag. Kas bungana, ditay pulos maibaga nga ammotayo-ti-amin a kas iti Dios. Ti kasta a pannakabigbig ramanenna a dagiti tattao ket agbalinto nga agnanayon nga agad-adal, a kanayon a dumakkel iti pannakaawat no siasino ti Dios ken no siasinotayo no mainaig iti Dios, iti maysa ken maysa, ken iti daga. Gapuna, no ilawlawagtayo ti misyon ti Dios a kas ti tarigagay ti Dios a mangiparangarang iti ayatna iti sangkataoan ken maaddaan iti dayta nga ayat a nainsiriban, ngarud ti misyon ti Dios ket awan koma ti patinggana, no di ket, dayta ket maysa nga agnanayon, agtultuloy a kinapaypayso.

Daytoy a pannakaawat ket ad-adda a maiyataday iti naibatay iti Biblia a pannakailadawan ti Dios, imbes nga ibagbaga a ti baro a daga ket isu ti panungpalan ti misyonna. No di ket, ti baro a daga ket baro a pangrugian a mangbangon iti addan idi, ngem agnanayon nga agbaliw nga agturong iti naun-uneg ken ad-adda ti kaipapananna a nainkayametan nga ayat. Iti daytoy a panangkita, ti misyon ti Dios ket maysa nga agnanayon nga aramid nga isu nga addaantayo iti gundaway a makipaset. Gapuna, ti panagpatingga ti matudtudo a tukad ti misyon ti Dios ket mapasamak iti Maikadua a Yaay. Ngem daytoy a panagpatingga ket mangiturong iti sumaruno a tukad ti misyon ti Dios. Isu a, ti baro a daga ket saan laeng a pannakaileppas, no di ket maysa a panagtultuloy.

Ti baro a daga a tukad ti misyon ti Dios ket panawen met ti kinawadwad ken rag-o, a mangtungpal iti ibagbaga ti Juan 10:10 a panggep ti Dios nga agpaay iti sangkataoan. Ti pannakailadawan iti baro a daga ket maysa a panagduduma, nga addaan kadagiti tattao manipud iti amin a nadumaduma a kultura a mangbukel iti papolasyon (Apoc. 21:24). Iti sidong ti nadiosan a paltiing, iladawan ni Juan dagiti nasubbot a siraragsak a mangan ken uminom a sangsangkamaysa, a mangmangan kadagiti bunga ti kayo ti biag ken iti sibibiag a danum nga agayus manipud iti trono ti Dios (Apoc. 21:6; Apoc. 22:2). Ti baro a daga ket maysa a lugar a mangted iti kapanunotan ti kinamanagpartuat iti labes ti kaiimbagan a mapanunottayo. Addanto ti Dios iti tengnga ti sangkataoan, makilanglangen kadatayo, mangparnuay kadagiti baro a kapkapanunotan, ken mangipakita iti ayat kadagiti baro a wagas a kaduatayo. Di ngarud pakasdaawan a ti inaramid ni Juan ket maysa a naganat a panagpakaasi iti Dios nga umay a dagus (Apoc. 22:20). Ti isu met laeng a tarigagay ti mangguyogoy kadatayo ita nga aldaw a mangibingay kadagiti sabsabali ti naimbag a damag a plano ti Dios nga agpaay kadagiti nasubbot iti agnanayon.

### Paset III: Aplikasion iti Biag

Dagiti Seventh-day Adventist ket ipannakkelda dagiti bagbagida iti kaadda ti mensahe ti Maikadua a Yaay iti sango ken sentro iti kinasiasinoda. Daytoy a mensahe ket maysa a banag nga isu a pagyamanantayo koma ken ibingaytayo iti nalawlawa a lubong iti aglawlawtayo. Awan duadua a daytoy a mensahe ket maysa a kasapulan unay a mangngeg ti lubong.

Ngem ti kinapudno maipapan iti Maikadua a Yaay ket lumabes pay iti panangibingay iti maysa a mensahe. Masapul met a kitaen ti sangkataoan no ania ti kaipapanan ti panagbiag iti agdama nga addaan namnama iti Maikadua a Yaay ken iti baro a daga. Ti panamati iti panangiladawan ti Biblia ket mangiturong koma iti ad-adu pay ngem kadagiti sermon a panagivangelio no di ket iti nakaro unay a naiduma a wagas ti panagbiag iti agdama. Dagidiay mangbasa iti Apocalipsis 21 ken 22 ken makaawat iti nainkayametan a kinapintas nga iladawanna ket maallukoy koma iti daytoy a kita ti biag itan. Adda dagiti kedked gapu iti bunga ti basol ken patay, ngem dagitoy a lapped ket dida lapdan ti mabalin a panangibingay kadagiti talgiap iti baro a daga. Kadagidiay a nakapadas a mismo iti ayat ti Dios ken mamati kadagiti karkari iti Sursurat, mangrugi itan ti biag nga agnanayon.

Inton ti namnama iti Maikadua a Yaay ken ti kinapaypayso ti baro a daga ket agbalinen a paset ti wagas ti panagbiagtayo, datayo a mamati ket mapadasantayo ti inaldaw a panagbiag manipud iti maysa a panangkita ti namnama iti tengnga ti maysa a lubong a kas la awan iti namnamana. Daytoy a panangkita ket matulonganna iti mamati iti pannakapadas ken panangibingay iti rag-o ken talna, a maiparangarang iti kinaimbag, kinaanus, ken kinaalumamay kadagiti sabsabali. Ti kasta a panangkita ket mabalin met a mangguyogoy iti sangkataoan a mangaramat kadagiti talugading ken sagsagutda tapno agbiag a managpartuat manipud iti ayat ti Dios, kas pinanggepna nga agpaay iti sangkataoan manipud idi punganay. Ti panagbiag iti kasta a biag ti ayat itan ket ipaduyakyakna iti panangbigbig iti biang ti napudno a pasurot ti Dios a ti dalanna ket maysa a dalan nga agturong iti nawadwad a biag. Mainayon pay, daytoy a pili ket ipakitana a dagiti pasurot ti Dios ket ragsakenda ti kapadasan ti baro a daga iti kinapunnona.

` `