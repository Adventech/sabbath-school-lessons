---
title:  Ti Maudi a Rigat
date:   26/12/2023
---

Kinuna ni Jesus kadagiti disipolosna: “ ‘Incayo ngarud, ket pagbalinenyo nga adadalan dagiti amin a nacion, a bautizaranyo ida iti nagan ni Ama, ken ti Anac, ken ti Espiritu Santo: Nga insursuroyo cadacuada nga aywananda dagiti isu-amin a banag nga inbilinco cadacayo: Ket adtoy, addaac cadacayo nga agnanayon agingga iti panungpalan ti lubong.’ Amen” (Mat. 28:19, 20). Daytoy iti Dakkel a Trabaho, ken iti adu a wagas ti damdamag ti tallo nga angel, agraman iti maysa nga ayab “cadagiti agnaed iti rabaw ti daga, ken cadagiti amin a pagpagarian ken capututan, ken pagsasao ken ilili” (Apo. 14:6), ket isu ti “pudno nga icutanyo ita” (2 Ped. 1:12) a pannakaiparang ti Dakkel a Trabaho.

`Basaen ti 1 Juan 4:8; 2 Pedro 3:9; 1 Timoteo 2:4; ken Genesis 12:3. Apay nga isuamin a bunggoy dagiti tattao ket napateg iti Dios?`

Ti ayat ni Cristo ket agpaay iti amin a tao, nga awan ti bunggoy dagiti tattao iti nailaksid. Maisupadi iti teolohiya a mangisuro a ni Cristo natay laeng nga agpaay iti maysa a natudingan, ti Biblia ket nalawag a ti ipapatay ni Cristo ket agpaay iti amin a tattao, uray pay no ania a raza, tribu, wenno aniaman pay a dadduma a banbanag. No maysaka a tao, ni Cristo natay nga agpaay kenka. Tulnek. Ti laeng saludsod a nabati nga agpaay iti siasinoman ket, kasano ti isusungbatmo iti ipapatayna?

Inton agsubli ni Jesus, addanto laeng dua a nalatak a kampo: dagidiay a nagpasakop iti turay ni Satanas babaen kadagiti narelihiyosoan ken napolitikaan a bilbilin a kas naipakita idiay Apocalipsis 13 ken 17, ken dagidiay a sipupunno a nagpasakop ken Jesu-Cristo, a ti pammatida ket naipaduyakyak iti panangsalimetmetda kadagiti “bilbilin ti Dios” (Apo. 14:12).

Manipud punganay, dagiti tattao ket naaddaan iti pammaneknek iti kinasiasino ti Dios ken ti wagas ti kinalinteg ken ayatna (Rom. 1:18–21). Gapuna, amin a tattao manipud kadagiti napalabas a panpanawen ket maukomto a maibatay no kasano iti pannakitunosda iti Dios ken kasano a nagbiaganda dagiti biagda—uray pay no kasano iti kaadu iti naawatanda wenno dida naawatan (Rom. 2:11–16).

Ngem iti daytoy panawen ti panungpalan, adda iti maysa a dua a dakkel a panagsisina, ken awanen ti pannakaraem ti wayawaya ti konsiensya. Dagiti tattao ket mapilitda a mangilinya kadagiti bagbagida iti partido ni Satanas. Naganat unay a ti evangelio ket maipakdaar ken ti nakappapati nga estatehiya ni Satanas ket maipalgak. Ket dayta iti apagisu a kaipapanan ti damdamag ti tallo nga angel, ken misyontayo.

`Agtaeng iti kinapudno a ni Cristo ket natay nga agpaay kenka a napersonalan. Ania ngata iti mamagpanunot kenka nga aniaman a banag a naaramidam, uray pay no kasano iti kinadakesna, ket mabalin a saan a makaanay a nabayadan ti ipapatay ni Cristo idiay kruz?`