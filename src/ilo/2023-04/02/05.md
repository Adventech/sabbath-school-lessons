---
title:  'Tattao ti Dios: Dagiti Kalasugan ti Misyon'
date:   11/10/2023
---

Iti amin a pakasaritaan, ti Dios ket kankanayon latta nga adda dagidiay a simamatalek a nangitakder iti Kababalinna ken, iti kinatulnog, sinurotda ti Panggepna. Dagiti tattao ti Dios ket dagidiay a naayaban ken nangawat iti Awisna a makiraman iti Paraburna. Aminda ket instrumento ti Dios—ken agtultuloyda a kasta—nga agpaay iti pannakatungpal iti Misyonna.

`Basaen ti Genesis 12:1–3 ken Deuteronomio 7:6, 11, 12. Ania iti sigud a panggep ti Dios nga agpaay kadagiti tattaona idiay Daan a Testamento?`

Ti tulag ti Dios ken Abraham ken kadagiti kaputotanna ket addaan iti maysa a matudtudo a panggep. Naayaban, naparsua, ken naibaunda nga agbalin nga ahente iti misyon ti Dios—kalasugan ti bendicion kadagiti nasnacion (idilig iti Deut. 28:10; Isa. 49:6). Nupay kasta, napilida iti uneg ti naintulagan a pannakaikayamet iti Dios, naibatay iti maysa nga ipakpakita ti kondisyon ti pammati ken panagtungpal (Gen. 22:16–18; Exo. 19:5, 6; Deut. 28:1, 2; 2 Cron. 7:14). Daytoy a proseso, dayta a panangawis kadagiti aglikmut a nasnacion iti Israel, ket isu iti “estratehiya ti misyon” ti Dios idiay Daan a Testamento.

Idiay Baro a Testamento, ti misyon ti Dios agtultuloy. Ti nagungar nga Apo ken Mangisalakan ket mangaramid ita iti maysa a napabaro nga “estratehiya ti misyon” (kitaen ti Mat. 28:18–20; Aramid 1:8) nga isu a dagiti disipolos ni Cristo—nga isu a buklen ti iglesia—rummuarda nga agmisyon iti sibubukel a lubong a, saan ketdi a kas iti kadaanan nga Israel, a ti lubong ti mapan kenkuana. Ti misyon ket saan a naggapu iti iglesia. Iti kasunganina, ti iglesia adda agsipud ta ti Dios ket addaan pay laeng iti maysa a misyon a tungpalenna ken ar-aramatenna ti iglesia a mangtungpal dayta.

Nupay kasta, maysa a saludsod ti agtalinaed: Ania iti misyon ti iglesia? Dayta ket isu met laeng a kas iti misyon ti Maysa nga Isu a nangayab iti kaadda ti iglesia: “ ‘Ta toy Anac ti tao immay nga agsapul ken mangisalacan iti napucaw’ ” (Lucas 19:10). Nupay awan kadatayo iti iglesia ti makaisalakan iti siasinoman, mabalintayo ken masapul nga itudotayo kadagiti sabsabali iti maymaysa laeng a makaisalakan, ket dayta ni Jesu-Cristo.

“Ti misyon ti iglesia ni Cristo ket tapno mangisalakan kadagiti mapukpukaw a managbasol. Tapno ipakaammo ti ayat ti Dios kadagiti tattao ken tapno awisen ida ken Cristo babaen ti bertud dayta nga ayat.”—Ellen G. White, Testimonies for the Church, vol. 3, p. 381. Anian a maysa a gundaway ken nagdakkel a pagrebbengan!

`Ti misyon iti iglesia ket kas angin kadagiti biagtayo. No awan ti angin, mataytayo. No awan ti misyon, ti iglesia matay. Ania ti maaramidam, iti personal, tapno matarawidwidan ti biag ti iglesiam?`