---
title:  'Ti Agnanayon nga Evangelio: Ti Damag ti Misyon'
date:   10/10/2023
---

`Basaen ti Apocalipsis 14:6, 7. Ania dagiti paset ti misyon ti Dios ti mailasinmo idiay “agnanayon nga evangelio” nga imparang ti umuna nga angel kadagiti tallo a damag ti angel?`

Daytoy ket isu laeng ti lugar iti Sursurat a dagiti sasao nga “agnanayon” ken “evangelio” ket nagsilpuda. Ti evangelio ket isu ti naimbag a damag ti parabur a naipaay iti amin babaen ken Jesu-Cristo. Immay ditoy lubongtayo tapno ipakitana kadatayo ti “parabur ken pudno” (Juan 1:14). Nagbiag iti maysa nga awan basolna a biag ken natay idiay kruz a kas maysa a suno a daton a mangawit iti dusa dagiti basbasoltayo (Isa. 53:4, 5; 1 Ped. 3:18). Nagungar iti biag, nagsubli idiay langit, naitan-ok babaen ti Ama, ken ita nga aldaw ibabaetnatayo idiay nailangitan a santuario (Apo. 1:18; Aramid 2:33; Heb. 7:25). Iti mabiit tungpalenna ti kadakkelan a Karina—tapno agsubli iti dayag ken gloria ken, mamimpinsan, kalpasan ti sangaribu a tawtawen ipasdekna ti pagarian ti Dios ditoy daga (Juan 14:1–4; Aramid 1:11; Apo. 21:1–4). Amin dagitoy ket naskenda a kinapaypayso ti agnanayon nga evangelio.

Nupay kasta, idinto ta daytoy a damag ket agnanayon ket nakaskasdaaw. Adda laeng iti maymaysa nga evangelio a mabalin a makaisalakan kadatayo. Dayta ket agtalinaed nga isu met laeng agingga a ti misyon ti Dios ket naan-anay a malpas. Awanto a pulos iti sabali nga evangelio. Dagiti makaallilaw a sursuro ken doktrina ket umay ken aglabasda (Efe. 4:14), ngem ti damag ti pannakaisalakan, ti agnanayon nga evangelio, ket di-agbalbaliw, ken dagidiay a mamati ken pagbiaganda dayta iti kinatulnog ket magunggunaandanto (kitaen ti Deut. 5:33, Rom. 2:6).

Isu met laeng a trabaho a naited kadagiti immuna a disipolos ti naited met kadatayo ita nga aldaw. Masapul nga ituloytayo ti trabaho a panagaramid kadagiti disipolos nga agpaay ken Cristo iti amin a lugar. Ngem ania a kita dagiti disipolos? Naimbag, napudno, sipupunno iti kinapasnek, managayat a tattao? Dagitoy a kababalin ket naskenda, ngem dida makaanay. Masapul nga agaramidtayo kadagiti disipolos a naisentro kadagiti amin nga elelemento ti kinadisipolo a naibatay iti Biblia (Lucas 9:23; Juan 13:34, 35; 2 Cor. 5:17) agraman iti maysa a namimpinsan a panggep: kas nakasagana ken mangisagsagana kadagiti sabsabali nga agpaay iti maikadua a yaay ti Apo, ni Jesu-Cristo.

“Ti pannakaipakdaar ti panangokom [Apo. 14:6, 7] ket maysa a pannakaiwaragawag nga asidegen ti maikadua a yaay ni Cristo. Iti daytoy a pannakaipakdaar ket naganen nga agnanayon nga evangelio. Gapuna a ti pannakaikasaba ti maikadua a yaay ni Cristo, ti pannakaiwaragawag iti kinaasidegnan, ket naipakita a maysa a nasken a paset ti damag ti evangelio.”—Ellen G. White, Christ’s Object Lessons, pp. 227, 228.

`Kasano a ti kapanunotan ti panangokom ket naisilpu iti “agnanayon nga evangelio” idiay damag ti umuna nga angel? Apay a ti evangelio ket agbalin koma a kangrunaan iti kapanunotan ti panangokom?`