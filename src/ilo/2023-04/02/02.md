---
title:  'Ti Trinidad: Ti Naggapuan ti Misyon'
date:   08/10/2023
---

Ti misyon ti Dios iti Sursurat ket adda ni Jesus iti sango ken sentro a kas Isu laeng iti wagas iti pannakaisalakan. Ni Cristo a Mismo impakdaarna: “ ‘Siac ti dalan, ken ti pudno ken ti biag; awan ti umay ken Ama, no di magna caniac’ ” (Juan 14:6). Ngem ni Jesus ket tulongannatayo pay a makaawat iti pannakaipangpangruna ti Trinidad iti Misyonna.

Isuamin a banbanag nga inaramid ni Cristo ket mabalin nga agpaay wenno manipud iti Nailangitan nga Amana (kitaaen ti Juan 4:34; Juan 5:30; Juan 12:45). Nupay kasta, masapul a kankanayon a laglagipentayo a ti misyon ni Jesus ket saan a nangrugi idi immay ditoy lubong. Inawatna dayta manipud iti Ama idi sakbay pay ti pannakaparsua ti lubongtayo (idilig iti Efe. 1:4; 1 Ped. 1:20).

Gapuna, plinano ti Dios ti panangdanonna iti tao uray pay iti sakbay ti pannakabangun ti planetatayo, ken nainggandatan a simrek iti pakasaritaan ti tao tapno magun-odna ti planona.

Ti Anak pinarsuana ti lubong (Juan 1:3) ken “idi nadanunan ti aldaw” (Gal. 4:4), ti Dios impaduyakyakna ti ayatna babaen iti panangibaunna iti Anakna ditoy (Juan 3:16, 17). Ti Anak immay, natay idiay kruz, ken pinarmekna ti patay. Kalpasanna, naibaun manipud iti Ama, ti Espiritu immay ditoy (Juan 14:26; Juan 16:7), binabalawna ti lubong (Juan 16:8–11), ken ita nga aldaw itultuloyna ti misyon ti Ama ken ti Anak babaen iti panangpapigsa ken babaen iti panangibaunna kadagiti tattao ti Dios a rummuar nga agpaay iti misyon (Juan 14:26; Juan 16:13, 14).

`Basaen ti Juan 20:21, 22. Kasano a ti pannakaawat a ti misyon ket makita ti naggapuanna iti Ama, Anak, ken Espiritu ket sukogenna ti misyontayo?`

Uray pay no ti sao a “trinidad” ket saan a masarakan iti Biblia, dagiti pammaneknek ti naisentro-iti-misyon a nakairamanan dagiti Tallo a Persona ti Kinadios ket adu. Kas pangarigan, kalpasan ti panagungar, ni Cristo nagparang kadagiti disipolosna ket inkarina kadakuada: “ ‘Ket adtoy, ibaonco ti cari ni Amac cadacayo; ngem agnaedcayo iti ciudad a Jerusalem, agingga iti maramenancayo iti pannacabalin ti ngato’ ” (Lucas 24:49, naipaay ti paganetget). Ditoy masarakantayo ti kinapaypayso ti misyon ti Dios iti maymaysa a pannakaisao: ti kari ti Ama, ti panangipatalged ti Anak iti pannakatungpal ti kari, ken ti mismo a kari, ti yuumay ti Espiritu Santo (kitaen ti Lucas 3:16; Aramid 1:4, 5, 8).

Maammontayo manipud daytoy a ti misyon ket saantayo a kukua. Kukua ti Trinidad a Dios. Iti kasta, saan a di agballigi.

`Ama, Anak, ken Epiritu Santo, aminda nairaman iti trabaho a panangisalakan kadagiti karkararrua. Apay koma a masarakam daytoy a kapanunotan a makaliwliwa unay?`