---
title:  Adalen Pay
date:   13/10/2023
---

Tapno mangpanecnec cadagiti isu-amin a nacion. “Dagiti sasao ti Mangisalakan, ‘Dacayo ti silaw ti lobong,’ itudona ti kinapudno nga intalekna kadagiti pasurotna a maysa a misyon a sangalubongan. Kabayatan a dagiti raya ti init ket salputenna dagiti kasusulinekan a sulsuli ti lubong, isu a ti Dios inaramidna ti lawag ti evangelio ket maidanon kadagiti isuamin a kararrua iti rabaw ti daga. No ti iglesia ni Cristo ket tungtungpalenda koma ti panggep ti Apotayo, ti lawag ket maiwaras kadagiti amin a nakatugaw iti kasipngetan ken iti probinsya ken anniniwan ti patay; imbes nga agkukuppool ken pasardengen iti pagrebbengan ken panangawit-ti-kruz, dagiti kamkameng ti iglesia ket maiwarasda kadagiti amin a luglugar, a bay-an ti lawag ni Cristo nga agraniag kadakuada, nga agtartrabaho a kas iti inaramidna nga agpaay iti pannakaisalakan dagiti karkararrua, ket daytoy nga ‘evangelio ti pagarian’ ket napardas a maipan iti amin a lubong.

“Manipud kadagiti amin a pagpagilian ti ayab ti taga Macedonia ket agun-uni, ‘Umaykayo ken tulongandakami.’ Ti Dios ket linukatanna dagiti taltalon iti sangoanantayo. Dagiti nailangitan a nabiag ket makitimtimpuyogda kadagiti tattao. Dagiti bendicion ket umun-unada iti sakbaytayo, ken ti nadiosan a pannakabalin ket makipagtartrabahoda iti nataoan a trabaho. Pudno unay a bulsek dagiti mata a di makakita iti panagtartrabaho ti Apo, ken tuleng dagiti lapayag a di makangngeg iti ayab ti pudno a Pastor iti karnerona. Dadduma ket nangngegda ti ayab ti Dios, ken simmungbatda. Bay-an nga amin a napasanto a puso ket sumungbat itan, babaen iti panangsapul ti panangipakdaar iti damag a makaited-biag. No dagiti lallaki ken babbai iti kinapakumbaba ken kinamatalek ket alaenda ti inted-ti-Dios, natudingan a trabaho, ti nadiosan a pannakabalin ket maiparangarangto iti pannakakonvertir dagiti adu iti kinapudno. Nakaskasdaawto dagiti bunga dagiti panagbannogda.”—Ellen G. White, The Advent Review and Sabbath Herald, November 14, 1912.

**Salsaludsod a Pagiinnadalan**:

`Ti nakappapati nga impluwensya ti iglesia iti komonidad ket kangrunaan a makita babaen ti ipakpakitatayo—ti bagi ni Cristo—a makita kadagiti biagtayo ti ayat ti Dios a pannakatungpal ti Misyonna. Kasano iti personal a panangsungbatmo iti daytoy a karit?`

`Kasano ngata iti panangkita ken panangawat dagiti saan-nga-Adventista a karkarruba iti iglesiam? Kasano ti pannakaammom? No ti panangkita ket nasayaat, ania ti maaramidam tapno ad-adda pay a mapapigsa? No saan a nasayaat, ania iti maaramidam a mangbaliw dayta?`

`Apay nga iti panangsalimetmet ti “agnanayon nga evangelio” a kas sentro ti misyontayo iti lubong ket napateg unay? Ania a namimpinsan a namnama ti maiparangtayo iti siasinoman, sadinoman, a saan a naisentro iti dakkel nga inanama nga adda kadatayo gapu iti evangelio, ti naimbag a damag iti naaramidan ni Jesus nga agpaay kadatayo idiay kruz?`