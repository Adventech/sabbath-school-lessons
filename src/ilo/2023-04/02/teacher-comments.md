---
title:  Komentaryo Dagiti Mannursuro
date:   13/10/2023
---

### Paset I: Pakabuklan

Iti maysa a panagpakada a sasao sakbay ti iyuulina idiay langit, binilin ni Jesus dagiti adalanna, a kinunana kadakuada, “ ‘Isuamin a pannacabalin naited caniac idiay langit ken iti rabaw ti daga. Incayo ngarud, ket pagbalinenyo nga adadalan dagiti amin a nacion, a bautizaranyo ida iti nagan ni Ama, ken ti Anac, ken ti Espiritu Santo: Nga insursuroyo cadacuada nga aywananda dagiti isu-amin a banag nga inbilinco cadacayo: Ket adtoy, addaac cadacayo nga agnanayon agingga iti panungpalan ti lubong’ ” (Mat. 28:18–20). Daytoy a bilin ket dimteng a pagaammo a kas Dakkel a Trabaho. Iti Dakkel a Trabaho, inkeddeng ni Jesus ti programa nga agpaay iti iglesia iti amin a panawen ken lawag. Malaksid iti nalawag a panangipakitana iti pagrebbengan dagiti adalanna a mangisaknap kadagiti pannursurona kadagiti amin a bunggoy ti tattao iti lubong, impanamnama met ni Jesus kadagiti pasurotna a mabalin ti panangitungpal iti daytoy dakkel nga aramid gapu iti pannakabalinna ken iti kaaddana-iti-amin a lugar, nga aramidennanto iti biangda.

### Paset II: Komentaryo

Nupay idi damo adda dagiti nakaro a di panagtutunos maipapan iti sumagmamano a paset ti Dakkel a Trabaho (Aramid 15:1–29; Gal. 2:11–14), iti pakabuklan, ti pannakaawat ti immuna nga iglesia iti kinasiasino ken misyonna ket naisentro iti bilin ni Cristo a mangaramid kadagiti adalan iti amin a nasnacion. Idinto ta iti tunggal maysa kadagiti uppat nga Evangelio ket agpatingga iti maysa a bersion ti Dakkel a Trabaho ket maysa a napigsa a saksi iti pannakaipangpangrunana (Mat. 28:18–20; Mar. 16:15–20; Lucas 24:45–49; Juan 20:21–23). Sipud idin, ti Dakkel a Trabaho ket naipatarus ken naiduma iti pannakaipakatna kadagiti adu a siglos.

**Dagiti Ramen ti Kinadisipulo**

Ti panangrepaso iti litiratura ti kinadisipulo ket iparangarangna ti tallo a nasken a rukod, wenno proseso, ti tunggal nabertud a wagas ti kinadisipulo: dagiti nainsiriban, nainkayametan, ken naibatay iti misyon a rukod.

Ti nainsiriban (panagsursuro) a rukod ti kinadisipulo ket ti aramid [proseso] nga isu a ti maysa a mamati ket nainggandatan nga agsursuro ken Jesus. Iti sigud a lawagna, ti “disipulo” (mathetes) ket tudtudoenna iti maysa a tao nga agsursuro [aprentis] a kaduana ti maysa a manursuro. Dayta a tao ket idekketna iti mismo a bagbagina iti maysa a mannursuro nga agpaay iti panggep a makagun-od iti agpadpada a nateoryaan ken napraktikalan a pannakaammo. Ti nainsiriban a rukod ket ipaganetgetna a kasapulan ti pagtultuloy ti panagbaliw ken panagdakkel, uray pay kadagidiay nagbalinen nga adalan. Gapu ta ti “pagbalinenyo nga adadalan” idiay Mateo 28:19 ket agtultuloy a proseso, ti nainsiriban a rukod ti panagbalin nga adalan ket tungpal biag a proseso ti panagsursuro ken panagdakkel. Nupay kasta, ti kalat daytoy agtultuloy a panagsursuro ket saan laeng a mangipaay iti pannakaammo no di ket mangimula iti namimpinsan a pannakaitalaga ken Jesus.

Ti nainkayametan (komonidad) a rukod ti kinadisipulo a naaramid iti lawag ti maysa a manangsuporta a komonidad nga idiay ket adda iti panangakem iti pagrebbengan. Ti Baro a Testamento iladawanna ti maysa a naalibtak unay a kultura iti Immuna nga Iglesia gapu iti pannakaawatda iti panagaramid-iti-disipulo a kas maysa a nainkayametan a proseso. Gapu iti ramutna iti Daan a Testamento, ti Immuna nga Iglesia intultuloyna nga impaganetget ti panagkabagian a kas maysa kadagiti napateg a bugasna. Ti naiduma iti daytoy baro a komonidad ket ti panagkakabagian ket saanen a nailawlawag iti balbalikas ti linya ti dara ken tribu no di ket iti balbalikas ti naibingay a pammati ken panagkakadua ken Cristo. Ti iglesia ket nagbalin a maysa a lugar a pakaikamkamengan ken pakaawatan (Gal. 3:28). Ti pannakaikamkameng ket silulukat iti amin a maibatay iti panangikut iti pammati ken Cristo a kas Mangisalakan ken panangipaduyakyak iti publiko, babaen iti pannakabautizar iti danum, iti naan-anay a pannakikadua ken Cristo (Aramid 2:37, 38).

Inyebkas ti Immuna nga Iglesia dagiti kababalinna a panagkaykaysa ken panagkakabagian ti kongregasyon babaen ti panangaramat kadagiti maris, kas iti bagi ni Cristo ken pamilia ti Dios, a mangiladawan ti panagpannuray iti nagbaetan dagiti kamkamengna, ken tapno maidanunna ti nasinged a singgalut a namagbalin kadakuada a mangtratar iti maysa ken maysa a kas kamkameng ti pamilia (Roma 12; 1 Corinto 12; Efe. 2:19; Efeso 4; Gal. 6:10; 1 Tim. 3:15; 1 Ped. 4:17). Ti kasta a pakaseknan ti nangpataud iti pannakapatanor ti agtaginayon a rikna ti panagpannuray iti maysa ken maysa, panagkaykaysa dagiti kongregasyon, ken pagrebbengan a sungsungbatan dagiti kamkameng ti iglesia. Ti panagpannurayda iti maysa ken maysa isingasingna a tunggal kamkameng ti bagi ket addaan iti naisalsalumina nga akem nga aramiden ngem kaskasdi nga agdas-al iti amin a dadduma pay a kamkameng.

Babaen iti panangipaduyakyak iti maysa a baro a wagas ti panagbiag, dagiti umariwekwek ket naawisda iti daytoy baro a komonidad ti pammati (Aramid 2:46, 47). Iti kasta a kasasaad, ti panagbalin nga adalan ket saan laeng a panangawat kadagiti narikut a kinapudno maipapan ken Jesus. Ti panagbalin nga adalan ni Cristo ket maipapan iti panagsursuro ken ni Jesus ken panangipakita iti biag iti pannakaammo Kenkuana. Daytoy a marka ti kinadisipulo ket agpada nga inaramid ti Immuna nga Iglesia iti biang ni Cristo ken no kasano nga intakderanda ni Cristo iti lubong. Daytoy a kultura ti Baro a Tulag, a sadiay dagiti mamati ket nagkaykaysa a kamkameng dagiti managsuporta a bunggoy, ket nagbalin a nabunga a daga nga agpaay iti bukel ti evangelio a maimula ken mataraken.

Ti rukod a naibatay iti misyon (panangibingay ti pammati ti maysa) a kinadisipulo ket maseknan iti pannakaawat iti ayab a “pagbalinenyo nga adadalan” (mathēteusate), idiay Mateo 28:19, kas nasken a maysa nga ayab nga agaramid iti misyon ken mangaramid iti maysa a kapadpadam. Daytoy a bilin ket isu ti kangrunaan a bilin ti Dakkel a Trabaho, ket masapul nga agtalinaed a kangrunaan a pagrebbengan ti iglesia iti amin a lawag. Dagiti mamati iti Baro a Testamento ket pinagsilpuda ti kapanunotan nga addada iti maysa a komonidad nga addaan iti pagrebbengan a mangibingay iti adda a pagtaktakderan dayta a komonidad. Ti misyon, iti lawag ti Dakkel a Trabaho, ket ad-adu pay ngem iti maysa nga ayab a mangibingay iti evangelio kadagidiay a saan a makaammo ken Cristo. Ti misyon ket agpadpada a maysa nga ayab a mangibingay iti pammati ti maysa ken tapno pagbalinen a disipulo dagiti agngayangay a makaawat nga agpaay iti panggep a wayawayaan ida manipud iti panangtengngel ni Satanas, tapno mabalin a naan-anay ken agtultuloyda a mangipaay kadagiti bagbagida iti kinaapo ni Jesu-Cristo.

Gapuna, aramaten ti Baro a Tulag ti balikas nga “adalan” a mangipakita iti maysa a panagkayamet ken, namimpinsan a pannakaikumit ken ni Cristo nga umay a kas bunga ti panagsursuro ken panangipauneg iti pannursurona, kas nabalbaliwan babaen ti agtultuloy a panagdakkel iti pannakaammo ken Jesu-Cristo (2 Ped. 3:18), agbibiag iti maysa a biag a namimpinsan a panagpasakup iti kinaapona babaen ti bileg ti Espiritu Santo (Fil. 3:8), ken panangtulong kadagiti dadduma a mangrugi a mangpadas, agtalek, ken mangsurot ken ni Jesus (2 Tim. 2:2). Manipud iti daytoy a panirigan, ti panagbalin nga adalan ket saan a maawatan a kas maysa a programa ti iglesia, gapu ta saan a maysa a pasamak iti panawen. Ti panagbalin nga adalan ket maysa ketdi a tungpal biag a proseso ti panagdakkel ken Cristo a mangbalbaliw kadagiti panagawattayo, rikrikna, ken mangamiris iti panagkita iti biag.

**Sumagmamano a Panangkita iti Agdama a Kasasaad ti Kinadisipulo**

Adda panagtutunos dagiti Cristiano nga iskolar iti kinadisipulo ita nga aldaw a, no idilig iti Baro a Tulag, ti agdama nga aramid ti kinadisipulo ket, agingga iti dakkel a rukod, napukawna ti pannakaipangpangrunana kadagiti Cristiano. Ti pannakaaramid dagiti disipulo ket kaaduanna a nagbalin laeng a panangkonvertir kadagiti tattao iti Kinacristiano nga agbalin a kamkameng laeng ti iglesia. Ti agdama a panagdakkel ti iglesia ket makita laeng a kas panagdakkel ti bilang ken istatistika nga awan unay ti naespirituan a kinaunegna, daksanggasat. Iti sabali a pannao, dagiti Cristiano ket, iti sapasap a panagsao, nasaysayaat nga amang a mangkomberte kadagiti tattao ngem iti panangtulongda kadagiti nakonvertir nga agbalin nga adalan ni Cristo. Nakalkaldaang a kunaen, daytoy a pasamak ipakitana a ti maysa ket mabalin nga agbalin a Cristiano a saan a kasapulan nga agbalin nga adalan ni Cristo.

**Panagaramid Kadagiti Disipulos: Pagrebbengan ti Tunggal Mamati**

Ti bilin ni Jesus a mangaramid kadagiti adalan iti amin a nasnacion ket saan laeng a naiturong kadagiti sigud a sangapulo ket dua nga adalan. Daytoy a kalikagum ket maysa a pagrebbengan iti tunggal maysa a Cristiano. Ken Pedro, dayta ti gapu nga adda ti tunggal mamati: “Ngem, dacayo ti napili a caputotan, ti naarian a kinapadi, nasantoan a nacion, ili a cucua ti Dios; tapno ipaduyacyacyo dagiti kinatan-oc daydiay nangayab cadacayo manipud kinasipnget inggana iti nacascasdaaw a lawagna” (1 Ped. 2:9). Paliiwem pay dagiti sumaganad a sasao manipud iti Espiritu ti Padto:

* “Tunggal pudno nga adalan ket mayanak iti pagarian ti Dios a kas maysa a misyonero. Ti uminom iti sibibiag a danum agbalin nga ubbog ti biag. Ti umawat agbalin a managited. Ti parabur ni Cristo iti kararua ket kasla maysa nga ubbog idiay let-ang, nga agpuspusoak a mangbang-ar iti amin, ken mamagbalin kadagidiay sisasagana a madadael a magagaran nga uminom iti danum ti biag.”—Ellen G. White, The Desire of Ages, p. 195.

* “Namnamaen ti Dios ti personal a panagserbi iti tunggal maysa a nangitalkanna iti pannakaammo iti kinapudno nga agpaay iti daytoy a panawen. Saan nga amin ket mabalin a mapan a kas misyonero kadagiti ganggannaet a daga, ngem amin ket mabalin nga agbalin a misyonero iti pagtaengan kadagiti pamilia ken karrubada.”—Ellen G. White, Testimonies for the Church, vol. 9, p. 30.

* “Saan laeng nga iti naordenan a ministro ti pagsaadan ti pagrebbengan a mapan mangtungpal iti daytoy a trabaho. Tunggal maysa nga immawat ken Cristo ket naayaban nga agtrabaho nga agpaay iti pannakaisalakan dagiti padana a tao.”—Ellen G. White, The Acts of the Apostles, p. 110.

* “Sadinoman ti pakaipasdekan ti maysa nga iglesia, amin dagiti kamkameng ket rumbeng a naalibtak a makipaset iti trabaho a panagmisyonero. Rumbeng a sarungkaranda ti tunggal pamilia iti sangakaarrubaan ken ammoenda ti naespirituan a kasasaadda.”—Ellen G. White, Testimonies for the Church, vol. 6, p. 296.

Ti naalibtak a pannakipaset iti pannakatungpal ti Dakkel a Trabaho ket agtultuloy a nainkapilitan a kasapulan iti panagbalin nga adalan ni Cristo.

### Paset III: Aplikasion iti Biag

Babaen ti bileg ti trabaho ti evangelio, amin a Cristiano ket naayaban, iti aniaman a kabaelan, a mangibingay iti pammatida. Iti baba ket tallo a wagas a mabalin a pagbiagan dagiti mamati a maitunos iti namisyoneroan a bilin ni Cristo iti tunggal benneg ti biag, agraman ti trabaho:

1\. Masapul a pagbalinen amin a Cristiano ti maysa a napigsa a principio ti panagtrabaho a paset ti Nacristianoan a panagsaksida. Ibilin ti Nasantoan a Sursurat kadagiti Cristiano a taginayonenda ti kababalin a mangpadayaw iti Dios iti nadayaw a biagda bayat ti panangikabilda iti amin a kabaelanda iti ar-aramidenda, a kasla direkta nga agtartrabahoda nga agpaay iti Dios (Col. 3:23, 24). No kitaen dagiti mamati dagiti trabahoda a kas paset ti ayab ti Dios iti biagda, inayonda ti baro a kaipapanan iti Nacristianoan a panagsaksi. Ti panangtaginayon iti kinatarnaw, panangikagumaan iti kinamanangnibinibi, panagbalin a maikari ken mapagtalkan, ken panangtratar iti sabsabali a buyogen ti panagraem iti pagtrabahoan ket galad a makaipaay kadagiti Cristiano iti takder a mangibingay iti pammatida.

2\. Babaen kadagiti manursuro a naibatay-iti-misyon ti panpanunotda, maiwanwan dagiti iglesia dagiti ub-ubing a kamkameng no kasano nga isilpoda a naimbag dagiti natakneng nga arapaapda iti pammatida ken Cristo ken ti namisyoneroan a bilinna.

3\. Babaen ti umiso a wagas ti kinadisipulo ken agtultuloy a tulong, maparang-ay dagiti nagannak ti namisyoneroan a kabaelan dagiti annakda. Rumbeng ngarud nga isimpuon dagiti iglesia iti panangdisipulo dagiti nagannak kadagiti annakda, a tulonganda ida a mangbalkot manen iti pagrebbengan a mangpadakkel kadagiti annakda iti maysa nga ayab a mamagbalin kadakuada a disipulo.

` `