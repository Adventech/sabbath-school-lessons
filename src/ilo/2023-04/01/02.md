---
title:  Ti Dios a Mangdanon Kadatayo
date:   01/10/2023
---

Ti Dios pinarsuanatayo iti ladawan ken langana. Intedna kadatayo iti maysa nga awan pagkuranganna a lubong, ken ti panggepna nga agbiagtayo iti awan pagkuranganna a pannakaisilpu Kenkuana, maysa a panagkayamet a naisentro iti kapapatgan a kababalinna: ayat. Ngem tapno ti ayat ket agbalin a napaypayso, ti Dios intedna pay kadatayo ti sabali pay a napateg a sagut: wayawaya a pagayatan—ti wayawaya nga agpili no ania a dalan ti suroten. Agpayso, ti Dios nangted kadagiti nalawag a bilbilin kada Adan ken Eva maipapan ti peggad ken makapatay a supapak iti panagsukir (Gen. 2:16, 17). Ni met Satanas, napnoan allilaw nga inallukoyna ni Eva a mabalinna ti mangan iti bunga ti kayo ti naimbag ken dakes, ngem awan iti aniaman a saan a nasayaat a bungana. Iti kasunganina, imbagana a “caslacayton iti Dios a macaammo ti naimbag ken ti dakes” (Gen. 3:5).  Daksanggasat, pinili ni Eva a mangan ken intedna ti bunga ken Adan, nga isu a nangaramid met iti isu met la a pili. Ti ngarud, awan pagkuranganna a parsua ket, namansaan ti basol.

Iti dayta a kanito binaliwanna ti sigud a plano ken panggep ti Dios nga agpaay iti kabarbaro a naparsua a planeta. Ti misyon ti pannakaisalakan, nga isu a naaramid “idi saanpay a nabangon ti lubong” (Eph. 1:4), ket masapul a maiyulog itan.

`Basaen ti Genesis 3:9–15. Ania dagiti immuna a sasao ti Dios ken Adan kalpasan nga isu ken ni Eva ket natnag, ken apay a dayta a sasao ket napateg unay iti nateolohiyaan uray pay ita nga aldaw?`

Agpayso, ammo ti Dios ti apagisu nga ayanda idi. Nalapunos iti buteng, da Adan ken Eva ket isuda iti masapul a makakita iti mapaspasamak. Ngem masapulda met a makasarita tapno maawatanda ti nakabutbuteng a supapak ti basolda. Ni Satanas ket masapul met a maabak. Iti dayta, ti Dios inrugina nga iparang ti misyonna: ti plano ti pannakasubbot (kitaen ti Gen. 3:14, 15)—ti laeng inanama a “pakicappiaenna toy lubong kencuana” (2 Cor. 5:19).

Nupay kasta, masapul a kitaentayo a naimbag, ti kinapudno a sakbay iti panagsasarak ken ti kari ti pannakaikappia, ti Dios immay a mangsapsapul iti natnag a tao. Iti laksid iti kas la awan namnama a kasasaad, ti Dios tinamingna dagiti dua a nasken a pagsasaritaan [isyu] iti saludsodna ken Adan: ti natnag a kasasaadtayo ken ti namisioneroan a kababalinna. Napukawtayo ken agkasapulan unay iti pannakaisalakan. Isu iti Maysa a mangsapul kadatayo nga addaan iti determinasyon a mangisalakan ken makiadda kadatayo.

`Iti amin a pakasaritaan, ti Dios agtultuloy nga agdamag: “Sadino ti yanmo?” iti personal a kapadasam, ania iti kayat a saoen daytoy kenka, ken kasano iti panangsungbatmo Kenkuana?`