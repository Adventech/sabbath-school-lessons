---
title:  Ti Dios nga Agsubli nga Agpaay Kadatayo
date:   05/10/2023
---

`Basaen ti Juan 14:1–3. Ania dagiti wagas a dayta ket naisilpu iti damag ti panawen-ti-panungpalan a masarakan kadagiti Sursurat?`

Iti panawen ti naidagaan a panagministrona, maysa kadagiti kapapatgan a karkari ni Cristo, ti nagasat nga inanama, ipaduyakyakna manen ti tarigagay ti Namarsua a makiadda kadatayo iti kinaagnanayon. Pinasingkedan ni Jesus, “ ‘umayacto manen, ket icuyogcayto caniac met laeng: tapno no adino ti yanco, addacay met coma’ ” (Juan 14:3, naipaay ti paganetget).

Segun ken apostol Juan, ti kari ket agbalinto a napaypayso iti kamaudiananna. “Ket nangngegco ti maysa a dackel a timec a naggapu iti trono nga agcuncuna: Adtoy ti tabernaculo ti Dios adda cadagiti tattao, ket isu makipagnaedto cadacuada, ket isudanto dagiti tattaona, ket ti Dios met laeng addanto cadacuada, a Dios da” (Apo. 21:3).

“Ti trabaho ti pannakasubbot ket malpasto. Iti lugar a ti basol ket nawadwad, ti parabur ti Dios ket ad-adda a nawadwadwad. Ti daga a mismo, ti mismo a talon nga ibagbaga ni Satanas a kukuana, ket saanto laeng a masubbot no di ket maitan-ok. . . . Ditoy, a ti Anak ti Dios nakipagtabernakulo iti sangkataoan; a ti Ari ti gloria a nagbiag ken nagsagrap ken natay,—ditoy, inton aramidenna dagiti amin a banbanag a baro, ti tabernakulo ti Dios ket addanto kadagiti tattao. . . . Ken iti awan patpatinggana a panpanawen kabayatan a ti nasubbot magna iti lawag ti Apo, agdaydayawda Kenkuana gapu iti di-mayebkas a Sagutna,—Emmanuel, ‘Ti Dios adda cadatayo.”—Ellen G. White, The Desire of Ages, p. 26.

Ditoy a masarakantayo ti kapipintasan a ladawan ti Pannakasubbot. Ti Dios ti misyon ket iti kamaudianan tungpalenna ti tarigagayna a makiadda kadagiti annakna nga agnanayon. Anian a nagdakkel a gundaway iti agbalin a paset daytoy a kinapaypayso!

**Dagiti Linawas a Karit**. Iti amin daytoy a tremestre maawiskayo a makiraman iti nainggandatan a misyon ti Dios. Daytoy ket agbalin a maysa a gundaway a makakita ken mapadasan ti misyon ti Dios nga agtartrabaho ita biagyo. Alaen daytoy a gundaway nga agpaay iti personal a panagut-utob ken agsagana a mangibingay iti adda a naadalyo iti klase iti maysa a linawas a wagas. Mainayon pay, ti Karit nga Aramiden ket pabilgennakayo a mangyad-adu iti pannakiramanyo iti misyon ti Dios.

`Karit: Inaldaw nga ikararag iti umay a lawas a ti Dios lukatanna ta pusom tapno agbalin a paset ti Misyonna.`

`Karit nga Aramiden: Ammoen ti nagan ti maysa a tao iti biagmo a saan mo pay am-ammo—maysa a karruba, katrabahoan, agbanbantay iti pagtagilakoan, drayber ti bus, janitor, ken dadduma pay. Rugiamon iti mangikararag iti dayta a babai wenno lalaki iti tunggal aldaw.`