---
title:  Ti Dios nga Agtultuloy a Makiadda Kadatayo
date:   04/10/2023
---

Ti biag ken panagministro ni Jesus ket isuda ti namimpinsan a pannakaiparang ti Dios. Iti agarup tallo a tawtawen ti Dios ket nabaelanna nga imparangarang ti ad-adu pay iti maipapan ti kinasiasinona ken no ania iti maipapan iti misyonna ngem iti amin a naaramidanna babaen iti aniaman a sabsabali a wagas kadagiti napalpalabas a kapkaputotan. Ni Cristo iti naan-anay a “ladawan ti Dios a di makita,” ti Maysa nga “amin a pannacapunno agtaeng kencuana, . . . nga inaramidna ti cappia a gapu iti darana iti cruz” (Col. 1:15, 19, 20). Ken Cristo, ti namisioneroan a kababalin ti Dios ket naan-anay a naipakaammo. Ni Jesus a Mismo imparangarangna ti Misyonna, iti panagkunana, “ ‘Ta toy Anac ti tao immay nga agsapul ken mangisalacan iti napucaw’ ” (Lucas 19:10).

`Basaen ken siaannad nga utoben ti Juan 3:16. Kasano iti panangkitam iti ayat ken misyon ti Dios nga agtimpuyog ditoy?`

Iti ud-udi ti panagministrona, idi umasideg ni Jesus iti maudi a lawas ti biagna, iti maudi a pagtungpalan ti sangkataoan ket nakapusta. Dagiti paspasamak a napasamak kadagidiay nga al-aldaw insilpuna manipud ti napalabas iti namnama nga agpaay iti masakbayan. Idi panawen ti pannakarambak ti Paskua—nga isu a nangitudo iti wayawaya manipud iti panamarparigat dagiti taga Egipto—ni Jesu-Cristo, ti naglasag a Dios, intedna ti biagna a mangwayawaya kadatayo manipud iti panangadipen ti basol. Ni apostol Pablo insuratna, “Daydi saan a nacaammo ti basol, inaramidna a basol gapu cadatayo, tapno macapagbalintayo a kinalinteg ti Dios gapu kencuana” (2 Cor. 5:21).

`Basaen ti Mateo 28:18–20. Ania iti kari a masarakantayo idiay Dakkel a Trabaho? Kasano iti panangyegna iti talged nga agpaay kadatayo kabayatan a mairamantayo iti misyon ti Dios?`

Ti ipapatay ni Cristo ket paset ti proseso ti pannakaikappia, saan nga isu iti pagpatinggaanna. Babaen iti panagungarna, ni Jesus pinarmekna ti patay ken inawatna ti “ ‘Isuamin a pannacabalin . . . idiay langit ken iti rabaw ti daga’ ” (Mat. 28:18). Iti naibatay iti daytoy a kinapaypayso, imbaunna ngarud amin dagiti pasurotna tapno mangaramidda kadagiti disipolos iti amin a lubong, agraman iti maysa kari: “ ‘addaac cadacayo nga agnanayon agingga iti panungpalan ti lubong’ ” (Mat. 28:20, naipaay ti paganetget).

`Ania dagiti wagas a nakitam ti pannakatungpal ti kari ni Jesus nga “addaac cadacayo nga agnanayon” ita bukodmo a biag kabayatan a nairamanka iti misyon?`