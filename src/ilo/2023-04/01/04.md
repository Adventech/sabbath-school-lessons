---
title:  Ti Dios a Nagbalin a Maysa Kadatayo
date:   03/10/2023
---

Ti Daan a Testamento iparangna no kasano a ti Namarsua inrugina nga iyulog ti maysa a plano babaen iti maysa a tattao nga isuda koma iti mangibagi iti kababalin ken panggepna iti lubong. Isuamin a banbanag nga inaramid ti Dios ket maiyannatop iti namisioneroan nga estrahiyana. Babaen ken mammadto nga Isaias, kinuna ti Dios: “ ‘Ta siac ti Dios, ket awanen ti sabali; Diosac, ket awan ti pumada caniac; Nga ipalawagco ti panungpalan manipud iti pangrugian,. . . . a cunaec, ‘Ti patigmaanco mataginayonto, ken aramidecto amin a pagayatac” ’ ” (Isa. 46:9, 10). Nupay kasta, idiay Baro a Testamento, ti tarigagay ti Dios a makiadda iti sangkataoan ket alaenna ti maysa a baro a rukod. Babaen iti panaglasag ni Cristo, ti kari laeng idi idiay Minuyongan ti Eden (Gen. 3:15) nagbalin a maysa a napaypayso.

`Basaen ti istoria ti pannakaiwaragawag ti pannakayanak ni Jesus idiay Mateo 1:18–23. Ania dagiti nasken a banbanag nga ibaga daytoy nga istoria kadatayo maipapan iti Dios?`

“Ti Dios adda cadatayo.” Emmanuel. Ti Dios nakipagtaeng kadagiti tattaona iti uneg ti santuario, ket itan makipagnaed kadakuada iti napisikalan a persona ni Jesus ti Nazaret. Pudno unay, iti pannakayanak ni Jesus, imparang ti Dios kadagiti natibker a wagas ti agtultuloy a tarigagayna a makiadda kadatayo iti kababalin ken misyon: ti Anak ti Dios ket sipupunno a tao ken sipupunno a nadiosan, Isu ti Maysa a nangpasingked, “ ‘Siac ti dalan, ken ti pudno ken ti biag; awan ti umay ken Ama, no di magna caniac’ ” (Juan 14:6).

`Basaen ti Juan 1:14–18. Ania ti maadalmo manipud iti panaglasag ni Cristo maipapan iti misyon ti Dios kadatayo?`

Ti Dios agabante iti misyonna ket kalpasanna, babaen ken Jesu-Cristo, ket adda idi iti lasag kadagiti annakna. Ti “Bugbugtong nga Anac ti Ama, napno ti parabur ken pudno” (Juan 1:14), tinungpalna dagiti padto iti Daan a Testamento ken, mayannurot iti nadiosan a plano, nagbalin a maysa kadatayo, ti Dios iti lasag ti tao. Ti Dios ti misyon ket agtultuloy a mangileppas iti panggepna.

`Panunoten no ania iti kayat a saoen a ti ayat ti Dios kadatayo ket kasta la unay ti kadakkelna ta Isu ket umay kadatayo iti bukodtayo a kinatao. Kasano koma iti panangsungbattayo iti daytoy nga ayat, nangnangruna iti maipapan iti misyon kadagiti sabsabali?`