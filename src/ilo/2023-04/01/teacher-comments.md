---
title:  Komentaryo Dagiti Mannursuro
date:   06/10/2023
---

### Paset I: Pakabuklan

Ti Dios iti Biblia ket maysa a misyonero a Dios. Ti kinamisyonero ken kababalinna ket immuna a nairamut iti ganuatna a mangparsua iti sangkataoan a kaladawanna ken iti tarigagayna a makikayamet kadakuada. Ti pannakikayamet ti Dios sakbay ti Pannakatnag da Adan ken Eva ket naipakita babaen ti inaldaw a panagkakaduada idiay Minuyongan ti Eden (Gen. 3:8). Kuna ni Ellen G. White, “Agingga nga agtalinaedda [da Adan ken Eva] a napudno iti nadiosan a linteg, ti kabaelanda a mangammo, mangnanam, ken agayat ket agtultuloy koma nga umad-adu. Kanayon koma a makagun-odda kadagiti baro a gameng ti pannakaammo, mangtakuat kadagiti baro nga ubbog ti ragsak, ken makagun-odda kadagiti nalawag ken kaskasdi a nalawlawag a kapanunotan iti di matukod, di agkupas nga ayat ti Dios.”—Patriarchs and Prophets, p. 51. Daksanggasat ta ti basol ti nangsinga iti dayta a rupan-rupa a panaglalangen.

Ti Pannakatnag ket saan nga isu iti nangipatingga iti misyon ti Dios iti sangkataoan. Ti Pannakatnag ket inyalisna ti misyonna iti maysa a baro a rukod. Kalpasan ti Pannakatnag, ti misyon ti Dios ket nagbalin a nairamut iti ganuatna a mangsubbot iti natnag a sangkataoan. Gapu iti karina a panangsubbot idiay Genesis 3:15, ti Sursurat, kas sibubukel, ket isu ti pakasaritaan dagiti nadumaduma a namisyoneroan nga ar-aramid nga inaramid ti Dios a mangarayat ken mangisubli iti managbasol a sangkataoan iti sigud a nangaramidanna nga agpaay kadakuada. Agsipud ta ti misyon ket maysa a kababalin ti Dios (dayta ket, ti misyon ket nairamut iti ugali ken kababalinna), ti Dios ket agmadi a mangibbet kadatayo.

### Paset II: Komentaryo

**Ti Misyon kas Maysa a Kababalin ti Dios**

Manipud Genesis agingga iti Apocalipsis, ti Biblia ket addaan iti maymaysa a napagkaykaysa a damag: ti Dios inkeddengna a baliktaden dagiti supapak ti Pannakatnag. No ti Sursurat, kas sibubukel, ket maipapan iti di mapasardeng a panangdanon ti Dios iti sangkataoan, ti Genesis 3:9 ket mabalin a maibilang a saludsod a nangiduron iti dayta. Ti Genesis 3 ket isu ti pakasaritaan ti nakalkaldaang a gandat nga inaramid da Adan ken Eva, iti maysa nga espiritu a panangipapilit-iti-bukod a bagi ken pangngeddeng, nga agbalin nga independiente manipud iti Dios. Daytoy a kapitulo ket maysa pay a palagip iti kinapaypayso ti basol ken dagiti supapakna. Dagiti supapak ti pili da Adan ken Eva ket nangiturong a mangilemmeng kadagiti bagbagida manipud ti Dios. Ti immuna a sungbat ti Dios iti daksanggasat a kasasaad ti tao ket dimteng iti langa iti maysa a saludsod a naiturong ken Adan: “Sadino ti yanmo, sica?” Iti pannakaawat iti panggep daytoy a saludsod ket nasken iti pannakaawat iti gandat iti intero a panggep ti Sursurat.

Iti panangrugi, ti “Sadino ti yanmo, sica?” ket saan a maysa a nateolohiyaan a saludsod. Dayta ket maysa a naibatay iti misyon. Daytoy a saludsod iparangarangna nga, iti laksid iti biddut a pilida, ti Dios ket dina binaybay-an da Adan ken Eva. Ti panagsukir ti tao ket saanna nga ikkaten iti aniaman a banag manipud iti tarigagay ti Dios a nasinged a pannakilangen kadagiti tattao. Ti Dios ket kaskasdi nga ay-ayaten ken sapulenna ti agkatangkatang nga annakna.

Ti saludsod, “Sadino ti yanmo, sica?”, ti umuna nga ibagbaga ti Biblia a ti Dios, ad-adda nga agsasao maipapan iti maysa a kasasaad ngem iti maysa a lugar. Gapuna, ti saludsod ket saan a naisangrat a mangammo no sadino ti apagisu a paglemlemmengan da Adan ken Eva nga adayo iti Dios. Saan a pulos nga agsaludsod ti Dios kas pamuspusan iti panagurnong iti pakaammoan. Ti pannakaammona iti amin ket gubuayan ti awan patinggana a pannakaammo, uray ti pannakaammona iti awan pay. Gapu ta ammo ti Dios ti amin, ammona ti apagisu no sadino ti ayan ti paglemlemmengan da Adan ken Eva idi, no ania ti inaramidda, ken ti kasasaad nga ayanda.

Ti kaawan ni Adan iti gagangay a lugar a pakisinsinnarakanna iti Dios ket nalawag a pammaneknek nga adda maysa a banag a di umiso. Ngarud, ti saludsod a damagen ti Dios ken Adan, iti Genesis 3:9, ket saan a “Sadino ti yanmo, sica?” a mangibaga iti lugar nga ayan ni Adan. Ti saludsod a “Sadino ti yanmo?” ket maipapan iti panagkayamet: “Sadino ti ayanmo iti panagkayamet?” Kadagiti immuna a supapak ti basol a naiparangarang kadagiti napalabas a bersikulo, ti saludsod ti Dios ket kangrunaan a naisangrat a mamagpanunot kada Adan ken Eva maipapan iti pannakaikayametda iti Dios. Ti saludsod ket naisangrat a mamagpanunot kadakuada maipapan ti supapak iti panagsukirda iti Dios. Da Adan ken Eva ket naikkanda iti gundaway a mangsukimat kadagiti bagbagida ken panangaklonda iti basolda. Ti saludsod ti Dos ket kapadpada iti sumaganad a linya ti panagintuod: “Apay nga awankayo iti gagangay a pagsasarakantayo? Ania ti napasamak iti panagkakayamettayo ta padpadasenyo nga umadayo kaniak? Ania ti kaipapanan dagitoy a bulong ti higos nga abbongyo?” Ti ulbod a kari ni Satanas kada Adan ken Eva ket, babaen ti kinasukir, agbalinda a kas didios. Iti sabali a pannao, mabalin a pasayaaten ti basol ti biagda. Ammotayo no kasano ti nagbanagan dayta. Nagtungpal da Adan ken Eva a lamolamo imbes nga agbalinda a kasla didios. Ti solosyonda iti baro a kasasaadda ket ti panagdaitda kadagiti bulong ti higos tapno mailemmeng ti kinalamolamoda. No daytoy a solosyon ti nangrisut iti kasasaadda, saanda koma nga inkagumaan ti aglemmeng iti sangoanan ti Dios. No di ket, sinangoda koma ti Dios gapu ta dina kayat ti namimpinsan a pagimbaganda.

Maysa pay, “Sadino ti yanmo, sica?” ket ti napasnek nga ikkis ti maysa a misyonero a Dios a ti agladladingit a panagintuodna ket mangliput iti nadiosan a pannakaammo iti gutbaw a naparsua iti nagbaetan Kenkuana ken dagiti tattao. Ti saludsod ket isu met ti awisna kadagiti napukaw nga annakna nga agsubli iti pannakaikayamet iti ayat ken panagtalek Kenkuana. Iti lawag ti kari iti Genesis 3:15, adda kari ti namnama ti saludsod ti Dios. Nupay ti basol inwarasna ti anniniwanna iti nadiosan a plano nga agpaay iti sangkataoan gapu iti kinasukir da Adan ken Eva, saan a naparmek ti plano ti Dios. Iti tengnga ti panangukom, naaramid ti kari ti Mannubbot.

Ti Genesis 3 ket saan laeng nga istoria maipapan iti kinapaypayso ti basol ken dagiti supapakna. Iti pusona ket adda met ti ladawan ti misyon ti Dios a mangisalakan. Adda di kumurang a tallo a pagpilian a sidadaan iti Dios idi sipapakinakem a nagsukir Kenkuana da Adan ken Eva. Umuna, mabalin koma nga ibelleng lattan ida ti Dios; dayta ket, mabalin koma a binay-an ida ti Dios a matay kas bunga ti basolda ket kalpasanna pinarsuana dagiti baro a tao. Maikadua, mabalin koma a binaybay-an ti Dios nga agnanayon a mabannog da Adan ken Eva babaen iti supapak dagiti dakes a pilida. Ti maikatlo a pagpilian, a pinili ti Dios, ket isu ti pannakasubbot: ti nainkayametan a maysa a gutbaw a pinarsua ti inggagara a panagsukir da Adan ken Eva ket agbalin a nainsakripicioan a rangtay babaen Kenkuana. Nupay mabalin a sagrapenda dagiti supapak ti basolda, saandanto nga agbiag nga agnanayon iti natnag a kasasaadda. Ti pannakasubbot ti sangkataoan ket saan laeng a naikari iti sasao; nakita met nga agtigtignay: “ni Jehova Dios inyaramidanna ni Adan ken ni asawana cadagiti pagananay a lalat, ket kinawesanna ida” (Gen. 3:21). Daytoy a kawes ket pannakaipakita ti agpadpada a kinalinteg ken parabur ti Dios. Nupay ti basol, iti aniaman a tukad, ket makasair iti Dios, sipaparabur a mangipaay Isuna iti panangdalus kadatayo manipud iti amin a kinarugit ti lasag ken abbonganna ti kinalamolamotayo iti kinalintegna.

**Ti Panaglasag kas Misyon**

Ti panaglasag ni Cristo ti kangrunaan iti pannakatungpal ti misyon ti Dios. Kabayatan nga iti Genesis 3:21 ti yaay ti naikari a Mannubbot ket inladawan da Adan ken Eva, a nakawesan kadagiti kawes a naaramid manipud kadagiti lalat dagiti naidaton nga animal, natungpal ti kari iti Baro a Tulag iti pannakayanak ni Jesus. Babaen ti Panaglasag, namimpinsan a ti Namarsua a Dios ket nagbalin a nasken nga iparangarangna ti Mismo a Bagbagina iti kinapunno ti amin a mabalin a wagas iti nataoan a balbalikas. Iti kinatao ni Jesus, ti Dios naan-anay nga immasping iti sangkataoan nga agpaay iti nalawag a panggep a mangiparangarang saan laeng nga ti ayat ti Dios no di pay ket ti mangisalakan a panggepna nga agpaay iti sangkataoan. Saan a nagtalinaed ti Dios nga adayo iti sangkataoan iti panangikagumaanna a mangisalakan kadakuada. No di ket, rinangtayanna ti giwang babaen ti panangala iti nataoan a kinatao ken babaen ti panangpadasna kadagiti nataoan a ladingit ken sulisog. Babaen kadagiti nadumaduma a paset ti panagministrona, saan laeng nga inwaragawag ni Cristo, a nabuyogan ti naimpadtoan a kinaganat, ti panagturay ti Dios, inladawanna met daytoy babaen ti panangtedna iti rupa, timek, ken im-ima iti makasubbot a misyon ti Dios. Babaen ti panangagasna kadagiti masakit, panangdalus kadagiti agkukutel, panangtedna iti panagkita kadagiti bulsek, ken panangpagungar kadagiti natay, impaduyakyak ni Cristo ti pannakabalin ti Dios a naan-anay a mangbaliw iti lunod ti Pannakatnag. Babaen ti panangaramidna iti kasta, binukel manen ni Cristo ti kapanunotan ti ayat ti Dios tapno maawatan dagiti tattao dayta, mapasaran dayta dagiti tattao, ken maiyasidegda iti Dios. Ti makaisuno nga ipapatay ni Cristo ket isu ti mamimpinsan a wagas ti Dios a mangsapsapul a mangikappia iti naisina a sangkataoan iti Bagina (Juan 3:16). Ti panagministro ken sakripicio ni Cristo ket misyonda a pagwadan a mangnibinibi (par excellence)!

**Ti Maikadua a Yaay: Pannakalpas ti Misyon ti Dios**

Dagiti maudi a sasao ni Jesus iti Biblia ket “ ‘Wen siac umayac a dagus’ ” (Apo. 22:20). Ti Maikadua a Yaay ni Jesus ket mangileppas iti misyon ti Dios kalpasan ti Pannakatnag ken manglukat iti paset ti Baro a Daga a misyon ti Dios. Ti yaay ni Jesus a mangala iti daga kas pagarianna ket ti pannakakonkreto ti kari ti Mannubbot iti Genesis 3:15.

Ti paset ti Baro a Daga a misyon ti Dios ket markaanna ti naan-anay a pannakabaliktad dagiti supapak ti Pannakatnag: Addanto manen ti Dios iti tengnga dagiti tattaona, awanton ti rigrigat ken ipapatay (Apoc. 21:3, 4), ken dagiti tattao addaan iti gundaway iti kayo ti biag (Apoc. 22:2).

### Paset III: Aplikasion iti Biag

Ti kangrunaan a saludsod ti Dios, “Sadino ti yanmo, sica?” ket naiturong met iti tunggal maysa kadatayo ita nga aldaw. Kuna ti Biblia, “Ta isuda amin nagbasolda ket agcurangda iti dayag ti Dios” (Rom. 3:23). Imbes a padasentayo ti agtaray nga umadayo iti Dios gapu kadagiti basbasoltayo, kas iti di naballigi nga inaramid da Adan ken Eva, masapul a panggeptayo a sukimaten no sadino ti ayantayo no maipapan iti pannakaikayamettayo Kenkuana ken ipudno Kenkuana ti aniaman a basol nga inaramidtayo. Ti pammatalged ket kukuatayo: “No ipudnotayo dagiti basbasoltayo, isu ti mapagtalcan ken nalinteg a mamacawan cadagiti basbasoltayo, ken mangugas cadatayo iti amin a kinakillo” (1 Juan 1:9). No awan daytoy a pammatalged, pudno unay a ditay mabalin a baliwan ti dalan ti naespirituan a biagtayo. Tunggal gandat a mangabbong iti bukodtayo a kinalamolamo iti sangoanan ti Dios ket saan a nainsiriban a kas iti panangpadas da Adan ken Eva a mangabbong iti kinalamolamoda kadagiti bulong ti higos. Tunggal inaramid ti tao a solosyon a mangtaming iti basol ken kinadakes ket naan-anay a di umdas ken awan serserbina. Saan nga umdas dagiti bulong ti higos dagiti naimbag nga ar-aramidtayo, reputasyon, ken titulo iti iglesia a kas naespirituan nga abbong. Ti laeng Dios ti makaipaay kadatayo iti umdas a naespirituan nga abbong. Ti laeng agtaginayon a solosyon ket ti panangabbong nga itangtanggayana kadatayo babaen ken Jesus. Saan nga abbongan ti Dios ti basol ken kinadakestayo. Umuna nga alaenna ida ket kalpasanna abbongannatayo ketdi iti kinalinteg ni Cristo.

No kasano a rimmuar ti Dios a mangsapsapul kada Adan ken Eva, rummuar met a mangsapsapul kadatayo, saan a tapno dusaennatayo no di ket tapno itanggayana kadatayo iti pannakaikappia a maipagpagapu iti panangisalakanna kadatayo manipud iti panangukom a maikari kadagiti basbasoltayo.

` `