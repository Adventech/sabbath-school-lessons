---
title:  Misyon Kadagiti Rehiyon iti Labes
date:   10/12/2023
---

Mabasatayo a ni Jesus innalana dagiti disipolosna manipud ti Genezaret (Mat. 14:34) “Ket pimmanaw ni Jesus sadiay, ket napan cadagiti disso ti Tiro ken ti Sidon” (Mat. 15:21). Apay nga innalana ida manipud Galilea nga impan kadagitoy luglugar a pagano? Isu ket indalanna dagiti disipolosna iti daytoy a pagadalan kadagiti nagbebeddengan dagitoy a ganggannaet a rehiyon tapno makaadalda, iti mismo a lugar, ti saanda a mabalin a maadal a nalaka idiay Galilea. Kayatna nga isuro dagiti disipolos kadagiti ad-adal a mabalin a tumulong a mangisagana kadakuada nga agpaay iti pannakaayabda a mangdanon kadagiti amin a bunggoy ti tattao, pakairamananen dagiti ciciudad.

`Basaen ti Oc-ocom 3:1–6; 1 Ar-ari 5:1–12; ken 1 Ar-ari 11:1–6. Kasano a dagitoy a teksto ket matulongandatayo a makaawat iti sangkabassit a pakasaritaan dagitoy a ciciudad?`

Manipud Oc-ocom 3:1–6, makitatayo a dagitoy nagkauna a tattao ket inaramat ti Dios a mangsuot iti pammati dagiti Israelitas. Daksanggasat laeng, dagiti tattao ti Dios ket dida met nagballigian dayta a suot, iti daytoy a pasamak: “Ket nangalada cadagiti babbalasangda nga asawaenda, ket intedda dagiti babbalasangda cadagiti babbaroda, ket nagservida cadagiti didiosda” (Oc-oco. 3:6). Gapuna, manipud rugi a mismo, dagitoy a tattao ket maysa a pakaitibkolan ti Israel.

Idiay 1 Ar-ari 5:1–11, makitatayo ti nasinged a panagkayamet dagiti taga Sidon kadagiti Hebreo. Nupay iti maysa a tukad, ti panagkaduada ti ekonomya ket pagimbaganda a dua, awan duadua dagiti Hebreo ket kaskasdi pay laeng a saan a nasayaat ti pannakaimpluwensyada iti kinapagano ken panagdaydayaw iti ladladawan babaen ti kaduada iti negosyo.

Ti umuna nga Ar-ari 11:1–6 iparangarangna no kasano iti nagbalinan ti saan a kinasayaat dayta nga impluwensya iti ud-udina: ni Ari Solomon nangasawa kadagiti prinsesa a taga Sidon, nga isu a nangiyaw-awan kenkuana. “Ta ni Salomon simmurot ken Astarot a babai a diosen dagiti Sidonios, ken simmurot ken Milcom ti kinarimon dagiti Ammonitas” (1 Ar-ari 11:5).

Ngem, iti laksid ti pakasaritaan ti kinapagano ken panagrukbab kadagiti ladladawan, ken ti saan a nasayaat nga implwensyada iti napili a nacion, ni Jesus ket kaskasdi nga inyegna pay laeng dagiti disipolosna kadagitoy a luglugar. Iti kastoy a wagas inlongalongna kadakuada iti misyon kadagiti aglalaok-a-kultura ti ciudad, panangsabat kadagiti dakes a panagem ken panangidumduma, ken nangaramid iti pagwadan nga agpaay kadagiti pasurotna iti sibubukel a misyon iti ciudad kadagiti amin a kultura ken katatao.

Adu dagiti karit a sangoen ti misionero nga Adventista iti ciudad, kadakuada iramanna ti salun-at ken pakaseknan iti aglawlaw. Dadduma ket iramanna ti nangina a panagbiag, panamaglalasin ti raza, panaginsisingpet, nasyonalismo, ken nakedngan a narelihiyosoan a wayawaya ken panangiyebkas. Nupay kasta, iti laksid dagitoy a bangen, masapul nga agtrabahotayo nga agpaay kadagiti ciciudad.

`Ania ti maaramidam a tumulong kadagidiay a nairaman iti panagministro iti ciudad?`