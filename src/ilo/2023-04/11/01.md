---
title:  'Misyon iti Di-madanon: Paset 2'
date:   09/12/2023
---

### Basaen Agpaay ti Adal ita a Lawas
1 Ar-ari 11:1–6; Mat. 4:23–25; Mat. 15:22–28; Marcos 7:24–30; Aramid 10:34, 35; Mat. 8:10, 13.

> <p>Paset a Maiyulo</p>
> “Iti casta simmungbat ni Jesus ket kinunana kencuana: O babai, dackel ti pammatim; maaramid coma kenca a cas tarigagayam: Ket immimbag di anacna nanipud idi nga horas” (Mateo15:28).

Manipud punganay, ti naayat a Dios sinapulna dagiti napukaw nga annakna (Gen. 3:9); ken, iti aldawtayo, daytoy isu met laeng a naayat a Dios ket kaskasdi a sapsapulenna pay laeng a danunen (kitaen ti Apo. 14:6–12), pakairamananen ti napukaw kadagiti ciciudad. Idi 2018, ti United Nations impablaakna ti kaudian a nasarakan, nga isu nga agkuna a 55 a porciento ti papolasyon ti planeta ket aggigian kadagiti ciciudad a luglugar, ken daytoy ket dumakdakkel (no ti tiempo ket agbayag pay) agingga iti 68 a porciento inton 2050. Awan pagpiliantayo: masapul nga agsaksitayo kadagidiay nga adda kadagiti ciciudad.

Ngem adu kadagiti tattao ti Dios ket agtigtignay a kas ti inaramid ni Jonas idi naayaban nga agsaksi idiay maysa a ciudad: iti aniaman a rason, panawanda ti trabaho. “Ta dagup dagiti immun-una a naisuraten, naisuratdan tapno pacasursuroantayo, tapno gapu iti anus ken iti liwliwa dagiti Sursurat, maaddaantayo coma ti inanama” (Rom. 15:4). Dayta ket iramanna ti naisurat a maipapan ken Jonas.

Idi adda ditoy, ni Jesus nagministro saan laeng a kadagidiay ciciudad ti Israel no di pay ket kadagidiay a ganggannaet met a rehiyon; dayta ket, dagidiay nga adda iti ruar ti nacion ti Judio ken ti napili a tattao.

Ita a lawas intayo adalen ti istoria ti Biblia a misyon ni Cristo idiay Tiro ken Sidon ken mangala kadagiti adal a maipakat kadagiti biagtayo ita nga aldaw.

_*Adalen ti adal ita a lawas tapno maisagana agpaay ti Sabado, Diciembre 16._