---
title:  Komentaryo Dagiti Mannursuro
date:   15/12/2023
---

### Paset I: Pakabuklan

Nupay ti Evangelio segun ken Mateo ket masinnunuo a naisurat nga agpaay kadagiti agdengdengngeg a Judio, ti kaadda dagiti Gentil iti asideg ni Jesus ket maulit-ulit a tema iti istoriana, a no dadduma maisupadi iti kinapasnek dagiti Israelita. Kas pagarigan, nupay adayo ti naggapuan dagiti Mago (dagiti astrologo a taga Persia) tapno agdayaw iti pudno nga ari ti Israel, dagiti panguloen a papadi ken escribas (dagiti masirib a tattao ni Herodes) ket dida inkagumaan nga aramiden dayta. Ti pammati ti maysa centurion ti Romano ket pinadayawan ni Jesus a dakdakkel ngem dagiti Israelita (Mat. 8:10). Ti bunggoy ti berdugo a Gentil ket isu ti immuna a nangipudno ken Jesus a nadiosan nga anak ti Dios kalpasan iti pannakailansana iti kruz (Mat. 27:54). Iti daytoy matudtudo a wagas, ipaganetget ni Mateo dagiti tallo a banbanag: (1) Ti plano ti Dios a mangsubbot ket kankanayon latta nga inramanna dagiti amin a nasnacion ditoy daga; (2) Dagiti Gentil saan a dida marikna ti trabaho Espiritu Santo; ken (3) ti panangiwalin iti tribu, kultura, ken narelihiyosoan a dakes a panagem tapno agayat ken agserbi kadagiti sabsabali, kas iti inaramid ni Cristo, ket maysa a kasapulan iti nabertud a panagministro iti aglalaok a kultura. Gapuna, malaksid iti panagbalinna nga ayab iti sangalubongan a misyon, ti Evangelio ni Mateo ket mensahe met ti pannakaikappia ti tribu ken Cristo.

Dagiti dadduma a mannurat ti Evangelio ket ipaganetgetda dagiti naisangsangayan a pannakilangenlangen ni Jesus kadagiti Gentil: Inlawlawana ti panangdanonna iti rehiyon ti Gentil idiay daga dagiti taga Gergesa (Marcos 5:1), pinaimbagna ti adipen ti maysa a centurion a Romano (Lucas 7:1–10), ken nagministro iti maysa a ciudad dagiti Samaritano (Juan 4). Dagiti pannakilangenlangen ni Jesus kadagiti ganggannaet ket imparangarangna a ti Pagarian ti Dios ket agpaay kadagiti amin a nasnacion, Judio ken Gentil nga agpadpada. Impaduyakyak ni Jesus iti napraktikalan a wagas a ti Dios ket kankanayon a maseknan iti panangilawlawana iti Ayatna ken pammakawan kadagiti amin a nasnacion.

### Paset II: Komentaryo

**Ti Namisyoneroan a Puso ti Dios Agpaay Kadagiti Nasnacion iti Panawen ti Daan a Testamento**

Ti Dios ket kankanayon a tinarigagayanna ti maysa a naintulagan a pannakikayamet kadagiti amin a sociedad ti tao. Isu ket maseknan saan laeng nga iti pannakaisalakan dagiti Israelitas, no di ket, babaen ken Abraham, kayat ti Dios a ti makasubbot a paraburna ket maiyat-atiddog kadagiti amin a nasnacion (Gen. 12:1–3). Ti pannakaayab ni Abraham nga agbalin a maysa a bendicion kadagiti amin a nasnacion ket ipakitana a ti pannakairaman ti amin a nacion iti makasubbot a plano ti Dios ket saan a bunga laeng ti panpanunot. Naiduma iti pannakaibagana, ti tarigagay ti Dios nga agpaay kadagiti Gentil (dagiti nasnacion ti lubong) a makapadas iti pannangisalakanna ket saanna a Plan B. Kalpasan ti adu siglo, kalpasan iti pannakaayab ni Abraham, inyat-atiddog ti Dios ti isu met laeng nga ayab kadagiti kapkaputotan ni Abraham (Israel) tapno agbalin a maysa a nacion dagiti papadi kadagiti amin a nasnacion (Exo. 19:6). Kadagiti adu a paspasamak ti Dios pinalagipanna ti Israel nga isuda ket napili saan a gapu ta isuda ti kaiimbagan kadagiti nasnacion (dayta ket Deuteronomio 7) no di ket gapu ta ay-ayaten ti Dios ida. Ti Israel ket napili nga agbalin a kalasugan nga isu a babaen kadakuada ket maammoan ken agdayaw koma dagiti sabsabali a nasnacion iti Dios. Ti Israel ket agbalin koma a maysa a silaw kadagiti dadduma a nasnacion. Idiay Jeremias 2:3, ti Israel ket naibaga a kas umuna a bunga ti apit ti Dios, kayatna a saoen nga adda maysa a dakdakkel nga apit iti ruar ti Israel. Manipud pay idi tiempo nga inayaban ti Dios ni Abraham nga agbalin nga agaw-awit iti banderana, ti planona ket mangyeg iti pannakaisalakan kadagiti agpadpada a Judio ken Gentil. Ti Israel, kas maysa a nacion, ngarud, ket saan a pinili ti Dios a mailaksid iti tunggal sabali a nacion. Ti istoria ti Daan a Testamento ket nasinga kadagiti is-istoria maipapan kadagiti Gentil a nangabrasa iti Dios ti Israel a kas Diosda. Dagiti pagarigan iramanna da Rahab, Ruth, Urias a Heteo, ken ti Reyna ti Seba.

Nupay pinili ti Dios ti Israel kas maysa a nasion nga agbalin a pannakabagina, saanna nga imbati laeng kadakuada ti panangibabaet ti planona a mangsubbot kadakuada. Iti adu a dadduma pay a wagas, di agsarday nga imparangarang ti Dios ti bagina kadagiti tattao kadagiti sabali a nasnacion. Ibaga ni Ellen G. White ti sumaganad a napateg a paliiw: “Iti ruar ti nacion dagiti Judio adda dagiti lallaki a nangipadto iti panagparang ti nadiosan a mangisuro. Dagitoy a lallaki ket agsapsapulda iti kinapudno, ket kadakuada naited ti Espiritu ti Paltiing. Nagsasaruno, kas kadagiti bituen iti nasipnget a langit, timmaud dagiti kasta a mannursuro. Dagiti sasaoda a padto ti nangsindi iti namnama iti puso dagiti rinibu a lubong dagiti Gentil.”— The Desire of Ages, p. 33.

Ni Melquisedec, maysa a Cananeo a padi-ari, ket maysa kadagita a di Israelita a dimmanon ti Dios nga awan ti panangibabaet ti sabsabali a tattao. Ni Melquisedec ket maysa a padi ti Dios a Kangatoan (El Elyon). Ti istoria ti pannakisinnarak ni Melquisedec ken Abraham iti Genesis 14:14–24 ket dakkel iti maadal. Iyammo ni Abraham ti Diosna a Yahweh a nabuyogan iti El Elyon iti tallo a wagas. Umuna, pinagtiponna ti dua a nadiosan a nagan—Yahweh ken El Elyon—iti tignay a mangipakita nga itudoda ti maymaysa a Dios (Gen. 14:22). Maikadua, inted ni Abraham ti panangiladawan ni Melquisedec iti El Elyon ken ni Yahweh: Nangaramid iti langit ken daga (Gen. 14:22). Maikatlo, ti panangawat ni Abraham kadagiti bendicion ni Melquisedec ken ti sagutna iti apagkapullona iti padi a Cananeo ket mangipakita a ni Abraham ti nangpalinteg iti kinapadi ni Melquisedec (Gen. 14:19, 20). Pinili ti Dios ni Melquisedec “nga agbalin a pannakabagina kadagiti tattao iti dayta a tiempo, nupay kameng ti Komonidad dagiti Cananeo.”—Jacques B. Doukhan, Genesis, Seventh-day Adventist International Bible Commentary, 2016, page 214.

Napateg a laglagipen a ti di agsarday a namisyoneroan a panangdanon ti Dios kadagiti parsuana iti nadumaduma a wagas ket dina pagbalinen nga awan serserbina ti pannakipaset dagiti mamati iti misyon. Ipakita ti Mateo 28:18–20 ken 1 Pedro 2:9 a ti panagaramid kadagiti disipulos nga agpaay ken Cristo ket isu ti kangrunaan a rason iti kaaddatayo nga agpadpada a kas maysa nga iglesia ken kas maysa a mamati. Maysa a gundaway kadatayo iti pannakipagtrabaho iti Dios iti mabalin a malpasna koma a nasaysayaat nga uray no awan iti pannakipasettayo. Kasta met, agsipud ta pagaammotayo a ti Dios ket umun-una kadatayo a mangisagana iti daga nga agpaay ti pakaimulaan ti bukel ti evangelio, daytoy ket maysa pay a mangparegta kadatayo a mangawat iti gundaway nga idandanonna kadatayo a sipaparabur nga agbalin a paset ti bunggoyna.

**Ti Namisyoneroan a Puso ti Dios Agpaay Kadagiti Nasnacion iti Baro a Testamento**

Kas nadakamat iti ngato, nupay kaaduan a panagministro ni Jesus iti publiko ket naisayangkat iti teritorio dagiti Judio, nakaskasdaaw ti bilang dagiti personal a pannakilangenna kadagiti Gentil a nailanad kadagiti Evangelio. Agtuloy ni Jesus agingga iti panangibaga nga adda sabali a karnerona iti ruar ti komonidad dagiti Judio (Juan 10:16). Babaen ti biag ken panagmistro ni Jesus ken ti panangipaayna kadagiti pasurotna a mangaramid kadagiti disipulos iti amin a nasnacion (Mat. 28:18–20; Aramid 1:8), in-inut a naawatan dagiti immuna a Cristiano a ti kari ti tulag ti Dios nga abrasaenna saan laeng a dagiti kaputotan ni Abraham, no di pay dagiti tattao ti amin a dadduma a nasnacion kas Tawidna, ket maipaulogto babaen ti panagsaksi ti Iglesia. Iti pannakakonvertir ti sangakabbalayan ni Cornelio (Aramid 10), adda baro a banag a simrek iti biag ti baro a komonidad ti Cristiano. Dayta a pasamak ken ti simmaruno a napaut a panagiinnadal iti kaipapanan daytoy baro a banag nga ar-aramiden ti Dios (Aramid 15) ti nangkombinsir iti immuna nga iglesia a ti pannakaawat dagiti Gentil iti komonidad dagiti mamati, kas naan-anay a makaawat iti makasubbot nga aramid ti Dios ken Cristo, ket natudingan ti Dios. Iti kasta, awan ti maaramidanda a mangwaswas iti daytoy nadiosan a bilin. No di ket, pagrebbengandan ita a saan a manglibtaw iti siasinoman iti panangibingay iti evangelio.

Kas mangiraman a tattao ti Dios, a naayaban manipud iti amin a nacion a mangbukel iti maysa a naespirituan a banag (1 Ped. 2:9), naayaban ti Iglesia, pinabileg ti Espiritu Santo, ken naibaon a mangipatungpal iti namisyoneroan a trabaho a kas silaw dagiti nasnacion, a saan a nagballigian ti Israel a pagbalinan koma. Nalawag ngarud ti 1 Pedro 2:9 a ti intero a komonidad ti Cristiano ket matudtudo a kukua ti Dios manipud kadagiti amin a tattao ditoy daga. Daytoy a bersikulo ket pinagtiponna ti pannakaipatalged ti kinasiasino dagiti mamati kas napili ken nasantoan a tattao a tulag ti Dios ken ti pagrebbenganda a mangiwaragawag kadagiti nakaskasdaaw nga aramid ti Dios kadagiti amin a saan pay a nangisuko iti biagda iti kinaapo ni Jesu-Cristo.

Gapu ta kombinsido ni Pablo iti kinaapostolna kadagiti Gentil (Rom. 11:13; Roma 15:16; Gal. 2:7) ken napapigsa babaen ti panagtultuloy ti Konsilio ti Jerusalem (Aramid 15), intalaga ni Pablo ti kaaduan a paset ti panagministrona kadagiti Gentil. Ti di agkupas a panangitalagana iti daytoy a misyon ti nangiduron iti evangelio iti ruar dagiti beddeng ti nacion. Ti panggep ti Dios a nangbaon ken Pablo kadagiti di pay nadanon a Gentil ket tapno ipakitana a ti itangtanggayana a pannakaisalakan ket agpaay iti amin a tattao.

### Paset III: Aplikasion iti Biag

Iti pannakaammotayo iti panggep ti Dios nga agpaay iti tunggal bunggoy dagiti tattao a mapadasanda ti panangisalakanna, naayabantayo a mangala iti misyonna. No kasano a ti Israel, kas maysa a nacion, ket nabilin nga agbalin a silaw kadagiti Gentil, datayo kas Cristiano—wenno naespirituan nga Israel—ket nabilin met nga agbalin nga ambasador ti Dios kadagiti tattao a saan pay a nangawat ken Jesus a kas Apo ken Mangisalakanda (Mat. 28 :18–20; 2 Cor. 5:20). Nalawag unay nga adda obligasyon dagiti disipulos ni Cristo kadagiti di madanon. Ti naimbag a damag ket saan a nasken a mapantayo kadagiti ungto ti daga tapno masarakantayo dagiti di madanon. Adda, iti tunggal lawag ti biag, dagiti tattao a saan pay a simmungbat iti evangelio. Mabalin nga isuda dagiti kaarrubatayo iti sibaytayo, kakaduatayo, kaklasetayo, kustomertayo, pasientetayo, wenno estudiantetayo. Mabalin a masabettayo ida kas ganggannaet, agkamkamang, sangalubongan nga estudiante, opisyal ti gobierno, wenno sangalubongan a negosyante. Aniaman ti social, kultural, ken narelihiosoan a naggapgapuan dagiti di madanon a tattao a masabet ken pagministroantayo, kasapulan a bigbigentayo a ditay mabalin iti agserbi a sibebertud iti aniaman a bunggoy dagiti tattao no ditay umuna a wayawayaan dagiti bagbagitayo manipud kadagiti gagangay, dakes a panagem, ken panangidumduma kadakuada. Masapul ngarud nga ikararagtayo a wayawayaannatayo ti Dios manipud iti aniaman a kasta a dakes a panagem.

` `