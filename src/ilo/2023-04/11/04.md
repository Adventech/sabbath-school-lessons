---
title:  Idiay Tiro ken Sidon
date:   12/12/2023
---

Dagiti iskolar ti Biblia mamatida a ti Evangelio ni Mateo ket naisangsangayan a naisurat nga agpaay kadagiti agdengdengngeg a Judio, ket iti Marcos ket naisurat a nangnangruna kadagiti agdengdengngeg a Gentil. Makatulong iti panamagtalinaed iti daytoy a pakabigbigan iti imatangtayo kabayatan nga adalentayo dagiti Evangelio.

`Basaen ti Mateo 15:22–28 ken Marcos 7:24–30. Ania dagiti pagdudumaan a makitayo no kasano iti pannakaipakita ti babai?`

Paliiwen no kasano iti panangiladawan ni Mateo iti daytoy nga ina iti panangaramatna iti katataona wenno raza: taga Canaan. Ni Marcos ket indalan ti Espiritu Santo a mangaramat kadagiti nainayon a balbalikas a mangiladawan iti daytoy nga ina a kas “maysa a taga Grecia” wenno “maysa a Gentil” kalpasanna nangted iti nainayon a pakaammoan: “maysa nayanak a taga Sirofenicia” wenno “maysa a taga Siria iti Fenicia”—isu laeng ti tiempo a daytoy a balikas ket naaramat idiay Biblia.

Kitaen no kasano a daytoy nga istoria idiay Mateo15 ket balbaliwanna ti naisangrat a kangrunaan nga agdengdengngeg iti pakasaritaanda ken ti panangkitada ti lubong. Dagiti agdengdengngeg ken Mateo ket mabalin a kitaenda daytoy nga ina a kas maysa a nalalais a pagano. Daytoy ket aggapu iti pakasaritaan a kapadasan dagiti Judio kadagiti taga Canaan a kas maysa a bunggoy ti tattao nga agdaydayaw-iti-ladladawan a dagiti dakes nga istilo ti panagbiagda ken ar-aramidda ket nabayagen a maysa a pakaitibtibkolan ti nacionda. Uray pay dagiti disipolos ni Cristo ket dida nakita a mabalin a daytoy a babai ket addaan ti pammati ken paset iti pagarian ti Dios!

Idiay Marcos 7, dagiti agdengdengngeg ken Marcos a Gentil ket mabalin nga addaanda iti naiduma a sungbat manipud iti dayta ken Mateo. Dagiti Gentil ket dida naaddaan iti agpadpada a kapadasan a kas kadagiti kapadasan dagiti Judio kadagiti taga Canaan. Pudno unay a dagiti Gentil ket makikaduada iti daytoy a babai, “maysa a Griego a nayanak a Siro-Fenicia.” Ni Jesus inagasanna ti maysa a kaduada! Kadagiti Gentil, daytoy a babai ket mabalin nga ibilangda a kas maysa a madungdongngo nga ina ken kayatda nga agasan ti Apo ti babai, uray pay no ania iti tribu daytoy nga ina ken naggapgapuanna.

“Ni Cristo ket dina sinungbatan a dagus ti dawat ti babai. Inawatna daytoy a mangibagi iti maysa a nalalais a raza a kas ti aramiden koma dagiti Judio. Iti daytoy inaramidna a dagiti disipolos ket maguyogoy koma iti nalamiis ken awan pusona a wagas nga isu a mabalin a panangtratar koma dagiti Judio iti kasta a kasasaad, a kas iti naibuksilan a panangawatna iti babai, ken ti napnoan asi a wagas nga isu a kayatna koma a panangtratarda iti kasta a riribok, a kas naipakita iti simmaruno a panangipaayna iti un-unnoy ti babai.”—Ellen G. White, The Desire of Ages, p. 400.

`Basaen ti 1 Juan 2:2. Ania koma ti ibaga daytoy a teksto kadatayo no kasano a datayo amin ket agpapada iti sangoanan ti Dios?`