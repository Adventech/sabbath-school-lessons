---
title:  Ti Wagas ken Sungbat ni Jesus
date:   13/11/2023
---

Ti Biblia ibagana kadatayo a ti abogado dimteng a mangsuot ken Jesus, ngem ni Jesus ammona dagiti gandatna. Pudno unay, ti Dios ammona dagiti kayat ken tartarigagay dagiti puspusotayo nga ad-adda ngem iti pannakaammotayo a mismo. Ken sigurado a ditay ammo ti puso wenno panggep dagidiay nga agsaludsod kadatyo, ammotayo kadi?

No dadduma dagiti tattao manipud kadagiti dadduma a relihiyon saludsodendatayo maipapan ti pammatitayo. Kas pangarigan, dagiti gagayyemtayo a Muslim damagenda kadatayo dagiti salsaludsod a mainaig iti kinadios ni Jesus, kas iti, “Sadino idiay Biblia ti nagkunaan ni Jesus nga Isu ket Dios?” wenno “Apay a kunayo nga adda maymaysa a Dios idinto nga adda tallo a persona iti Trinidad?” Nupay dagitoy ket kas la makaparurod a salsaludsod, ngem ti naimpusoan a kasapulan ken Jesus ket mabalin a napudno ken mabalin nga itakderanna ti maysa a nauneg a tartarigagay wenno kinakawaw dagidiay nga agsalsaludsod. Ditay ammo dagiti puspusoda; ditay met kasapulan nga ammoen. Masapul laeng ti panagministrotayo kadagiti sabsabali iti kaimbagan a mabalintayo, uray pay no kasano iti kinauneg dagiti panggepda.

`Basaen ti Mateo26:56; Aramid 17:11; 1 Corinto 15:3; ken 2 Timoteo 3:16. Kasano a dagitoy a bersikulo ket matulongandatayo a makaawat iti sungbat ni Jesus iti abogado idiay Lucas 10:26?`

No dadduma kayattayo dagiti sungbat ngem ditay kayat iti agtrabaho a mangsapul kadakuada a mismo. Kinuna ni Jesus: “ ‘Ania ti adda a naisurat iti linteg? Casano ti panangbasam?’ ” (Lucas 10:26). Intudo ni Jesus iti maysa a nakapatpateg a paset ti panagsursuro. Imbes a dengdenggen laeng ti ibagbaga dagiti sabsabali kadatayo, masapul a basaentayo a mismo dagiti Sursurat (ti Sao ti Dios). Dagiti sungbat ket addadan idiay, ken ti Espiritu Santo agtrabaho kadagiti puspusotayo tapno maimalditda kadatayo dagiti masapul nga aramidentayo.

Inted ti Dios kadatayo ti Saona. Iti dayta, masarakantayo amin ti kinapudno a masapul a maammoantayo maipapan no kasano koma iti panagbiagtayo, maipapan no kasano iti panangtratartayo koma kadagiti sabsabali, ken no kasano iti aramidentayo “tapno matawidco ti biag nga agnanayon.” Sigurado, adda maysa a trabaho dagiti mannursuro ken miministro, ngem iti kamaudianan, masapul a mapantayo iti Biblia maipaay kadagiti kinapudno a kasapulan. “Ti saom pagsilawan cadagiti sacsacac, ket silaw iti danac” (Sal. 119:105). Daytoy a bersikulo ket saan laeng a daniw; ti nasagradoan a kinapudnona, itudtudonatayo iti Sao ti Dios ken iti kinapategna iti mamati.

`Ni Jesus, ti Sao ti Dios a naglasag, kankanayon nga itudona dagiti tattao iti Naisurat a Sao. Ania koma ti ibaga daytoy kadatayo maipapan iti kinapateg ti Biblia ken apay a masapul a tukiadentayo iti aniaman a napilosopiaan wenno nateolohiyaan a panagrasrason a mangpabassit iti panagtalektayo iti Biblia?`