---
title:  Adalen Pay
date:   17/11/2023
---

Basaen ti surat ni Ellen G. White “The Good Samaritan,” pp. 497–505, iti The Desire of Ages.

Adda dagiti adu a mabisbisin, agkasapulan, ken mailupitlupit a tattao iti lubongtayo ita nga aldaw. Mabalin nga aramidem ti pasetmo, uray pay no kasano iti “kabassit” ngata dayta. Saantayo a risoten amin dagiti parparikut ti lubong sakbay nga agsubli ni Jesus. Saantayo a naayaban a mangaramid dayta. Ngem agingga dita, ti trabahotayo ket kas iti kangrunaan a panangtulong iti maysa a tao nga ammom nga awanan iti makaanay a taraonna; wenno mabalin a panangtulong iti maysa a kamkameng ti iglesia a sumangsango iti kinakillo, wenno uray pay kinamanaginsisingpet, nga isu nga agtalinaed a maysa a napaypayso a problema ti lubongtayo, uray pay ita nga aldaw.

“Ti nadalus ken awan mulmulitna a relihiyon iti sangoanan ti Ama ket daytoy: ‘Sarungcaran dagiti awan ti ammada ken dagiti balo a babbai iti ladingitda, ken agannad nga awan tulaw ti lubong.’ Dagiti naimbag nga ar-aramid ket isuda dagiti bunga a sapulen ni Cristo kadatayo nga awiten: naasi a sasao, ar-aramid a kinamanagited, ti naasi a panangkita iti marigrigat, ti agkasapulan, ti agladladingit. No dagiti puspuso ket makipagrikna kadagiti puspuso a madagdagsenan iti pannakauppapay ken leddaang, no ti ima ket mangted iti agkasapulan, no ti lamolamo ket makawesan, ti ganggannaet ket maawis nga agtugaw iti silidmo ken maysa a lugar dita pusom, dagiti angeles ket umasidegda, ken maysa a sungbat ti maaramid met idiay langit. Tunggal aramid ti hustisya, asi, ken kinamanagited ket mangaramid iti tokar idiay langit. Ti Ama manipud iti tronona makitana dagidiay a mangaramid kadagitoy nga ar-aramid ti kaasi, ken ibilangna ida kadagiti napateg a gamengna. ‘Ket isuda cucuacto ida, cuna ni Jehova dagiti buybuyot, cucuac met laeng, iti aldaw nga aramidecto.’ Amin a napnoan asi nga aramid a maipaay iti agkasapulan, ti agrigrigat, ket maibilang a kas la naaramid ken Jesus. Inton tulongam ti marigrigat, makipagrikna iti agladladingit ken maparparigat, ken gayyemen ti ul-ulila, iyegmo ta bagbagim iti maysa a nasingsinged a pannakaikayamet ken Jesus.”—Ellen G. White, Testimonies for the Church, vol. 2, p. 25.

**Salsaludsod a Pagiinnadalan**:

`Kasano a maipasiguradotayo a maawatantayo a ti bilin a mangayat iti Dios ken dagiti sabsabali ket saan a pannakaisalakan gapu kadagiti ar-aramid? No kitaentayo ti kinasiasino ni Jesus, ken no ania ti inaramidna nga agpaay kadatayo idiay kruz (kitaen ti Fil. 2:5–8), apay a ti kapanunotan nga iti aniaman a banag a mabalintayo nga aramiden a mangtegged wenno maikari iti pannakaisalakan ket maysa a nagdakkel a biddut? Kasano a masursurotayo a paggidiaten ti agtartrabaho nga agpaay iti pannakaisalakan, nga isu a maysa a makapatay a kamali, ken panangiparangarang kadagiti biagtayo iti pannakaisalakan nga addan kadatayo ken Jesus?`

`Kasano a masursurotayo a mailasin dagiti sumagmamano a naikasigudan a dakes a panagem a nalabit nga adda kadatayo a maiturong kadagidiay a naiduma kadatayo?`

`Mainayon kadagidiay teksto a naadaltayon iti adal ita a lawas, ania pay dagiti dadduma a makatulong a naibatay iti Sursurat a masarakam nga agpaay iti panagkasapulan a mangipakita iti kinamanangngaasi kadagiti sabsabali, uray pay no siasinoda?`