---
title:  Tapno Matawid ti Biag nga Agnanayon
date:   14/11/2023
---

`Basaen ti Lucas 10:27, 28. Ania ti sungbat ti abogado iti bukodna a saludsod?`

Ti abogado dinamagna ti saludsod, ken isu a mismo intedna ti sungbatna: “ ‘ “Ayatem ti Apo a Diosmo iti isu-amin a pusom. . . .” ken “ti caarrobam a cas iti bagim” ’ ”(Lucas 10:27).

Ania ti sungbat ni Jesus? Isu kinunana, “ ‘Nalinteg ti isusungbatmo’ ” (Lucas 10:28). Nagtuloy ni Jesus a mangkarit kenkuana a mangaramid iti maysa a banag maipapan dayta, babaen iti panagkunana, “ ‘aramidem daytoy ket agbiagcanto’ ” (Lucas 10:28).

Kadagiti kaaduan a mamati, iti panangted kadagiti husto a sungbat maipapan iti doktrina ken pammati ket saan a narigat. No di ket, ti karit ket iti panangaramid iti ammoda a nalinteg ken panangsurot iti patpatienda. Adu dagiti tattao a, nupay adu ti ammoda iti pannakaisalakan, ket mapukawto agsipud ta dida tinungpal ti ammoda. Kasta iti kinaserioso daytoy a pagsasaritaan [isyu]. Iti panangammo laeng maipapan iti panangayat iti Dios ken iti karrubam ket saan a makaanay. Masapul nga aramidem dayta!

`Basaen ti Santiago 2:17–22. Kasano a dagitoy a bersikulo ket maipada iti kinuna ni Jesus iti abogado?`

No ayatentayo ti Dios, basaentayo ti Saona, agkararagtayo, salimetmetantayo dagiti bilbilinna, ken tulnogentayo ti timekna “iti amin a pusotayo.” No kunaek nga ay-ayatek dagiti sabsabali, ngem diak met ikankano dagiti sabsabali idiay iglesia, wenno diak met ikankano dagiti masapsapul dagiti sabsabali idinto a makatulongak met, ania ngay ti pagimbagan ti pammatik? Ti kina Cristiano ket saan laeng a matudtudo a patpatien; dayta ket maysa a wagas ti panagbiag.

“No ti maysa a cabsat a lalaki wenno babai adda a lamolamo, wenno awan taraonna nga inaldaw, Ket ti maysa cadacayo cunaennanto: Incayo a sitatalna; aginudo ken agbussogcayo ngem dicayto ited cadacuada dagiti masapul a maipaay iti bagi, ania ti magunggunada?” (Santiago 2:15, 16).

`Kasano iti kaadu ti panangikasotayo iti pagimbagan dagiti sabsabali? Kasano iti kaadu ti panangsurottayo kadagiti sasao ni Pablo: “A saan a kitaen ti tunggal maysa cadacayo ti cucuana laeng, no di ket tunggal maysa kitaenna met coma ti cucua dagiti sabsabali” (Fil. 2:4)? Babaen ti parabur ti Dios, kasano iti pannakasusurom nga ad-adda nga ikasom ti agpaay kadagiti sabsabali?`