---
title:  Ti Saludsod Kadagiti Salsaludsod
date:   12/11/2023
---

Asinotayo? Apay nga addatayo ditoy? Ania ti mapasamak no mataytayo? Ania ti mamimpinsan a gasattayo? Dagitoy ket, iti adu a wagas, dagiti kapapatgan a salsaludsod a mabalin a damagen dagiti matay a tattao, tattao a makaammo a matayda (dagiti udang ken manok ket matayda met, ngem dida ammo dayta). Ken, iti evangelio ni Lucas, maysa a tao ti mapan ken Jesus nga addaan, iti kinapudnona, ti kapapatgan amin a saludsod.

`Basaen ti Lucas 10:25. Ania ti dinamag daytoy nga abogado, ken apay a dinamagna dayta?`

Uray pay no kasano iti kinaserioso ti saludsod a mismo, ti Biblia nalawag nga ibagana nga isu napan a mangsuot ken Jesus. Ammotayo a no dadduma sumagmamano a tattao ket mabalin nga umayda agraman panagduadua, uray pay iti di panamati, ken mabalin a saanda pay a serioso iti panagsalsaludsod, ngem mabalin pay laeng a madanon ida. Daytoy iti apagisu a panangtratar ni Jesus iti abogado, uray pay no ammona a dagiti immun-una a gandat ti lalaki ket saan a napudno. Ngem iti abogado ken dagiti agdengdengngeg, daytoy a saludsod ket maysa a panglukat a maysa a mabalin nga aramaten ni Jesus a mangriing kadakuada a mangsukimat kadagiti bukodda a puspuso. Uray pay no ammo ni Jesus dagiti panggep ti abogado, ni Jesus ket dina di inkankano wenno di pinadayawan.

Iti kamaudianan, ania ngay a saludsod iti ad-adda pay a napatpateg ngem iti daytoy? “Anianto ti aramidec, tapno matawidco ti biag nga agnanayon?” Uray pay no ania dagiti narelihiyiosoan nga al-alagadentayo wenno ar-aramiden, iti likudanda amin ket daytoy napateg a saludsod. Iti kasungani daytoy, ania ngay pay iti napaypayso a napateg kadagiti tattao a ti biagda ket naipakita a kas “la maysa nga alibungubong, nga iti apagbiit agparang ket agpucaw” (Santiago 4:14)? Ta ania ngay iti sabali pay a pagpilian ti agnanayon a biag no di agnanayon a patay?

`Basaen ti 1 Corinto 15:30–32. Ania a ponto ti ar-aramiden ni Pablo ditoy a mangipaganetget iti kinapateg ti agnanayon a biag?`

Uray pay no kasano a di mapagtalkan dagiti panggepna, ti abogado ket dinamagna ti maysa a napateg a saludsod, ket ni Jesus, kankanayon a nasiput a mangaramat iti aniaman ken amin a gundaway nga agpaay iti misyon, innalana dayta a gundaway a mangdanon kadagiti karkararrua.

`Kasano met iti kinasiputtayo a mangala iti gundaway iti aniaman a gundaway a dumteng iti dalantayo nga agsaksi, uray pay no dagiti paspasamak ket saan a nasayaat?`