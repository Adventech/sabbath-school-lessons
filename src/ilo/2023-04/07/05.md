---
title:  Panangayat Kadagiti Sabsabali a kas Panangayattayo Kadagiti Bagbagitayo
date:   15/11/2023
---

`Basaen ti Mateo 22:37–40. Kasano a ti kinuna ni Jesus a Mismo ditoy ket maidilig iti sungbatna iti abogado idiay Lucas 10:27, 28?	`

Segun iti Mateo 22:37–40, imbaga ni Jesus a nalawag nga iti inaldaw a panangipakita iti pudno a patpatien ket agdas-al kadagitoy dua a bilbilin. Ken ti Lucas 10:27, 28 aramidenna a nalawag a no ti maysa a tao ket aramidenna dagitoy dua a banbanag, iti kasta dayta a lalaki wenno babbai ket maaddaan iti biag nga agnanayon.

“Ayat ti agraraira a principio ti govierno ti Dios idiay langit ken ditoy daga, ken masapul nga isu iti pamuon ti kababalin ti Cristiano. Daytoy laeng ket mabalin a mangaramid ken mamagtalinaed kenkuana a natibker. Daytoy laeng ti mamagbalin kenkuana a makapagtakder iti suot ken sulisog.”—Ellen G. White, Christ’s Object Lessons, p. 49.

`Basaen ti Galacia 5:14; Mikias 6:6–8; ken 1 Juan 4:20, 21. Kasano a dagitoy a bersikulo ket pasingkedanda ti imbaga ni Jesus kadatayo?`

Segun ken Pablo, “Ta ti amin a linteg natungpal itoy maymaysa a sao: Ayatem ti caarrobam a cas iti bagim” (Gal. 5:14). Ken Pablo, iti panangayat iti Dios ket mabalin a makita laeng no dayta nga ayat ket maipakita no kasano iti panangtratartayo kadagiti sabsabali. Uray pay no imbagana a “ ‘Ti nalinteg agbiagto gapu iti pammati’ ” (Rom. 1:17), ngem iti panagbiag gapu ti pammati ket saan a maysa a banag a mailemmeng, di am-ammo wenno di makita dagiti sabsabali. Da Pablo, Mikias, ken Juan ket aramidenda a nalawag a dagiti napraktikalan nga ar-aramid ket ipaduyakyakda ti kinapaypayso ti pammati nga ibagbagatayo.

Idiay 1 Corinto 13, imbaga ni Pablo a sipipigsa a no iti maysa ibagana nga addaan iti dakkel a pannakaammo, wenno agaramid kadagiti dadakkel nga ar-aramid, wenno addaan iti dakkel a pammati, wenno uray pay itedna ti biagna, ngem awan ti ayatna, iti kasta dayta a tao ket agbalin a “cas bronce nga aguni, wenno piangpiang nga umaweng” (1 Cor. 13:1).

`Kitaen ti adaw a surat ni Ellen G. White iti ngato. Paliiwen ti kinunana maipapan no kasano a babaen laeng ti ayat a dagiti tattao ket mabalinda nga agtalinaed a natibker ken maibturan ti sulisog. Kasano a daytoy a kapanunotan ket ipakitana a ti bilin nga agayat ket saan a pannakaisalakan gapu kadagiti ar-aramid, no di ket, maysa a panangipakita ti pammati nga adda kadatayo ken Jesus?`