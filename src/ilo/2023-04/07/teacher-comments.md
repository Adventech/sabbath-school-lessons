---
title:  Komentaryo Dagiti Mannursuro
date:   17/11/2023
---

### Paset I: Pakabuklan

Basaen ti pangngarig ti Naimbag a Samaritano (Lucas 10:25–37) ket utobem dagiti sumaganad a saludsod:

Lucas 10:29: “ ‘Ket asino ti caarrobac?’ ” Ti kadi panagsaludsod wenno panangsungbat iti daytoy a saludsod manipud iti personal a panangkita” (“asino ti caarrobac?”) balbaliwanna ti sentro wenno maipangpangruna manipud iti agkasapulan iti tulong agingga iti maysa a mangipapaay iti dayta? Ti kadi kasta a panagbalbaliw ti sentro ket mangpataud iti peggad a mangbalbaliw iti mensahe ken prinsipio a kayat ni Jesus a maawatantayo ken aramiden?

Lucas 10:36: “ ‘Asino ngarud cadagitoy tal-lo ti pagarupem a caarroba daydi natulisan?’ ” Ti saludsod ni Jesus ket naisentro iti lalaki a natulisan, dagiti sugatna, ken dagiti kasapulanna. Ipamaysa ni Jesus ti imatangna iti tao a natulisan ken nadangran ken nakaipaayan ti tulong. Pinagduma met ni Jesus dagiti kaarruba a naaddaan iti gundaway a tumulong ngem binaybay-anda nga inaramid dayta.

Lucas 10:37 : “Ket isu kinunana: ‘Daydi nangaramat kencuana iti asi. Idin kinuna ni Jesus kencuana, ‘Incan ket aramidem met ti casta.’ ” Kas ipakita ni Jesus, saan nga umdas ti umiso a panangsungbat iti saludsod. Iti panangisurona iti batido iti linteg, ipaganetget ni Jesus ti kinapateg ti panagtignay, ti panangipakat iti evangelio. Dayta ket, masapul koma nga agbalintayo nga ima ken saka ti bagi ni Cristo.

### Paset II: Komentaryo

**“Ayatem ti Kaarrubam a kas iti Bagim”**

Kabayatan nga agbalintayo a paset ti komonidad ti Dios, makitatayo ti parikut ti tunggal maysa kadagiti kamkamengna, ket mapadasantayo ti kaipapanan ti makipagnaed kadakuada ken makipagsagaba met kadakuada. Mangnamnamatayo a, kabayatan ti pannakipagsagabatayo iti komonidad, ipaaytayo met dagiti kasapulanda. Masapul nga agbalintayo a kaarruba kadagidiay nga agkasapulan. Adu iti komonidad ti agsagsagaba ken agkasapulan iti tulong. Mabalin kadi a maammoantayo no siasino ti agkasapulan iti tulongtayo kas kaarruba? Ti kadi iglesiak ket palpalag-anenna ti panagsagaba dagiti agkasapulan, wenno tumultulongtayo kadi iti panagsagaba, mabalin nga inggagara man wenno saan nga am-ammo?

Napateg a paliiwen a dagiti sasao ni Jesus, iti Mateo 23, ket nakaro, napnoda iti kinapudno maipapan iti kasasaad, ken linaun, ti kinarelihiyoso ti Israel. Dagiti sasao ni Jesus ket naiturong pay iti pannakaisubli dagiti tattaona tapno dagiti tattaona ket agbalinda a manangngaasi a kaarruba. Kayat ni Jesus a maawatan dagiti tattaona ti lintegna iti baro a wagas. Kayatna a dagiti Israel ket isentroda ti Dios ken dagiti kaarrubada. Ti gandat ni Jesus iti Israel ket “ ‘ “Ayatem ti Apo a Diosmo iti amin a pusom, ken iti amin a cararuam, ken iti amin nga isipmo” ’ ” (Mat. 22:37). Daytoy a bilin ti umuna ken kadakkelan a bilin. Ngem ti maikadua a bilin ket maysa a pannakailawlawa iti umuna: “ ‘ayatem ti kaarrubam a kas iti bagim’ ” (Mat. 22:39). Ti kinapatas ken kinahustisia, ayat ken panangaywan, ket saan a mabalin nga aramiden laeng a minnaysa [indibidwal]; kasapulan met nga aramiden ken ipatungpal ti Iglesia, ti bagi ni Cristo.

**Dagiti Propeta iti Daan a Testamento kas Mangdepensa Kadagiti Kaarrubada**

Naprangka dagiti mammadto ti Daan a Testamento maipapan kadagiti linteg ken pagannurotan a maipapan iti kaarruba ti maysa wenno kadagidiay nga agkasapulan iti pannakaagas ken pannakaisalakan. Dagiti kasta a linteg ken pagannurotan, a naisao babaen kadagiti mammadto, ket wagas ti Dios a mangipakaammo iti pagayatanna agpaay iti Israel nga agsaksi kadagiti kaarrubana, nga agbalin a silaw kadagiti nasnacion. Masapul nga agserbi dagiti mammadto kas mangipakaammo iti evangelio ken agbalin a pannakangiwat a maibusor iti amin a kinakillo ken kinadakes.

Indagadag dagiti mammadto kadagiti tattao ken dagiti pangpanguloda a “sapulenyo ti kinajusticia, saranayenyo dagiti maparigat, icalinteganyo dagiti ul-ulila, salacnibanyo ti balo a babai,” (Isa. 1:17) ken imparitna ti panangirurumen iti “balo a babai, uray dagiti ulila, ti gangannaet, uray ti napanglaw” (Zac. 7:10). Narungsot met dagiti mammadto iti panangbabalawda iti amin a kinakillo. Tinubngar ni Elias ni Ari Acab gapu iti panangpapatayna ken Nabot ken panangtakawna iti kaubasan. Nakaunget ni Amos a maibusor kadagiti agtuturay ti Israel agsipud ta, kas subad ti pasuksok, impayatda dagiti ulo dagiti napanglaw, rinumekda dagiti agkasapulan, ken impaidamda ti hustisya kadagiti mairurrurumen, imbes a bay-anda nga “agtulid ti hustisia a kas iti karayan, ken ti kinalinteg a kas iti saan a pulos nga agatian nga ayus.”—John R. W. Stott. Decisive Issues Facing Christians Today (Tarrytown, NY: Fleming H. Revell Company, 1990), p. 236.

Ti patakder ken sociedad ti Israel “intan-okna ti panagtrabaho, tinallikudanna ti kinaaleng-aleng, ninamnamana a sanayen dagiti amma dagiti annakda a lallaki a makagun-od kadagiti kinalaing babaen kadagiti im-imada, pinarang-ayda ti nataoan a panagsisinnukat, ken kinahustisia, ken nangipaduyakyak iti naalibtak a pakaseknan ti maysa kadagiti kaarruba,” ken, nangnangruna, “rinaemna ti dayaw ti agpadpada a lallaki ken babbai, dagiti agaw-awit iti nadiosan a ladawan.”—Arthur F. Glasser, Announcing the Kingdom: The Story of God’s Mission in the Bible (Grand Rapids, MI: Baker Academic, 2003), p. 88. Mainayon pay, ti panagdayaw ken panagtulnog iti Dios ket diretso a nainaig iti hustisia ken kinamanagited (philanthropy). Agkuykuyog dagitoy a dua, no kasano a ti kinahustisia ken asi iti kaarruba ket nainaig iti pannagna a sipapakumbaba iti sangoanan ti Dios. Amin a bilbilin ken pagannurotan nga agpaay iti pagimbagan ken padapada a pannakatratar dagiti napanglaw, ganggannaet, ulila, balo, ken dagiti nakapuyan ket nagtaud iti Dios, ti Maysa a mangay-aywan kadagiti annakna ken mangipakpakita iti kinamanagayat ken asi iti siasinoman nga agkasapulan Kenkuana. Iti allangugan a naibatay iti Biblia, gupgopen ti maysa a mannurat iti kastoy a wagas ti bilin ti evangelio a mangaywan kadagiti napanglaw: “ti panagsao maipapan iti kinapanglaw ket panangsagid iti Puso ti Dios.”—William Robert Domeris, Touching the Heart of God: The Social Construction of Poverty among Biblical Peasants (New York: T & T Clark, 2007), p. 8.

Masansan a madamag ti maysa a saludsod: Kasano a matulongan ti kaarrubak, nga isu a masansan a napanglaw, awanan pagtaengan, ken awanan iti trabaho a matulongan tapno masigurado dagiti bendicion nga ipaay ti Dios ken tapno pagbiaganna iti biag a pinanggep ni Jesus a pagbiag dagiti tattao? Adtoy ti sasao manipud ken ni Ellen G. White a mangipaay iti lawag iti daytoy:

“No dagiti tattao ket ipangagda koma ti pannursuro ti sao ti Dios, makasarakda koma iti solosyon dagitoy a mangrirriribuk kadakuada. Adu ti mabalin a masursuro manipud iti Daan a Testamento maipapan iti parikut ti panagtrabaho ken ti pannakapalag-an dagiti napanglaw.

“Iti plano ti Dios nga agpaay iti Israel ket tunggal pamilia ket addaan iti pagtaengan iti daga, nga addaan iti umdas a daga a pagtalonan. Gapuna naipaay nga agpadpada dagiti pamay-an ken ganuat nga agpaay iti makagungguna, nagaget, ken mangsuporta iti bukod a bagi a panagbiag. Ket awan pay iti naaramid dagiti tattao a nangpasayaat iti dayta a plano. Iti ipapanaw ti lubong manipud iti dayta ket gapu, iti dakkel a tukad, iti kinapanglaw ken kinaay-ay-ay nga adda ita nga aldaw.”—Ellen G. White, The Ministry of Healing, pp. 183, 184.

Dagiti ad-adal ken bilbilin iti Biblia tulongannatayo a makaawat iti gandat ti Dios maipapan iti agkasapulan a kaarruba. Kayat ti Dios a nakasilputayo koma iti Saona tapno agbalintayo nga alikamenna iti asi ken ayatna kadagidiay nga agsagsagaba ken agkasapulan iti namnama. Mainayon pay, “panggep ti Dios a dagiti nabaknang ken napanglaw ket nasinged a naisinggalot babaen kadagiti singgalut ti pannakipagrikna ken kinamanagtulong.”—Ellen G. White, The Ministry of Healing, 1905, p. 193. Daytoy a panagtimpuyog ket mapaneknekan nga agbalin a bendicion iti agpadpada a bunggoy. Dayta ket makatulong nga agpadpada kadagiti napanglaw, kasta met kadagiti nabaknang, iti pannakaawat iti plano ti Dios a pannakaisalakan ken ipasdekna ti kinapudno a ti maysa a biag ti kinamanagited ket iparangarangna dagiti naespirituan a kinapudno a maawatan laeng iti tengnga ti panagdandanag ken panagsagaba.

Babaen laeng ti ayat ken panagserbitayo iti kaarrubatayo nga agkasapulan iti tulong a mapaneknekantayo ti kinapudno a panagayattayo ken Cristo. Ti pudno a serbisyo ti misyon ket agtaud iti pudno nga ayattayo iti Mangisalakantayo, maysa a sentimiento a mangpatibker iti kapanunotan a masansan a napatpateg ti panagbalin ngem ti panangted wenno panagaramid laeng kadagiti naimbag nga ar-aramid nga agpaay kadagiti agkasapulan wenno napanglaw. “Ti mensahe ti Daan a Testamento ket maysa nga ayab iti maysa a nasayaat nga istilo ti panagbiag a naitulad iti inaramid ti Dios nga agpaay kadatayo ken Cristo. Adda pakainaiganna iti panangsurot kadagiti prinsipio ti Dios babaen ti panagbiag iti biag a panagsaksi, panangtulong, ken panangayat iti kaarruba ken dagidiay agkasapulan a kas iti bagim.” —Jiřί Moskala, “The Mission of God’s People in the Old Testament,” Journal of the Adventist Theological Society, 19/1–2 (2008) p. 58.

**Ti Biag ken Misyon ni Jesus**

Ti panagministro ti kinamanangngaasi a naipaduyakyak iti biag ken panagministro ni Jesus ti kasayaatan a mabalin a pagwadan a naited nga agpaay kadagiti adalan, apostol, pasurot, ken dagiti baro a mamati iti immuna nga iglesia dagiti apostol. Nagnaed ni Jesus (Immanuel) iti tengnga dagiti lallaki ken babbai tapno mangisubli ken mangisalakan, tapno mangagas ken mamakawan, nga addaan iti ayat a napigpigsa pay ngem ni patay a mismo. Ti naisangsangayan a panangkitana iti kaarruba, ti sabali—a pakairamanan dagiti agkasapulan, napanglaw, masakit, dagiti naluganan iti demonio, ti ganggannaet, ken adu pay a sabsabali—ti nakaigapuan ti panangipaay ti Anak ti Dios iti dakkel a paset ti panawen ken pigsana iti panangagas ken panangaywan kadakuada amin kabayatan ti naidagaan a panagministrona.

Dagiti sursuro ni Jesus ket kankanayon latta a napasingkedan babaen kadagiti ar-aramidna, ken ti panagministrona a panagagas (pannakaisalakan) pinasingkedan ti inkasabana. Ti adda Kenkuana ket panagministro ti panangisubli, nga isu a nangaramid kadagiti tattao a sibubukel iti bagi, espiritu, ken isip. Ni Jesus immay a mangiparangarang iti kababalin ti Dios iti natnag a rasa ti sangkataoan, ken babaen iti panangaramidna a kasta, inaramidna a mabalin ti pannakaisubli ti ladawan ti Dios kadagiti Parsuana.

No mapennek nga agpadpada dagiti kasapulan dagiti kamkameng ti iglesia ken dagiti saan a kamkameng, no agbalintayo a kaarruba dagiti napanglaw ken asikasuentayo dagiti kasapulanda, no makitatayo dagiti mabisin ken mawaw ken pakanen ida, no kawesantayo dagiti lamolamo ken sarungkarantayo dagiti naibalud, iti kasta dagiti kamkameng ti bagi ni Cristo ket maaddaanda iti pudno a pannakikadua iti Dios ken iti maysa ken maysa. Daytoy a panagkakadua ket ipaduyakyakna a saantayon a managimbubukodan no di ket mabalintayon nga ibingay a sangsangkamaysa ken pagbiagan iti biag a mangpaneknek iti pudno ken nadalus a relihiyon ken biag, ti biag ni Cristo.

Pinaregta ni apostol Pablo ti misyon iti kaarruba babaen ti panangidagadagna kadagiti kamkameng ti iglesia nga agaramid iti naimbag kadagiti amin a tao, nangruna kadagiti kameng ti pamilia dagiti mamati (Gal. 6:10). Ngem ni Pablo ket addaan iti maysa a nalawlawa a panangkita iti daytoy a misyon ti kinamanangngaasi iti kaarruba, a nangiraman uray pay kadagiti kabusortayo: “ ‘no ti cabusormo, mabisin taraonam; no mawaw, painumen’ ” (Rom. 12:20).

### Paset III: Aplikasion iti Biag

Kasano a ti sibubukel nga evangelio ni Jesu-Cristo—maysa nga evangelio a makabael a mangagas ken mangisalakan, mangsalaknib ken mangisubli—balbaliwanna dagiti kaarrubatayo nga agtawid iti pagarian ti Dios? Mamatitayo a daytoy a panagbalbaliw ket trabaho, wenno trabaho, a masapul a maaramid babaen ti bileg ti Espiritu ti Dios, tapno adu a persona ti mabalin nga umawat kadagiti parabur ti evangelio ni Cristo ken mabalbaliwan a kas kaaspingna nga agpaay iti pagimbagan dagiti pamilia, komonidad, ken nasnacion nga agpaay iti dayag ti Dios. Anian a pannakaiduma ti aramiden koma dayta no datayo koma amin ket igagaratayo a mangitalaga iti daytoy a trabaho.

Ti kapapatgan, siasino ni Jesu-Cristo kadatayo ita nga aldaw? Ania ti kayat a saoen daytoy a saludsod kadagiti napraktikalan a balbalikas?

“Ti pudno nga ayat tulonganna dagiti tattao a tumulong kadagiti bagbagida. No umay ti maysa iti ruangantayo ket dumawat iti taraon, saantayo koma a papanawen dayta a lalaki a mabisin; ti kinapanglawna ket mabalin a bunga iti kinadaksanggasat. Ngem ti pudno nga agaramid iti naimbag ket kaipapanan iti ad-adu pay ngem iti sagut laeng. Kaipapananna ti napudno a panagngayangay iti pagimbagan dagiti sabsabali. Rumbeng nga ikagumaantayo a tarusan dagiti kasapulan dagiti napanglaw ken marigrigat, ken ikkan ida iti tulong a makagunggona unay kadakuada. Ti panangted iti panagpanunot ken panawen ken personal a panagregget ket ad-adu nga amang ti gatadna ngem ti panangted laeng iti kuarta. Ngem dayta ket isu ti kapupudnoan nga ayat.”—Ellen G. White, The Ministry of Healing, p. 195.

` `