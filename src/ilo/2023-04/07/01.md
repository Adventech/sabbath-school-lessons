---
title:  Misyon iti Karrubak
date:   11/11/2023
---

### Basaen Agpaay ti Adal ita a Lawas
Lucas 10:25–37; 2 Tim. 3:16; Santiago 2:17–22; Mat. 22:37–40; Gal.5:14; Mikias 6:6–8.

> <p>Paset a Maiyulo</p>
> “Ket isu simmungbat a kinunana: “ ‘Ayatem ti Apo a Diosmo iti isu-amin a pusom, ken iti isu-amin a cararuam, ken cadagiti amin a pigsam, ken iti amin nga isipmo; ken ti caarrobam a cas iti bagim.” ’ ” (Lucas 10:27).

Ammotayo amin ti teksto: “ ‘ “Ayatem ti Apo a Diosmo iti isu-amin a pusom, ken iti isu-amin a cararuam, ken cadagiti amin a pigsam, ken iti amin nga isipmo,” ’ ” (Lucas 10:27). Ngem ti ayattayo iti Dios ket mabalin nga agbalin a saan nga agpayso no kunatayo nga ay-ayatentayo ti Dios ngem ditayo met agtungpal Kenkuana. Panunotentayo nga ay-ayatentayo ti Dios, ngem kasano iti panangipaduyakyaktayo iti daytoy nga ayat iti inaldaw-aldaw a panagbiagtayo? Ti panangayat iti Dios sapulenna ti sipupunno a pannakaitalaga ti pusotayo, kararrua, bagi, ken isip—inaldaw. Siasinoman a lalaki wenno babai ket mabalinna nga ibaga nga ay-ayatenna ti Dios; nupay kasta, iti panangaramid dayta, sapulenna ti sipapanakem a panangaramid.

Ngem, nupay ti panangayat iti Dios ket naimbag ken napateg, ti Dios kayatnatayo met nga agayat kadagiti sabsabali, agsipud ta ti panagayattayo kadagiti sabsabali ket ipaduyakyakna ti panagayattayo iti Dios, ken aramidenna dayta iti maysa a napigsa unay ken napaypayso a wagas. Ti umuna a Juan 4:20 kunana “No adda agcuna: Siac ayatec ti Dios, ket guraenna ni cabsatna, isu ti maysa a naulbod ta ti saan nga agayat iti cabsatna, isu a nakitana, saanna a mabalin nga ayaten ti Dios, isu a dina nakita?” Ni Pablo kunana met idiay Galacia 5:14 a “Ta ti amin a linteg natungpal itoy maymaysa a sao: Ayatem ti caarrobam a cas iti bagim.’ ”

Ita a lawas intayo adalen no kasano a daytoy nga adal ket maipakat kadagiti biagtayo.

_*Adalen ti adal ita a lawas tapno maisagana agpaay ti Sabado, Noviembre 18._