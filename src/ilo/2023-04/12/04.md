---
title:  Ti Matalek a Panagsaksi ni Mardokeo
date:   19/12/2023
---

Agsipud ta agbibiagda idiay maysa a ganggannaet a daga, iti saan nga agbayag wenno iti ud-udina ni Mardokeo ken Ester, no agtalinaedda a matalek iti Dios, ket nalabit a sumangoda iti riribok. Daytoy ket isu ti nagbalin a kasasaad ni Mardokeo.

`Basaen ti Ester 3:1–15. Ania iti napasamak ditoy, ken apay?`

Idiay Ester 3, maammoantayo a ni Ari Xerxes (Ahasuerus) padayawanna ni Aman ket intedna kenkuana ti maysa a nangato a takem a napno iti pannakabalin. Naibaga kadagiti isuamin a masapul nga agruknoyda iti sangoanan ni Aman. Ngem mabasatayo: “Ngem saan a nagrucnoy ni Mardokeo, wenno nagraem kencuana” (Ester 3:2). Ti Biblia ket dina imbaga no apay a ni Mardokeo ket saan a nagruknoy iti sango daytoy a lalaki. Ngem ammotayo no apay. Isu ket maysa a matalek a Judio. Ni Mardokeo saan nga umanamong nga agdayaw iti maysa a kaputotan ni Agag, maysa nga Amalekite, kabusor dagiti tattaona nanipud pay idi Exodo (Deut. 25:19). Kasano ngay nga agparintumeng ti maysa a matalek a Judio iti sango ti maysa nga Amalekite? Wenno iti dayta a banag, agdaydayaw iti siasinoman no di laeng ti Apo?

“Idin dagiti ad-adipen ti ari, a nagyan idi iti ruangan ti ari, kinunada ken Mardokeo, Apayapay a labsingem ti bilin ti ari?’ ” (Ester 3:3). Nupay ditay ammo no kasano iti naibinsabinsa a panangsungbatna, ti sumaruno a bersikulo kunana a ni “Mardokeo imbagana cadacuada nga isu maysa a Judio” (Ester 3:4). Sigurado nga iti dayta a sungbat, ni Mardokeo ket naaddaan iti maysa a gundaway a mangilawlawag a kas maysa nga agdaydayaw iti Dios nga Isu a Namarsua kadagiti langlangit ken ti daga, isu dina mabalin iti agdayaw iti siasinoman a managbasol a tao. Awan duadua ni Mardokeo iti sumagmamano a tukad nabalinanna iti agsaksi maipapan ti pammatina, maysa a pammati a pinatina a sipipigsa unay a nangted peggad iti mismo a bagbagina ken, daksanggasat, dagiti pay dadduma.

“Manipud ken Daniel ken dagiti kakaduana . . . maysa a naraniag a lawag ti nagraniag iti tengnga ti namoralan a sipnget ti naarian a parparaangan ti Babilonia.”—Ellen G. White, Advent Review and Sabbath Herald, May 13, 1884.

Idi kayat ni Aman a dadaelen dagiti tattao a Judio, ti panangiladawanna kadakuada idi ket: “ ‘Adda maysa nga ili a naiwara ken naiwaras iti tengnga dagiti il-ili cadagiti amin a provincia ti panapagariam; ket dagiti linlintegda maisupadi cadagidiay iti tunggal umili; uray dagiti linlinteg ti ari dida salimetmetan: gapuna a saan a maipaay a paggungunaan ti ari ti panagibtur cadacuada” (Ester 3:8). Tattao a ti kustomreda ket naiduma ken dida tungpalen dagiti linlinteg ti ari? Maysa a naan-anay a rikado nga agpaay iti pannakaidadanes.

`Ania dagiti wagas, uray pay itan, a nalabit a masuottayo a kas ken Mardokeo? Kasano koma iti panangsungbattayo?`