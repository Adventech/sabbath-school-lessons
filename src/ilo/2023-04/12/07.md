---
title:  Adalen Pay
date:   22/12/2023
---

“Iti amin a sangakabbalayan ken amin nga eskuelaan, iti amin a nagannak, mannursuro, ken anak nga isu a naglawagan ti silaw ti evangelio, dumteng daytoy a krisis ti saludsod a naikabil ken Ester ti reyna iti dayta nagdakkel a krisis iti pakasaritaan ti Israel, ‘Asino ti macaammo a sica dica mayeg iti pagarian a maipaay iti casta a tiempo a cas itoy?’ Ester 4:14.”—Ellen G. White, Education, p. 263.

“Ni Ester ket maysa a napintas a Judio a babai, kasinsin ni Mardokeo, nga isu nga innalana idiay pagtaenganna kalpasan ti ipapatay dagiti nagannakna, ken inayatna a kas bukodna nga anak a babai. Ti Dios inaramatna a mangisalakan kadagiti tattao a Judio idiay daga a Persia.” (Paliiwen: daytoy maikadua a parapo iti ngato ket pangyammo a material a nairaman maipapan ken Ester idiay Daughters of God iti panid 45 a saan nga insurat ni Ellen White. Nupay kasta, dagiti dua nga agsaruno nga adaw iti baba ket insuratna.)

“Iti kadaanan a panawen, ti Apo nagtrabaho iti maysa a nakaskasdaaw a wagas babaen kadagiti naitalaga a babbai nga isu a nakipagmaymaysa iti trabahona kadagiti tattao nga isu a pinilina nga agtakder a kas mangibagina. Inaramatna dagiti babbai a manggun-od iti dakkel ken mangikeddeng a balligi. Ad-adu pay ngem iti naminsan, kadagiti panawen ti kelkellaat, inyegna ida iti sangoanan ken nagtrabaho babaen kadakuada nga agpaay ti pannakaisalakan dagiti adu a biag. Babaen ken Ester a reyna, ti Apo nalpasna ti maysa a dakkel a pannakawayawaya nga agpaay kadagiti tattaona. Iti dayta a panawen idi kas la awan ti pannakabalin a mangisalakan kadakuada, ni Ester ken dagiti babbai a naikadua kenkuana, babaen ti panagayunar ken karkararag ken dagus a panagtignay, sinabatda ti pagsasaritaan [isyu], ket nangyeg ti pannakaisalakan kadagiti tattaoda. . . .

“Maysa a panangadal iti trabaho dagiti babbai iti pannakaisilpu iti trabaho ti Dios idiay panawen ti Daan a Testamento ket isuronatayo kadagiti ad-adal a mamagbalin kadatayo a mangsabat kadagiti kelkellaaat iti trabaho ita nga aldaw. Mabalin a saantayo a maipan iti maysa a kasta a narigat ken pagaammo a lugar a kas kadagidi tattao ti Dios iti panawen ni Ester; ngem masansan a dagiti nakonvertir a babbai ket makaaramid iti maysa a napateg a paset kadagiti ad-adu a napakumbaba a saad. Adu dagiti mangar-aramid iti daytoy ken nakasaganada latta nga agaramid.”—Ellen G. White, Daughters of God, pp. 45, 46.

**Salsaludsod a Pagiinnadalan**:

`Ti libro ti Ester ket mangibati kadatayo iti sumagmamano a di nasungbatan a salsaludsod, nangnangruna iti maipapan ti paset ni Ester idiay paraangan ti ari, uray pay no isu ket naipangato iti trabaho a reyna. Kasano iti panamagkappiatayo kadagitoy a banbanag iti pammatina, wenno mabalintayo kadi?`

`Dagiti pagaammo a sasao ni Ester, “ ‘ket no mapucawac, mapucawac!’ ” (Ester 4:16), nagallangogan iti amin a rinibribu a tawtawen a kas maysa a pagwadan ti kinamatalek uray pay iti rupa ti patay. Kasano a dagiti sasaona ket ipaduyakyakna ti sangoen dagiti tattao ti Dios idiay maudi nga al-aldaw, inton dagiti isyu idiay Apocalipsis 13 ket agbalin a napaypayso?`

`Idiay klase, sublianan ti saludsod, idiay pagpatinggaan ti adal ti Lunes, maipapan iti saan a panangiparangarang iti pammatim no dadduma. Agbalin ngata a kasta iti kasasaadtayo?`