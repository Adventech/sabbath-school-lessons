---
title:  Kayaw Idiay Ganggannaet a Kultura
date:   17/12/2023
---

Saan a pulos a nalaka iti agbalin a kayaw iti maysa a ganggannaet a kultura. Mabalin a narigat kadatayo ita nga aldaw a panunoten no ania iti sinango dagidi Judio, immuna kadagiti taga Babilonia ken kalpasanna dagiti taga Persia.

Bassit kadatayo, kas pangarigan, ti agbiag idiay maysa a pagilian ti Adventista nga idiay a dagiti principio ti pammatitayo ket, iti sumagmamano a tukad ket, isuda ti linteg ti daga. Ngem sakbay a napagtalawda, dagiti tattao a Judio ket agbibiagda idiay bukodda a pagilian, a dagiti principio ti pammatida ket naibugas met iti paglintegan ti daga.

Iti maysa a tukad, panunoten no kasano koma iti panagbalin a maysa a matalek iti Dios. Ta kalpasan ti amin, anian a nakalaklaka koma iti panangsalimetmet iti maikapito nga aldaw ti Sabado no, iti kinaagpaysoanna ket, iti panagsalimetmet iti maikapito nga aldaw ti Sabado ket nailagum kadagiti ligal a paglintegan ti nacion?

Iti sabali a bangir, ti nasagradoan a pakasaritaan ket impakitana kadatayo nga aniaman ti mapasamak koma kadagiti bilbilin, uray pay no pagimbagan ti pammati, ti kinamatalek ket masapul nga agtaud manipud iti puso, manipud iti uneg, ta no saan, ti basol, ti panaglikod, ken ti pannakadadael ket sigurado a sumaruno.

“ ‘Ket ti Apo kinunana, Agsipud ta daytoy nga umili umasidegda caniac ket iti ngiwatda ken cadagiti bibigda dayawendac, ngem dagiti pusoda inyadayuda caniac, ken ti panagbutengda caniac isu ti maysa a bilin dagiti tattao a naisuro cadacuada’ ” (Isa. 29:13).

Iti kasungani, kadagidiay a nangikeddeng nga agbalin a matalek, uray pay dagiti saan a naimbag nga aglawlaw ket saanda a magawidan ida iti panagtulnog.

`Basaen ti Daniel 1:1–12; Daniel 3:1–12; ken Daniel 6:1–9. Uray pay no kasano iti pannakaisalsalumina iti tunggal kasasaad, ania ti iparangarang dagitoy nga istoria maipapan kadagiti karit a mabalin a sangoen dagiti tattao ti Dios nga agbibiag idiay maysa a ganggannaet a kultura?`

Uray pay no siasinotayo, wenno sadino iti paggigianantayo, nayupertayo iti maysa nga aglawlaw nga iti sumagmamano a tukad, mabalin a kadagiti linlinteg a mismo wenno babaen iti kultura, wenno isuda a dua, ket mabalin a naindaklan a karit iti pammatitayo ken panagsaksi. Dagitoy nga is-istoria idiay Daniel, nupay kankanayon nga agpatingga a “naragsak,” iparangarangna nga uray kadagiti makasuot a paspasamak dagiti tattao ket makapagtalinaedda a matalek iti Dios. Uray pay no awan kadagitoy nga is-istoria iti nagbanag a naimbag, awan duadua dagitoy a tattao ket kaskasdi nga inaramidda ti nalinteg a banag.

`Ania dagiti sumagmamano a karit ti pammatim a sangsangoem iti bukodmo a kultura? Kasano iti panangsungbatmo kadakuada?`