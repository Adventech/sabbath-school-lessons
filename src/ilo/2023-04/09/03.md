---
title:  Naaman
date:   27/11/2023
---

Ni Cristo natay nga agpaay ti amin, uray pay no ania iti naggapgapuanda, baknang, tribu, wenno estado. Ti Dios ket di agsardeng a mangiyasideg  iti sankataoan Kenkuana, uray pay dagiti tattao a naibilang kadagiti nabibileg a saan-a-Cristiano iti lubong (kitaen ti surat ni Ellen G. White, The Acts of Apostles, p. 416).

`Basaen ti 2 Ar-ari 5:1–19. Ania iti maalatayo manipud iti daytoy nga istoria maipapan iti panangdanon kadagiti tattao nga agpaay iti Apo?`

Idiay 2 Ar-ari 5:17–19, ni Naaman ket nangaramid kadagiti dua a karkarna a dawat kalpasan nga inagasan ti Dios iti kukutel. Umuna, dinawatna a mangala iti daga nga awit dagiti dua a mulos manipud Israel a maipan idiay Siria gapu iti panggep a panagdaydayaw iti sibibiag a Dios. Isu kinunana, “ta manipud ita ken iti masacbayan ti adipenmo dinto agidatag iti mapuuran a daton wenno sacrificio cadagiti sabsabali a didios, no di-laeng ken ni Jehova” (2 Ar-ari 5:17). Uray pay no ni Naaman ket nalawag nga isu ket mamati itan iti Maysa a Pudno a Dios, ti immuna a dawat ket ipakitana a dagiti pinapagano nga impluwensiya ket adda paylaeng iti panunotna. Ti komander ti Siria imbilangna ti Dios ti Israel kas maysa a Dios a masapul a madayaw iti ayanna a daga. Nupay binigbig ni Naaman ti kinapudno nga awan Dios malaksid iti Apo ti Israel, dina naan-anay a naikkat iti bagina ti kapanunotan a ti Dios, babaen ti sumagmamano a partikular a pamay-an, ket konektado iti daga ti Israel. Gapuna, iti bukodna a pagilian tinarigagayanna ti agdayaw iti Dios iti daga ti Israel.

Ti maikadua a dawat ni Naaman ipakitana ti kinapasnek ti pammatina. Bayat nga isu inkeddengna nga agserbi laeng iti Dios ti langit, naamirisna a ti panangipatungpalna iti kasta a resolusion iti bukodna nga idolatroso a pagilian ket saan a nalaka. Mainayon pay, ti ari ti Syria ket agdaydayaw pay laeng iti dios a ni Rimmon, ket iti daytoy a panangsakup ni Naaman agserbi kas eskort ti ari. Bayat nga awan ti panggep ni Naaman a mangbaybay-a iti pagrebbenganna iti naindagaan nga arina, dina kayat a maibilang kas agruknoy iti panagdayaw ken ni Rimmon. Gapu ta insuko ni Naaman ti pusona ken Jehova, tinarigagayanna a saan a mangaramid iti aniaman a panangipalubos iti idolatria babaen ti panagdayaw iti pagano a dios. Saanna met a kayat a dumanon ti damag ken Eliseo nga ar-aramidenna dayta.

Simmungbat ni Eliseo iti panagpakaasi ni Naaman babaen ti panangibagana iti “Inca a sitatalna” (2 Ar-ari 5:19). “Dagitoy a sasao ket masapul a saan a mapanunot a kas mangyebkas pananganamong wenno di pananganamong iti kiddaw nga ipapanaw ni Naaman. Isu ket masapul a pumanaw nga addaan talna, saan nga iti panagduadua wenno di natalna a kinaawan ti kinasigurado. Naasi ti Dios kenkuana, ket masapul a makasarak iti ragsak ken talna iti pannakaammo ken panagdayawna iti Dios.Ni Naaman ket baro a nakomberte, maysa a tao nga addaan iti konsiensia a panagduadua, a mangaramid iti dayta a dumakkel iti pigsa ken sirib no kumpet iti baro a nasarakanna a pammati. Ti Dios ti mangidaulo kadagiti baro a makomberte iti tunggal addang, ken ammona ti maitutop a kanito nga awaganna ida iti reporma iti maysa a banag. Kanayon koma a maibaklay daytoy a prinsipio iti panunot dagidiay nga agtartrabaho agpaay iti pannakaisalakan dagiti kararua.—The SDA Bible Commentary, vol. 2, p. 878.

`Ania dagiti liksion a rumbeng a masursurotayo iti daytoy nga istoria maipapan iti saan nga agdardaras a panangiduron kadagiti tattao, nangruna dagidiay naggapu iti saan a Cristiano a nalikudan?`