---
title:  Komentaryo Dagiti Mannursuro
date:   01/12/2023
---

### Paset I: Pakabuklan

Ti paset a maiyulo ita a lawas ket paset ti diskurso ni Jesus maipapan iti pateg iti kinadisipulo. Iti pannursurona maipapan iti kinadisipulo, kanayon nga imbaga ni Jesus a kasapulan a bilangen ti pateg iti panangsurot Kenkuana, a mabalin a nangato. Dagiti Mateo 16:24–28; Lucas 14:25–33 ket dua kadagiti kangrunaan a teksto iti pannakaawat iti pannursuro ni Jesus no ania ti kaipapanan ti maysa a tao a sumurot Kenkuana (kitaen met ti Marcos 8:34–37; Lucas 9:23–25 ). Napateg a laglagipen nga iti pannursurona maipapan iti kinadisipulo, saan nga agsao ni Jesus maipapan iti kinadakes ti kuarta wenno ti pannakababalaw dagiti nabaknang. Pakdaarannatayo laeng a maibusor iti panangipalubos kadagiti sanikuatayo nga agtakder iti dalan a pananggun-odtayo iti kinaagnanayon a kaduana. Awan kadagiti banbanag a mabalin nga ited ti kuarta —dagiti ragragsak, pannakabalin, kinalatak—ti makaaramid kadatayo iti aniaman a mamimpinsan a pagimbagan no, gapu kadagitoy, mapukawtayo ti agnanayon.

Nupay saan a kondenaren ti Biblia ti kinabaknang, mamakdaar daytoy maipapan iti mabalin a peggad. Segun ken Pablo, ti panagayat iti kuarta, saan a ti kuarta a mismo, ket dakes (1 Tim. 6:10). Dagiti nabaknang ken nabileg a tattao, kasta met dagiti napanglaw ken nakapuy a tattao, agpapadada a maawat iti pagarian ti Dios. Kas naamiris ni Pedro iti balay ni Cornelio, “ ‘Kinapudnona a makitac a ti Dios saan a mangidumduma cadagiti tao: No di ket uray ania a nacion dagiti agbuteng ken agaramid ti kinalinteg macaayayoda kencuana’ ” (Aramid 10:34, 35). Maseknan ti Dios iti pannakaisalakan dagiti nabaknang ken mannakabalin a kas iti pakaseknanna kadagiti napanglaw ken nakapuy.

### Paset II: Komentaryo

**Ti Gatad ti Agbalin a Maysa a Disipulo ni Jesus**

Iti Mateo 16:24, agaramat ni Jesus iti nalabes a pagsasao tapno ipaganetgetna ti saan a mapagnunumoan a gagangay a gatad iti panangsurot Kenkuana: “ ‘no sinoman a tao ti mayat nga umay sumurot caniac paglicudanna ti bagina ket alaenna ti cruzna, ket surutennac;’ ” kitaen pay Lucas 14:26, 27). Saan a kayat ni Jesus ti maysa a pasurot nga iturturong laeng ti tarigagay a magunggonaan kadagiti nadumaduma a datdatlag nga inaramidna. Ti panangsurot Kenkuana nga agpaay iti pannakapennek dagiti tarigagaytayo ket aggatad laeng iti nainggundawayan a pannakikayamet Kenkuana. No di ket, kayat ni Jesus a matay dagiti pasurotna iti inaldaw manipud iti bukod a pagimbagan, naimbubukodan a tarigagay, ken aniaman nga ambisyon a manglapped iti pannakaikayamet Kenkuana. Ti awagna a mangbilang iti gatad iti panangsurot Kenkuana ket ti awisna kadagiti dumdumngeg Kenkuana nga, umuna ken kangrunaan, maawatan ken umanamong kadagiti balbalikas a panangsurot Kenkuana.

Kalikaguman met ni Jesus kadagiti pasurotna ti kinapasnek a mangaddag iti nainkasigudan a kababalinda a mangtaginayon iti bukodda a biag. Masapul nga ipangpangruna dagiti disipulos ti kinapasnekda ken Jesus ngem ti biag a mismo. Kas simbolo ti di maliklikan ken nakaro unay nga ipapatay, ti panangala iti krus ti maysa tapno sumurot ken Jesus ket mangiladawan iti panagkumit iti kangatoan a mabalin a gatad iti panagbalin a disipulona. Kas iti panangawit iti litiral a kruz a maysa nga aramid nga isusuko kadagiti taga Roma, iti panangala ti maysa iti kruzna tapno surotenna ni Jesus ket tudtudoenna ti ayab ni Jesus nga agpaay iti namimpinsan ang isusuko dagiti disipulosna Kenkuana. Ti kinadisipulo ket saan a panangala ken Jesus a panangaramid a dagus iti ayabtayo. No di ket, ti kinadisipulo ket maipapan iti panangyakar ken Jesus iti panagtagikua kadagiti isuamin a banbanag a mainaig kadatayo. Nasaksakbay ni Jesus gapu ta dina kayat nga adda asinoman a makipirma iti kinadisipulo Kenkuana ket kalpasanna inton agangay maklaatto iti dakkel a gatad iti nangato a gatad iti panangaramid iti dayta. Saan a kayat ni Jesus a dagiti disipulosna ket tagikuaen ti aniaman a banag wenno asinoman a tao malaksid Kenkuana.

Idiay Lucas 14, dua a namimpinsan a principio dagiti naibaga iti pannakaisilpo iti gatad iti agbalin a disipulo ni Jesus. Ti umuna ket “asinoman,” iti bersikulo 26, ken “uray siasino,” iti bersikulo 27. Imbes a tudtudoenna ti sumagmamano a napili, ti balikas nga “asinoman” ken “uray siasino” ket kayatna a saoen a ti gatad ti agbalin a disipulo ni Jesus ket maipakat iti tunggal maysa nga agtarigagay a sumurot Kenkuana, uray pay no ania iti takderda iti sociedad. Ti maikadua ket “paglicudan dagiti isu-amin” nga adda kenkuana (bersikulo 33). Ti panangtallikod iti amin a maipagpagapu iti panangsurot ken Jesus ket saanna laeng a kayat a saoen ti panangibbet iti napisikalan a banbanag no di pay ket ti emosyonal tapno dayta a tao ket awan ti aniaman a wagas a tagikuaen dayta a banag. Ni Jesus ket karitenna dagidiay a mangpanpanunot a sumurot Kenkuana nga iwalinda dagiti bukodda a plano ket arakopenda ti planona. Daytoy a namimpinsan a prinsipio idinto a ti maysa a disipulo ket masapul a dina palubosan iti aniaman a banag nga agtakder iti dalanna iti namimpinsan nga isusuko ken Cristo. Ti namnamaen ni Jesus ket ti tunggal a tao nga agtarigagay a sumurot Kenkuana ket masapul a mamimpinsan nga umanamong, iti aniaman a tiempo, ibbatanna ti amin a pannakikayamet, amin a sanikua, ken uray pay iti biag a mismo. Sapulen ni Jesus kadagiti amin nga agtarigagay a sumurot Kenkuana ti maysa a panagbaliw ti kababalin, nga agturong iti inaldaw a pannakaitalaga tapno agbalin a Kukuana iti aniaman a gatad. Daytoy nadiosan a panangnamnama ket maysa a ballaag ti isuamin a tao, nga agtartarigagay nga agbalin a disipulona, tapno liklikanda iti panangpadpadas a mangaramid Kenkuana a maysa a wagas ti bukodna a plano. Ni Jesus ket namnamaenna dagiti disipulosna nga isukatda ti pagayatanda iti pagayatanna ken tapno sipupunno ti panangisukoda iti tengngel ti pagtungpalanda Kenkuana.

**Ti Dios ket Addaan iti Puso nga Agpaay iti Baknang ken Mannakabalin**

Maseknan ti Dios iti pannakaisalakan dagiti nabaknang ken nabileg a kas met laeng iti pakaseknanna kadagiti nakapuy ken agkasapulan. Natay ni Cristo nga agpaay iti amin a tattao, aniaman ti pakasaritaanda, tribu, katatao, wenno kasasaadda iti sociedad. Ti darana ket addaan iti umdas a pakaikarian nga agpaay iti pannakasubbot ti tunggal tao manipud iti pannakadadael ti basolda. Gapuna, tunggal tao ket addaan iti gundaway iti awan baybayadna a pammakawan ken panangawatna iti Dios. Iti nalaka a pannakaibagana, awan keddengna iti saklaw ti panangabbong ni Cristo; sapasap a madanon dayta dagiti napanglaw, kas met laeng kadagiti nabaknang (Juan 3:16; 2 Cor. 5:15; 1 Tim. 2:3–6). Nupay ti panagsapul iti online iti “puso ti Dios nga agpaay ti baknang ken mannakabalin” ket pataudenna ti bassit laeng a bilang no maidilig iti maysa a panagsapul nga agpaay iti “puso ti Dios nga agpaay ti napanglaw,” maipaganetget koma a ti Dios ket addaan iti maysa a puso nga agpaay iti tunggal maysa a tao gapu iti pannakaparsuada a kaladawanna ken ti mangisuno nga ipapatay ni Cristo nga agpaay kadakuada. Kabayatan a ti isuamin ket saan a maisalakan, tunggal tao a nagbiag, wenno agbibiag ita, ket addaan gundaway a makaasideg iti Dios, mabalin a babaen iti kadawyan (natoralesa) a paltiing, matudtudo a paltiing (naitiempoan a panagtrabaho ti Dios kadagiti saan a nakonvertir), wenno naisangsangayan a paltiing (ni Jesu-Cristo ken ti Sursurat). Ti Aramid 14:17 kunana a ti Dios ket saanna a binaybay-an ti Bagbagina nga awan mangsaksi kadagiti tattao. Idiay langit, addanto dagiti tattao a bilyonaryoda iti naidagaan a biagda, kasta met kadagiti tattao a nagbiag iti kasta unay a kinapanglaw. Kadagiti nasubbot addanto pay dagiti tattao a naibilang a nasisiribda ditoy daga, kasta met dagiti tattao a di pulos nakaadal nga agbasa wenno agsurat.

Ti Sursurat ket dakamatenna dagiti nabaknang ken mannakabalin a tattao a nagayat ken nagbuteng iti Dios. Dagiti pagarigan ti Daan a Testamento ket iramanna da Abraham, Isaac, Job, ken David. Dagiti pagarigan ti Baro a Testamento ket iramanna da Mateo (Mat. 9:9), Zaqueo a turayen dagiti agsingsingir iti buis (Lucas 19:1, 2), ni apostol Pablo (Aramid 9), ti Eunuko a taga Etiopia (Aramid 8:26–40), ken Cornelio ti Romano a centurion (Aramid 10). Ti namagbalin kadagitoy a tattao a naisangsangayan ket saan unay a ti kukuada no di ket ti naikomit a pannakikayametda iti Dios, iti laksid ti kinabaknangda.

Malaksid kadagiti nadakamat iti ngato a pagarigan dagiti nabaknang ken mannakabalin a tattao a di nangipalubos a ti kinabaknang ken pannakabalin ti manglapped iti pannakikayametda iti Dios, adda met ti pagarigan dagidiay nangipalubos a ti kinabaknangda ti nanglapped kadakuada a mangisuko iti biagda ken Jesus. Ti nalatak a pagarigan ket ti nabaknang nga agtutubo a lalaki a nangtukiad iti awis ni Jesus a sumurot Kenkuana kalpasan a nagsaludsod maipapan iti nasken nga aramidenna tapno tawidenna ti biag nga agnanayon. Iti laksid ti panangtukiad ti nabaknang nga agtutubo nga agturay iti awis ni Jesus, kuna ti Marcos 10:21 nga ay-ayaten latta isuna ni Jesus. Gapu ta kidkiddawen ni Jesus kenkuana nga ilakona amin a sanikuana ken itedna ti naglakoanna kadagiti napanglaw sakbay a sumurot Kenkuana ket dina kayat a saoen a dagiti nabaknang a tattao ket saan a mabalin nga agbalin a disipulosna. Iti daytoy matudtudo a kasasaad, ti parikut ket ti kinabaknang daytoy nabaknang nga agtutubo ket lapped iti panangisukona iti pusona iti Dios. Ti puso ti agtutubo a lalaki ket nakayawan unay babaen iti dakkel a kinabaknangna nga isu a nagbalin dayta a banag a kangrunaan kenkuana.

**Ti Pannakaitiempo ti Mensahetayo ket Napateg**

Kalpasan ti pannakaagasna manipud kukutel, nangaramid ni Naaman iti dua a kiddaw a naan-anay a di maitutop ita nga aldaw: (1) kiniddawna a mangala iti daga nga awit ti dua a mulo manipud Israel nga agsubli idiay Siria kas pagilasinan ti panangikomitna a saanen nga agdayaw kadagiti sabsabali a dios no di laeng ti sibibiag a Dios, daydiay nagdaydayawan ti Israel (2 Ar-ari 5:17); ken (2) kiniddawna ti pammalubos nga agruknoy a kaduana ti arina iti santuario ni Rimmon, saan a kas aramid ti panagdayaw no di ket kas paset ti panangiladawan iti trabahona. Ta kalpasan ti amin, isu ket, makannawan nga ima ti ari ken kasapulan nga adda iti sibayna sadinoman ti papananna (2 Ar-ari 5:18).

No dagitoy dua a dawat ket saan unay a karkarna, ti sungbat ni Eliseo iti dawat ni Naaman ket makariribok kadagiti adu a namisyoneroan a gunglo ita nga aldaw: “Inca a sitatalna” (2 Ar-ari 5:19). Ti nakaskasdaaw a sungbat ni Eliseo ket saan a pammaregta ken Naaman tapno agtultuloy kadagiti ar-aramid a panagdayaw kadagiti ladladawan. Nalabit a nagtalek ni Eliseo nga agtultuloy nga agtrabaho ti Dios iti biag ni Naaman. Babaen ti panagpudnona, nakaaramiden ni Naaman iti dakkel nga addang nga agturong iti naespirituan a panagpagpagnana. Ti Dios a Mismo ti nangorganisar iti pannakisinnarakna ken Eliseo. Sinaludoan ni Eliseo dayta a panagdur-as ket nalabit impagarupna a nainsiriban a saan a dagus nga agtuloy kadagiti dadduma a maipanggep iti pammati a saan pay a nakasagana nga awaten ni Naaman.

Ti isu met laeng a principio ti panangisuro ti masarakan iti Juan 16:12, a sadiay, kalpasan ti tallo ket kagudua a tawen a panangisursurona kadagiti disipulosna, ibaga ni Jesus kadakuada nga adu pay dagiti banag nga iparangarangna kadakuada ngem saanna nga aramiden dayta gapu ta saanda pay a nakasagana a mangawat kadagita. Ammo ni Jesus ti kabaelanda a makaawat iti baro a kinapudno. Pinilina nga iparangarang kadakuada no ania laeng ti impagarupna a nasken kadakuada iti agdama, nga imbatina dagiti dadduma iti panagministro ti Espiritu Santo iti biagda. Balakad ni Ellen G. White, “Kabayatan a ti mannursuro ti pudno ket matalek koma iti panangiparangna iti evangelio, dina koma pulos nga ibokbok ti adu a banbanag nga isu a saan a maawatan agsipud ta kabarbaro kadakuada ken narigat a maawatan.”—Evangelism, p. 202.

### Paset III: Aplikasion iti Biag

Ti maysa a napateg a paset ti kaadda ti tao ket agrikos iti kuarta: teggeden dayta, gastosen dayta, panangurnong iti paset dagiti teggedtayo, ken panangted iti sumagmamano, umuna ken kangrunaan, kas apagkapullo ken datdaton. Ti kuarta, ken nangnangruna no kasano iti pannakinaigtayo iti dayta, ket saan koma a laglag-anen. Dagiti baknang a tattao ket saan laeng nga isuda iti maipasango iti peggad nga agbalin a maallokoy kadagiti naidagaan a sansanikua. Dagiti napanglaw a tattao ket mabalin met nga agbalinda nga adipen iti bassit nga adda kadakuada wenno iti tarigagay a manggun-od iti ad-adu pay agingga nga agpeggadda iti pannakapukaw iti panangkita iti kinaagnanayon.

Kas Cristiano, napateg a ti wagas a pannakinaigtayo iti kuarta ken ti amin a mabalinna nga aramiden ket saanna a lappedan ti pannakikayamettayo iti Dios. Adtoy dagiti dua a banag a masapul a salimetmetan iti panunot no mainaig iti kuarta: (1) ti kinarasi ti naidagaan a panagsimpuon (investments): amin dagiti magun-od nga ipaay ti lubong (ragragsak, kinatalged, pannakabalin, ken dadduma pay) ket aglabas; ken (2) iti aldaw a dumatagtayo iti sangoanan ti Dios ken idatag dagiti sungbatantayo kadagiti biagtayo, mausigtayto babaen ti salun-at dagiti kararruatayo a saan ketdi a babaen ti kinabaknang dagiti sanikuatayo.

Agsipud ta ti Dios ket saan a mangidumduma cadagiti tattao, kaskasdi nga il-iliwenna latta dagiti baknang ken mannakabalin a tattao nga agbalin a disipulo ni Cristo. Ti kaaduan a kailalaan ti Dios ket saan nga iti adda iti ima ti maysa a tao, no di ket no ania ti adda iti pusona. Dagiti pagarigan ti Biblia maipapan kadagiti baknang ken mannakabalin a tattao ket mangisuro kadatayo a daytoy a kita dagiti tattao ket mabalin met nga umawat iti evangelio. Pagrebbengan dagiti naitalaga a mamati nga agpadpada nga ikararag a direkta a bumallaet ti Dios iti aramid a panagsaksi tapno danunenna dagiti mannakabalin a di mamati ken kasta met a paaramatda dagiti bagbagida iti Espiritu Santo tapno agbalinda a rangtay a dumanon kadakuada.

` `