---
title:  Nabucodonosor
date:   26/11/2023
---

Kas Adventista Del Septimo Dia, mamatitayo iti pagaammo nga “awan patinggana a pannakaabbong.” Daytoy ket kayatna a saoen nga, iti maisupadi kadagiti sumagmamano a Cristiano, mamatitayo a ti ipapatay ni Cristo ket agpaay iti amin a tao, saan laeng nga iti maymaysa a naisangsangayan a bunggoy dagidiay a tinudingan ti Dios nga agpaay iti pannakaisalakan. Agsipud ta ti Dios “cayatna nga isu-amin dagiti tattao maisalacanda coma, ket dumtengda iti pannacaammo ti pudno” (1 Tim. 2:4), ni Jesus impaayna ti Mismo a Bagbagina a kas maysa a daton [sakripicio] “gapu cadagiti basbasoltayo; ket saan laeng a gapu cadagiti basbasoltayo no di pay ket gapu iti isu-amin a lubong” (1 Juan 2:2). Dayta iti gapuna no apay nga isuamin ket napili “Kencuana (Cristo) idi saanpay a nabangon ti lubong” (Efe. 1:4), uray pay no saan nga isuamin ket mangpili Kenkuana. Dayta pay iti gapuna, a masarakantayo dagiti is-istoria idiay Biblia ti amin a kita dagiti tattao a nadanon nga agpaay iti Dios.

`Basaen ti Daniel 4. Ania ti napasamak iti ari ditoy, ken ania ti ibaga daytoy kadatayo maipapan ti pannakaisalakan a dumteng iti maysa kadagiti kabibilgan a tao ditoy lubong?`

Maysa a makaawis unay a pagwadan idiay Biblia no kasano iti panangdanon ti Dios kadagiti kabibilgan a saan a mamati ket ti istoria ni Ari Nabucodonosor. Ti panangokom ti Dios ket naiyulog kenkuana iti maysa a wagas nga umas-asping iti dadduma kadagiti ar-ari nga Israelita (kitaen, kas pangarigan, 2 Cron. 32:25, 26; 1 Ar-ari 14:21–31; 1 Samuel 28). Ti istoria ni Nabucodonosor idiay Biblia, nga isu a dimteng iti puotna ken binigbigna ti Dios a Namarsua, ipakitana a ti Dios ket adda asina kadagiti baknang ken mannakabalin, a kas met iti nakapuy ken agkasapulan. Iti bersikulo 37, ti kabibilgan a tao iti rabaw ti daga impakdaarna, “Ngarud siac, ni Nabucodonosor, dayawec ken itandudoc ken itan-occo ti ari ti langit, agsipud ta amin nga aramidna pudnoda, ket dagiti dalanna kinajusticia; ket isu mabalinna a pagpacumbabaen dagiti magna iti kinatangsit” (Dan. 4:37). No laeng amin a baknang ken mannakabalin ken natangsit kadatayo a matay a tattao ket maawatanna daytoy a kinapudno!

Ania iti maadaltayo manipud iti daytoy nga istoria? Umuna, ti Dios aramatenna dagiti naitalaga a mamati, kas ken Daniel, a kas maysa a rangtay a mangdanon kadagiti mannakabalin a saan a mamati. Maikadua, ti Dios ket mabalinna iti diretso a bumallaet iti proseso ti panagsaksi a mangdanon kadagiti mannakabalin a saan a mamati. Ni Nabucodonosor ket pinagpakumbaba ti Dios gapu iti kinapasindayaw ken kinatangsit. Ken nupay daytoy ket napnoan unay buya nga istoria, adu pay dagiti dadduma a wagas a ti baknang ken mannakabalin ken natangsit ket mabalin a maipababa.

`Uray pay no saantayo a baknang ken mannakabalin a kas iti pagrukodan ti lubong, apay koma a naannadtayo a mangliklik iti kita ti kinatangsit nga impaduyakyak daytoy nga ari? Apay ngata a dayta a kababalin ket nalaklaka a maadda ngem iti panangipagaruptayo?`