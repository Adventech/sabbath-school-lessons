---
title:  Komentaryo Dagiti Mannursuro
date:   24/11/2023
---

### Paset I: Pakabuklan

Ditay mailibak a ti Daan a Testamento ket ipaganetgetna ti pagrebbengan dagiti tattao ti Dios a tumulong kadagidiay nga agkasapulan. Kinaagpaysoanna, ti Biblia a Hebreo ket addaan kadagiti ginasgasut a pakasarakan (ken paglintegan ken pagannurotan) a mangpatalged ken mangaywan kadagiti kalintegan dagiti balo a babbai, ul-ulila, ganggannaet, ti napanglaw, ken dadduma pay.

Ti Deuteronomio 15:4 kunana: “Isuna laeng nga awanto ti napanglaw iti biangmo (ta ni Jehova bendicionannacanto a pudno iti daga nga ited kenca ni Jehova a Diosmo a tawidem tapno tagicuaem).” Ngem kadagiti sumagmamano a bersikulo iti ud-udina kunana: “Ta ti napanglaw saanto nga agawan iti daga; gapuna nga ibilinco kenca a cunac, Sica ucrademto a di-agcurang ta imam iti cabsatmo, iti macasapul kenca, ken iti napanglawmo iti dagam” (Deut. 15:11).

Kasanotayo a pagtunosen dagitoy dua a bersikulo (Deut. 15:4 ken Deut. 15:11)? Ania ti problema ditoy? Kasanotayo a marisot daytoy nalawag a panagsupadi? Kaipapananna, ti ibagbaga ti Biblia kadatayo nga, agsipud ta ti Dios ket kabaelanna ti mangipaay kayatna nga aramatennatayo a tumulong kadagidiay nga agkasapulan, kas iti inaramid ni Jesus. Ti tradisyon ti Biblia, kas sibubukel, ket dina ibilang ti kinapanglaw a kas “gagangay” a paset ti biag no di ket kas dakes a pannakailaksid iti nadiosan a plano. Ti nairanta a “gagangay” ket ti pakaseknan a mangtignay kadagiti tattao a mangipakita iti kinaimbag kadagidiay agkasapulan. “No dagitoy a teksto [Deuteronomio 15:4, 11] ket mabasada iti nalawlawa a likudan ti tradisyon ti Biblia, nupay kasta, saan a kinapanglaw, no di ket ti nagnummoan a pakaseknan ti tunggal maysa ti agbalin a pagwadan ti biag ti komonidad.”—Leslie J. Hoppe, There Shall Be No Poor Among You: Poverty in the Bible (Nashville: Abingdon Press, 2004), p. 173.

### Paset II: Komentaryo

**“ ‘Immay ti Dios tapno Tulonganna dagiti [Makasapul] a Tattaona’ ”** (Lucas 7:16)

Iti Lucas 7, mabasatayo ti maipapan iti dakkel a bunggoy a mangbigbig iti kabarbaro nga inaramid ni Jesus. Saan laeng a binigbig ti bunggoy ni Jesus kas Mammadto, ken naindaklan, no di ket, gapu iti panagsiddaaw ken panangidayawda iti Dios, impakdaarda nga immay ti Dios tapno tulongan ida. Ni Jesus ti Mammadto ti kinamanagited ken kinamanangngaasi, ti Maysa nga immay a mangiwaragawag iti naimbag a damag ti Dios. Immay pay ni Jesus tapno iwaragawagna ti wayawaya kadagiti kayaw ken tapno ipakaammona nga asideg ti pagarian ti Dios (Marcos 1:14, 15; kitaen met ti Lucas 4:18, 19). Iti biang dagiti agkasapulan ken nabaybay-an a kaaduan a ginastar ni Jesus ti panawen ken pigsana bayat ti naidagaan a panagministrona. Ti pusona ket kanayon a nasagid gapu ti kinaay-ay-ay ken panagsagsagaba ti kapapanglawan, ti marigrigat, ken dagiti napaidaman a tattao.

Kadagiti mairurrurumen ken napanglaw ket adu a babbai, ket kadakuada, adda naisangsangayan a konsiderasion ni Jesus. Dagiti babbai a mailaslasin iti sociedad ket sipaparabur nga inawat ti Mangisalakan ken inasikaso; iti kasta, nabang-aranda kadagiti rigrigat ken saksakitda. Ti kinamanagayat ken kinamanangngaasi ket kankanayon a naipaduyakyak kadagitoy a babbai.

Ti pannakilangen ni Jesus iti Samaritana a babai idiay bubon ni Jacob ket mangipaay iti pagwadan nga agpaay kadagiti amin nga agtartrabaho a pagimbagan dagiti babbai, sadinoman ti ayanda ken aniaman ti kasasaadda, napanglaw man, nailaksid, managbasol, balo, inna, balangkantis, wenno pinarparigat ti diablo. Iti panangtedna iti Samaritana a babai iti danum ti biag, pinalag-an ni Jesus iti pannakairurumen ken pannakabasolna, a nangpabileg kenkuana nga agbiag iti nasaysayaat a biag, kasta met a namagmabalin kenkuana nga agbalin a maysa kadagiti saksina (Juan 4:1–26). Mawaw ti Samaritana, napanglaw, masapul nga awitenna ti bukodna a danum, nabannog ken agkasapulan, ken pinennek ni Jesus dagiti pisikal, social, ken naespirituan a kasapulanna.

Ti wagas a panangtaming ni Jesus iti kasasaad ti babai a natiliwan iti pannakikamalala ken dagiti kasasaad ti adu a dadduma pay a babbai ket mangipakita iti interesna a mangbang-ar ken mangisubli iti dayaw dagiti babbai ken mangipaduyakyak nga awan ti idumduma ti ayatna iti aniaman a klase dagiti tattao. Binallasiw ni Jesus dagiti lapped ti kultura ken napan pay ketdi a maibusor kadagiti napigsa a narelihiosoan nga ug-ugali [tradisyon] tapno mangagas, mangisalakan, ken mapasayaat dagiti sagut ken biag dagiti babbai nga agpaay iti pagarianna. Ti ayat ni Jesus ket awan keddengna, awan ti naikapet a kuerdas, ken naited kadagiti amin a babbai nga agkasapulan. Kitaenyo dagiti sumaganad a pagarigan dagiti babbai nga immawat iti ayat ti Mangisalakan: ti babai a taga Canaan wenno Sirofenicia a babai (Mat. 15:21–28; Mar. 7:24–30); Ina ni Jesus (Juan 19:25–27); Marta ken Maria a pinaregta ni Jesus (Juan 11:17–37); ken ti balo a babai ti Nain a ti anakna pinagungar ni Jesus manipud iti patay (Lucas 7:11–17). Ni Jesus ket pinulotan ti maysa a managbasol a babai ken pinakawanna dagiti basolna (Juan 12:1–11; Mat 26:6–13; Marcos 14:3–9; Lucas 7:36–50); Nangagas ken nakisarita ni Jesus iti maysa a masakit a babai (Lucas 8:43–48; Mat 9:20–22; Marcos 5:25–34); dagiti babbai ket naagasan manipud kadagiti dakes nga espiritu ken sakit babaen ken Jesus (Lucas 8:1–3); Pinaimbag ni Jesus ti maysa a baldado a babai (Lucas 13:10–13); Nadlaw ni Jesus ti balo a babai a mangmangted iti datonna (Marcos 12:41–44; Lucas 21:1–4); ket nagparang ni Jesus ken ni Maria Magdalena (Juan 20:10–18).

Segun kadagiti Evangelio, ti panagagas a panagministro ni Jesus kadagiti amin nga agkasapulan iti tulongna, a mangbang-ar iti panagsagabada ken mangwayawaya kadakuada manipud kadagiti saksakitda, mangipakpakita nga “awan ti immay Kenkuana a di natulongan. Manipud Kenkuana agayus ti makaagas a pannakabalin, ken iti bagi, ken panunot ken kararua napaimbag dagiti tattao.”—Ellen G. White, The Ministry of Healing, p. 17. Masarakantayo ni Jesus a mangagas iti katugangan ni Simon (Pedro) manipud iti nakaro a gurigor (Mat. 8:14, 15; Mar. 1:29, 30; Lucas 4:38, 39); Pinaimbag ni Jesus ti maysa a lalaki nga addaan iti kukutel babaen ti panangibagana a “madalusanca” (Mat. 8:2–4; Mar. 1:40–44; Lucas 5:12, 13); Pinaimbag (pinakawan) ni Jesus ti maysa a di makagunay [paralitiko] babaen ti panangibagana, “ ‘Tao, dagiti basbasolmo mapacawanda kenca’ ” (Lucas 5:20) ken babaen ti pananginayonna, “Cunac kenca: Tumacderca, ket bagcatem ta iddam, ket inca iti balaymo” (Lucas 5 :24; kitaen met ti Mat. 9:2–8; Marcos 2:3–12).

Nasarakan ni Jesus ti dakkel a pammati iti maysa a centurion a ti adipenna ket masakit ken dandanin matay, ket gunggunaanna ti pammati ti centurion babaen ti panangpaimbagna iti adipenna (Lucas 7:1–10; Mat 8:5–13). Babaen met iti kasta a dakkel a pammati a ti maysa a babai nga agsagsagaba iti panagbulos ti dara iti sangapulo ket dua a tawen sinagidna ni Jesus ket naagasan a dagus babaen ti pannakabalinna. Pinatalgedan ni Jesus ti pammatina babaen ti panagkunana, “ ‘Anacco, ti pammatim pinasalun-atnaca: incan a sitatalna’ ” (Lucas 8:48; kitaen met ti Mat. 9:20–22; Mar. 5:25–34).

Saan laeng a pinaimbag ni Jesus dagidiay immay, wenno naiyeg Kenkuana, ngem masansan nga impakitana ti ayatna no makitana ti maysa a tao nga agkasapulan. Kas pagarigan, mangisursuro idi ni Jesus iti maysa a sinagoga iti aldaw ti Sabado a sadiay nairana nga adda baldado a babai a nakakubbo ken saanna a mailinteg iti bagina. Kinuna ni Jesus kenkuana, “ ‘Babai, nacalapsutcan iti sakitmo’ ” (Lucas 13:12). Anian a bang-ar ti pannakawayawaya kalpasan ti pannakabaldado ti dakes nga espiritu iti sangapulo ket walo a tawen! Ti nailanad kunana nga impatay ni Jesus ti imana kenkuana, ket dagus a naaramid a nalinteg ket nabalinanna a nangidaydayaw iti Dios iti baro a nasarakanna a wayawayana.

Ti panagministro ni Jesus a panangagas ket adayo a nalablabes ngem iti ibagbaga ti Biblia kadatayo, ngem umdasen nga ibaga ditoy no ania ti inlanad kadatayo dagiti naipaltiing a mannurat kadagiti Evangelio. Adu pay a masakit a tattao nga addaan iti nadumaduma a sakit ti pinaimbag ti naindaklan a Doktor. Maysa nga opisial idiay Capernaum ti addaan iti anak a lalaki a masakit, ket kiniddawna ken Jesus a paimbagenna. Sipaparabur a pinatgan ni Jesus ti kiddaw ti opisial babaen ti panagkunana, “ ‘Agawidcan, ti anacmo agbiag’ ” (Juan 4:50).

Insurat ni apostol Pablo, “Ta ammoyo ti parabur ni Apotayo a Jesu-Cristo, nga idinto a nabacnang, gapu cadacayo nagbalin a napanglaw, tapno dacayo, gapu iti kinapanglawna, bumacnangcayo coma” (2 Cor. 8:9). Ti pannakikadua ni Cristo kadagiti napanglaw ket nalawag nga imbaga ti apostol. Nabaknang ni Jesus ngem insukona dagiti sanikuana ket nagbalin a napanglaw tapno ti napanglaw a sangkataoan ket makatawid kadagiti kinabaknang a naidagaan, kasta met iti kinaagnanayon, ti pannakaisalakan.

**Pudno a Panagkakadua iti Iglesia Apostolica**

Ti immuna a komonidad ti Cristiano ket nailasin babaen ti pudno a panagkakadua. Daytoy a panagkakadua ket isu ti tanda dagiti apostol ken dagiti baro a mamati. Inkeddengda ti agtalinaed a naikaykaysa ken Cristo ken iti maysa ken maysa, nga addaan iti isuamin a banbanag a pagpapadaan (Aramid 2:42–44) ken maymaysa ti puso ken panunotda. Ti tarigagay ti tunggal maysa kadakuada ket ibingay dagiti sanikuada tapno maiwaras dagiti sanikuada kadagidiay nga agkasapulan. Gapu iti daytoy nga aramid nga “awan cadacuada ti macurcurangan” (Aramid 4:34), iti kasta ti aramid a panangibingay kadagiti sanikuada ti namagbalin kadagiti baro a mamati a mangsabat kadagiti kasapulan dagidiay nga agkasapulan (Aramid 4:32–47).

Umiso unay nga impaganetget ni Santiago ti panagtipon ti panagdengngeg iti Sao ken panangaramid iti dayta, ti ayat a maipaduyakyak kadagiti sasao a mismo ngem kasta met kadagiti aramid. Ania ngarud ti pudno a relihion? “Ti panagdaydayaw a nadalus ken awan tulawna iti imatang ti Diostayo ken Ama, isu daytoy: Sarungcaran dagiti awan ti ammada ken dagiti balo a babbai iti ladingitda, ken agannad nga awan tulaw ti lubong” (Santiago 1:27). Dayta ket kas la iyal-allangogan ni Santiago dagitoy a sasao ni Jesus: “ ‘Ta nagbisinac, ket iniccandac ti canen; nagwawac, ket iniccandac ti inumen; naggangannaetac, ket pinagdagusdac, Lamolamoac, ket kinawesandac; nagsakitac, ket kinablaawandac; naggianac idiay pagbaludan ket immaycayo caniac. Iti casta sumungbatto kencuana dagiti nalinteg, a cuncunada: Apo, Caano ti pannacakitami kenca a mabisbisinan ket tinaraonandaca, wenno mawaw ket iniccandaca ti inumen?’ ” (Mat. 25:35–37). Dagiti agkasapulan nga ul-ulila ken dagiti balo a babbai nga agsagsagrap iti panagdandanag ti mangsagid iti puso ti Ama, isu a ti maysa a pagbiaganna ti maysa a relihiyon a pudno ket “icalinteganyo dagiti ul-ulila, salacnibanyo ti balo a babai” (Isa. 1:17).

Idiay Antioquia ti immuna a naawagan a Cristiano dagiti pasurot ni Jesus (Aramid 11:26). Kastoy ti mabasa iti teksto: “Ket dagidi adalan nagnunumoanda ti mangipaw-it ti tulong cadagidi cacabsat nga agnaed idi sadi Judea; cas ti cabaelan ti tunggal maysa. Isu met ti inaramidda, nagipawpaw-itda cadagidi panglacayen iti ima da Bernabe ken Saulo” (Aramid 11:29, 30). Ti mangipaay iti tulong (eis diakonian) iti daytoy a lawag ket mabalin a kaipapananna ti panangipaay kadagiti sanikua (kuarta, sagsagut) a maaramat nga agpaay kadagiti agkasapulan a tattao nga agbibiag iti riribuk.

### Paset III: Aplikasion iti Biag

Dagiti napanglaw ken agkasapulan ket addaan iti naisangsangayan a lugar iti panagministro ni Jesus, gapu ta kadakuada ti pakaikasabaan ti evangelio (ti naimbag a damag, ti pagarian ti Dios) (Mat. 11:5; Lucas 4:18). Dagiti dadduma a teksto iti Biblia pasingkedanda a dagiti napanglaw ket saanda laeng a napanglaw iti naespirituan a panangkita no di pay ket iti namaterialan a panangkita (Mat. 5:3; Lucas 6:20). Ti istoria maipapan iti daton ti napanglaw a balo a babai ket iladawanna met daytoy a punto.

Kabayatan a timmangad, nakita ni Jesus dagiti nabaknang a mangikabil kadagiti sagutda iti pagidulinan iti gameng ti templo. Nakitana met ti maysa a napanglaw a balo a babai a nangikabil iti dua a babassit unay a sinsilio a gambang. “ ‘Ket kinunana: Kinapudnona cunac cadacayo, a daytoy napanglaw a balo nangicabil ti adadu ngem isuda amin: Ta amin dagitoy, nangidatonda iti paset dagiti sobrada; ngem daytoy, iti kinapanglawna, intedna amin ti pagtaraon nga adda kencuana’ ” (Lucas 21:3, 4; kitaen met ti Marcos 12:41–44; ken 2 Cor. 8:9, 12).

Saan nga ibaga kadatayo ti istoria nga adda kabagian ti babai a mangaywan kenkuana; no di ket, ibagana nga isu ket maysa a napanglaw a balo ken intedna ti amin nga adda kenkuana a pagbiagna. Ti panangibaga ni Jesus iti daytoy napanglaw a babai ket makapangayangay agsipud ta, manen, ti imatangna ket naisentro iti kapapanglawan iti napanglaw, saan laeng nga iti maysa a naespirituan a panangkita no di ket ad-adda iti namaterialan a panangkita: “ ‘ngem daytoy babai iti kinapanglawna incabilna ti amin nga adda kencuana ken amin a pagtaraonna’ ” (Marcos 12:44).

No dagiti agkasapulan a tattao, kas iti napanglaw a balo a babai, ket kumita kenka wenno iti iglesiam, ania dagiti wagas a makitada ti pannakaipaduyakyak ni Jesu-Cristo ken ti nalawlawa a pannakaagas ken tulong nga ipaayna babaen ti Iglesiana?

` `