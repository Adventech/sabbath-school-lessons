---
title:  Tapno Tulongan ti Maranggasan
date:   22/11/2023
---

Asino kadatayo iti saan a nakapadas no kasano iti kinapaypayso a makaranggas ti lubongtayo. Uray pay no agbibiag iti maysa a lugar ti kinabaknang ken kinamaterial, wenno agbibiag iti maysa a lugar ti kinapanglaw ken namaterialan a masapsapul—saan a dayta ti napateg. Dagiti tattao ket maranggasan, agrigrigat, makibalbalubal. Amin nga aramiden ti maysa, kas pangarigan, ket agbasa ti maipapan iti agdiwerdiwer a gatad ti kuarta a nagastos kadagiti pangsumra iti pannakauppapay (antidepressants) idiay akin laud a lubong iti kada tawen tapno maawatan a ti namaterialan a kinabaknang laeng ket dipay makaasideg a mangpatalged iti kinaragsak wenno talna.

> <p></p>
> “Ti Espiritu ti Apo adda caniac: ta pinulutannac a mangted cadagiti naimbag a damag cadagiti napanglaw; imbaonnac a mangipacaammo ti pannacaluc-at cadagiti nacayawan, ken ti pannacakita dagiti bulsec; tapno luc-atac dagiti maparparigat” (Lucas 4:18).

`Ania ti isuro daytoy kadatayo maipapan iti inaramid ni Jesus ken ania koma met, iti bukodtayo a gunglo, ti aramidentayo kadagidiay a makasapul iti aglawlawtayo?`

Ti Dios ket ay-ayabannatayo a mangsabat kadagiti masapsapul ti amin a tattao, uray pay no ditay ammo no inton ano nga awatenda ni Jesus wenno awatenda ngata. Nupay iti panangdanon kadakuada nga agpaay ken Jesus ket isu ti pamuon ti misyontayo, masapul a tulongantayo dagidiay a makasapul agsipud ta masapulda iti tulong. Tulongantayo ida agsipud ta inawattayo ni Jesus a kas Apotayo, ken dayta iti nangayabanna kadatayo nga aramiden.

Ti pagwadan ni Jesus a mangpadpadas a mangdanon kadagiti masapsapul ti amin a tattao ket maysa a naibatay iti principio ti Biblia a suroten. Ditay ammo no amin a tinulongan ni Jesus ket nangawat Kenkuana wenno saan.

Iti pudno a tumulong kadagiti sabsabali, masapul nga ammotayo dagiti masapsapulda. Tunggal kultura ket addaanda iti bukod a wagas a panangipakita no kasano iti panangtratar iti maysa a gayyem. Idiay India, naipaugali iti mangiservi iti makan wenno mainum no adda dagiti sangaili. Nalaklaka iti mangited iti maysa a pakalaglagipan a kuarta iti maysa a ganggannaet ngem iti mangliwliwa iti maysa a gayyem nga isu a kapukpukawna iti maysa nga inay-ayat. Mabalin a ti kasapulan ti gayyemmo ket ad-adu pay ngem iti kuarta wenno napisikalan a banbanag. Masansan a ti tulongmo a pannakipagrikna iti panawen ti kangrunaan a pukaw ket mabalin nga ad-adu a makatulong.

Ti napateg a principio a kas katulongan ni Jesus kadagiti gagayyemtayo ket mangrugi nga umuna iti kalat a panangipakita iti saan a naimbubukodan nga ayat kadakuada, pannakaawat kadagiti masapsapulda nga umuna sakbay a padpadasen nga ipaay ti tulong. Ipaay ti tulong a masapulda, uray pay no ditay ammo no nakasaganada a sumurot ken Jesus.

`Basaen ti Mateo 25:34–40. Ania ti mensahe kadatayo ditoy?`