---
title:  Ti Laeng Wagas ni Cristo
date:   20/11/2023
---

**Ania ti isuro dagiti sumaganad nga istoria kadatayo maipapan iti panagministro kadagiti makasapul?**

`Juan 5:1–9`

`Marcos 1:23–28`

Ni Ellen G. White mangipaay iti lima-nga-addang a proseso ti wagas ni Jesus no kasano iti agministro, nangnangruna kadagidiay a makasapul: “Ti wagas laeng ni Cristo ti makaited iti pudno a balligi a panangdanon kadagiti tattao. Ti Mangisalakan ket nakilangenlangen kadagiti tattao a kas maysa nga agtarigagay iti pagimbaganda. Impakitana ti pannakipagriknana kadakuada, nagministro kadagiti masapsapulda, ket naalana ti talekda. Kalpasanna inawisna ida, ‘Surotendak.’ ”—The Ministry of Healing, p. 143.

Umuna, masapul a makilangenlangentayo kadagiti awan mabalbalinna, gastaren ti tiempo a mangam-ammo kadakuada, ken maawatan dagiti masapsapulda a nabuyogan iti gandat a panangaramid iti naimbag nga agpaay kadakuada. Kitaen iti inaramid ni Jesus iti di makagunay idiay tanke. Ni Jesus ket adda idiay a mismo, iti tengnga “dagiti adu a masacsakit, bulbulsec, pilpilay, saan a macagunay” (Juan 5:3).

Maikadua, masapul nga ipakitatayo ti pannakipagrikna. Daytoy ket mabalin a makakarit kadagiti sumagmamano a kasasaad agsipud iti di panagtalek, ken agsipud ta no dadduma dagiti tattao ket aramatenda ti kinamanangngaasi a kas maysa a wagas a panangala iti panagtalek iti maysa a tao nga iti ud-udina ket irurumenda [abusuenda]. Nupay kasta, ti Dios ket ay-ayabannatayo a mangipakita iti pannakipagrikna nga awan ti aniaman a banag a namnamaen a kasukatna.

Ti maikatlo nga addang ket ti panagministro kadagiti masapsapulda. Daytoy ket iramanna iti ad-adu pay ngem sasao laeng. Dayta ket alaenna ti aramid nga agministro iti masapul ti maysa a gayyem wenno maysa a ganggannaet. Ni Jesus nagsao iti di makagunay, dinamagna no ania iti kayatna, ket kalpasanna nangaramid iti maysa a datdatlag iti biangna. Iti istoria ti lalaki a nagunggan iti maysa a “narugit nga espiritu,” innala ni Jesus ti naan-anay a pannakatengngel ti kasasaad, nga inaramidna nga agpaay iti awan mabalbalinna a tao ti dina mabalin nga aramiden iti bagbagina a mismo.

Ti maikapat nga addang ket panangala iti talekda. No agministrotayo kadagiti tattao, no tulongantayo ida, masursuroda iti agtalek kadatayo ken ti ibagatayo kadakuada, isu nga inton saritaentayo kadakuada maipapan ken Jesus, ad-addan a nakalukatda a dumngeg. Ni Jesus ket dina laeng kinayat nga agasan ida a napisikalan; kayatna ida a maaddaan iti agnanayon a biag Kenkuana (kitaen ti Juan 10:10).

Ti maudi nga addang ket tulongan a maiturongda ken Jesus, maysa nga aramid a sapulenna ti pammati manipud kenka ken ti maysa a tultulongam.

`Gagangay a ditay maaramid dagiti kita ti datdatlag nga inaramid ni Jesus. Ngem ania dagiti wagas a kaskasdi a makapagministrotayo kadagidiay a makasapul iti tulong?`