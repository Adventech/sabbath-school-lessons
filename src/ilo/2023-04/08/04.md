---
title:  Dagiti Agkamkamang ken Ganggannaet
date:   21/11/2023
---

Ti topiko a ganggannaet ken agkamkamang ket nagbalin a napudot unay a pagdidibatian a banag, nangnangruna ta nakaad-aduda ita nga aldaw. Uray pay no napagtalaw babaen ti gubat, wenno gagangay a didigra, wenno iti namnama iti maysa a nasaysayaat a masakbayan a biag, riniwriwriw [minilmilyon] iti likmut ti lubong ti naparut manipud kadagiti pagtaenganda ken agkasapulanda unay iti tulong.

Idiay Mateo 2:13, 14, ni Jesus ket maysa nga agkamkamang. Dagiti naidagaan a nagannakna, ni Jose ken Maria, ket napilitda a panawan ti Bethlehem iti rabii ken nagsapul iti pagkamangan idiay Egipto tapno maliklikan ti managpapatay nga ima ni Herodes. Ti Biblia ket awan a pulos ti imbagana maipapan iti kapadasanda idiay Egipto, ngem saan a narigat a panunoten nga adda dagiti karitna, nalabit a kapadpada iti dadduma nga isu met laeng a karit a sangsangoen met laeng dagiti agkamkamang ita nga aldaw. Kinapudnoanna, kas pumadpada no kasano iti panangsapul ti pamilia ni Jesus iti tulong idiay maysa a ganggannaet a daga, adu kadagiti Muslims, Buddhists, Hindus, Cristiano, ken saan a narelihiyosoan a tattao ket agsapsapul met kadagiti baro a daga ita nga aldaw.

Iti gagangay a panagsarsarita, nalaklaka iti mangaramid iti pannakigayyem kadagiti tattao manipud kadagiti bunggoy iti bukodtayo a kultura ken pagsasao agsipud ta ibingaytayo dagiti adu a banbanag a pagpapadaan. Nupay kasta, ad-adu a makakarit iti makasarak iti pagpapadaan a banag kadagiti ganggannaet ken agkamkamang nga isu a naiduma iti langada kadatayo ken dida agsao iti kas iti pagsasaotayo, nga isu a saan a makibingay iti isu met laeng a narelihiyosoan a pateg ket saan a mangan iti kas iti kankanentayo. Ti evangelio ayabannatayo a rummuar manipud iti tributayo, pagilian, nanam-ay a lugar ti kulturatayo ket danunentayo dagidiay a makasapul, uray pay no kasano nalabit iti pannakaidumada kadatayo.

`Basaen ti Deuteronomio 10:19; Salmo 146:9; Roma 12:13; ken Levitico 23:22. Ania a napateg a tema ditoy ti laglagipentayo?`

Kasano iti panagministrotayo kadagiti ganggannaet ken agkamkamang? Dayta ket narigat agsipud ta, kadagiti dadduma a pagpagilian, mabalin a saan a husto iti napolitikan a makilangen wenno tumulong kadagitoy a tattao. Nupay kasta, masapul nga aramidentayo iti kabaelantayo, no mabalinantayo, ti agministro kadagitoy a tattao, a sigurado a naglasat iti sumagmamano a narigat unay a tiempo ken kasapulanda ti tulongtayo. Isu nga, iti aniaman a tukad a mabalintayo, masapul a tumulongtayo.

Mangrugi iti kararag, kalpasanna sapulen ti pakaammoan kadagiti ganggannaet ken agkamkamang. Adu dagiti luglugar nga addaan kadagiti organisasyon a mangaywan kadakuada. Mabalinmo iti mangrugi nga agtrabaho iti maysa kadagitoy nga organisasyon, wenno mabalin nga iti lokal nga Eskuela Sabatina ti iglesia ket mabalinna iti mangirugi iti maysa a panagministro kadagiti ganggannaet wenno agkamkamang.

`Uray pay no iti bassit laeng a kantidad, ania iti mabalinmo nga aramiden a tumulong iti aniaman kadagiti ganggannaet ken agkamkamang nga ammom?`