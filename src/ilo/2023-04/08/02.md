---
title:  Ti Pammati Dagiti Gagayyem
date:   19/11/2023
---

Maysa a napigsa unay nga istoria dagiti Evangelio iparangarangda ti naglasatan dagiti sumagmamano a lallaki tapno iyegda ti maysa nga agkasapulan a tao, nalabit maysa a gayyem, ken Jesus. Makaadaltayo iti adda a napasamak ditoy maipapan iti narigat a trabaho a nalabit no dadduma a masapul nga aramiden tapno agministro kadagidiay a makasapul.

`Basaen ti Lucas 5:17–26 (kitaen pay ti Mat. 9:1–8; Mark 2:3–12). Ania dagiti dadduma nga adal a maalatayo manipud iti daytoy nga istoria maipapan iti misyon ken panagministro?`

Babaen iti panangiyegda kenkuana ken Jesus, dagitoy a lallaki ket innalada ti pagrebbengan a mangngaasi iti gayyemda. Ti Dios ket ay-ayabannatayo nga agbalin koma a kas kadagiti gagayyem daytoy a lalaki—a mangidalan iti agkasapulan ken Jesu-Cristo. Daytoy a trabaho sapulenna ti pammati, aramid, anus, ken maysa a yaanamong, no isu ti masapul, nga agbalin a saan a kadawyan. Dagiti lallaki napanda ken Jesus ngem nasabatda dagiti bangen. Saanda a mabalin nga ipan ti awan mabalbalinna a gayyemda ken Jesus babaen iti kadaanan a pamay-an. Dida simmardeng; no di ket nakasarakda iti maysa pamuspusan a wagas a panangipan iti lalaki ken Jesu-Cristo. Imbabada ti gayyemda manipud ti atep! Ngem, segun ken Lucas, pinalubosan ni Jesus ti inaramidda (kitaen ti Lucas 5:20).

Tarigagay ni Jesus kadatayo nga iyegtayo dagiti awan mabalbalinna a gagayyemtayo Kenkuana. Ti Biblia tudtudoenna ni Jesus a kas Dakkel a Mangngagas nga Isu nga agtarigagay a mamakawan ken mangagas kadagidiay nga agrigrigat, siasinodaman.

Ni Ellen G. White karitennatayo a tulongan dagiti awan mabalbalinna: “Diyo urayen a maibaga iti pagrebbenganyo. Luktanyo dagiti matayo ket kitaen ti aglikmutyo; pagbalinenyo dagiti bagbagiyo a mayam-ammo kadagiti awan mabalbalinna, agladladingit, ken makasapul. Dikay ilemmeng dagiti bagbagiyo kadakuada, ken sapulen iti pannakapasardeng dagiti kasapulanda. Asino iti mangted ti pammaneknek a naibaga idiay Santiago, nga agikut iti nadalus a relihiyon, di namulitan iti kinaimbubukodan wenno kinarugit? Asino iti makumikom a mangaramid amin iti pannakabalinda a tumulong iti dakkel a plano ti pannakaisalakan?”—Testimonies for the Church, vol. 2, p. 29.

Ni Jesus a Mismo impaduyakyakna no kasano a tulongan dagiti awan mabalbalinna ken ay-ayabannatayo a mangaramid iti isu met laeng. Umuna, agbalintayo a gayyemda; kalpasanna maammoantayo maipapan kadagiti masapsapulda; panungpalanna, idalantayo ida ken Jesus, nga Isu laeng ti Maysa a makatulong kadakuada. Daytoy iti inaramid dagitoy a lalaki iti daytoy nga istoria; masapul nga aramidentayo met iti kasta met laeng iti aniaman a kasasaad a masarakantayo dagiti bagbagitayo. Tumulong a mangidalan kadagiti tattao iti maymaysa laeng a makaisalakan kadakuada: ni Jesus.

`Asino iti adda iti likmutmo, itan a mismo, a makasapul iti sumagmamano a tulong? Ania iti aramidem nga agpaay kadakuada?`