---
title:  Adalen Pay
date:   24/11/2023
---

Basaen ti surat ni Arthur White, “A Few Days at Long Point,” Ellen G. White: The Australian Years: 1891–1900, vol. 4, pp., 100–104.

Dagiti nagsurat ti Evangelio inlanadda dagiti pagwadan nga aramid ni Jesus a panangbangun kadagiti rangtay dagiti tattao manipud kadagiti dadduma a kultura tapno isalakanna ida (Mat. 8:28–34; Mark 5:1–20). Kasta met, naayabantayo met a mangaramid kadagiti gagayyem ken agministro kadagiti tattao manipud kadagiti dadduma met a kultura. Ti ipapatay ni Cristo ket agpaay ti isuamin, uray pay no ania iti raza, katatao, kinabaknang, wenno naggapgapuan. Daytoy iti ponto a ditay pulos liplipatan. “Ket isu ti daton ti cappia gapu cadagiti basbasoltayo; ket saan laeng a gapu cadagiti basbasoltayo no di pay ket gapu iti isu-amin a lubong” (1 Juan 2:2).

“Dagiti lallaki ken babbai ket dida tungtungpalen ti inaramid ti Dios, no ipakpakitada laeng ti ayatda kadagiti bukodda laeng a gunglo ti pamiliada, . . . kabayatan nga ilaksidda dagidiay nga ay-ayatenda nga isu a mabalinda koma a liwliwaen ken bendicionan babaen iti panangpalag-an kadagiti kasapulanda. . . .”

“Idi inayabannatayo ti Apo a mangaramid iti naimbag nga agpaay kadagiti sabsabali iti ruar dagiti pagtaengantayo, dina kayat a saoen a ti ayattayo iti pagtaengan ket mapukaw, ket iti kasta bumasbassit ti panagayattayo kadagiti kakabagiantayo ken pagiliantayo agsipud ta tarigagayannatayo a mangilawlawa kadagiti pannakipagriknatayo. Ngem saantayo nga pupoken ti ayat ken pannakipagriknatayo kadagiti uppat a suli ti diding, ken kulongen ti bendicion nga inted ti Dios kadatayo tapno dagiti sabsabali ket awan maalada a nanamen a pagimbagan kadatayo.”—Ellen G. White, The Advent Review and Sabbath Herald, Oct. 15, 1895.

Ti pagrebbengan a naited kadatayo nga agbalin a maysa a bendicion kadagidiay nga adda iti ruar ti nanam-ay a lugartayo, uray pay no aggapuda iti sabali a kultura wenno maysa laeng a tao nga awan iti mabalbalinna, ket maysa a di matawaran a bilin manipud ken Jesu-Cristo a Mismo (Aramid 1:8; Marcos 11:17).

**Salsaludsod a Pagiinnadalan**:

`Ania ti bukodmo a nanam-ay a lugar, ken apay a siaanamongka a rummuar iti dayta no nasken?`

`Ania dagiti ipakpakita ti pasamak idi naawagan ni Jesus a “ ‘maysa a tao a mannangan ken managinum ti arac, pagayam dagiti agsingsingir ti buis ken dagiti managbasol’ ” (Mat. 11:19)? Ania iti ar-aramiden ni Jesus idi a mabalin a nangiyeg iti dayta a pammabasol, ken ania ti isuro dayta kadatayo maipapan ti misyon?`

`Kasano koma iti kalawa ti pannakiraman ti maysa a Cristiano iti panagrambak dagiti saan a mamati? Kasano ngata ti panangaramid dagiti Cristiano dayta nga awan panangikompromiso kadagiti principio a naibatay iti Biblia?`