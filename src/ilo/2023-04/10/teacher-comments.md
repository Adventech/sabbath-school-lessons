---
title:  Komentaryo Dagiti Mannursuro
date:   08/12/2023
---

### Paset I: Pakabuklan

Iti panagpakadana sakbay nga immuli idiay langit, binilin ni Jesus dagiti adalanna nga agbalin a saksina kadagiti tattao iti tunggal nacion iti lubong (Mat. 28:19). Ti “amin a nacion” iti Mateo 28:19 ket saanna a tudtudoen dagiti estado a nacion no di ket “bunggoy ti tattao.” Ti bunggoy dagiti tattao ket tudtudoenna ti bunggoy dagiti tattao nga addaan iti gagangay a pannakaawat iti pakasaritaan, pagsasao, patpatien, ken pakailasinan. Awan ti nataoan a sociedad ditoy daga a di koma pakaiparangan ti evangelio ni Jesus ken saan a pakaaramidan dagiti disipulos nga agpaay Kenkuana. Dagiti kangrunaan nga ahensya ti misyon a, kas iti Global Frontier Missions ken ti Joshua Project, ket pattapattaenda nga adda agarup 17,446 a bunggoy dagiti tattao iti lubong, nga addaan iti nasurok a 7,400 kadakuada iti maibilang a di nadanon ti evangelio. Iti sabali a pannao, 42% kadagiti bunggoy ti tattao iti lubong ket awananda iti komonidad dagiti Cristiano a makabael nga agivangelio kadagiti dadduma pay a bunggoy dagiti tattao nga awan ti aggapu iti ruar a saksi. Siam a pulo ket lima kadagiti kabassitan a nadanon a bunggoy ti tattao babaen ti evangelio ket naiwaras iti sakup ti 10/40 window, maysa a lugar a kaaduanna a pagnanaedan dagiti tribu ti tattao a, Hindu, Muslim, Budista, ken dagiti saan a relihiyoso. Dadduma kadagitoy a bunggoy ti tattao ket bassit wenno awan ti pannakadanonda iti evangelio. Dagiti tattao a saan pay a nadanon ti evangelio ket addada met idiay akin Laud a nasnacion, gapu iti lumawlawa a bunga ti secularism (ti panamati a ti relihiyon ket saan nga ikankano).

### Paset II: Komentaryo

**Ni Pablo: Maysa nga Adut’ Naaramidanna a Misyonero**

Ti adal ita a lawas iyammonatayo iti panagsaksi kadagiti tattao nga awanan a pulos, wenno bassit unay ti pakaipadaanda kadagiti Cristiano no maipapan kadagiti narelihiyosoan a patpatien ken ipatpateg. Dagiti tattao a nadumaduma ti naggapuanda a tribu ken adu a ti di agpapada a narelihiyosoan a pannakaitalagada ket agkakaduada nga agbibiag ken makibingayda iti biag ti publiko. Gapu iti agsusupadi a panangkitada iti lubong, dagitoy a tattao ket addaanda iti agduduma a naespirituan a kasapulan ken arapaap. Iti uneg daytoy adu ti relihiyonna a lubong a naayabantayo a mangibingay iti pammatitayo ken mangaramid kadagiti disipulo nga agpaay ken Cristo. Iti damo a panangkita, makapadanag daytoy nga annongen. Kasapulan ti panangpanaw kadagiti narelihiyosoan a nanam-ay a lugartayo, adalen dagiti sasao ken palpalimed a narigat a maawatan; panangtingiting manen kadagiti kababalintayo (stereotypes and biases) kadagiti tattao nga addaan iti panangkita a naiduma iti bukodtayo a panangkita; ken panagsursuro kadagiti baro a pamay-an ti panagevangelio. Kasla saan nga umdas dayta, adu dagiti saan a Cristiano ti saan a nasayaat ti panangkitada iti Kinacristiano. Imbag laengen ta adda kadatayo iti Biblia dagiti pagulidanan dagiti misyonero a nangikagumaan a mangdanon kadagita a tattao.

Kalpasan iti pannakakonvertirna iti kina Cristiano, impaduyakyak ni Pablo ti di mabanbannog a pannakaitalaga iti pannakaiwaras ti evangelio iti amin a nasnacion. Nupay kasta, naidumduma iti panangdanon ni Pablo kadagiti agdengdengngeg kenkuana, depende no dagita ket Judio wenno Gentil. Iti panangidilig iti kinunana kadagiti Judio idiay maysa a sinagoga idiay Antioque (Aramid 13:13–43) iti panangiparangna iti evangelio iti agdengdengngeg a Gentil idiay Areopago idiay Atenas (Aramid 17:16–33), makitatayo a ni Pablo impakitana ti maysa a dakkel a panangtratar iti kinasensitibona iti naited a kasasaadna, kasta met iti agdengdengngeg kenkuana. Idiay Antioque, ni Pablo ket nagadaw kadagiti Sursurat a mangbangon iti takderna a dagiti padto idiay Daan a Testamento ket masarakanda ti pannakatungpalda ken Jesus. Idiay Atenas, irugi ni Pablo iti pagaammo unay kadagiti agdengdengngeg kenkuana a Gentil: ti altar iti di am-ammo a Dios ken dagiti sasao dagiti bukodda a mannaniw, imbes koma a dagiti panagsasaganad dagiti teksto idiay Biblia. Ni Pablo ket aramatenna ti ammo dagiti agdengdengngeg a saritaen maipapan iti “Apo ti langit ken daga” nga isu a namarsua kadagiti isuamin a banbanag. Iti saan a panangawat kadagiti patpatien dagiti taga Atenas, pinadayawan ni Pablo ida gapu iti kinarelihiyosoda. Daytoy a nasayaat a sasao maipapan kadagiti agdengdengngeg kenkuana ket nalabit ngata a naisangrat a mangpatalged iti panagngayangayda iti dadduma kadagiti panagsaona. Nupay kasta unay iti pannakariribokna gapu iti kinaadu dagiti ladladawanda, ni Pablo ket naigawidna dagiti kababalinna. Aniaman a pannakaiparang ti unget ken pammabasol a maibusor kadagitoy a tattao nga isu nga awananda iti pannakaammo iti naisangsangayan a paltiing ti Dios kadakuada ket mabalin a nangpaidam koma kenkuana iti maysa a napateg a gundaway a mangiparang iti evangelio kadakuada. Napateg a laglagipen a ti kinasensitibo ni Pablo kadagiti kasasaad ti panagbiag dagiti taga Atenas ket saan nga isu iti nanglapped kenkuana a nangayab kadakuada iti panagbabawi.

Ti punto iti ngato ket naimbag unay iti pannakailadawanna babaen ti 2004 nga impablaak ni Mark Allan Powell kadagiti resulta ti panagsukimatna iti naibunga dagiti inaldaw a pasamak dagiti tattao iti panagbasbasa ken panangipatarusda iti Sursurat (kitaen ti Allen Powell, “The Forgotten Famine: Personal Responsibility in Luke’s Parable of the ‘Prodigal Son’ ” in Literary Encounters with the Reign of God, Sharon H. Ringe and H. C. Paul Kim, eds. [New York: T & T Clark, 2004]). Iti umuna a tukad daytoy a panagsukimat, sinurbey ni Powell ti dua a bunggoy dagiti estudiante iti seminario, maysa idiay Estados Unidos ken ti sabali idiay St. Petersburg, Russia. Buklen ti eksperimento ti panangkiddaw kadagiti estudiante a basaenda ti istoria ti Anak a Nayaw-awan iti Lucas 15:11–32, iserrada dagiti Bibliada, ket kalpasanna lagipenda dayta manipud iti panunotda iti amin a kinaapagisu no mabalin iti maysa ken maysa idiay masinnunuo a bunggoyda. Natakuatan ni Powell ti dua a kangrunaan a nagdumaan ti maisao a panangisalaysay manen iti daytoy a pangngarig. Iti maysa a dasig, nupay innem laeng a porciento kadagiti estudiante nga Americano ti nakalagip iti bisin a nadakamat iti bersikulo 14, 84 a porsiento kadagiti estudiante idiay St. Petersburg iti nangibaga dayta. Iti sabali a bangir, 100 porsiento kadagiti estudiante nga Americano ti nangipaganetget iti panangsayang ti barayuboy nga anak iti tawidna, idinto ta 34 porsiento laeng kadagiti estudiante a Ruso ti nakalagip iti daytoy a pannakaibinsabinsa. Kadagiti Amerikano nga estudyante, ti panangibaga ti bisin ket kas la maysa a nainayon a detalye nga awan iti aniaman a nainayonna pateg iti istoria. Agsipud ta awan iti nabiit a pannakalagipda iti bisin, isuda amin ket impaganetgetda ti nabarayuboy a pananggastos iti kinabaknang a kas di mapagtalkan a kababalin. Nupay kasta, kadagiti estudyante a taga Russia, nga isu a nagbiag ken nakilangenlangen kadagiti sumagmamano a nakalasat iti 900–nga aldaw a panangraut ti buyot ti Nazi iti ciudad ti St. Petersburg idi 1941, nga isu a nangkalbit iti maysa a bisin a nangpatay iti 670,000 a tattao, ti pannakaibaga ti bisin ket maysa a napateg a pannakaibinsabinsa a nangnayon iti adu iti istoria. Daytoy nga eksperimento ket maysa a naimbag a pannakailadawan iti kinapateg iti panangadaptar iti mensahetayo kadagiti agdengdengngeg kadatayo, iti agpadpada nga istilo ken linaunna, kas iti inaramid ni Pablo kadagiti taga Atenas.

**Kasapulan ti Panagbalbaliw iti Aramid ti Misyon**

No idilig kadagiti kapanawenanna, saan a gagangay ti wagas ni Pablo iti panagministro, nangnangruna idiay Atenas. Mabalin pay ketdi a mailadawan a kas nasakbay (avant-garde) no maipapan iti pannakasapul nga agbalin a flexible ken mannakibagay iti misyon. Ti naisalsalumina a namisyoneroan a kababalinna ket kasapulan unay ita nga aldaw. Dagiti kabaroanan ita nga aldaw a taga Areopago ket addada kadagiti nadumaduma a paset ken langa kadagiti adu a sentro dagiti ciciudad. Dayta ket mabalin a plaza ti ciudad, parke, suli ti lansangan, sentro ti pagtagilakoan, ampiteatro ti unibersidad, wenno panganan. Ti iglesia ket kasapulanna dagiti kamkameng nga addaan kadagiti maitutop a sagsagut, talugading, langa, ken kinamanagpartuat, napabileg ken naluk-atan nga agpaay iti panagministro kadagiti kakasta a sentro. Dagiti kamkameng a naarwatan a sumrek kadagiti saan a tradisyonal a gunglo, kasta met kadagiti saan a Cristiano, ket rumbeng a maitalek kadakuada ti waya nga agpanunot kadagiti baro a wagas a panangibingay iti evangelio, uray no iti un-unana ket agparparang a dagitoy ket saan a maawat.

Ti panangdawat ti Dios ken Abraham a mangidaton ken Isaac, ti anak a lalaki nga isu a babaen kenkuana nga inkari ti Dios a mangaramid kenkuana nga ama dagiti adu a nasnacion, ket saan a kadawyan (Genesis 22). Ti panangibaga ni Eliseo ken Naaman nga “Inca a sitatalna” kalpasan ti panangaramid ni Naaman kadagiti dua a karkarna a kiddawna (2 Ar-ari 5) nga isu a makariribok unay (kitaen ti adal idi napan a lawas). Ti panangibaga ti Dios ken ni Isaias nga agpasyar a lamolamo kadagiti lanlansangan ti ciudad iti tallo a tawen, nga ipakdaarna ti damag ti pannakadadael nga agpaay kadagiti kakadua ti Juda, ket napaypayso a karkarna (Isa. 20:2–4). Panunotem ti bain a mabalin a narikna ni Mikias idi imbaga ti Dios kenkuana a saan laeng a magna a lamolamo, no di ket agdung-aw a kas iti chacal ken agsennaay a kas iti kullaaw (Mikias 1:8)! Iti lawag dagitoy a pagarigan a naibatay iti Biblia, “No mabasa iti lawagna, ti Biblia ipaayna dagiti adu a sasao ken pagarigan a mangipakita iti pananganamong ti Dios kadagiti pamay-an ti misyon a mabalin a maibusor iti bukel dagiti nanam-ay nga ar-aramidtayo. Nalawa a panagbasa ken dagiti nalawag a teksto ti Biblia . . . isingasingda a ti Dios ket ad-adda a silulukat ken managpartuat ngem kadatayo. No dayta ti kasasaad, saantayo koma a napardas a mangbabalaw iti dayta a naiduma wenno saan a makaay-ayo.”—Jon Paulien, “The Unpredictable God: Creative Mission and the Biblical Testimony,” in A Man of Passionate Reflection, Bruce L. Bauer, ed. (Berrien Springs, MI: Department of World Mission, Andrews University, 2011), p. 85. Imbes nga itultuloy nga aradoen ti taltalon ti misyon kadagiti kadaanan a wagas, masapul nga agbalintayo a nalaka a maibagay, nainsiriban, ken silulukat ti panunottayo maipapan kadagiti baro, ken uray pay di unay pagaammo, a pamay-an iti misyon ti Dios. Nagtaud ti misyon iti Dios ken agtalinaed nga Isu ti nagtaudanna. Masapul ngarud nga agpannuraytayo Kenkuana. Kas iti inaramid ni Ari Jehosafat, kanayontayo nga agturong iti Dios, a kunaentayo, “dicami met ammo no ania coma ti aramidenmi: no di ket dagiti matami addada a situturong kenca” (2 Cron. 20:12). No napudnotayo, iparangarang ti Dios ti pagayatanna kadatayo. Mabalin a saan a gagangay kadatayo ti dalanna a kas iti naibilin ken ni Jehosafat nga ibaunna ti buyotna a makigubat babaen ti panagkanta. Ngem maysa a banag ti sigurado: ti panangaramid iti misyon ken panagministro iti wagas ti Dios, ken babaen ti pannakabalin ti Dios, ket maitungpalna dagiti makaisalakan a panggepna a mangdanon iti amin a benneg ti sociedad.

### Paset III: Aplikasion iti Biag

Amin a tattao ket naimpluwensyaan, ken nakedngan, kadagiti pagarup dagiti kulturada ken dagiti panangkitada iti lubong. Dayta a napateg a kinapudno ket masapul a kitaentayo koma iti panangiparangtayo iti evangelio. Ti panagministro ni Pablo ipaayna kadatayo ti maysa a nasayaat nga ulidan a panangdanon kadagiti saan a Cristiano. Iti baba ket sumagmamano a kangrunaan a principio nga addaan kaipapananna iti misyontayo kadagidiay a saan pay a naisarang iti evangelio:

1\. Dagiti kultura dagiti tattao, agraman kadagiti nauneg a pagarupda a panangkita iti lubong, ti kakaisuna a kuadro ti pannakaawatda. Dagiti tattao ket saanda a maipasango kadagiti banbanag a labes ti kuadro ti pannakaawatda ken namnamaen a sumungbat a nasayaat kadakuada. Nasken ngarud a kankanayon nga agbalintayo koma a sensitibo iti inaldaw a kinapaypayso dagiti tattao nga isu a pagsaksaksiantayo.

2\. Masapul nga agtignaytayo a nabuyogan pannakatengngel ken raem iti kababalintayo kadagiti saan a Cristiano. Makaalatayo kadagiti napateg a pakakitaan maipapan kadagiti saan a Cristiano babaen ti panangad-adal kadagiti sistema dagiti patpatienda ken pannakisarsarita kadakuada a maipagpagapu iti panangsarak iti gagangay a banag a mabalin nga aramaten a kas ponto nga agpaay iti panangiparang iti evangelio.

3\. Masapul pay nga isentrotayo dagiti masapsapul ken ar-arapaap dagiti agdengdengngeg kadatayo ket ipakita kadakuada no kasano iti panangsungbat ni Cristo kadakuada. Ditay koma palubosan dagiti bukodtayo a panagkita a naibatay iti kultura a bumallaet iti wagas no kasano iti kayat ti Dios a panangyammo iti Bagbagina kadagiti saan a Cristiano babaen kadatayo. Napateg, nga iti panangiparang iti evangelio, liklikantayo iti panangipagarup a dagiti dumdumngeg kadatayo ket ammoda dagiti ammotayo maipapan ti Dios, ayaten dagiti kababalin nga ayatentayo, maawatan ti kapanunotan iti basol a kas pannakaawattayo, ket marikna ti basol ken agkasapulan iti pammakawan ti Dios.

4\. Kamaudianan, masapul nga aywanantayo dagiti bagbagitayo a maibusor iti panangdadaeltayo iti mensahetayo iti aramid a panangadaptar dayta kadagiti agdengdengngeg kadatayo. Ti evangelio ket kaipapananna ti panangkarit kadagiti paspaset ti amin a pagpagarup a panangkita ti lubong a saan a maitunos iti Sursurat.

` `