---
title:  Panangyammo iti Maysa a Baro a Dios
date:   06/12/2023
---

Itan ta naala ni Pablo ti imatang dagiti managpanunot idiay Atenas, inturongnan dagiti agdengdengngeg kenkuana iti Dios idiay langit.

`Basaen ti Aramid 17:24–27. Ania a yaasideg ti al-alaen ni Pablo ditoy iti gandat a panangdanon kadagitoy a tattao?`

Kadagiti tattao a maseknan unay maipapan kadagiti naespirituan a banbanag a mangbangun iti maysa nga altar iti maysa a di ammo a dios, dagiti sasao ni Pablo ket nasikap: maysa a Namarsua a Dios a saan nga aggian iti maysa a templo, awan a pulos ti kasapulanna kadagiti tattao, no di ket mangipaay kadagiti kasapulan ti tao. Iti kultura a naiyuper iti sarsarita [mythology] ti Griego, nga isu a dagiti didios ket di mapakpakadaan, naisentro-iti-bagbagi, ken nadawel, ti kapanunotan iti Dios a kas iti maysa nga inladawan ni Pablo ket maysa a nakaskasdaaw a makapangayangay unay a kapanunotan. Ket dagiti lallaki ti Areopago innalada ti umuna nga addang ti maladaga nga agturong iti maysa a Dios ti ayat.

Ti kinapudno ket daytoy a Dios, nga Isu a dida ammo, ket mabalin a maammoan! Pudno unay, kayatna a maammoan met Isuna.

Nalabit a nagsao ni Pablo iti at-atiddog idiay Areopago ngem ti sumagmamano laeng a sasao ni Lucas nga imbingayna iti daytoy nga istoria. Dayta ket maawatan agsipud ta agpaay iti ab-ababa a pannakaisuratna, insalaysay lattan ni Lucas ti pakabuklan ti sasao ni Pablo. No dayta ket agpayso, iti kasta iti tunggal maysa kadagiti kapanunotan a nabasatayo ket nalabit nga ad-adu pay iti panangibaskag ni Pablo. Iti kasta intayo bingbingayen ti sao ni Pablo kadagitoy a kapanunotan:

1. Umuna pinadayawan ni Pablo ti agdama a naespirituan nga ammo ken kinapasnekda.

2. Sumaruno impakitana a naadalna ti patpatienda ken nasarakanna dagiti sumagmamano a banbanag a dinayawna manipud iti naadalna.

3. Imbagana ngarud kadakuada maipapan iti maysa a matudtudo a banag a natakuatanna iti panangadalna iti relihiyonda nga inaminda a dida naawatan.

4. Kalpasan dayta, imbingayna ti paset ti Dios nga ammona a kasapulanda unay, nga isu ti kinapudno nga adda iti Dios ken dayta ket ay-ayatenna ida ken saan nga adayo kadakuada.

5. Kamaudiananna, iti paggibusan ti saona, ni Pablo immalis a nangballaag kadakuada no ania iti kayatna a saoen iti panangtukiad iti pannakaammo iti daytoy a Dios a dida pay ammo.

Innala ni Pablo ida iti kas kaadayo iti mabalinna a pangipanan kadakuada, kas naibatay iti ammona maipapan iti pinatida. No maiyadayona ida iti kasta a kaadayo, isu ket mangar-aramid iti naimbag a panagdur-as.

`Paliiwen ti awis ni Pablo iti naparsua a lubong ken iti Dios a kas Namarsua (kitaen pay ti Rom. 1:18–25). Apay a daytoy ket maysa a naimbag a yaasideg, kas pangrugian, iti kaaduan a tattao? Ania iti adda iti naparsua a lubong a mangitudo iti Dios a sipipigsa unay?`