---
title:  'Dagiti Pambartayo: Buteng'
date:   29/10/2023
---

`Basaen ti Nahum 1:1; Nahum 3:1–4; ken 2 Ar-ari 17:5, 6; 2 Ar-ari 19:32–37. Ania ti iparangarang dagitoy a bersikulo maipapan ti Nineveh ken ti panagkayamet ti Assyria ken Israel? Kasano ngata a daytoy a panagkayamet ta binaliwanna ti pangngeddeng ni Jonas ta napan ketdi idiay Tarshish?`

Maysa kadagiti gapu a mabalin a saan a yaanamong ni Jonas a mapan idiay Nineveh ket buteng. Dagiti taga Assyria ket napigsada a kabusor, ken ti Nineveh ket nagservi a kas kabicera ti pagarian.

“Kadagiti ciciudad ti kadaanan a lubong iti aldaw ti nagudua nga Israel maysa a kadakkelan idi ket Nineveh, ti kabicera ti gunglo ti Assyria. . . . Iti panawen ti naidagaan a kinarang-ayna ti Nineveh ket maysa idi a centro ti krimen ken kinadangkes. Ti paltiing ket iladawanna dayta a kas ‘ili a nadara! isu a napno cadagiti kinaulbod ken panagrabsut.’ Iti pangngarig a sasao ni mammadto a Nahum indiligna dagiti taga Nineveh iti maysa a nadawel, narungsot a leon. ‘Ta siasino aya,’ dinamagna, ‘ti di naglasatan iti cancanayon ta kinadakesmo?’ Nahum 3:1, 19.”—Ellen G. White, Prophets and Kings, p. 265.

Ti Nineveh ket maysa idi a dakkel a ciudad. Dagiti historyador ket ibagada kadatayo a ni Sennacherib ket naindaklan a pinalawana ti ciudad, pakairamanan ti panangbangun iti dakkel a makin abagatan a palacio nga isu nga agrukod iti 1,650 a pie ken 794 pie. (503 by 242 meters) ken naglaon iti 80 a silsilid. Binangunna pay dagiti 18 a kanal a mangiyeg iti danum iti ciudad nga umadayo iti 40 milya (65 kilometro). Ti laeng kadakkelnan ket makapabutengen.

Ngem dagiti taga Assyria ket naranggasda pay. Iti istoriana a nangparmek iti Babilonia, ni Sennacherib impannakkelna a pinunnona dagiti lanlansangan kadagiti bangkay dagiti agnanaed idiay, ubing ken nataengan, ken dagiti nasarakan a nakitikitan idi panawen dagiti panagkalkali ipakitana ti buya dagiti soldado a nangubon kadagiti biktimada. Dagitoy dagiti kita dagiti tattao a dimo kayat a masabat; saanda a suppiaten ti kinaranggas, ken di nainkalintegan a kinadawel, a maibusor kadagidiay a dida kayat. Pudno unay, iti panangpanunot a panpannagna kadagiti tattao idiay Nineveh, ni Jonas ket nagpigerger ket ngata iti buteng.

Iti laksid amin daytoy, masansan a mabasatayo ti istoria ni Jonas a nabuyogan iti saan a yaanamong a mangipalubos iti buteng a mangbangen iti panangaramid kadagiti bilbilin ti Dios. Ti saantayo a mabigbig ket ti panangaramidtayo iti isu met laeng a banag, dayta ket, ti panangpalubostayo kadagiti mismo a bagbagitayo a tenglen dagiti butengtayo imbes a ti Dios.

`Lagipen iti maysa a tiempo idi a napigsa unay iti pannakariknam a ti Dios ket iturturongnaka a mangaramid iti maysa a banag nga, iti gapu iti buteng, ket pudno unay a dimo kinayat nga aramiden. Ania dagiti adal a nasursurom manipud iti dayta a kapadasan?`