---
title:  Komentaryo Dagiti Mannursuro
date:   03/11/2023
---

### Paset I: Pakabuklan

Ti napalabas nga adu a lawlawas naipaganetget a ti misyon ket nairamut iti panangilongalong ti Dios, ket iti dayta ti Dios ayabannatayo iti misyon. Iti daytoy a lawas, ti sentro ket iti kinapaypayso a ti sumagmamano a nakapadas iti Dios ket liklikanda ti ayab iti misyon ken ti gundaway a mangibingay iti naayat a kapadasan a naadda kadakuada.

Iti maysa a punto, amin a tattao a naaddaan iti kapadasan iti Dios ket maipasango iti sulisog a mangliklik iti panangibingay iti daytoy a kapadasan kadagiti sabsabali. Nasaysayaat no sipapakumbaba nga aminen daytoy a kinapudno imbes nga ipapan a ti kasta a sulisog ket mapasamak laeng kadagiti sabsabali. Apaman a mabigbigtayo a maipasangotayo iti daytoy a sulisog iti maysa a punto, nalaklaka ti mangaramid kadagiti nairanta nga addang manipud iti daytoy a suli ti panangliklik a mapan iti nasalsalun-at a lugar a panangibingay iti ayat ti Dios kadagiti sabsabali.

Kamaudiananna, dagiti pambar tapno maliklikan ti misyon ket sulisog ti diablo nga isu a dina kayat iti asinoman a makangngeg wenno makapadas iti kinaimbag ti Dios. Gapuna, ti panangliklik iti misyon ket saan laeng a panangbaybay-a iti pagrebbengan; no di ket maysa a nalibtawan a gundaway a mangguyogoy kadagiti sabsabali iti maysa a naun-uneg ken ad-adu ti kaipapananna a pannakipagpagna iti Dios ken agturong iti biag nga ad-adda a nawadwadwad. Ti sumaganad a benneg ti komentaryo ket mangiladawan iti dua a mabalin a wagas a pakaaramatan dagiti pambar tapno maliklikan ti misyon. Dagitoy a pambar dida buklen dagiti kakaisuna a pamay-an a mabalin a mapasamak iti panangliklik, ngem dua dagitoy kadagiti nalatak a pamay-an. Ti umuna a pagarigan ket naipakita babaen ti istoria dagiti adalan idiay Minuyongan ti Getsemani. Ti maikadua a pagarigan ket mangala kadagiti napateg a punto manipud iti istoria ni Jonas.

### Paset II: Komentaryo

**Getsemani**

Idi dandanin ni Jesus kadagiti maudi nga or-oras ti panagbiagna ditoy daga sakbay ti pannakaaresto, pannakausig, ken ipapatayna, impanna dagiti adalan idiay Minuyongan ti Getsemani tapno agkararag. Kiniddaw ni Jesus kadagiti tallo nga adalan a nasinged Kenkuana a makipagkararag Kenkuana ken agtalinaedda a siririing bayat ti panagkararagna, gapu ta ti mapaspasamak Kenkuana ket nadagsen. Kasapulan unay ni Jesus ti liwliwa dagiti gagayyem iti daytoy a panawen (Mat. 26:36–45).

Daksanggasat, ta dagiti adalan a pudno a nangayat ken Jesus ken nangibilang Kenkuana a patpatgen a Gayyem, ket dida matungpal ti kiddaw ket naturogda. Namindua a napasamak daytoy a kinaliway; dagiti adalan nagliwayda ket pinalubosanda ti turog a nanglapped kadakuada a makiraman kadagiti dadagsen ti Apo. Sakbay a naaddaanda iti gundaway a mangilinteg dayta, naaresto ni Jesus ket naipanaw manipud iti tengngada (Mat. 26:47–56). Gapuna, nagbalin dayta a nalibtawan a gundaway dagiti adalan nga agserbi iti Maysa nga inay-ayatda unay.

Ti parikut iti daytoy a kasasaad ket saan a gapu ta saan a pulos a napadasan dagiti adalan ti ayat ni Jesus. Iti daytoy a punto, adu ti pakakitaan a mangipakita iti panagayatna kadakuada. Saan pay ketdi nga immadayo ken Jesus. Ta kalpasan ti amin, addada sadiay a kaduana idiay Minuyongan. Nupay kasta, nagnaed ti rikna ti panagkompiansa. Saan a maawatan dagiti adalan no kasano ti kinapateg ti agtalinaed a siririing ken panagkararag nga agpaay ken Jesus iti dayta a napateg a tiempo. Naliwayan dagiti adalan ti gundaway a mangibingay iti ayat ti Ama iti Maysa a nangisuro kadakuada iti kasta unay maipapan ti ayat.

Nakalkaldaang a kunaen, masansan a nakabasoltayo iti isu met laeng a panagkompiansa ken kinaliway ita nga aldaw. Addaantayon kadagiti napintas a kapadasan ken ni Jesus. Ket sipapanayag a pasurotnatayo ni Jesus. Ngem ti kinapudno, no usigentayo a naimbag, ket adu kadatayo ti nagbalin a nakompiansa unay iti pammatitayo. Masansan a mapasamak daytoy a panagkompiansa a di madmadlaw. No utobentayo ti biagtayo, mabalin a mabigbigtayo a saantayo nga ay-ayaten ti sabsabali kadagiti makita a pamay-an. Kas kadagiti adalan, ammotayo a nasayaat ni Jesus ken kayattayo ti makikadua Kenkuana, ngem agturongtayo iti kasasaad ti naespirituan a pannakaturog, a maliwayantayo ti adu a gundaway a mangibingay iti ayat ti Dios iti maysa a nauppapay a lubong. Masapul nga agpipinnalagiptayo, a siraraem, nga agtalinaed a siririing ken kanayon a nakasagana a mangibingay iti ayat a napadasantayo iti maysa nga agsagsagaba a lubong.

**Jonas**

Ti maikadua a pambar nga aramidentayo tapno maliklikantayo ti misyon ket naiparang iti langa dagiti naliwayan a gundaway iti istoria ni Jonas. Daytoy a kita ti pambar ket naiduma iti kinaliway ken kinakompiansa nga impakita dagiti adalan idiay Getsemani. Nupay kasta, agraira met ti maikadua a pambar, kas iti umuna. Ti istoria ni Jonas ti pagarigan ti maikadua a pambar iti sumagmamano a gundaway. Kabayatan a ti istoria ket adu iti maiparangna, ti libro ni Jonas, iti adu a wagas, ket, iti pusona, kas iti kalkalpastayo nga impatalged, maysa nga istoria dagiti naliwayan a gundaway.

Am-ammo ni Jonas ti Dios ken nagipadto iti biang ti Dios idiay Israel sakbay a naalana ti ayab a mapan idiay Nineve (2 Ar-ari 14:25). Ngem ti immun-una a naimpadtoan a trabahona ket kanayon a kadagiti Israelita ken ramanenna ti makaparegta a bambanag iti biang ti Israel. Saan a karaman iti trabaho ni Jonas ti panagipadto kadagiti kabusor ti Israel. No basaem ti amin a libro ni Jonas, mapaliiwmo a dakkel ti pannakibalubal ni Jonas kadagiti naayat a tattao a saan a Judio ti naggapuanda.

Adda dua a napateg a naliwayan a gundaway a masarakan iti libro ni Jonas. Ti umuna a naliwayan a gundaway ket mapasamak iti barko a nagluganan ni Jonas tapno itarayanna iti Dios. Kabayatan ti bagyo, ni Jonas ket napalikmutan kadagiti marino nga agdaydayaw iti sabsabali a didiosen. Ngem, kabayatan ti bagyo dagiti marinero nagpakaasida ken Jonas nga agkararag iti Diosna iti namnama a ti panangibabaetna ket mangaramid iti panagbalbaliw (Jon. 1:6). Saan a pulos a nagkararag ni Jonas. Ti solosyon ni Jonas ket ti pannakaitappuakna (Jon. 1:12). Iti daytoy a tukad ti istoria, saan nga ammo ni Jonas a ti balyena ti mangispal iti biagna, ket gapuna kiniddawna kadagiti marinero nga ibellengda iti baybay agingga a matay.

Dagiti marinero, nga ad-adda a naas-asi ti pusoda ngem ni Jonas, nagkedkedda, idi damo, agingga nga awanen ti sabali a pagpilianda (Jon. 1:13). (Laglagipem ti napalabas nga adal maipapan iti panagbalin a silulukat nga umawat iti bendicion manipud kadagidiay makasabatmo.) Nagsardeng ti bagyo idi naitapuak ni Jonas iti baybay. Kas bungana, naaddaan dagiti marinero iti baro a panagraem iti Dios ni Jonas. Ti parikut ket naliwayan ni Jonas ti gundaway nga agkararag iti Dios imbes a mangisingasing iti nataoan a solosyon. Daytoy a gundaway ti nangted koma kadagiti marinero iti ad-adda a naan-anay ken nasaysayaat a pannakaawat no siasino ti Dios.

Ti maikadua a naliwayan a gundaway dimteng kalpasan a nangasaba ni Jonas idiay Nineve. Inawat dagiti tattao ti mensahe ni Jonas ket nagbabawida. Ngem awan iti pakasarakan ken ni Jonas. No di ket, simmang-at iti asideg a turod, a mangnamnama a makitana ti pannakadadael ti Nineve (Jon. 4:5). Idi saan a napasamak dayta, nakapungtot ni Jonas iti Dios (Jon. 4:1). Iparangarang ni Jonas ti pudno a gapu dagiti pambarna tapno maliklikanna ti misyon ti Dios. Kuna ni Jonas iti Dios nga ammona a ti Dios ket maysa a naayat ken manangngaasi a Nabiag ket, iti kasta, ad-adda a pakawanenna dagiti taga Nineve (Jon. 4:2). Iti pannakabigbigna daytoy a kinapudno ti Biblia, di kinayat ni Jonas ti rummuar nga agmisyon kadagiti tattao a dina magustoan, gapu ta dina kayat a mapadasanda ti kinaimbag ti Dios.

Ti libro ni Jonas ti kakaisuna a libro iti Biblia nga agpatingga iti saludsod (Jon. 4:11). Prangka ti saludsod. Ti Dios dinamagna ni Jonas, “Apay a dimo mabalin nga ayaten dagiti tattao a kas iti ar-aramidek?” Agsipud ta nagkedked ni Jonas nga ayaten dagiti kabusorna, isu ket adda iti ruar ti ciudad idinto nga adda koma iti uneg, a tumultulong kadagiti tattao ti Nineve a mangaramid kadagiti sumaganad nga addang iti pannakaikayametda iti Dios. Ti panagkedked ni Jonas ket nagbalin a naliwayan a gundaway.

Dagiti pambar ni Jonas ket nabalkotda iti nagnaganentayo ita nga aldaw nga (ethnocentrism) panangidumduma, dakes a panagem, ken racism. Napadasan ni Jonas ti ayat ti Dios iti biagna ken ammona a manangngaasi ti Dios. Ngem saan a nalabsan ni Jonas ti riknana a sangkailian a panagpannakkel. Agsipud ta patienna nga isu ket nasaysayaat ngem dagiti sabsabali, dina kayat ti mapan iti misyon iti wagas a tarigagayan ti Dios. Anian a nakalkaldaang nga istoria. Ngem, mabalintayo nga itultuloy ti agsursuro iti dayta ita.

Ti saludsod iti pagpatinggaan ti libro ni Jonas ket maysa a damagentayo kadagiti bagbagitayo ken kadagiti iglesiatayo. Ipaduyakyaktayo kadi ti maysa nga ayat kadagiti komonidad iti aglawlawtayo, nangruna kadagiti kamkamengna a naiduma ti langada kadatayo wenno naggapu iti dadduma a paset ti lubong? Masansan unay a nangngegko dagiti saritaan iti iglesia wenno iti Eskuela Sabatina a mangiparangarang kadagiti panangidumduma ken makadangran a kababalin. Dagitoy a kababalin ket masansan a mapakuyogan kadagiti pambar no apay a matnag ti sumagmamano a bunggoy dagiti tattao iti ruar ti misyontayo. Ti kasta a panagpampanunot ket saan a naiduma iti panagpampanunot ni Jonas.

Saan a naawatan ni Jonas a no ipakita ti Dios ti ayat ken asi kadagiti sabsabali, ti nadiosan a panangipaduyakyakna iti asi ket agserbi koma a maysa a palagip a kasta met ti inaramid ti Dios nga agpaay kadatayo. No rummuarka nga agmisyon ken ibingaymo ti ayat ti Dios ken kitaem kabayatan a balbaliwanna ti biag dagiti tattao, iti kasta a kapadasan ket mabalin met a mangpasayaat iti pannakipagpagnam iti Dios. Daytoy a kapadasan ket mabalin met a mangguyogoy kenka kadagiti baro a nataoan a pannakikayamet kadagiti tattao a mabalin a naiduma unay kenka ngem makibingay iti pannakaikayamet ken Jesus. Mabalin koma a naaddaan ni Jonas kadagiti baro a gagayyem iti barko nga isu a pangibingayanna ti pammatina. Kasta met laeng ti mapasamak iti Nineve. Daksanggasat ta naliwayan dagita a gundaway gapu ta pinili ni Jonas dagiti pambar a nairamut iti kinaimbubukodan a panagpannakkel ken panangidumduma.

### Paset III: Aplikasion iti Biag

Agyamantayo koma amin kadagiti napintas a kapkapadasantayo ken Jesus. Nupay, iti panaglabas ti panawen, masansan nga agbalintayo a nakompiansa unay iti pannakipagpagnatayo iti Dios. Iti daytoy a panagkompiansa masansan nga umay ti panagduyos a mangaramid kadagiti pambar iti saan a panangibingay iti ayat ti Dios kadagiti sabsabali. Ti kinakompiansa ket mapasamak a di madmadlaw, ket sakbay a maammoantayo dayta, nakaturogtayon idinto a siririingtayo koma. Kas maysa ken kas iglesia, kasapulan a kitaentayo a napudno ti inaldaw a panagbiagtayo ken pagrebbengan a sungsungbatantayo. No saantayo a naalibtak a mangsurot kadagiti pannakaikayamet kadagiti tattao nga agsagsagaba wenno agkasapulan iti tulong iti panangawit kadagiti dadagsenda, dimmakeltayo a nakompiansa unay. Ti panangsungbat iti pagrebbengan ket sapulenna ti panagtitipon dagiti babassit a bunggoy dagiti mapagtalkan a gagayyem manipud iti lokal nga iglesiayo a situtulok nga agbalin a silulukat a mangibaga iti kinakompiansada ken nakasagana a tumulong iti tunggal maysa a mangpanunot kadagiti wagas a mangsindi manen kadagiti kapkapadasan iti Dios, babaen ti nainsiriban a panangibingay Kenkuana iti nalawlawa a lubong iti aglikmuttayo.

Kadagiti dadduma, nakalkaldaang ti kinapudno; nakapataudda kadagiti pambar tapno maliklikanda ti panagmisyon kadagiti masinnunuo a bunggoy dagiti tattao, kas kadagiti Muslim wenno Katoliko, gapu ta ti panangipagarupda dagitoy a tattao ket saan a maikari iti ayat ti Dios. Iti kakasta a pambar ket iparangarangna nga iti maysa a kababalin ti kinatan-ok ken panangidumduma ket agtartrabaho kadakuada, iti kasta, kasapulan a dumawatda iti Dios a tulonganna ida a mangayat iti amin a tattao. Maragpattayo daytoy a kalat babaen ti panangdamagtayo kadagiti bagbagitayo no ania ti pampanunotentayo maipapan iti matudtudo a tattao. No mabutengtayo kadagiti matudtudo a bunggoy wenno ipagaruptayo a saanda a maikari a maisalakan, iti kasta dayta ket maysa a pagilasinan nga adda dakes kadatayo, saan a ti bunggoy a pagsasaritaan. Ti napudno a panangtingiting ket alaenna ti maysa a tukad ti panangsukimat iti bukod a bagi ken kinapudno a narigat a maragpat, ngem ti iglesia a siaanamong a makiranget kadagitoy a kinapaypayso ket maysa nga iglesia a mabalin nga impluensyaan ti Espiritu Santo.

` `