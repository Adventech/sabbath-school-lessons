---
title:  Adtoyak, Ibaonnak
date:   02/11/2023
---

Ti istoria ni Jonas ket ad-adu pay ngem iti nakaskasdaaw. Idinto ta ti Dios ket mabalinna nga isalakan dagiti taga Nineveh iti laksid ti saan a nasayaat a panagsaksi ni Jonas ket maysa a nalawag a palagip a ti trabahotayo ket maysa laeng a kalasugan ti Dios, nga Isu laeng iti makababalaw ken mangkombirtir kadagiti puspuso. Dayta ket palagip a ti Dios ket sapulenna laeng dagiti siaanamong ken napakumbaba a babaunen nga isu a mangsurot iti panangiturongna.

`Basaen ti Isaias 6:1–8. Ania a kangrunaan a kapanunotan ti naibaga iti daytoy a teksto?`

Ti ayab ket adda idiay. Ti Dios ket kumitkita kadagiti siaanamong nga agdisnudo. Masapul a sungbatantayo dayta nga ayab babaen iti isusukotayo iti panangipangulona, sititimud a dumngeg iti timekna, ket kalpasanna pilien a tungpalen iti aniaman nga ibagana kadatayo.

Ti istoria ni Jonas ket iparangarangna pay ti ayat ti Dios kadagiti tattao kadagiti lugar a ti ayatna ket saan a narikna ken ti timekna ket saan a nangngeg. Kas latta iti panangaasi ti Dios iti Nineveh, adda asina kadagiti minilmilyon a tattao nga agnanaed kadagiti ciciudad ita nga aldaw, nga idiay a dagiti patpatakder ket sinukatanna dagiti kaykayo ken sabsabong, ken ti agtultuloy nga uni a mamagbalin a narigat iti panagintek ken dumngeg. O Nineveh kinuna ti Dios, tattao a “dida ammo ti macanawan ken macatigid” (kitaen ti Jon. 4:11). Masapul ti Dios dagiti babaunen a siaanamong a mangipan iti damag ti namnama kadagidiay a nalapunos iti panagkaribuso ken kinadakes ti biag.

Ni Isaias nangngegna ti maysa a timek a kunkunana, “Asino ti mapan?” ania koma iti sungbatmo?

`Karit: Iti maysa a blanko a papel wenno iti pagilanlanadam kadagiti kararagmo, mangaramid iti maysa a listaan dagiti 10 a tattao nga ammom a saan a mamati. Naganentayo ida a “disipolos” mo. Ilistam ida kadagiti naganda no mabalin. Salimetmetam daytoy a listaan a nasinged kenka, ken iti amin a tremestre, ikararagmo iti inaldaw iti tunggal maysa kadagiti 10 a disipolosmo. Ikararagmo a ti Dios tulongannaka nga agbalin a gagangay a gayyem kadagiti kaam-ammom. Ikararagmo a mapasayaatmo ti naun-uneg, nasingsinged, matalek a pannakigayyem kadagiti gagangay a gagayyemmo. Kabayatan nga yun-unegyo ti panagkakayametyo, siaannad nga agsiputka ken dumngeg tapno makitam dagiti matudtudo a kasapulan, dangran, ken ladingitda. Kalpasanna ikararag a ti Dios ket sabatenna ida iti dayta a lugar a kasapulanda.`

`Karit nga Aramiden: Mangpili iti maysa a ciudad iti asidegmo kasta met iti maysa a sabali a ciudad iti maysa a paset ti lubong. Irugim nga ikararag dagiti tattao nga agnanaed ken agtartrabaho iti tunggal maysa kadagita a ciudad. Dawaten iti Dios a mangibangun iti maysa a napigsa a kaadda iti Adventista a makaibingay iti kinapudno a kas pannakaammotayo dayta—ti kinapudno maipapan iti asidegen a yaay ni Jesus.`