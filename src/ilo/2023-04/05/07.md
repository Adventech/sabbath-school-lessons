---
title:  Adalen Pay
date:   03/11/2023
---

Ni Ellen G. White ket addaan iti maysa a napigsa a patigmaan kadagidiay a makibalbalubal a mangtungpal iti ayab ni Jesus tapno agsaksi kadagidiay nga adda iti aglikmutda.

“Dagiti pambar dagidiay a saan nga agballigi a mangaramid daytoy a trabaho ket saanda a maluk-atan iti pagrebbenganda, ken no pilienda a saan nga aramiden daytoy a trabaho, baybay-anda dagiti karkararrua nga isu a nakatayan ni Cristo, baybay-anda ti inted-ti-Dios a pagrebbengan, ket mairehistroda idiay liblibro ti langit a kas saan a matalek a babaunen. Ar-aramiden kadi ti ministro ti trabaho nga inaramid ti Apo, nga agbalin a maysa a pigsa ken maysa a bendicion kadagiti sabsabali, no yadayuna met ti bagbagina manipud kadagidiay a makasapul iti tulong? Dagidiay a mangliway iti napersonalan a pannakilangenlangen kadagiti tattao, ket agbalin a nakasentro iti bukod a bagbagi, ket kasapulanda ti mismo a kapadasan iti pangipaay iti bagida iti pannakisao kadagiti kakabsat, tapno maawatanda ti naespirituan a kasasaadda, ken ammoda no kasano iti mangtaraon iti pangen ti Dios, panangted iti tunggal maysa iti apagna a makan iti umiso a tiempo. Dagidiay a mangliway iti daytoy a trabaho ipaduyakyakda a kasapulanda ti namoralan a pannakatarimaan, ket kalpasanna makitada a dida inawit ti dadagsen ti trabaho.”—Ellen G. White, The Advent Review and Sabbath Herald, August 30, 1892.

Kabayatan a dagitoy ket napigsa unay a sasao nga ipagpaganetgetna ti kinapateg nga ikabil ti Dios iti misyon, saantayo a nabaybay-an nga awan ti namnama. “Iti trabaho a naited kenkuana, naitalek ken Jonas iti maysa a nadagsen a pagrebbengan; ngem Isu a nangawis kenkuana a mapan ket kinabaelanna a tarawidwidan ti adipenna ken ikkanna iti balligi. No koma ti mammadto ket nagtungpal nga awan panagduadua, naispal koma kadagiti adu a napait a kapkapadasan, ken nabendicionan koma a siwawadwad. Ngem iti oras a pannakauppapay ni Jonas, ti Apo dina isu pinanawan. Babaen kadagiti panagsasaganad dagiti suot ken nakaskasdaaw a bendicion, ti panagtalek ti mammadto iti Dios ken iti awan patinggana a Pannakabalin a mangisalakan ket mapabiag koma.”—Ellen G. White. Prophets and Kings, p. 266.

Kas latta ken Jonas, mabalin a masarakantayo a nalaklaka iti mangaramid kadagiti pambar a saan a makipaset iti misyon. Ti mangguyogoy kadatayo kadagitoy a pambar ket mabalin a maysa kadagiti adu. Nupay kasta, ti ayabtayo iti misyon ket saan a babassit ngem iti matudtudo nga ayab ken Jonas. Ti saludsod ket, Kasano iti piliem nga isusungbat?

**Salsaludsod a Pagiinnadalan**:

`Ania dagiti pambar a nakasulisogam nga aramaten iti saanmo a pannakiraman iti misyon? Ania iti Ninevem?`

`Panunoten maipapan no kasano a nagpateg ti kinapudno nga adda kadatayo nga Adventista Del Septimo Dia. Panunoten no kasano a nabendicionanka kadagitoy a kinapudno. Ania iti mangigawgawid kenka iti panangibingay kadagiti sabsabali iti ay-ayatentayo unay?`

`Kasano a masursurom babaen ti parabur ti Dios a pagballigian iti aniaman a buteng a nalabit nga adda kenka maipapan iti panagsaksi ken misyon?`