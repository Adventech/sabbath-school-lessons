---
title:  Komentaryo Dagiti Mannursuro
date:   29/11/2024
---

### Paset I: Pakabuklan

Sentro ti Adal: Juan 3:18–21

Ni Cristo laeng ti Gubuayan ti Biag. No tarigagayantayo ti biag, masapul a Kenkuana laeng a kumpettayo ken saan nga iti sabali a parsua. Uray pay dagiti angel, nasantoanman wenno natnag, ket didatay maikkan ti biag, ta ti biagda ket naggapu iti Dios. Saan laeng a dida makaited iti biag, ti kadakkelan kadagiti natnag nga angel, ni Satanas, ket direkta a kasungani ti Mangted iti biag. Ni Satanas ti nasikap a komersiante ni patay, a ti pakaseknanna ket ti panangtakaw kadatayo iti biag nga ipaay ni Jesus. Ni Jesus ipalgakna ti makadadael a plano ni Satanas a maisupadi iti bukodna a makaisalakan a misyon idi kinunana, “ ‘Ti mannanacaw saan nga umay no di tapno agtacaw, ken agpatay, ken agdadael: siac immayac tapno maaddaanda ti biag ken tapno maaddaanda ti nawadwad unay’ ” (Juan 10:10).

Ti diablo, ti kangrunaan a manangallilaw, ket allukoyenna ti sangkataoan a mangpili iti basol imbes a ti kinalinteg ken Cristo; kalpasanna itedna ti tangdanna nga awan as-asina, a daytoy ket iti agnanayon a patay. Pasingkedan ni Pablo daytoy a kinapudno idi insuratna iti Roma 6:23, “Ta dagiti supapac ti basol isu ni patay; ngem ti naparabur a sagut ti Dios isu ti biag nga agnanayon, ken Jesu-Cristo nga Apotayo.” Amin a naimbag a sagut ket agtaud manipud iti Dios, ket ti biag nga agnanayon, agraman ti nawadwad a biag, ket agtaud Kenkuana. Maysa a di matukod a paset ti palimed ti kinadakes a dagiti tattao—nga isu a pinarsua ni Jesus ken isu a nakatayanna tapno isalakanna—ket pilienda ti agnanayon a dusa a patay ken tukiadenda ti sagut ti Dios a biag. Kas makitatayto, dagiti sagut ti agnanayon a biag ken pannakaisalakan ti adu a masarakan iti Evangelio ni Juan nga ad-adda ngem iti aniaman kadagiti dadduma a libro iti Sursurat.

Ad-adu ngem iti asinoman a sabali a mannurat iti Evangelio, ni Juan ket ilasinna ti mismo a bagbagina a kas maysa a mangitudo iti naglasag nga Anak ti Dios a kas dakkel a “Siak.” Daytoy a titolo, kas naadaltayo iti immun-una nga adal, ket maysa a nadiosan a mangitudo iti Dios. Iti Evangelio ni Juan, ni Jesus ipakdaarna, kas pagarigan, “Siac ti dalan, ken ti pudno ken ti biag” (Juan 14:6). No magnatayo iti Dalan, nga isu ni Jesus, isuronatayo iti Kinapudnona a mangiturong iti agnanayon a Biag. Ni Jesus laeng ti dalantayo nga agturong iti agnanayon a Dios. Ti Ama ket saanna a pulos nga ibelleng iti siasinoman a napasnek a mapan Kenkuana a sibababawi.

### Paset II: Komentario

Kas kaibagbagatayo, ti Dios ket Isu laeng ti Maysa nga agikut iti biag. Gapuna, Isu laeng ti makabael a mangted iti dayta. Awan ti angel wenno naparsua a nabiag a makaaramid dayta—ti laeng Gubuayan ti Biag. Daytoy a kapanunotan ket isublinatayo idiay Deuteronomio 30:20, nga iti daytoy ti Dios, babaen ken Moises, ket binalakadanna dagiti tattaona: “ ‘Ti panagayat ken Jehova a Diosmo, ti panagtungpal iti timecna, ken ti idedecket kencuana; ta isu ti biagmo, ken ti caatiddog dagiti al-aldawmo.’ ” Ditoy ti Dios guyogoyennatayo, iti kapipigsaan a balbalikas, a kumpet Kenkuana nga agpaay iti biag, ta iti ruar dayta nadiosan-nataoan a panagkayamet, ket adda laeng kinaay-ay-ay ken patay. Daytoy a kapanunotan ket tulongannatayo a makaawat iti sabali a rukod ti Juan 10:10, nga isu a kaad-adawtayo iti ngato, ngem iti daytoy a lawag, maikari nga adawentayo manen: “ ‘Ti mannanacaw saan nga umay no di tapno agtacaw, ken agpatay, ken agdadael: siac immayac tapno maaddaanda ti biag ken tapno maaddaanda ti nawadwad unay.’ ” Ditoy makitatayo a ti laeng maisukat iti biag ni Cristo, nawadwad ken agnanayon, ket ti kinaay-ay-ay ken patay ni Satanas.

Nupay kasta, siuulbod nga ikalintegan dagiti dadduma nga awan ti pudpudno a pannakasapul iti yuumay ni Cristo iti daytoy a lubong. Ngem asino pay koma ti makaikkat kadagiti basbasoltayo ken mangkawes kadatayo iti kawes a kinalinteg ti Dios? Siasino pay koma ti makaited kadatayo iti biag iti lugar ti ipapataytayo? Awan ti asinoman no di ti naan-anay a nalinteg ken mangted-biag a Cristo. Situtured a nakiranget Isuna iti dua a makapatay unay a kabusortayo, ti basol ken patay, ket pinarmekna dagitoy a dua. Agbalin a kukuatayo ti balligina no pudno a mamatitayo Kenkuana. Gapuna, makapagtalektayo ken ni Jesus idi inkarina, “ ‘Ta daytoy ti pagayatan ni Amac: Nga tunggal maysa a macakita iti Anac ket mamati kencuana, adda coma biagna nga agnanayon: ket isu pagungarecto iti camaudianan nga aldaw’ ” (Juan 6:40).

**Dagiti Sasao ti Agnanayon a Biag**

Iti nadayag a datdatlag a panangpakan kadagiti 5,000, intudo ni Jesus amin dagidiay nangan iti tinapay iti Mismo a Bagina, ti Tinapay ti Biag (Juan 6:35). Tinarigagayanna a mapanda iti labes pay iti bisinda iti napisikalan a tinapay, nga isu a nangted kadakuada iti temporaryo a taraon, a mapanda iti panagkasapulanda a mangan Kenkuana agpaay iti biag nga agnanayon. Nasayaat ti pannakabalinna a mangpakan iti nakaad-adu a mabisin a tattao, ngem ti nadiosan a misyon ni Jesus ket ti panangipaayna kadagidiay mamati Kenkuana iti biag nga agnanayon ken pannakipagili idiay nadayag a pagarian ti Dios. Ti kadakkelan a kalattayo ket sapulen nga umuna ti pagarianna, ket maipaayto amin a dadduma pay a kasapulantayo. (Kitaen ti Mat. 6:33.) Ta no ikutantayo ti amin a bambanag ngem awan ni Jesus, mapukawtayo. Iti kasumbangirna, no agtaraontayo kadagiti mangted-biag a sasao ni Cristo, nupay ditay maikutan amin a tarigagaytayo iti daytoy a biag, pudno a naballigitayo.

Ti sumasalmo ipatalgedna kadatayo, “Ni Jehova isu ti pastorco; awanto ti pagcurangac” (Ps. 23:1). Iti sabali a pannao, no adda ti Apo a kas ipangpangrunatayo, Isu ipaayna dagiti masapsapultayo. Ti Apo ammona unay ti napudpudno a masapultayo iti biag, ket Isu ket naragsak a mangaramid iti naimbag kadatayo. Ngem ti kangrunaan nga ipangpangrunana ket ti pannakaadda iti makaisalakan a pannakikayamettayo Kenkuana.

Imbaga ni Ellen G. White daytoy nauneg a sasao maipapan iti naespirituan a kinanasken ti pannangan iti Tinapay ti Biag: “Ti pannangan iti lasag ken panaginum iti dara ni Cristo ket panangawat Kenkuana a kas personal a Mangisalakan. . . . No ania ti taraon iti bagi, kasta met koma ni Cristo iti kararua. Saantayo a pagimbagan ti taraon malaksid no kanentayo, malaksid no agbalin a paset ti kinataotayo. Isu nga awan ti pateg ni Cristo kadatayo no ditay am-ammo Isuna a kas personal a Mangisalakan. . . . Masapul nga agtaraontayo Kenkuana, awatentayo iti puso, tapno ti biagna ket agbalin a biagtayo. Ti ayat, ti paraburna, ket masapul a maigamer.”— The Desire of Ages, p. 389.

Mainayon pay, dagiti sasao ni Cristo ket addan ti Biagna a naisigud kadakuada. Itakderanda ti persona ken kababalinna. Iti panangawat kadagiti sasao ni Jesus ita nga aldaw ken panangigamer kadagitoy iti uneg ti puso, awatentayo ni Jesus a Mismo. Pudno a saantayo a makita ni Jesus iti lasag iti inaldaw-aldaw, kas kadagiti adalan, ngem pudno unay a makitatayo ni Jesus babaen kadagiti Sasaona, a naipatawid kadatayo babaen ti Sursurat. Ti sungbat ni Pedro iti saludsod ni Cristo ket ipakpakitana a ti Mangisalakan a Mismo ket addaan iti biag nga agnanayon, ngem kasta met dagiti Sasaona (Kitaen ti Juan 6:68.) Pinaltiingan ti Espiritu Santo, ni Pedro sinapulna nga idanon ti nadiosan a kinapudno nga awan ti tao, lugar, wenno pakdaar a mabalin a mangitudo kadatayo iti biag nga agnanayon malaksid iti Gubuayan ti biag a mismo.

**Panamati ken Baro a Pannakayanak**

Ti pammati ket saan a tagilako a mabalin bagbagien dagiti sumagmamano a napili a saan a mairanud dagiti sabsabali. Nabatad a ti pammati ket maysa a sapasap a sagut manipud iti Dios nga agpaay iti isuamin a nayanak iti daytoy a lubong. Ti kaadda ti tao ket nangrugi a nabuyogan iti pammati a naikabil iti pusotayo babaen ti Namarsua kadatayo, ket masapul a maibangon dayta babaen ti panangawat ken panamati iti daydiay Maysa a nangted iti dayta. Kalpasanna, daytoy a kombiksion ket mapasingkedan babaen ti panangdawattayo iti Dios a mangituray a naan-anay iti biagtayo. Patalgedan ni Juan daytoy a kinapudno babaen ti panagkunana, “Ngem cadagiti amin nga immawat kencuana, iniccanna ida ti calintegan nga agbalin nga anac ti Dios cadagidiay a mamati iti naganna” (Juan 1:12).

Iti pangababaan, ti pammati ket maysa a nadalus a sagut manipud iti Dios. (Kitaen ti Roma 4:1–8). Ti sagut ti Dios a pammati ket isu iti nadiosan a silpu a mangisilpu kadatayo Kenkuana. Daytoy a pannakaisilpu ti pammati ket mangipalagip kadatayo a kukuanatayo, ken mangted dayta iti kaipapanan iti amin a kaaddatayo.

Uray pay ti panagbabawi ket maysa a sagut manipud iti Dios, ta dayta ket maysa a sungbat iti panangguyogoy iti Espiritu Santo tapno pasakop Kenkuana. Adu dagiti agbiddut nga urayenda nga umuna a maaddaanda iti pammati ken panagbabawi tapno mapanda iti Dios; ngem dagitoy singin a sagut ket addadan idiay, agur-uray iti panangawat ken panangipakattayo. Saan a masapul nga urayen tapno maawat ida. Ni Pedro ken dagiti apostol ket pasingkedanda daytoy a kinapudno idiay Aramid 5:31: “ ‘Isu intan-oc ti Dios iti macanawanna a cas maysa a Principe ken Manangisalacan, tapno itdenna iti Israel ti panagbabawi ken ti panangiccat dagiti basbasol.’ ” Isu nga apay a ti managbasol ket aguray pay? Umayka ken Cristo agraman iti pammati nga intedna kenka, ken awatem ti Sagutna a panagbabawi tapno agbiag iti Biagna ita nga aldaw!

**Panangtukiad ken Pannakadusa** (Juan 3:18–21).

Daksanggasat, ti lawag ken sipnget ket agbalbalin a dumakdakkel a makapaulaw ita nga aldaw. Adda iti ad-adu a panagalla-alla maipapan no ania iti pudno? Apay a dagiti tattao ket ad-adda nga agngayangayda iti sipnget a saan ketdi nga iti lawag ti kinapudno? Ni Jesus sungbatanna daytoy napateg a saludsod idi a kinunana, “ ‘Ket daytoy ti pacaocoman, ta ti silaw immay iti lubong, ket dagiti tao inayatda ti sipnget a nangnangrona ngem iti lawag; ta dakes idi dagiti aramidda’ ” (Juan 3:19).

Dagidiay agkeddeng a maibusor iti lawag a pabor iti sipnget, nga isu nga ikkaten ti kinapudno ti Dios, ket maokomda gapu kadagiti bukodda a dakes nga ar-aramid. Iti kinatangken ken kinapasindayawda, agtukiadda a mangipakumbaba kadagiti bagbagida ken agbabawi, a pagtukiadanda ti kakaisuna a lawag a mangted kadakuada iti aniaman a namnama. Ngem awan ti pannakaagas malaksid no luktanda ti bagbagida iti lawag ti pannakabalin ni Cristo a mangisubli. Apay a ditay panawan dagiti dakes nga aramidtayo kabayatan nga adda pay nawadwad a gundaway? Apay nga urayen agingga a naladaw unayen? Silulukat pay laeng ti ruangan ti daong, ket agsilsilnag pay laeng ti lawag ti kinapudno. Isu nga apay a dikay awisen ti lawag a mangikkat iti sipnget, ken iti awan duadua sumrek a natalged, sakbay a maladaw unay?

Iti lawag daytoy a pagiinnadalan maipapan iti panagpili iti nagbaetan ti lawag ken iti sipnget, intayo iturong ti imatangtayo iti Juan 3:16. Daytoy a bersikulo ket maysa kadagiti kapapatgan a bersikulo iti amin a Sursurat, ta dayta ti nakailaguman ti evangelio. Ti nakaisentroan daytoy a bersikulo ket saan laeng nga iti pannakaisalakan no di pay ket iti saan a nasayaat a supapak a pannakapukaw no saantayo nga agballigi a mamati. Ti pannakadusa ket agbanag manipud iti dakes a pili. Ni Jesus itultuloyna daytoy a kapanunotan idiay Juan 3:18 idi kinunana, “ ‘Ti mamati kencuana, saan a maocom; ngem ti di mamati kencuana, naocomen, agsipud ta saan a namati iti nagan ti Bugbugtong nga Anac ti Dios.’ ”

Ti agnanayon a pagtungpalantayo ket nakabitin iti panagtalektayo ken Cristo ken kadagiti Sasaona a biag. Da Adan ken Eva ket nagduduaanda ti kinapudno ti sirib ti Dios, ket ammotayo no kasano iti panagtrabaho dayta. Adda dagiti di mabilang a dadduma pay nga ehemplo iti Sursurat kadagidiay a nagsagrap kadagiti supapak iti dida panamati. Nupay kasta, ni Jesus, ti maikadua nga Adan, ket nagballigi babaen iti panagtalekna kadagiti sasao a pammasingked ti Amana iti panagkayametda kas Ama-ken-Anak. Daytoy mismo a panagkayamet ti kinarit ni Satanas idi a sinulisogna ni Jesus idiay let-ang, a kinunana, “ ‘No sica ti Anac ti Dios, ibilinmo a dagitoy bato agbalinda a tinapay’ ” (Mat. 4:3). Ti nakasagana a salaknib ni Jesus iti dayta a teksto ket ti “ ‘Adda a naisurat,’ ” (Mat. 4:4) nga iti dayta imbatina ti ulidan kadatayo ti panagtalek nga ipakitatayo koma met iti Sao ti Dios.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Ania ti panagnaig ti panagbasa iti Sao ti Dios ken iti mismo a panangdengngeg iti dayta? Utoben ti sumaganad a sasao ket sungbatan: “Ti sao ti sibibiag a Dios ket saan laeng a naisurat, no di pay ket naisao. Ti Biblia ket timek ti Dios nga agsasao kadatayo, a kas iti kinasigurado a kasla mangmangngegtayo dayta kadagiti lapayagtayo. . . . Ti panagbasa ken panangut-utob iti Sursurat ket maibilang koma a kas panangdengngeg iti Maysa nga Awan patinggana.”—Ellen G. White, Testimonies for the Church, vol. 6, p. 393.

` `

2\. Idiay Juan 14:3, ni Jesus kunana kadagiti adalanna, “ ‘Umayacto manen, ket icuyogcayto caniac met laeng: tapno no adino ti yanco, addacay met coma.’ ” Kasano nga iti panagtalek kadagiti sasaona nga agpaay iti masakbayan ket balbaliwanna ti biagmo ita nga aldaw?

` `

3\. Ni Ellen G. White insuratna, “Ti biag ni Cristo agbalin a biagtayo.”—The Desire of Ages, p. 389. Anian a maysa a nakaskasdaaw a kari! Kasano iti napersonalan a panangigamermo dayta iti biagmo? Ania dagiti wagas a mamagbalin iti daytoy a pudno iti inaldaw-aldaw a panagbiagmo?

` `