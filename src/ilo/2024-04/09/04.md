---
title:  Panamati ken Baro a Pannakayanak
date:   26/11/2024
---

`Basaen ti Juan 1:12, 13. Ania dagiti addang a nailadawan ditoy maipapan iti panagbalin a Cristiano?`

Ni Juan insuratna ti evangeliona tapno mamatitayo ken Jesus ken babaen ti panamati mabalin a maaddaantayo iti agnanayon a biag iti Naganna (Juan 20:31). Idiay Juan 1:12, 13, daytoy nga aramid ket nailadawan iti dua nga addang. Umuna, awatentayo Isuna, dayta ket, mamati Kenkuana. Maikadua, ikkannatayo iti turay wenno pannakabalin nga agbalin nga annak ti Dios, a nailadawan idiay bersikulo 13 a kas nayanakda iti Dios. Gapuna, adda maysa a nataoan ken nadiosan a paset iti panagbalin a maysa a Cristiano. Masapul nga agtignaytayo iti panamati, awatentayo Isuna, ken silulukattayo iti lawag, ngem Isu iti mangpabaro iti puso.

Kinaagpaysoanna, ti pammati a mismo ket maysa a sagut ti Dios nga umay babaen iti panagdengngeg iti Saona (Rom. 10:17). “Tapno maaddaan iti pudno, agtaeng a pammati ken Cristo, masapul nga am-ammotayo Isu a kas Isu ket naitakderan iti sao.”—Ellen G. White, Fundamentals of Christian Education, p. 433. “Ti Espiritu nga agtartrabaho ken manglawlawag iti nataoan nga isip, ket pataudenna ti pammati ken Apo Dios.”—Ellen G. White Comments, The Seventh-day Adventist Bible Commentary, vol. 7, p. 940.

Dagidiay mamati wenno mangawat iti Anak a kas Misias ket awatenda ti agnanayon a biag. Ni Juan ket ipaganetgetna pay ti panangawat wenno panamati iti Sao a sinao ni Jesus (Juan 5:24, 38, 47). Paset ti Espiritu Santo a mangiyeg iti kombiksion (Juan 16:7, 8; idilig iti Rom. 8:16).

`Basaen ti Roma 8:16. Ania a prinsipyo maipapan iti pannakaisalakan ken Jesus ti masarakan ditoy?`

Pammati, pammati a naibatay iti Biblia, naibatay iti trabaho ti Espiritu Santo kadagiti pusotayo, ket isu iti pamuon ti pammatitayo. “Pammati ket . . . isu ti dakkel a bendicion—ti mata a makakita, ti lapayag a makangngeg.”—Ellen G. White, In Heavenly Places, p. 104. Ti nataoan a pannakaawat iti pammati ket kunaenna a masapul a masarakantayo ti maysa a pamuon, ti pangibatayan ti pammati, ket kalpasanna sa’tayo laeng mamati. Iti kasunganina, ti pannakaawat a naibatay iti Biblia kunaenna a ti pammati ket isu ti pamuon, maysa a sagut manipud iti Dios (Efe. 2:8; 1 Cor. 1:17–24; 1 Cor. 2:1–6). Mangrugitayo iti pamuon ti pammati, ket kalpasanna manipud idiay dumakkeltayo iti pannakaawat ken parabur.

`No ti maysa a tao ket damagennaka no ania iti nakaibatayan ti pammatim, kasano iti panangsungbatmo?`