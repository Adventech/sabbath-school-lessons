---
title:  Adda Idi Kenkuana ti Biag
date:   24/11/2024
---

Iti Juan 1:1, ti apostol nalawag unay nga ibagana a ni Jesus ket Dios, ti nadiosan nga Anak. Kas bungana, iti Juan 1:4—“Adda idi kencuana ti biag, ket ti biag isu idi ti silaw dagiti tao”—ti naibaga a biag ditoy ket masapul a daytoy ti nadiosan a biag, awan ti naggapuanna nga agnanayon nga adda. Agsipud ta Isu ket addaan iti biag iti uneg ti Mismo a Bagbagina, mabalinna nga idisso ken alaen manen dayta (Juan 10:17). Ket, agsipud ta Isu ket addaan biag iti uneg, mabalinna a mangted iti biag iti siasinoman a pagayatanna (Juan 5:21; idilig iti Juan 14:19).

Daytoy balikas a biag (zoē) ket agparang iti 36 a daras idiay Evangelio ni Juan, agarup 25 a porciento ti pannakaaramatna iti Baro a Testamento. Idiay Juan 1:4, 5, iti laksid ti panangibagana iti gubuayan ti biag ditoy planetatayo, ti sao ket naisilpu pay iti pannakaisalakan. Kadagiti amin a dadduma iti Juan, daytoy a kapanunotan ti biag (zoē) ket masansan unay a naibaga a kas agnanayon a biag, ti kari ti pannakaisalakan (kitaen ti Juan 3:15, 16, 36; Juan 4:14, 36; Juan 6:27, 40, 47, 54, 68; Juan 10:27, 28). Gapuna, ti Maysa nga Isu a nangted biag idiay panamarsua ket Isu met laeng ti Maysa a mangyeg iti pannakaisalakan, agnanayon a biag, iti maysa a napukaw a lubong.

`Apay nga immay ni Jesus ditoy daga? Juan 1:29; Juan 3:16; Juan 6:40; Juan 10:10; Juan 12:27.`

“ ‘Ket no casano iti panangibayog ni Moises iti uleg idiay let-ang, casta met a masapul a ti Anac ti tao maibayog; Tapno amin a mamati kencuana maaddaan ti biag nga agnanayon’ ” (Juan 3:14, 15).

Kas iti panangala ti suer nga uleg iti lugar dagiti Israelitas nga isu a kinagat dagiti uleg, kasta met ni Jesus innalana ti lugartayo, datayo a kinabil ti basol. Innalana ti dusa a kukuatayo tapno maaddaantayo iti biag a kukuana.

Ni Cristo tarigagayna pay a maaddaantayo iti biag ken maaddaan iti nawadwad unay (Juan 10:10). Gapuna, ta “cadagiti amin nga immawat kencuana, iniccanna ida ti calintegan nga agbalin nga anac ti Dios cadagidiay a mamati iti naganna: Nga saan nga agtaud iti dara wenno iti nakem ti lasag wenno iti nakem ti lalaki, no di ket nayanacda iti Dios” (Juan 1:12, 13).

Ni Cristo immay tapno iparangarangna ti Ama kadatayo. Ta, “awan ti nacakita iti Dios uray caano: ti Bugbugtong nga Anac, nga adda iti saclot ti Ama, isu ti nangipacaammo Kencuana” (Juan 1:18). Babaen ti panangkitkita iti kababalin ni Jesus, mabalintayo a makita ti kababalin ti Ama.

`Ania ti masursurotayo manipud iti biag ni Jesus maipapan iti kababalin ti Ama? Apay a daytoy a paltiing ket naimbag a damag?`