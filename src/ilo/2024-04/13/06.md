---
title:  Agtaeng ken Jesus
date:   26/12/2024
---

`Basaen ti Juan 12:32. Ania dagiti wagas a daytoy nalatak a sasao ket iladawanna ti pannakabalin ni Jesu-Cristo?`

Kas iti nakitatayo iti amin nga ad-adal iti daytoy a tremestre, ti Evangelio ni Juan ket iyasidegnatayo ken Jesus, ngem maaramid laeng dayta no siaanamongtayo a mangam-ammo iti Dios ken aramiden dagiti pagayatanna. Iti intero nga Evangeliona, dagiti tattao a nakasabat ken Jesus ket mabalin nga awatenda ti lawag ken dumakkel wenno tukiadenda ti lawag ket agbalinda a bulsek. Ni Nicodemo, ti babai idiay ayan ti bubon, ti naarian nga opisyal, ti lalaki idiay ayan ti tanke ti Betesda, ti 5,000 a nataraoanan kadagiti tinapay ken ik-ikan, ti kabsat ni Jesus, dagiti narelihiyosoan a pangpangulo, ti lalaki a nayanak a bulsek, da Maria ken Marta, ni Pilato—aminda nasabatda ni Jesus ket nangaramidda kadagiti pili maipapan iti pudno ken ti lawag nga inyegna.

Ti teolohiya manipud baba ket mangrugi manipud iti nataoan nga argumento tapno ikeddeng ken sukimaten ti kaadda ken kababalin ti Dios. Ti nataoan a panangkita, rinuker, natnag, mangidumduma, un-unaanna ti Nadiosan, santo, naan-anay, makaammo-amin. Ti teolohiya manipud baba ket mapatalgedan a mangiturong iti pannakaiyaw-awan dagiti tattao, kas iti inaramidna iti napalabas ken aramidenna iti masakbayan (kitaen ti Apo. 14:1–12), inton ti nataoan a sirib, sapulenna nga addagan ti nadiosan, ket gandatenna nga ipilit ti saan a pudno a panagdaydayaw ditoy lubong.

`Basaen ti Juan 15:1–11. Ania ti palimed ti naespirituan a panagdakkel ken salun-at?`

Ti palimed ket ti panagtalinaed a nakasilpu ken Jesus. Isu ti Sao ti Dios, ti Tinapay ti Biag, ti Silaw ti lubong, ti Ruangan ti karnero, ti Naimbag a Pastor, ti Panagungar ken ti Biag, ti Dalan, ti Pudno ken ti Biag, ken ti Pudno a Puon ti Uvas.

Dagiti Kameng ti Kinadios ken ti Saoda, ti Biblia, ket kas da la batombalani. No saan a tukiaden, iyasideg datayo kadakuada. “Ti timek ti Dios ket agsasao kadatayo babaen iti saona, ket adda adu a timtimek a mangngegtayo; ngem ni Cristo kinunana masapul nga agannadtayo koma kadakuada nga isu nga agkuna, Adtoy ni Cristo wenno adda idiay ni Cristo. Iti kasta kasano ngarud iti pannakaammotayo nga awan kadakuada iti pudno, malaksid no iyegtayo ti isuamin a bambanag kadagiti Sursurat?”—Ellen G. White, The Advent Review and Sabbath Herald, April 3, 1888. Ket kalpasanna, masapul nga isukotayo dagiti bukodtayo a panangkita kadagidiay naiparang iti Sao ti Dios.