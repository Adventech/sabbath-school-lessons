---
title:  Adalen Pay
date:   27/12/2024
---

Ti panagkita ti Dios ket naiduma unay iti panagkita dagiti tattao. Ti Dios ibingayna ti panagkita kadatayo babaen ti Saona, ti Biblia, iti sidong ti pannakabalin ti Espiritu Santo. Datayo ti agpili no kayattayo ti magna iti sipnget wenno awaten ti lawag nga aggapu ken ni Jesu-Cristo kas naiparangarang iti Sao

Napateg iti daytoy a pili ti bukodtayo a napersonalan nga isusuko ken Jesu-Cristo, ti Anak ti Dios ken ti Mannubbot ti sangkataoan. Babaen iti pannakabalin ti Espiritu Santo, ti Dios Ama ket imparangarangna kadatayo—iti biag, ipapatay, ken panagungar ni Jesus—ti kinauneg ti ayatna. Ket ammotayo ti maipapan ken Jesus agsipud ta ti biag, ipapatay, ken panagungarna ket nailanad iti Sao ti Dios.

“Dagiti angel ti Dios ket kankanayon a lumabasda manipud daga agingga iti langit, ken manipud langit agingga iti daga. Dagiti datdatlag ni Cristo nga agpaay kadagiti marigrigat ken agsagsagaba ket naaramid babaen iti pannakabalin ti Dios babaen ti panagministro dagiti angel. Ket babaen ken Cristo, babaen ti panagministro dagiti nailangitan a babaunen, a ti tunggal bendicion ket aggapu iti Dios nga umay kadatayo. Iti panangala iti sangkataoan iti mismo a Bagbagina, ti Mangisalakantayo ket pinagkaykaysana dagiti pagngayangayanna kadagiti pagngayangayan dagiti natnag nga annak a lallaki ken babbai ni Adan, kabayatan a babaen ti kinadiosna ket iggamanna ti trono ti Dios. Ket iti kasta, ni Cristo ti pamuspusan a makisao dagiti tattao iti Dios, ken ti Dios kadagiti tattao.”—Ellen G. White, The Desire of Ages, p. 143.

**Salsaludsod a Pagiinnadalan**:

`Kadagiti amin nga is-istoria iti libro ni Juan, ania kadakuada iti agsao a napigsa unay kenka maipapan iti ayat ken kababalin ti Dios? Ibingaymo iti klase no apay a masarakam dayta nga istoria a makaawis unay.`

`Kadagiti napraktikalan a balbalikas, kasano koma ti panagsukimat ti maysa a tao iti kinapudno?`

`Apay a gagangay a narigat nga iwalin ti bagi kas autoridad ti kinapudno? Mabalintayo kadi a naan-anay nga aramiden dayta, wenno ti kinataotayo, iti sumagmamano a tukad, ket balbaliwanna pay laeng no kasano ti panangkitatayo iti Sursurat? Apay a masapul a bigbigentayo daytoy a kinapudno, ken kasano a sumrek ti kinapakumbaba tapno matulongannatayo a mangisuko kadagiti panangidumdumatayo iti Sao ti Dios?`

`Ti pakasaritaan ti Akin Laud a KinaCristiano ket napno kadagiti nakabutbuteng a pagwadan iti mapasamak no ti Sao ti Dios ket maaramid nga adda iti panangituray ti politika ken panangidumduma dagiti tattao. Ania dagiti sumagmamano kadagidiay a pagwadan, ken ania nga adal ti maadaltayo manipud kadakuada ita nga aldaw maipapan iti kinapeggadna no dagiti panagkita dagiti tattao ket agbalin a naturturay a “mangipatarus” iti Biblia?`

`Isalaysay kadagiti bukodmo a sasao ti dakkel a ladawan ti Evangelio ni Juan. Ania ti kangrunaan a mensahena kadatayo ita nga aldaw?`