---
title:  Komentaryo Dagiti Mannursuro
date:   27/12/2024
---

### Paset I: Pakabuklan

Sentro ti Adal: Juan 21:1–19; Juan 21:18–25; Juan 8:40–46; Juan 4:46–54; Juan 12:32; Juan 15:1–11

Iti pakadagdagupan, wenno paggibusan, ti Evangelio ni Juan, ni Cristo ket sinapulna nga imaldit dagiti sursuro ti naespirituan a pagarianna, ti suno nga ipapatayna, ken ti sigurado a panagungarna iti puso dagiti pasurotna kasta met iti panunotda. Nupay kasta, dagiti adalanna, uray pay agingga iti panungpalan, ket kasla dida pay naipasagepsep ti kinapudno nga imbagana. Uray no namin-ano a pinadasna nga ilawlawag daytoy a kinapudno kadakuada ken mangiturong kadakuada a mamati, nasarakanda a medio narigat daytoy a maawatan.

Dila ket ta agbalintayo a nainget unay kadagiti adalan, saan kadi a daytoy iti parikut kadagiti adu a Cristiano ita nga aldaw? Mangngegtayo dagiti sasao ni Cristo ken adalentayo ida, ngem pudno kadi nga agbalinda a maysa a paset ti akin-uneg a biagtayo? Agtalinaedda kadi kadagiti ul-ulotayo a saan a makadanon kadagiti puspusotayo?

Narigat a patien, ngem pudno, nga impagarup ni Pedro ken dagiti dadduma nga adalan a, kabayatan ti naidagaan a panagministrona, isubli ni Cristo ti litiral a pagarian iti Israel babaen ti panangparmekna iti pannakabalin ti Roma. Kalpasan ti panagungar, nadadael ti namnama dagiti dua nga adalan kabayatan nga agpagpagnada nga agturong idiay Emaus. Ket kabayatan ti pannakikadua ni Jesus (a saanda a nabigbig a kas Mangisalakan) kadakuada, inlawlawagna dagiti padto maipapan iti Mismo a Bagbagina. Mainayon pay, ti kinapaypayso ti panagungar, ken, di nagbayag kalpasanna, ti pannakaibokbok ti Espiritu Santo, ket nakatulong iti pannakatungpal iti insurona kadagiti Sangapulo ket Dua. Kamaudiananna, nagbalin a napaypayso unay dayta kadagiti adalan ta siaanamongda a mangirisgo iti biagda nga agpaay iti trabaho ti evangelio.

Kasla, kadagidi maudi a sumagmamano a lawas a kaduada ti nagungar nga Apo, dagiti adalan iti kamaudiananna ket nasursuro ken pinatida ti ad-adu maipapan iti padpadasen ni Jesus nga ibaga kadakuada. Isu ket naanus kadakuada agingga iti mismo a panungpalan, ket Isu ket siaanamong a mangan-anus kadatayo ita nga aldaw. Ania ti aramidentayo no awan ti anusna? Sapay koma ta makatulong daytoy a kapanunotan a mangguyogoy kadatayo nga agbalin nga ad-adda a matalek iti panunottayo, iti pusotayo, ken iti panagbiagtayo.

### Paset II: Komentario

**Panagtitipon Idiay Galilea** (Juan 21:1–19)

Uray kalpasan ti namitlo a panagparang ti napagungar nga Apo kadagiti adalan, iti singasing ni Pedro, nagsublida iti panagkalap. Nagtrabahoda iti nagpatnag ngem awan a pulos ti maipakitada a bunga iti panagbannogda. Iti gagangay, adda koma natiliwda, uray pay no kasano ti kabassitna. Ngem ni Jesus ket inggagarana daytoy a di panagballigi a mangiturong kadakuada a mangipamaysa iti imatangda iti panagbalin a mangngalap kadagiti tattao. Ti ditay panagballigi iti maysa a banag nga ar-aramidentayo a nasayaat ket masansan nga iturongnatayo nga agsapul iti nadiosan a tulong.

Nasapa iti dayta a bigat, nagparang ni Jesus iti igid ti baybay, inaramidna ti datdatlag ti dakkel a panagkalap iti ikan, ket kalpasanna pinakanna dagiti pasurotna iti pammigat. Daytoy nga istoria ket ibagana kadatayo a ti nagungar a Cristo ket maysa a napaypayso a tao, kas met latta iti sakbay ti ipapatayna. Mainayon pay, iti panangisaganana iti taraon, ni Jesus impakitana a maseknan Isuna maipapan iti kasapulan dagiti nabannog ken mabisin nga adalanna. Iti panangaramidna iti kasta, impakita ni Jesus kadakuada a gayyemdanto Isuna nga agnanayon, maseknan kadagiti kasapulanda kabayatan nga aramidenda iti panangidur-as iti panagministrona.

Ibagbaga dayta nga, iti daytoy maudi a panagtitipon, impamaysa ti Apo ti imatangna ken ni Pedro. Kalpasan a mismo ti panagungarna, masinnunuo nga imbaga ni Jesus ti nagan ni Pedro, ket ita inlasinna manen ket dinamagna kenkuana dagiti tallo a maitutop a salsaludsod maipapan iti kapatgan a suheto—ti panagayat Kenkuana. Sakbay dayta, kabayatan ti panangibaga ni Jesus kadagiti adalan maipapan iti umad-adani a pannakailansana iti kruz, ni Pedro impapilitna nga isu ket matay nga agpaay Kenkuana (Juan 13:37). Ngem iti laksid dayta a kari, nagtalaw ni Pedro ken dagiti dadduma nga adalan agpaay iti biagda, nga impagarupda a ti panggepda ket napukaw. Iti ud-udina, ni Pedro ket namitlo nga inlibakna ni Cristo, kas iti impadto ni Jesus.

Iti kultura ti Makintengnga a Daya (Mideastern), nakababain a tallikudan iti maysa a gayyem, ket ni Pedro nariknana unay dayta a bain. Iti pannakaammo ni Jesus iti bain a narikna ni Pedro, dinamagna kenkuana dagiti tallo a salsaludsod a naisangrat a mangtulong iti pannakaagas ken pannakaisublina. Namitlo a daras a dinamagna kenkuana, babaen iti nagan: “ ‘Simon, nga anac ni Juan, ayatennac?’ ” (Juan 21:16). Ni Jesus inaramatna ti verbo ti Griego nga agapao, nga isu a tudtudoenna ti awan konkondisyonna nga ayat ti Dios, ket ni Pedro simmungbat nga inaramatna ti verbo a phileo, nga isu a masansan a mangitudtudo iti panangayat iti maysa a gayyem.

Kasla saan a narikna ni Pedro a ti ayatna iti Apona ket nangato a kas iti ayat ti Apona kenkuana. Ditoy, iti sungbatna, ipakpakita ni Pedro ti kinapakumbaba ken lakana a maisuro, dagiti kababalin a mangikari kenkuana nga “Ipaarabmo dagiti carneroc” (Juan 21:16). Daytoy a tignay iti biang ni Cristo ket paneknekanna a ni Pedro ket naisublin ken naitalek a mangaywan iti arban dagiti mamati ken Cristo. Anian a panagbalbaliw! Ti nadarasudos ken nalabes ti panagtalekna iti bagina a Pedro ket iti kamaudiananna nasursurona ti agbalin a napakumbaba, di agtalek iti bagina ken agtalek ken Jesus.

**Pagtalinaedem Dagiti Matam ken Jesus** (Juan 21:18–25)

Nainkalintegan a kunaen a kasla adda maysa a kita ti “panagsasalisal” a mapaspasamak iti nagbaetan dagiti dua kadagiti nalatak nga adalan ni Cristo: da Pedro ken Juan. Agpada nga agsalsalisalda nga agpaay iti imatangna. Kalkalpas ni Jesus nga insubli ni Pedro iti sangoanan dagiti padana nga adalan ken intalagana kenkuana ti panangipastor kadagiti karnerona. Iti tengnga daytoy a trabaho ti pannakaisubli, inraman ni Jesus ti padto no kasano nga ited ni Pedro ti biagna nga agpaay iti evangelio. (Kitaen ti Juan 21:18, 19 .) Kalpasanna, inayaban ni Jesus ni Pedro a sumurot Kenkuana, nga isu ti kakaisuna a wagas tapno agtalinaed a matalek ken napigsa babaen ti agbaliwbaliw nga ayus ti panagministro ken uray pay ti panagbalin a martir.

Kabayatan a nakipagna ni Pedro ken Cristo, ni Juan ket umas-asibay. Dayta ket innalana ti kuriosidad ni Pedro. No ni Pedro ket agsagaba, saan kadi nga agsagaba met ni Juan? Ta kalpasan ti amin, ti ayab a sumurot ket masinnunuo a naibaga kenkuana. Dayta ti gapuna no apay a dinamag ni Pedro: “ ‘Apo, ket daytoy ngay [Juan]?’ ” (Juan 21:21). Iti pannakaammo ni Jesus iti adda iti puso ni Pedro, napardas Isuna a simmungbat: “ ‘No cayatco nga agbati nga agingga iti umayac, ania dayta kenca? Surutennac’ ” (Juan 21:22).

Iti simpli a pannao, ti padpadasen ni Jesus nga ipaawat ken Pedro ket ti panangipangpangruna a panangsurot Kenkuana ket saan nga agpannuray no siasino pay ti sabali a sumurot wenno no ania dagiti mabalin a tumaud a paspasamak. Mabalin nga iturongnatayo ti panangpilit dagiti kapatadan nga agturong iti kastoy wenno kasta, ngem masapul a naan-anay a maitalagatayo ken Jesus, uray no siasinoman dagiti tattao wenno aniaman dagiti paspasamak. Kasapulan unay daytoy a panagpampanunot ita nga aldaw a dagiti tattao ket agduyosda a mangsurot kadagiti tarigagay wenno kapanunotan ti publiko. Ngem, kas matalek a pasurot ni Jesus, ditay maaramid dayta. Masapul a sumurottayo Kenkuana gapu iti bukodtayo a personal a kombiksion Kenkuana kas Mangisalakan agsipud ta ti pannakaisalakantayo ket maysa a banag iti nagbaetantayo iti Dios. Inton umay manen ni Jesus, saanton a napateg no ania ti pampanunoten dagiti dadduma maipapan kadatayo; ti laeng napateg ket no ania ti pampanunoten ti Dios kadatayo.

Saantayo koma a panawan daytoy a segkay a ditay tamingen ti mabalin a di panagkikinnaawatan a mabalin a tumaud iti panunot ti adu maipapan kadagiti sasao ni Jesus maipapan ken Juan. Ti sentro ni Jesus ket ti panagkasapulan ni Pedro a sumurot Kenkuana uray no ania ti mapaspasamak, saan a no ania ti mapasamak ken ni Juan. Paliiwen ti kondisyonal a sasao: “ ‘No cayatco nga agbati’ ” (Juan 21:22). Nalaka ketdi ken Pedro, ken nalaka kadatayo, ti di umiso a panangipatarus kadagiti nalawag a sasao ni Jesus ken malibtawan ti kangrunaan a puntona nga agtalinaed a matalek.

No dadduma, uray dagiti nasinged a gagayyemtayo ket mabalin a di umiso ti panangipatarusda iti ibagbagatayo. Nupay kasta, ti kaimbagan a Gayyemtayo a Jesus ket maawatanna a naan-anay ti ibaga ken kayattayo a saoen. Utoben daytoy napaltiingan a sasao no maipapan iti naan-anay a panagtalektayo iti di agbaliw a Jesus: “Iti asi ken kinamatalekna ti Dios ket masansan a palubosanna dagidiay a pangisaadantayo iti panagtalektayo a mangupay kadatayo, tapno masursurotayo ti kinamaag iti panagtalek iti tao ken panangaramid iti lasag a takiagtayo. Agtalektayo a naan-anay, sipapakumbaba, di managimbubukodan iti Dios.”—Ellen G. White, The Ministry of Healing, p. 486.

**Lawag ken Sipnget** (Juan 8:40–46)

Adda dagiti sumagmamano a tattao a diterminado a mangitandudo kadagiti di umiso a kapanunotanda, uray pay no kasano ti kaadu dagiti pammaneknek a makitada a maisupadi. Agduyosda pay nga itiponda ti mismo a bagbagida kadagidiay laeng umanamong kadakuada, iti kasta agserbida a mangpatibker kadagiti bukodda a biddut.

Kasta ti kasasaad dagiti pangpangulo ti relihiyon. Nabulsekda unay gapu iti bukodda a kinaimbubukodan ken dakes a panagem nga isu a kinagurada ni Jesus a nabuyogan iti tarigagay. Karkarna unay nga imbagada nga ay-ayatenda ti Ama, ngem kagurada ti Anakna. Ni Jesus impalgakna daytoy a panaginsisingpet kadagitoy a sasao: “ ‘No ti Dios coma ti amayo ayatendac coma, ta immayac ken naggapuac iti Dios, ta saanac nga immay a nacnakemco laeng ngem isu imbaonnac’ ” (Juan 8:42).

**Ni Jesus Agasanna ti Anak ti Panguloen ti Judio** (Juan 4:46–54)

Iti adaltayo ita a lawas, kitaentayo pay ti istoria ti maysa a mabigbigbig a panguloen ti Judio, nga isu a maysa a napateg nga oficial iti servicio ni Ari Herodes. Ti anak ti natan-ok a tao ket agkakapsut iti pagiddaanna. Amin a dadduma a mangngagas ket simmukodan. Iti pannakauppapayna, ti ama sinapulna ti Dakkel a Mangngagas, uray pay no saan a napaypayso a patienna nga Isu iti naikari a Misias. Ni Jesus ammona a malaksid no agasanna ti anak ti natan-ok a tao, saanna a patien nga Isu ti Cristo.

Nupay ammo ni Jesus ti panggep ti lalaki, Isu ket tinarigagayanna saan laeng nga iti pannakaagas ti anakna no di pay ket tapno mariing ti napudno a pammati iti lalaki ken tapno mangiyeg iti pannakaisalakan iti sibubukel a pamiliana. Ni Jesus kinunana iti natan-ok a lalaki, “ ‘No dicay coma macakita cadagiti pagilasinan ken datdatlag, pulos coma a dicayto mamati’ ” (Juan 4:48). Dagitoy a sasao tinudokna ti konsiensya ti ama ken nangiturong kenkuana a mangsaludsod iti naimbubukodan a panggepna, a nangikabil kenkuana iti maysa a dalan a panamati ken Jesus nga agpaay iti bukodna a pagimbagan.

**Agtaeng ken Jesus** (Juan 12:32; Juan 15:1–11)

Idi ni Jesus ket naipangato “manipud iti daga” (Juan 12:32), ginuyogoyna dagiti adu Kenkuana, ket guyguyogoyenna pay laeng ti adu ita nga aldaw. Ngem iti pannakaguyogoy ken Cristo ket damo laeng nga addang iti makaisalakan a pannakaikayamettayo Kenkuana, ta masapul nga itultuloytayo iti makipagna Kenkuana ken agtaeng Kenkuana, nga isu a sapulenna ti determinasyon ken kinatibker iti naespirituan a panagpagpagnatayo.

Tapno maipaganetget ti kinapateg ti panagtaeng Kenkuana, ni Jesus dinakamatna dayta iti namimpito a daras kadagiti uppat laeng a bersikulo, masarakan idiay Juan 15:4–7. No awan iti panagtaeng ken Cristo, “awan ti mabalinyo [tayo] nga aramiden” (Juan 15:5). Ti kaipapanan daytoy a bersikulo ket agbalin a nalawlawag no kitaentayo ti pudno nga ulidan ti naisulbong a puted iti maysa nga ubas. No ti naisulbong ket saan a kumpet iti nakaisulbonganna dayta ket agmaga. Gapuna, no awan ti puon, ti naisulbong ket mamimpinsan nga awan mabalbalinna.

Ti kalidad ti panagtaeng ket ipakaawatna ti kapanunotan ti kinasinged ken kinapermanente. Ti nabunga a sanga ket addaan iti nabiag a pannakaisilpu iti puon ti ubas. “Lanot iti lanot ken urat iti urat, [ti naisulbong] agbalinto a maisinggalut iti Ubas, ken makiraman iti biagna. . . . Kas iti panangawat ti naisulbong iti biag no maikaykaysa iti puon ti ubas, kasta met a makiraman ti managbasol iti nadiosan a kababalin no maisilpu ken Cristo. Ti addaan patingga a tao ket naikaykaysa iti awan patinggana a Dios. No ngarud maikaykaysa, dagiti sasao ni Cristo ket agtaeng iti unegtayo, ket saantayo a matignay babaen ti pagulpigulpi a rikna, no di ket maysa a nabiag, agtaeng a principio.”—Ellen G. White, Sons and Daughters of God, p. 291.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Utobemman no ania ti mapasamak no agtalektayo unay kadagiti tattao, uray kadagiti kaimbagan a gagayyemtayo, imbes a ken Jesus. Kadagita a kasasaad, ti Dios, iti dakkel nga ayat ken asina kadatayo, palubosanna dagiti kasta a gagayyem a mangdismaya kadatayo tapno masursurotayo nga ikabil ti ultimo a panagtalektayo ken Jesus. No kasta, agingga iti ania a tukad ti rumbeng a panagtalektayo kadagiti kaimbagan a gagayyemtayo?

` `

2\. No ammotayo ken patientayo a ti Dios ket pinakawannatayon, umiso kadi a patien a naan-anay dayta a pannakapakawan ngem ditay met pakawanen a naan-anay dagiti mismo a bagbagitayo, a pagaammotayo a saantayo a maikari iti dayta a pannakapakawan? Apay, wenno apay a saan?

` `

3\. Gapu ta ammotayo nga addanto aldaw a mabalin a sangoentayo nga agmaymaysa ti panawen ti riribuk, kasano koma ti panagpannuraytayo kadagiti dadduma a Cristiano iti aglawlawtayo? Kasapulantayo pay kadi ti dadduma a tumulong kadatayo, wenno nasursurotayon ti mangala iti pigsa manipud iti pannakikaduatayo ken Jesus? Ilawlawag.

` `

4\. Ania ti napaypayso a kaipapananna kenka, iti inaldaw-aldaw a panagbiag, a no awan ni Jesus, awan a pulos iti mabalinmo nga aramiden? Iti masinnunuo, ania ti tudtudoen dayta “awan a pulos”?

` `