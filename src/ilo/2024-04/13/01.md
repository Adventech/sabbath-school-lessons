---
title:  'Pangserra: Panangammo ken Jesus ken ti Saona'
date:   21/12/2024
---

### Basaen Agpaay iti Adal ita a Lawas
Juan 21; Juan 11:9, 10; Juan 8:42–44; Juan 4:46–54; 2 Tim. 3:16; Juan 15:1–11.

> <p>Paset a Maiyulo</p>
> “ ‘Dacayo sukimatenyo dagiti Sursurat, agsipud ta pagarupenyo nga adda cadacuada ti biagyo nga agnanayon; ket dagitoy isuda ti mangpanecnec ti maipapan caniac’ ” (Juan 5:39).

Ti Evangelio ni Juan, kas ken Marcos, ket agpatingga iti maysa a panagsasarak idiay Galilea. Daytoy maudi nga adal iti Juan ket tratarenna dayta a panagsasarak ngem inayonna iti tema no kasano iti panangammotayo ken Jesus ken ti Sao ti Dios—maysa a kapanunotan nga agtultuloy iti maikapat nga Evangelio.

Nupay kaduada ni Jesus iti nasurok a tallo a tawen, dagiti adalan ket kaskasdi a naindaklan iti saanda a pannakaisagana agpaay iti pannakailansa iti kruz ken panagungar, uray pay no imbagan ni Jesus kadakuadan a maulit-ulit no ania iti mapasamak.

Daksanggasat, dida inkaskaso ti Saona.

Datayo ita nga aldaw ket mabalin nga agpeggad iti panangaramid iti isu met laeng a banag: agdengdengngeg wenno uray pay basbasaen ti Sao ti Dios, ngem saan a timtimuden dayta; saan nga agtataeng iti dayta; ken saan a tultulnogen dayta. Dayta ket, saan nga aw-awaten dayta a kas silaw a mangibagnos koma kadagiti pampanunot ken ar-aramidtayo. Daytoy, daksanggasat, ket nalabit nga isu iti di mapupuotan a kasasaad dagiti adu a Cristiano.

Iti daytoy maudi a lawastayo iti Juan, intayo kitaen iti sumagmamano kadagitoy kangrunaan a ponto ti Evangelio, nga isu a tumulong kadatayo nga aggunay iti labes pay iti pannakaammo laeng ken Jesus iti panunot, no di ket panangammo Kenkuana a nasaysayaat ken ad-adu a nadekdekket a panagtaeng Kenkuana ken ti Saona.

_*Adalen ti adal ita a lawas tapno maisagana agpaay ti Sabado, Diciembre 28._