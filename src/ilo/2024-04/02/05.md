---
title:  'Ti Pannakaagas ti Bulsek a Lalaki: Paset 2'
date:   09/10/2024
---

`Basaen ti Juan 9:17–34. Ania a salsaludsod ti dinamag dagiti pangpangulo, ken kasano ti panangsungbat ti bulsek a lalaki?`

Daytoy atiddog a segkay ti Juan 9 ket isu laeng ti paset ti Juan a saan a ni Jesus ti kangrunaan nga aktor iti entablado, nupay sigurado nga Isu ti pagririkiaranda. Kas iti saludsod maipapan iti basol a nangirugi iti istoria (Juan 9:2), dagiti Fariseo ket ipagarupda a ni Jesus ket managbasol agsipud ta nangagas iti Sabado (Juan 9:16, 24), ket pabasolenda ti naagasan a tao a kas “naigamer iti basol ti pannacabukelmo” (Juan 9:34).

Ti nakadidillaw a panagbaliktad ti mapasamak. Ti bulsek a lalaki ad-adda a dumteng iti ad-adu a pannakakitana, saan laeng nga iti napisikalan no di pay ket iti naespirituan, kabayatan a dumakdakkel iti panangapresyarna ken Jesus ken iti pammatina Kenkuana. Iti kasunganina, dagiti Fariseo, ad-adda met a bulsekda iti pannakaawatda, umuna iti pannakabingaybingayda maipapan ken Jesus (Juan 9:16), ken kalpasanna dida ammo no sadino ti naggapuanna (Juan 9:29).

Kabayatanna, ti panangistoria ni Juan iti daytoy a datdatlag ket mangted kenkuana iti gundaway a mangibaga kadatayo iti kinasiasino ni Jesus. Dagiti tema dagiti pagilasinan idiay Juan 9 ket mainaig kadagiti adu a dadduma pay a tema iti Evangelio. Pasingkedan ni Juan a ni Jesus ket Isu ti Silaw ti lubong (Juan 9:5; idilig iti Juan 8:12). Ti istoria ket tratarenna pay ti nalimed a naggapuan ni Jesus. Ti Kinasiainona, sadino ti naggapuanna, ania iti misyonna? (Juan 9:12, 29; idilig iti Juan 1:14). Ti langa ni Moises, nga isu a naibaga kadagiti immuna nga is-istoria ti datdatlag, ket agparang met iti daytoy a kapitulo (Juan 9:28, 29; idilig iti Juan 5:45, 46 ken iti Juan 6:32). Kamaudiananna, adda idiay ti tema ti isusungbat ti umariwekwek. Dadduma ayatenda ti sipnget imbes a ti lawag, kabayatan a dagiti dadduma sumungbatda iti pammati (Juan 9:16–18, 35–41; idilig iti Juan 1:9–16; Juan 3:16–21; Juan 6:60–71).

Nakabutbuteng unay ditoy ti naespirituan a kinabulsek dagiti narelihiyosoan a pangpangulo. Iti sigud a maysa-a-bulsek nga agpalpalama ket impakdaarna, “ ‘Nanipud idi panangrugi ti lubong awan pay nangngegan a nanglucat cadagiti mata ti maysa a tao a nayanac a bulsec. No daytoy a tao saan coma a naggapu iti Dios, awan coma ti mabalinna nga inaramid” (Juan 9:32, 33). Ngem dagiti narelihiyosoan a pangpangulo, dagiti naespirituan a bagnos ti nacion, dagiti umuna koma a makaammo ken Jesus ken mangawat Kenkuana a kas Misias—iti laksid dagiti amin a napigsa unay a pammaneknek, ket saanda a makita dayta. Wenno mabalin a dida kayat a makita dayta. Anian a nagpigsa a ballaag maipapan no kasano a dagiti pusotayo ket mabalinda iti mangallilaw kadatayo!

`Basaen ti 1 Corinto 1:26–29. Kasano nga iti isurat ni Pablo idiay ket maiyataday iti napasamak iti daytoy a buya, ken kasano nga iti isu met la a principio ket maipakat uray pay itan?`