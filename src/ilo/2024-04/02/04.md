---
title:  'Ti Pannakaagas ti Bulsek a Lalaki: Paset 1'
date:   08/10/2024
---

`Basaen ti Juan 9:1–16. Ania ti pagarupen dagiti adalan a gapu iti pannakabulsek daytoy a tao, ken kasano iti panangator ni Jesus iti saan a pudno a patpatienda?`

Dagiti adalan ket nangaramidda iti maysa a panagsilpu iti nagbaetan ti sakit ken iti basol. Adu a bilang dagiti teksto ti Daan a Testamento ti mangitudo iti dayta a turong (idilig iti Exo. 20:5; 2 Ar-ari 5:15–27; 2 Ar-ari 15:5; 2 Cron. 26:16–21), ngem ti istoria ni Job ket nangiturong koma iti panagannad no iti kasta a panagsilpu ket kankanayon a mapasamak.

Ni Jesus ilintegna ti banag, dina ilibak ti aniaman a panagsilpu ti basol ken panagsagaba, ngem iti daytoy a kasasaad itudona ti nangatngato a panggep, a ti Dios ket maidaydayaw koma babaen ti pannakaagas. Ti istoria ket launenna dagiti sigurado a pakainaigan iti istoria ti Panamarsua, ti panangbukel ti Dios iti umuna a tao manipud iti tapok ti daga (Gen. 2:7), kas iti panangaramid ni Jesus iti damili tapno ipaayna iti bulsek a tao ti napukaw manipud iti aanakan.

Idiay Mateo, Marcos, ken Lucas, dagiti is-istoria ti datdatlag ket surotenna ti maysa a gagangay a pagwadan: maysa a pannakaipakita ti parikut, ti pannakaiyeg ti tao ken Jesus, ti pannakaagas, ken ti pannakabigbig ti pannakaagas a nabuyogan panangidaydayaw iti Dios.

Iti istoria iti Juan 9, daytoy a panagsasaruno ket nakompleto iti Juan 9:7. Ngem gagangay ken Juan, ti kaipapanan ti datdatlag ket isu ti agbalin a nalawlawa nga amang a banag a pagiinnadalan, a mangiturong iti nabaybayag a diskurso ti naagasan a tao ken dagiti pangpangulo ti relihiyon. Daytoy a nakaddidillaw a diskurso ket agrikos iti dua a nagtinnali nga agduma a paris ti kapanunotan—basol/ar-aramid ti Dios ken kinabulsek/panagkita.

Ti agis-istoria ket saanna nga ibaga iti agbasbasa agingga iti Juan 9:14 nga inaramid ni Jesus daytoy a panangagas iti Sabado, a sigun iti tradisyon, ken saan a ti Biblia, ket sinalungasingna ti Sabado. Ket iti kasta, Isu ket imbilang dagiti Fariseo a kas managlabsing iti Sabado. Ti panangdagdagupda ket Isu ket saan a naggapu iti Dios gapu ta tinaginayonda a “Saanna a salimetmetan ti Sabado.” Ngem nasarakan dagiti dadduma a makariribok a ti maysa a managbasol ket mabalin a makaaramid kadagiti kakasta a pagilasinan (Juan 9:16).

Ti panagiinnadal ket adayo pay a malpas, ngem agparparangen ti pannakabingaybingay. Ti bulsek a lalaki ket agbalbalinen nga ad-adda a nalawag kenkuana ti maipapan iti kinasiasino ni Jesus, ngem dagiti narelihiyosoan a pangpangulo ket agbalbalinda met nga ad-adda a mariro wenno bulsek maipapan iti pudno a kinasiasinona.

`Ania koma ti ibaga daytoy nga istoria kadatayo maipapan kadagiti peggad iti pannakabulsek unay babaen kadagiti bukodtayo a patpatien ken ug-ugali [tradisyon] a mabalin a malibtawantayo dagiti napateg a kinapudno iti mismo a sangoanan dagiti bukodtayo a mata?`