---
title:  “Kinapudnona a Daytoy ti Mammadto”
date:   07/10/2024
---

`Basaen ti Juan 6:14, 15, 26–36. Kasano ti sungbat dagiti tattao iti datdatlagna, ken kasano ti panangaramat ni Jesus daytoy a mangpadas a mangisuro kadakuada iti Kinasiasinona?`

Dagiti taga Judea ket nangnamnamada iti maysa a naidagaan a misias nga isu a mabalin a mangwayawaya kadakuada manipud iti panamarparigat ti Imperio ti Roma. Dua kadagiti karirigatan a bambanag a nasabat iti gubat ket dagiti panangpakan kadagiti buybuyot ken panangasikaso kadagiti nasugatan ken natay. Babaen kadagiti datdatlagna, ni Jesus impakitana a mabalinna nga aramiden ida nga agpadpada.

Ngem saan a dayta iti gapu no apay nga immay ni Jesus, ken saan a dayta ti panggep ti datdatlagna. No di ket, ti istoria iti panangpakan ti lima a ribu ket nangipaay iti gundaway tapno mailadawan ni Jesus nga Isu ti Tinapay ti Biag, a ti Dios a Mismo immay a bimmaba manipud langit. “ ‘Siac ti tinapay ti biag,’ ” kinunana. “ ‘Ti umay caniac, saanto nga agbisin; ket ti mamati caniac, uray caano saanto a mawaw’ ” (Juan 6:35).

Daytoy ket isu ti umuna kadagiti pito a sasao a “Siac” iti Evangelio ti Juan, nga idiay a ti “Siac” ket naisilpu iti sumagmamano a sasao (“tinapay ti biag,” Juan 6:35; “silaw ti lubong,” Juan 8:12; “ruangan,” Juan 10:7, 9; “Naimbag a Pastor,” Juan 10:11, 14; “panagungar ken ti biag,” Juan 11:25; “ti dalan, ti pudno, ken ti biag,” Juan 14:6; “pudno a puon ti uvas,” Juan 15:1, 5). Tunggal maysa kadagitoy ket mangitudo iti maysa a napateg a kinapudno maipapan ken Jesus. Ti sasao a “Siac” ket mangitudo iti Exodo 3, nga idiay ti Dios iparangna ti Mismo a Bagbagina ken Moises a kas dakkel a SIAC (idilig iti Juan 8:58). Ni Jesus ket Isu dayta dakkel a SIAC.

Ngem dagiti tattao ket nalibtawanda amin daytoy.

“Dagiti di mapnek a puspusoda nagsaludsod, no ni Jesus ket mabalinna iti agaramid kadagiti adu a nakaskasdaaw nga ar-aramid a kas iti nasaksianda, apay a dina mabalin nga ited ti salun-at, pigsa, ken kinabaknang kadagiti amin a tattaona, wayawayaanna ida manipud kadagiti mamarparigat kadakuada, ken itan-okna ida iti pannakabalin ken dayaw? Idinto ta ti kinapudno ket imbagana nga Isu ti Imbaon ti Dios, ngem kaskasdi a nagmadi nga agbalin nga ari ti Israel, ket maysa a palimed a dida matukod. Ti panagmadina ket saan nga umiso iti panangipatarusda. Adu ti nangdagdagup a dina maitured nga ipapilit dagiti ibagbagana agsipud ta Isu a Mismo ket nagduadua iti nadiosan a kababalin ti misyonna. Iti kasta linuktanda dagiti puspusoda iti di panamati, ket ti bukel nga immula ni Satanas ket nagbunga iti kakitana, iti di panagkikinnaawatan ken yaalsa.”—Ellen G. White, The Desire of Ages, p. 385.

Kumitkitada idi iti namaterialan a pagimbagan imbes koma nga iti kinapudno nga agpaut agingga iti agnanayon a biag. Daytoy ket maysa a palab-og nga amintayo ket mabalin a sangoentayo no saantayo a naannad.

`Kasano a maliklikantayo iti pannakaisinggalot kadagiti namaterialan a banbanag a malibtawan iti naespirituan?`