---
title:  Ti Panagungar ni Lazaro
date:   10/10/2024
---

Ti Juan 11 ket napno iti leddaang—ti nakalkaldaang a damag iti maysa a panagsakit ti maysa a napateg a gayyem (Juan 11:1–3); ti panagsangit gapu iti ipapatayna (Juan 11:19, 31, 33); ti un-unnoy dagiti agkabsat a babbai a ni Lazaro ket saan koma a natay no adda ni Jesus (Juan 11:21, 32); ken ti bukod a panaglua ni Jesus (Juan 11:35).

Ngem ni Jesus ket nagtaktak iti dua nga aldaw sakbay a nangrugi nga agpagna a mapan ken Lazaro (Juan 11:6), nga ipakpakitana pay nga Isu ket maragsakan ta saan a nasapsapa a napan (Juan 11:14, 15). Daytoy nga aramid ket saan a naggapu iti aniaman a nalamiis-a-panagpuspuso. No di ket, dayta ket tapno iparangarangna ti dayag ti Dios.

Iti kanito a makadanontayo iti Juan 11:17–27, ni Lazaro ket uppat nga aldawen a natay. Kalpasan ti uppat nga al-aldaw, ti bangkayna ket agruprupsan ken, kas kuna ni Marta, “ ‘Apo, nabuyoken, ta maicapat nga aldaw a natayen’ ” (Juan 11:39). Awan duadua, ti panagtaktak ni Jesus ket timmulong laeng a mangaramid iti simmaruno a datdatlag nga ad-adda pay a nakaskasdaaw. Ti panangpagungar iti agruprupsan a bangkay? Ania pay ngay iti ad-adu a pammaneknek a mabalin nga ited ni Jesus a pudno unay nga Isu ket Dios a Mismo?

Ken, kas Dios, kas Maysa nga Isu a namarsua iti biag—ni Jesus ket addaan iti pannakabalin iti ngatoen ni patay. Gapuna, ni Jesus aramatenna daytoy a gundaway, dayta nga ipapatay ni Lazaro, a mangiparangarang iti maysa a napateg a kinapudno maipapan iti Mismo a Bagbagina. “ ‘Siac ti panagungar ken ti biag: ti mamati caniac, uray no matay, agbiagto pay. Ket siasinoman nga agbiag ken mamati caniac, saanto a matay a pulos’ ” (Juan 11:25, 26).

`Basaen ti Juan 11:38–44. Ania ti inaramid ni Jesus a mangsuporta iti ibagbagana?`

Kas iti panangipakita ni Jesus nga Isu ti Silaw ti lubong (Juan 8:12; Juan 9:5) babaen iti panangtedna iti pannakakita iti bulsek a lalaki (Juan 9:7), ditoy pinagungarna ni Lazaro manipud patay (Juan 11:43, 44) a mangipaduyakyak nga Isu ti Panagungar ken ti Biag (Juan 11:25).

Daytoy a datdatlag, ad-adda ngem iti aniaman a sabali, ket mangitudo ken Jesus kas Manangited-biag, kas Dios a Mismo. Dayta ket mangipaay iti napigsa a tulong nga agpaay iti tema ti Juan a ni Jesus ket Isu ti nadiosan nga Anak ti Dios ket, babaen ti panamati, mabalin a maaddaantayo iti biag babaen Kenkuana (Juan 20:30, 31).

Nupay kasta, iti kanito a dumanontayo iti pagpatinggaan daytoy nakaskasdaaw nga istoria (Juan 11:45–54), nga adu kadagiti nakakita ket namati (Juan 11:45), maysa a nakapigpigsa ngem nakaladladingit dagiti kasupadi a naipalgak. Ni Jesus ipakitana a mabalinna a pagbiagen manen ti natay, ngem nupay kasta, dagitoy a tattao panunotenda a mabalinda iti mangpasardeng Kenkuana babaen iti panangpapatay Kenkuana? Anian a maysa a pagwadan dagiti kinakapuy ti sangkataoan a maidilig iti sirib ken pannakabalin ti Dios!