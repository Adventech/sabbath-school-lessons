---
title:  Komentaryo Dagiti Mannursuro
date:   11/10/2024
---

### Paset I: Pakabuklan

Sentro ti Adal: Juan 9:1–34; Juan 11:1–44; Juan 6:14

Kitaen manen ti nakaskasdaaw a kinapudno a ti nadiosan ken agnanayon nga Anak ti Dios ket binaybay-anna ti bagina ket nagbalin a Dios iti lasag. Daytoy nakaskasdaaw a kinapudno ket nawadwad unay a napaneknekan iti Sursurat. Dagiti nakedngan a nataoan a kabaelantayo ket sigurado a makaritda iti panangpadas a mangtarus iti daytoy awan patinggana a kinapudno. Tapno matulongannatayo iti daytoy a panagregget, inaramid ti Dios ti amin a kabaelanna a tumulong kadatayo a makaawat, agingga a mabalin, iti daytoy a kinapudno ti Biblia nga agturong iti pannakaisalakan.

Iti daytoy a lawas, intayo kitaen dagiti tallo a datdatlag nga agtakder a kas sigurado a pammaneknek iti kinadios ni Cristo. Dagitoy a datdatlag ket sigurado a mangipaay iti mainayon a pammaneknek a ni Jesus ket ad-adu pay ngem iti maysa laeng a tao. Utoben, kas pangarigan, ti panagbalbaliw ti langana idiay bantay, nga idiay a ti makin-uneg a gunglo a buklen ti tallo nga adalanna ti nangsaksi iti narangrang, nadiosan a dayagna. Kellaat nga Isu ket “nagbaliw iti sangoananda; ket naglawag ti rupana a cas la ti init, ket dagiti pagananayna nagbalinda a napudaw cas iti lawag” (Mat. 17:2). Mainayon pay, daytoy a datdatlag ket nalawag unay a napaneknekan babaen ti napagungar a Moises ken naiyallatiw nga Elias.

Wenno siasino ti makailibak iti kinadios ni Jesus iti datdatlag a panangtaraon kadagiti lima ribu? Iti kasta a pasamak ket naisalsalumina, nga awan pay ti napaspasamak a kasta iti pakasaritaan [historya]. Dadduma namati; nupay kasta, karkarna unay, ta di pinati ti dadduma, iti laksid ti nalawag nga ebidensia. Anian a nakalkaldaang dayta a kinatangken ti ulo ken kinatangsit a nangiturong kadakuada a makakita iti sipnget imbes a ti Silaw ti lubong, a nakatakder a mismo iti sangoananda. Ti naindaklan a SIAK, nga isu a naam-ammo ti mararaem a mammadtoda a Moises, ket nakipagtaeng kadakuada, ngem nagsukirda a maibusor iti panangawat Kenkuana a kas Misiasda.

Ti naidagaan a tinapay iti pannakataraon ti lima ribu ket nairanta a mangiturong iti imatang dagiti tattao ken Cristo, ti Tinapay ti biag, nga Isu a mangted ken mangtarawidwid saan laeng a ti nainlasagan a biag, no di ket biag nga agnanayon. No utobentayo nga ad-adda pay ti “SIAK” iti uneg ti lawag ti Evangelio ni Juan, makitatayo a ni Juan ket naisangsangayan ti panangimatangna iti nadiosan a pannakaipakita iti Dios a kas iti pannakaiparangarangna ken Moises idiay sumsumged a kayo: “Ket ti Dios kinunana ken Moises, ‘SIAC TI SIAC’ ” (Exod. 3:14). Ni Jesus ket direkta nga impakatna daytoy a titolo iti Mismo a Bagbagina, kadagiti sasao a kas iti “ ‘Siac ti dalan, ken ti pudno ken ti biag’ ” (Juan 14:6), ken “ ‘Siac ti panagungar ken ti biag’ ” (Juan 11 :25).

Iti Juan 9:1–34, ti nadiosan a pannakabalin ni Jesus ket naipaduyakyak met iti pannakaagas ti bulsek a tao ken, nangnangruna, kas napadakkel iti Juan 11, iti nakaskasdaaw a datdatlag a panangpagungar ken Lazaro manipud kadagiti natay. Iti sumaganad a komentaryo, intayo adalen dagitoy dua a datdatlag a naun-uneg pay.

### Paset II: Komentario

Anian a nakaskasdaaw a pasamak inton makitatayo ti rupa ni Jesus ken ti agrupsa a lasagtayo ket mabalbaliwan, a nasukog a maipadis iti bukodna a di agrupsa, nadayag a bagi! Maam-ammotayto, mapadasantayto ti ayatna, ken gastarentayto iti maysa a kinaagnanayon iti imatangna, nga awan iti pannakaungpot iti tema ti di mapadisan nga ayatna wenno naan-anay a matukod ti agnanayon a kababalinna.

**“ ‘Kinapudnona a Daytoy ti Mammadto’ ”** (Juan 6:14)

Idi pinakan ni Cristo ti lima ribu manipud kadagiti sumagmamano, simpli a ramen ti pangngaldaw ti maysa nga ubing a lalaki, dagidiay nakasaksi iti datdatlag ket kinunada daytoy maipapan ken Jesus: “ ‘Kinapudnona a daytoy ti mammadto nga umay ditoy lubong’ ” (Juan 6:14). Dagitoy a sasao ket mangngeg manen iti sasao ni Moises, a mangitudo iti maysa nga anniniwan ken Jesus: “ ‘Ni Jehova a Diosmo mamangonto kenca iti maysa a mammadto nga aggapu iti nagtengngaam, cadagiti cacabsatmo, cas caniac; isu ti ipangagyonto’ ” (Deut. 18:15).

Nainkalintegan a panunoten ni Moises a kas maysa nga anniniwan ni Jesus. Ni Moises ken ni Jesus ket agpadpada iti misyonda a mangwayawaya kadagiti tattao manipud iti pannakaadipen, kas pagarigan. Kadagiti amin a tattao iti Biblia, ni Moises ti kaasitgan ken ni Jesus iti panagministrona a panangibabaet. Kalpasan a nagsukir ti Israel iti Dios idiay let-ang iti panagdaydayawda iti balitok a baka, intanggaya ni Moises ti bagina a matay iti lugarda, tapno agbalin a sunoda. Iti Exodo 32:32, mabasatayo ti makatignay nga istoria maipapan iti panagpakaasi ni Moises iti Dios tapno ispalenna ti biag dagiti nasukir a tattaona. Nakisao ni Moises iti Dios, a kinunana: “ ‘Nupay casta ita, no pacawanem ti basolda—; ket no saan, punasennac, dawatec kenca, iti libro a sinuratam.’ ”

Madaydayaw ti managsakripisio a kinapudno ni Moises kadagiti nasukir a tattaona ken ti panagpakaasina a matay iti lugar ti sabsabali. Ngem ti kasta a naparabur a tanggaya ket dina mapakawan ti basol ken dina mabaliwan ti dusana, ti ipapatay, ta ti laeng sakripicio ti nadiosan a “Mammadto” a ni Jesus ti makaaramid iti dayta. Ni laeng Jesus ti Maysa nga addaan iti kasapulan a kinalinteg ken biag a mangsukat iti basol ken ipapataytayo.

**Ti Pannakaagas ti Tao a Bulsek** (Juan 9:1–34)

Kas nakitatayo idi napan a lawas iti istoria ti baldado a lalaki, adda isuna iti awan namnamana a kasasaad iti 38 a tawtawen. Ngem ti bulsek a lalaki iti Juan 9 ket “maysa a tao a bulsec nanipud idi pannacayanacna” (Juan 9:1). Utobemman iti di pulos a maaddaan iti gundaway a makakita iti aniaman wenno asinoman!

Mainayon pay, kas mangnayon iti insulto iti pannakadangran, daytoy nakurapay a bulsek a lalaki ket saan laeng a nagsagaba iti napisikalan, no di ket nagsagaba pay iti naespirituan, mental, ken emosyonal. Ti panangkita ti publiko ket dagidiay a masakit iti kagimongan ket agsagsagaba gapu kadagiti bukodda a basol wenno basol dagiti dadakkelda. Pinati ti bulsek a saan laeng a dagiti dadduma ti mangkitkita kenkuana a kas nakabasol, no di ket uray ti Dios ket kumitkita kenkuana a kas di makaay-ayo.

Daytoy di umiso a kapanunotan ket adda met iti panunot dagiti adalan, isu a sinaludsodda, “ ‘Mannursuro, asino ti nacabasol, daytoy wenno dagiti dadackelna, iti casta nayanac a bulsec?’ ” (Juan 9:2). Iti tarigagayda a mangtuding iti mapabasol, umaspingda kadagiti adu a nasayaat ti panggepda ngem biddut a Cristiano ita nga aldaw. Iti umasping a langa, dagiti nayaw-awan a gagayyem ni Job ket ginandatda nga ipabasol kenkuana dagiti nakaam-amak a leddaang ken sakitna. Makasursurotayo koma kadagiti biddutda. Apay a ditay ketdi suroten ti ulidan ni Jesus iti panangipamaysa iti solusyon ket saan a ti parikut? Immay Isuna ditoy lubong saan a tapno mangokom, no di ket tapno mangisalakan. (Kitaen ti Juan 3:17.)

Ti sungbat ni Jesus ket pinalawana ti panangkita dagiti adalanna iti misyonna iti nangatngato a tukad. Tinarigagayan ti Dios nga aramaten ti kinabulsek daytoy a tao tapno iparangarangna ti nabileg a pannakabalinna a mangagas. Mainayon pay, daytoy a datdatlag ket naisangrat a mangiparangarang a ni Cristo ti mangted iti agnanayon a biag ken sirib, a mangguyogoy kadagiti tattao iti lawag ti kinapudno ken panangisalakanna. Isilpu ni Cristo ti trabahona iti lawag ti aldaw, a kunana, “ ‘Rebbengtayo nga aramiden dagiti aramid ti nangibaon caniac bayat ti aldaw: ti rabii umay, inton awan ti macabalin nga agaramid. Bayat ti caaddac ditoy lubong, siac ti silaw ti lubong’ ” (Juan 9:4, 5).

Anian a nabatad ken maisungani a dagiti pangpangulo ti relihiyon, a sibubukel ti napisikalan a panagkitada, ket sisusukirda a nangtukiad a kumita iti lawag nga insilnag ni Cristo iti amin nga aglikmutda. Gapuna, sipapakinakemda a nangkalub kadagiti bagbagida iti ad-adda ken naun-uneg pay a naespirituan a sipnget agingga a ti pannakabulsekda iti pudno a lawag ket saanen a mabaliktad. Iti kasunganina, ti sidadaan a panangakseptar ti bulsek a tao iti lawag ni Cristo ket saan laeng a namagbalin kenkuana a makakita ti napisikalan a matana, no di ket namagpabalin pay kenkuana a maaddaan iti nalawlawag a naespirituan a pannakaawat a kasapulan tapno mabigbigna ni Jesus kas Anak ti Dios, nga Isu laeng ti maikari a pagdayawan.

Ni Jesus ket mabalin nga inagasanna koma a dagus daytoy bulsek a tao. Ngem gapu kadagiti bukodna a nainsiriban a rason, kayatna a makipaset ti masakit a tao iti bukodna nga aramid ti pannakaagas. Kalpasan nga inaramatna ti katay a nangaramid iti damili, ti Mangisalakan inyaprusna ti nagamer a pitak kadagiti mata ti bulsek a tao. Dagiti ima a nangaramid ken nangikabil iti sapsapo ket ima ti Mangngagas ken Namarsua a Mismo a nangsukog iti daga ken dagiti bitbituen. Ti bulsek a lalaki, a napulotan iti kasta a damili, ket tinulnogna ti sasao ni Cristo ket dagus a napan idiay tanke ti Siloe tapno agdiram-os. Apaman a nakapagdiram-os, dagus a naimbagan. Idiligmo daytoy nga istoria kenni Naaman iti Daan a Testamento, heneral ti buyot ti Siria. Ni Naaman ket binilin ni mammadto Eliseo a bumatok iti mamimpito a daras idiay Karayan Jordan tapno maagasan manipud iti kukutel. Idi damo, napigsa unay iti panangsuppiat ni Naaman. Ngem kalpasanna, immanamong ken binuggoanna ti bagbagina ket datdatlag a nadalusan.

Ti nabasa a damili ket awan ti linaunna a kababalin ti datdatlag; Ni Cristo laeng ti pudno a Mangngagas. Ti Mangisalakan ket inaramatna laeng daytoy a banag a kas kalasugan nga agpaay iti pannakabalinna. Kasta met, mabalin nga irikiartayo a ni Jesus ket inaramatna dagiti simpli nga ahensya ti rimedyo a mangparegta iti pannakaaramat dagitoy iti panangagas. “Ni Cristo inaramatna dagiti simpli nga ahensya ti natoralesa. Kabayatan a dina inanamongan iti agas a droga, pinalubosanna ti panagaramat kadagiti simpli ken kadawyan a rimedyo.”—Ellen G. White, The Desire of Ages, p. 824.

Ni kadi Jesus ket kabaelanna ken siaanamong ngata a mangagas ita nga aldaw, giddato man wenno in-inut, babaen kadagiti direkta a datdatlag ken simpli a rimedyo? Kasano koma a makipasettayo iti panagministrona a panangagas a kas mangibagi Kenkuana? Utoben daytoy naipaltiing a sasao: “Isu [ni Jesus] situtulok a mangpaimbag kadagiti masakit ita a kas idi Isu ket personal nga adda ditoy daga. Dagiti babaunen ni Cristo ket isuda dagiti pannakabagina, dagiti kalasugan nga agpaay iti panagtrabahona. Tarigagayanna babaen kadakuada nga aramaten ti pannakabalinna a mangagas.”— The Desire of Ages, pp. 823, 824.

**Ti Panagungar ni Lazaro** (Juan 11:1–44)

Kinuna ni Jesus ken ni Marta, “ ‘Siac ti panagungar ken ti biag: ti mamati caniac, uray no matay, agbiagto pay’ ” (Juan 11:25). Paliiwen, manen, nga aramaten ni Jesus ti nadiosan a “SIAK” a mangipaganetget nga Isu ket saan laeng a mangted iti biag, no di ket Isu ti Biag a Mismo. Daytoy a kari ket patalgedanna ti pannakatungpalna inton agsubli ni Jesus a mangiyawid kadagiti inay-ayatna. Dagidiay matmaturog ken Cristo ket mariingdanto iti apagdarikmat idiay panagungar, a kasla awan ti napalabas a tiempo.

Dagidiay aginana ken Jesus ket aginana a kasla nagungardan manipud kadagiti natay, ta makiramandan iti agnanayon a biag ken pagtungpalan ni Cristo. Pinasingkedan ni Jesus daytoy nadayag a kinapudno babaen ti panangipasiguradona kadagiti adalanna, “ ‘gapu ta agbiagac, agbiagcayto met’ ” (Juan 14:19). Ni Jesus ket biag a mismo ken ti Biag ken ti mangted-Biag. Gapu ta mamatitayo kadagitoy a kinapudno ti Biblia, pudno unay nga awan koma ti panagbutengtayo iti patay. Iti umuna a suratna, uliten ni Juan daytoy a kinapudno: “Ket daytoy isu ti pammanecnec: A ti Dios iniccannatayo iti biag nga agnanayon, ket daytoy a biag adda iti Anacna. Ti agicut iti Anac, adda biagna; ti saan nga mangupicup iti Anac ti Dios, awan kencuana ti biag” (1 Juan 5:11, 12).

Daytoy nadayag a namnama ti kasapulan unay ti lubong, ta awan a pulos ti agtagikua iti biag malaksid ken Cristo. Isu laeng ti Maysa a naan-anay a solusyon iti pannakapukaw ti sangkataoan. Daytoy a kinapudno ti kasayaatan pay laeng a damag, ket masapul a magagarantayo a mangibingay iti dayta iti maysa a matmatayen a lubong! “Ken Cristo ket biag, orihinal, di nabulod, awan naggapuanna. . . . Ti kinadios ni Cristo ket isu ti talged ti mamati iti biag nga agnanayon.”—Ellen G. White, The Desire of Ages, p. 530.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Utoben ti balikas ti Biblia a “mammadto.” Apay nga imbaga ti Biblia a ni Jesus ket maysa a mammadto? Mabalin nga agduyos daytoy a mangulaw kadagiti sumagmamano a tattao gapu ta Isu ket saan laeng a maysa a mammadto. Kas pagarigan, patien dagiti Muslim a ni Jesus ket maysa a mammadto. Nupay kasta, mamatitayo nga Isu ket ad-adu pay ngem mammadto: Ni Jesus ket nadiosan nga Anak ti Dios ken Mangisalakan ti lubong.

` `

2\. Nagserbi ni Moises a kas maysa nga anniniwan ni Cristo iti panangibabaetna kadagiti nasukir a tattao ti Dios. Nangibabaet ni Cristo nga agpaay kadagiti nangilansa Kenkuana iti kruz. Asino iti libro ti Aramid ti kaasitgan ken Jesus iti panangibabaet kadagiti kabusorna? Kasano nga iti kasta a pannakaipada ket isurona kadatayo no kasano koma iti panangkitatayo kadagiti mangidadanes kadatayo?

` `

3\. Apay a ti naespirituan a kinabulsek ket saan a pulos a maagasan no awan ti panangagas nga ibaballaet ti Dios?

` `

4\. Ni Jesus kinunana a dagiti basbasol dagiti nagannak ket saan nga isu ti gapu ti panagsagsagaba ti bulsek a tao. Kasano ngarud iti panangilawlawagmo iti daytoy a kinapudno iti Exodus 20:5 “ ‘a mangipasarungcar iti kinadakes dagiti amma cadagiti annac, cadagiti maicatlo ken maicappat a caputotan dagiti gumura caniac’ ”?

` `

5\. Nupay nalawag unay manipud Juan 14:19 ken 1 Juan 5:11, 12 nga addaantayo iti pammatalged iti pannakaisalakan ken Cristo, apay ngarud a maysa a karit ti panangipatungpal iti daytoy a pammatalged kadagiti biagtayo? Kasanotayo nga ilawlawag ti panagbuteng ti maysa a mamati iti ipapatay?

` `