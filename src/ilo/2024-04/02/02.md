---
title:  Ti Panangpakan iti Lima Ribu
date:   06/10/2024
---

Iti Juan 6:4, 5, ti apostol ket nangaramid iti naisangsangayan iti panangibagana a ti pannakaitiempo ti panangpakan iti lima ribu ket nganngani Paskua. Ti Paskua ket maysa a panangrambak iti pannakawayawaya ti Israel manipud Egipto. Ti kordero ti Paskua ket innalana ti lugar ti ipapatay ti inauna nga anak. Ti daton insimboloanna ti ipapatay ni Jesus iti biangtayo. Idiay kruz, ti dusa a pakaikariantayo gapu kadagiti basbasoltayo ket naitinnag ket di ken Jesus. Ni Cristo, ti Paskuatayo, ket pudno unay a napapatay nga agpaay kadatayo (1 Cor. 5:7).

“Inawitna ti babak ti panagsalungasing, ken ti pannakailinged ti rupa ti Ama, aginggat’ naburak ti pusona ken narumek ti biagna. Amin toy a sakrificio naaramid tapno masubbot dagiti managbasol.”—Ellen G. White, The Great Controversy, p. 540.

`Basaen ti Juan 6:1–14. Ania dagiti pagpapadaan ditoy a mabalin a masarakan iti nagbaetan ni Jesus ken ni Moises? Dayta ket, ania ti inaramid ni Jesus ditoy a nangpalagip koma kadagiti tattao iti pannakawayawaya a naawat dagiti ammada babaen iti panagministro ni Moises?`

Adu a detalye daytoy nga istoria ti mangikabil ken Jesus a maipada ken Moises iti Exodo. Ti panawen ti Paskua (Juan 6:4) itudona ti dakkel a pannakawayawaya manipud Egipto. Simmang-at ni Jesus iti maysa a bantay (Juan 6:3) a kas met ti isasang-at ni Moises iti Sinai. Suoten ni Jesus ni Felipe (Juan 6:5, 6) a kas met iti pannakasuot dagiti Israelita idiay let-ang. Ti pannakapaadu dagiti tinapay (Juan 6:11) ket mangipalagip iti manna. Ti panagurnong iti nabati a taraon (Juan 6:12) ket mangipalagip iti panagurnong dagiti Israelita iti manna. Sangapulo ket dua nga alat ti nabati a naurnong (Juan 6:13), isu met laeng ti bilang dagiti sangapulo ket dua a tribu ti Israel. Ket ibaga dagiti tattao a ni Jesus ti mammadto nga umay ditoy lubong (Juan 6:14), a maipada iti “mammadto a kas ken Moises” a naipadto iti Deuteronomio 18:15. Amin dagitoy ket mangitudo ken ni Jesus a kas baro a Moises—nga immay a mangispal kadagiti tattaona.

Gapuna, ni Juan ket ipakpakitana a ni Jesus ket saanna laeng nga ar-aramiden dagiti pagilasinan ken pagsidsiddaawan, ngem agar-aramid kadagiti pagilasinan ken pagsidsiddaawan nga, iti lawagda, ket addaanda koma iti naisangsangayan a kaipapanan kadagiti tattao a Judio. Isu ket itudtudona kadakuada, iti kababagasna, iti bukodna a Kinadios.

`Basaen ti Isaias 53:4–7 ken 1 Pedro 2:24. Ania a dakkel a kinapudno ti isuro dagitoy a teksto maipapan ken Jesus kas Kordero ti Dios? Kasano a ti Kinadiosna ket maisinggalot iti daytoy a kinapudno, ken apay a daytoy a kinapudno ti kapapatgan a kinapudno a mabalin a maammoantayo?`