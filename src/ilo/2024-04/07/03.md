---
title:  Ti Panagsaksi ni Maria
date:   11/11/2024
---

Innem nga aldaw sakbay ti Paskua, immay ni Jesus a nangsarungkar kada Maria, Marta, ken ti kabsatda a ni Lazaro, nga isu a pinagungar ni Jesus. Ni Simon, a naagasan iti kukutel, ti nangsangaili iti maysa a padaya kas panangapresyar iti inaramid ni Jesus kenkuana. Agserserbi ni Marta, ket nakatugaw ni Lazaro iti lamisaan a kaduana dagiti sangaili (Juan 12:1–8).

Ania ti napateg kadagiti inaramid ni Maria ditoy? Kasano a daytoy ket maysa a saksi iti napaypayso a kinasiasino ni Jesus? Juan 12:1–3.

Ti bangbanglo ket nangina unay, aggatad iti agarup makatawen a tangdan ti gagangay a trabahador. Nalabit nga inyeg ni Maria daytoy a sagut a kas maysa a panangipakita iti panagyamanna iti Mangisalakan gapu iti pannakapakawan dagiti basbasolna ken iti panagungar ti kabsatna. Insangratna dayta nga agpaayto iti pannakaitabon ni Jesus. Ngem nangngegna nga Isu ket asidegen a mapulotan nga Ari. No kasta, isu ti umuna a mangyeg Kenkuana iti dayaw.

Nalabit a saan ginandat ni Maria a madlaw ti tignayna, ngem kuna ni Juan, “ket ti balay napno ti ayamuum daydi bangbanglo” (Juan 12:3). Simmungbat ni Judas a nabuyogan iti napartak a panangtubngar, nga imbagana a ti bangbanglo ket nailako koma ken ti naglakoan ket maited kadagiti napanglaw. Dagus a pinagtalna ni Jesus ni Maria babaen ti panangibagana, “ ‘Baybay-am, . . . Ta dagiti napanglaw agnanayon nga addada cadacayo, ngem no siac saan nga agnanayon nga addaac cadacayo’ ” (Juan 12:7, 8).

Maysa a maulit-ulit a tema ti agtaray iti Evangelio. Ammo ni Jesus no ania ti adda kadagiti tattao (Juan 2:24, 25; Juan 6:70, 71; Juan 13:11; Juan 16:19). Iti daytoy a pasamak iti rambak ni Simon, ammo ni Jesus no ania ti adda ken Judas. Ni Juan ket naannad a mangitudo iti kinasiasino ni Judas—maysa a managimbubukod a mannanakaw (Juan 12:6).

Ti nabanglo a sagut nga impagarup ni Maria nga ipaayna koma iti natay a bagi ti Mangisalakan ket imbukbokna iti sibibiag a bagina. Iti tabonna ti kinasam-itna ket mabalinna laeng a saknapen ti tanem; ita pinaragsakna ti puso ni Jesus babaen ti pammatalged ti pammati ken ayatna. . . . Ket kabayatan ti panagpababana iti sipnget ti dakkel a suotna, inawitna Kenkuana ti lagip dayta nga aramid, maysa a napasnek nga ayat nga agbalinto a Kukuana manipud kadagiti nasubbotna iti agnanayon.”—Ellen G. White, The Desire of Ages, p. 560.

`Ammo ni Jesus no ania iti adda iti puso ni Maria ken ti puso ni Judas. Ammona met no ania iti adda iti pusom. Ania koma ti ibaga daytoy a kinapudno maipapan iti pannakasapultayo ken Cristo a kas kinalintegtayo, mangbalbaliw kadatayo, ken mangabbong kadatayo?`