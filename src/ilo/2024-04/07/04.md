---
title:  Ti Di-inggagara a Panagsaksi ni Pilato
date:   12/11/2024
---

Maulit-ulit nga ilanad ni Juan dagiti gandat dagiti pangpangulo ti relihiyon a mangtiliw ken Jesus, a mangipan Kenkuana iti pannakausig, ken mangsentensia Kenkuana iti ipapatay. Maysa a tema iti Evangelio ni Juan, a masansan nga imbaga ni Jesus, ket saan pay a dimteng ti panawen wenno orasna, nga isu a kayatna a saoen ti tiempo a pannakailansana iti kruz (Juan 2:4; Juan 7:6, 8, 30; Juan 12:7, 23, 27; Juan 13:1; Juan 17:1).

Itan ti oras ket dimtengen. Ni Jesus ket natiliw idiay Minuyongan ti Getsemani, naipan iti imatang ni Annas, kalpasanna ken Caiaphas ti nangato a padi, kalpasanna namindua a daras iti sangoanan ni Pilato.

Adu dagiti inayaban ni Juan a saksi manipud iti amin a benneg ti panagbiag tapno paneknekanda a ni Jesus ti Cristo. Ita, ayaban ni Juan ni Pilato, ti gobernador a nangusig ken Jesus. Napateg daytoy a pammaneknek agsipud ta maysa a Romano, maysa a gobernador, ken maysa nga ukom ni Pilato; kaaduan kadagiti dadduma a saksi ket Judio ken gagangay a tattao.

`Kasano a ti sentensya ni Pilato ket naisilpu iti tema ti Evangelio ni Juan? Juan 18:38; Juan 19:4–22.`

Nasapa a naipan ni Jesus ken ni Pilato iti agsapa ti Viernes (Juan 18:28). Ti planona ket iturongna a dagus ti balud iti gasatna. Ngem ti kababalin ni Jesus ti nangawis iti imatang ni Pilato. Nagsaludsod a naimbag ti gobernador ken Jesus ket nangngegna manipud kadagiti bibigna, “ ‘Nayanacac gapu itoy, ken gapu itoy immayac ditoy lubong, tapno panecnecac ti pudno, Isu-amin nga aggapu iti pudno, denggenna ti timecco’ ” (Juan 18:37).

Nupay ti gobernador ket inukomna iti kamaudianan ni Jesus iti ipapatay, ngem kaskasdi a namitlo a daras nga inwaragawagna nga awan basol ni Jesus (Juan 18:38; Juan 19:4, 6). Ket iti ngato ti kruz insuratna dagiti sasao a “ ‘Jesus ti Nazaret, ti Ari dagiti Judio’ ” (Juan 19:19), a panangkompletona iti panangsaksina iti kinasiasino ni Jesus. Ngem kaskasdi nga iti laksid ti pammaneknekna iti kinainosente ni Cristo, ket kaskasdi a kinondenarna met laeng ni Jesus iti ipapatay.

Ni Pilato ket addaan iti Kinapudno a Mismo a nakatakder iti sangoananna ket kaskasdi—a pinalubosanna ti umariwekwek a mangituray kenkuana—ni Pilato ket sinentensyaanna latta met ni Jesus iti ipapatay! Anian a nakalkaldaang nga ulidan ti saan a panangsurot iti ibagbaga ti konsiensia ken puso nga isu ti husto!

`Ania ti masursurotayo manipud iti pagwadan ni Pilato maipapan kadagiti peggad ti panangpalubos iti pagaammo a sentimiento, uray ti presyur, a mangigawid kadatayo iti panangaramid iti patientayo a nalinteg?`