---
title:  Ti Panagsaksitayo ken Jesus
date:   14/11/2024
---

Maulit-ulit, kabayatan nga iparang ni Juan dagiti saksi ken Jesus, ti pontona ket tapno iyegnatayo iti maysa a napardas a panangdagdagup: “Ket adu dagiti sabsabali a pagilasinan nga inaramid ni Jesus iti sangoanan dagiti adalan, a saan a naisurat itoy a libro: Ngem dagitoy addada a naisurat, tapno patienyo a ni Jesus isu ti Cristo, ti Anac ti Dios; ken tapno gapu iti pammatiyo maaddaancayo ti biag iti naganna” (Juan 20:30, 31).

Panunotemman nga addaka idiay, iti persona, iti lasag, ken nakitam ni Jesus a mangaramid kadagitoy adu a datdatlag. Sigurado a mamatitayo, saan kadi? Kayattayo a panunoten a kasta; ngem, iti sumagmamano a wagas, addaantayo iti ad-adu pay a rason a mamati ken Jesus ngem kadagidiay a nakakita a mismo kadagiti datdatlag.

Apay?

`Ania dagiti sumagmamano a banbanag nga adda kadatayo ita nga aldaw nga awan kadagidiay nagbiag idi panawen ni Jesus a makatulong kadatayo a mamati? (Kitaen, kas pangarigan, Mat. 24:2; Mat. 24:14; Mat. 24:6–8.)`

Ket dayta ket gapu ta saan laeng nga adda kadatayo dagiti nabileg unay nga is-istoria iti Evangelio ni Juan, addaantayo iti dakkel a bentahe a makakita iti adu unay kadagiti impadto ni Jesus ken dagiti dadduma a mannurat ti Biblia a matungpal, kas iti pannakadadael ti templo (Mat. 24:2), ti panagwaras ti evangelio iti amin a lubong (Mat. 24:14), ti dakkel a panaglikod (2 Tes. 2:3), ken ti panagtultuloy ti lubong nga agbalin a maysa a natnag ken dakes a lugar (Mat. 24:6–8). Iti intero a panagbiag ken panagministro ni Jesus, nagtalinaed ti pasurotna a bassit ken mariribukan a bunggoy dagiti lallaki ken babbai a, babaen kadagiti amin a nataoan a pagrukodan, nabayagen koma a napukaw manipud iti pakasaritaan. Kasano koma a naammoanda, kas kadatayo, nga amin dagitoy a bambanag ket mapasamak? Ket napasamakda. Kinapudnona, ti bukodtayo a pammati a mismo ket adda a kas maysa a panakatungpal ti bukod a padto ni Jesus a ti evangelio ket mapan iti amin a lubong.

Ket, ita nga aldaw, agarup dua ribu a tawenen ti napalabas, kas pasurot ni Jesus, addaantayo met iti pribilehio a mangsaksi ken Jesus ken iti inaramidna nga agpaay kadatayo. Saan a babaen ti panagrasrason da Nataniel, Nicodemo, ti babai a taga Samaria, wenno ti pannursuro dagiti Fariseo a mabalintayo a maammoan ni Jesus kas Misias nga agpaay kadagiti bagbagitayo. Babaen ti panagbasa kadagiti Sursurat iti sidong ti makakombinsi a pannakabalin ti Espiritu Santo nga awatentayo ni Jesus kas Mangisalakan iti lubong.

Ket kalpasanna, ti tunggal maysa kadatayo, iti bukodtayo a wagas, ken iti bukodtayo a pannakikayamet iti Dios, maaddaantayo iti maysa nga istoria nga ibaga. Ti istoriatayo ket mabalin a saan nga addaan adu a buya a kas iti pannakakita iti natay a napagungar wenno maysa a bulsek a tao manipud pannakayanakna a naagasan, ngem saan a dayta ti napateg. Ti napateg ket am-ammotayo ni Jesus kadagiti mismo a bagbagitayo, ken iti bukodtayo a wagas ket agsaksitayo Kenkuana, kas inaramid idi dagiti adda iti Evangelio ni Juan.