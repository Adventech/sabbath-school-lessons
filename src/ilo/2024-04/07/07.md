---
title:  Adalen Pay
date:   15/11/2024
---

Basaen ti surat ni Ellen G. White, “The Test of Faith,” pp. 145–155, iti Patriarchs and Prophets; “In Pilate’s Judgment Hall,” pp. 723–740, iti The Desire of Ages.

Ni Tomas “inruknoyna ti bagbagina iti sakaanan ni Jesus a kunana, ‘Apoc ken Diosco.’ ”

“Ni Jesus inawatna ti panangbigbigna, ngem siiemma a nangtubngar iti panagduaduana: ‘Gapu ta nakitanac, Tomas, namatica: nagasat dagiti saan a nacakita ket namatida.’ Ti pammati ni Tomas ket ad-adda koma a makaay-ayo ken Cristo no siaanamong koma a namati kadagiti pammaneknek dagiti kakabsatna. No ti lubong ita ket surotenda ti ulidan ni Tomas, awan iti maysa a mamati iti pannakaisalakan; ta amin a mangawat ken Cristo ket aramidenda dayta babaen ti testimonio dagiti sabsabali.

“Adu nga agduadua ket ipambarda dagiti bagbagida babaen ti panangibagada a no addaanda iti pammaneknek nga isu nga adda idi ken Tomas manipud kadagiti kakaduana, mamatida koma. Saanda a maamiris a saan laeng a dayta a pammaneknek ti adda kadakuada, no di ket ad-adu pay. Adu dagiti, kas ken Tomas, nga agur-uray a maikkat amin a pakaigapuan ti panagduadua, ket dida pulos magun-od ti tarigagayda. In-inut nga agbalinda a mapasingkedan iti di panamati. Dagidiay mangisuro iti bagbagida a kumita iti nasipnget a dasig, ken agtanabutob ken agreklamo, ket dida ammo ti ar-aramidenda. Agmulmulada kadagiti bukel ti panagduadua, ket maaddaanda iti apit ti panagduadua nga isu nga apitenda. Iti panawen a nasken unay ti pammati ken panagtalek, adunto ngarud ti makasarak iti bagbagida nga awanan pannakabalin a mangnamnama ken mamati.”—Ellen G. White, The Desire of Ages, pp. 807, 808.

**Salsaludsod a Pagiinnadalan**:

`Ania dagiti napateg a nagdumaan iti pannakaipakita ti pammati ni Abraham ken ni Tomas? Ania ti masursurotayo manipud kadagiti istoriada?`

`Idiay klase, palubosan dagiti siaanamong nga agsaksi ken Jesus, kas iti nakitatayo a naaramid idiay Evangelio ni Juan. Nupay agduduma dagiti is-istoria, ania ti kuna dagiti tattao, ken kasano iti panagsaksida amin iti isu met laeng nga Apo?`

`Ni Pilato dinamagna ti maysa a napilosopiaan unay a saludsod: “Ania ti pudno?” Itedmo ti sungbatmo iti dayta a saludsod iti lawag ti amin a naadaltayo idiay Juan.`

`Kitaen dagiti padto ti Daniel 2 ken 7. Nupay dagidiay adda idi panawen ni Jesus ket addaandan kadagitoy dua a kapitulo, ania ti dakkel a bentahe nga adda kadatayo ita nga aldaw nga awan kadakuada idi, no iti benneg iti pannakakita kadagidiay a natungpal a padpadto ket iti kasta ad-adu pay dagiti rasontayo tapno mamati?`