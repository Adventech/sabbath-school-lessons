---
title:  Ti Panagsaksi ni Tomas
date:   13/11/2024
---

`Basaen ti Juan 20:19–31. Ania iti maadaltayo manipud iti istoria ni Tomas maipapan ti pammati ken panagduadua? Ania ti kangrunaan a biddut nga inaramid ni Tomas?`

Nagparang ni Cristo kadagiti adalan kalpasan ti panagungarna, idi nagyanda a sangsangkamaysa iti maysa a siled gapu iti buteng. Awan kadakuada ni Tomas. Iti ud-udina, nangngegna dagiti damag maipapan iti panagungar manipud kadagiti dadduma nga adalan, ngem naupay. Saan a maiyataday dayta iti ladawanna iti pagarian. Ken, kasta met, sigurado ket ngata a nasdaaw isuna no apay nga imparangarang ni Jesus ti Bagbagina kadagiti dadduma idinto nga isu a mismo ket awan sadiay.

Ni Tomas kunana, “ ‘No diac makita cadagiti imimana ti gapuanan dagiti lansa, ken iserrecco toy ramayco iti naggapuan dagiti lansa, ken iserreconto ti imac iti bacrangna, diacto mamati’ ” (Juan 20:25).

Idikdiktar ni Tomas dagiti kondisyon ti pammatina. Daytoy a wagas ti pammati ken Jesus ket maulit-ulit a nagparang iti Juan. Simmungbat ni Nicodemo ken Jesus babaen ti, “ ‘Casano ti pannacabalin ti tao a mayanac idinto a lacayen?’ ” (Juan 3:4). Ti babai idiay bubon ket dinamagna, “ ‘Apo, awan ti pagsacdum ket ti bubon nauneg, adino ngarud ti pangpaaddaam ti danum a nabiag?’ ” (Juan 4:11). Ti umariwekwek a nataraonan kadagiti tinapay ken ikan dinamagda, “ ‘Ania ngarud ti pagilasinan nga aramidem, tapno makitami ket patiendaca?’ ” (Juan 6:30).

Daytoy “kitaen ket mamati” a panangkita ti suppiaten ti Evangelio ni Juan. Idi nasabat ni Jesus ni Tomas kalpasan ti panagungar, inawisna nga umay, kitaen, ken sagiden ti nagungar a bagina. Ngem kalpasanna kunana, “ ‘Nagasat dagiti saan a nacakita ket namatida’ ” (Juan 20:29).

“Ti Dios uray kaanoman dinatay’ kiddawen a mamati, no dinatay’ ikkan iti umdas a pammaneknek a pangibatayan iti pammatitayo. Ti kaaddana, ti kababalinna, ti kinapudno ti Saona, ket mapasingkedanda amin babaen ti pammaneknek a makapatulok iti nakemtayo; ket nawadwad ti kastoy a pammaneknek. Nupay kasta ti Dios dina pulos inikkat ti posibilidad ti panagduadua. Ti pammatitayo ket masapul a maibatay iti pammaneknek, saan nga iti panangipabuya.”—Ellen G. White, Steps to Christ, p. 105.

Babaen ti sao ti Dios, babaen ti Panamarsua, ken babaen ti napersonalan a kapadasan, naited kadatayo ti maysa a nakaskasdaaw a gatad ti pammaneknek nga agpaay iti pammatitayo ken Jesus.

`No ti maysa a tao ket damagennaka, apay a mamatika ken Jesus? Ania ti ibagam?`