---
title:  Komentaryo Dagiti Mannursuro
date:   15/11/2024
---

### Paset I: Pakabuklan

Sentro ti Adal: Juan 18:38; Juan 19:4–22; Juan 20:19–31

Ni Jesus nagsao a nabuyogan iti kinatalged ken kinasigurado maipapan iti kinasiasinona. Masansan, nga inaigna ti kinasiasinona iti pannakatungpal ti naikari a Misias ken imbagana kadagiti sabsabali a paneknekanda ti kina-Misiasna. Apay a napateg unay ken Jesus ti panangsaksida iti biang ti kinasiasinona? Kayatna nga isalakan ti adu a tattao aginggat’ mabalin iti agnanayon a pagarianna, ket ammona a ti panamati Kenkuana ket isu laeng ti wagas a maisalakan manipud iti basol ken iti daytoy natnag a lubong.

Ni Jesus nagpakaasi iti adu kadagiti nakasaksi Kenkuana nga ibagada ti napudno a kombiksyonda maipapan kadagiti makita a kapadasanda Kenkuana. Ti pammaneknek ni Maria maipapan iti sakripicio ni Jesus ket nabileg unay ken dakkel ti kaipapananna. Ti pusona ket namimpinsan a silulukat kadagiti Matana, kas iti pusotayo amin, ta ammo ni Jesus ti adda iti kauneg ti tunggal puso. Gapuna, ammona pay ti isusupiat ken mannakikonniber a puso ni Judas.

Kasta met a nabasa ni Jesus ti puso ni Poncio Pilato, maysa a pagano a gobernador ti Roma, nga iti sumagmamano a wagas ket ad-adda a napudpudno pay ngem iti adu kadagiti mangidardarum ken Jesus. Inawat pay ni Jesus ti pammaneknek ti maysa a managduadua nga isu a masapul a kitaen ken sagidenna a mismo ti pakakitaan ti panagungar ti Apona. Naanus ni Jesus ken ni Tomas ket impakitana kenkuana ti nalawag a pammaneknek ti nasugat a bagina. Iti daytoy a lawas, intayo adalen ti kabibilgan a saksi ti Kina-Misias ti Mangisalakan—ni Jesus a Mismo, nga Isu a mangpaneknek iti Napulotan a misyonna babaen kadagiti Sasaona iti biag nga agnanayon ken babaen kadagiti mannakabalin nga ar-aramidna.

### Paset II: Komentario

**Pananglagip ken Abraham**

Ti Juan 8:56 ket ipakpakitana a naipakita ken Abraham ti maysa a paltiing ti masakbayan a Misias. Daytoy a nadiosan a panangipalgak iti nadayag a namnama ket nairanta nga agserbi a kas pammasingked iti sapasap a plano ti Dios iti pannakaisalakan. Idi nakitana daytoy natan-ok a paltiing, “nagrag-o” ni Abraham ken “naragsak.” Iti kasunganina, dagiti pangpangulo dagiti Judio ket saanda a kasapulan ti sirmata tapno makitada ti aldaw ni Cristo, ta nakitada a Mismo Isuna ken dagiti nabileg nga ar-aramidna. Imbes a naragsakda, kas iti amada a ni Abraham, nakapungtotda ketdi ken sisasaganada a mangpapatay Kenkuana.

Mainayon pay, naipakita ken Abraham ti maysa a napraktikalan a pannakaipakat dayta a sirmata, isu a nangiparangarang iti nabinsabinsa a plano ti pannakasubbot ti tao. Nagserbi ni Abraham a kas anniniwan ti Dios Ama, ken ni Isaac a kas anniniwan ni Jesus, ti bugbogtong nga Anak ti Dios. Ti kayo a maipaay iti sakripicio ket naipabaklay iti bukot ni Isaac nga agturong idiay altar, kas met laeng iti panangawit ni Cristo iti kayo a krus nga agturong idiay altar ti Kalbaryo. Agpada a situtulok da Isaac ken Jesus, nga awan ti aniaman a panagkedked, nga agbalin a daton. Narigat a patien a ti maysa a nabaked ken napigsa nga agtutubo a kas ken Isaac, iti kinaagtutubona, ket kasta unay ti kinatulnogna, uray agingga ken patay. Ti di nakapapati a pammati ni Abraham, ngem nasaem a panagkedked, iti panangidatonna iti kakaisuna nga anakna—ti anak ti kari—ti nangyanniniwan iti kinatulok ti Ama a nangipalubos ken Jesus a matay a maipaay iti sangkataoan.

Ti kangrunaan a nagdumaan da Jesus ken Isaac ket ti suno a naipaay ken Isaac. Ngem awan ti naited nga agpaay ken Jesus. Ti sakripicio ni Cristo ket pudno unay nga agbalin a Suno nga agpaay kadatayo amin. Iti panangibukbokna iti darana, inted ni Jesus ti biag ken ti kinalintegna nga agpaay iti pannakasubbottayo, nga isu nga awan iti sabali nga agikut.

**Ti Panagsaksi ni Maria**

Kabayatan nga iturongtayo dagiti imatangtayo iti piesta idiay balay ni Simon a Fariseo, nasken a laglagipentayo a ni Jesus ti madaydayaw a sangaili, agraman ni Lazaro, nga isu a kabarbaro a pinagungarna manipud kadagiti natay. Ni Maria, iti sabali a bangir, ket saan a mapadayawan a sangaili. Da Simon ken Maria ket maysada nga agduma a pagadalan. Ni Jesus ket dinalusannan ni Simon manipud ti kukutel, ngem ni Simon ket saanna pay nga impalubos nga agasan ni Jesus isuna manipud iti kukutel dagiti naimbasolan a pilina. Iti kasunganina, ni Maria ket namimpinsan ken naan-anay a simmuko ken Jesus ken pinalubosanna a dalusanna isuna manipud iti kukutel dagiti naimbasolan a napalabasna. Narikna ni Simon nga obligado isuna, kas maitunos iti kaugalian dagiti Judio, a mangpadayaw ken Jesus gapu iti panangpaimbagna kenkuana, ket iti kasta inawisna ni Jesus gapu iti pannakariknana iti pagrebbengan. Ngem ni Maria ket namimpinsan a naikumit ken naitalaga ken Jesus, nga inwarasna ti ayamuom ti ayat ni Jesus iti intero a balay. Iti piesta, pinulotanna ti bagi ni Cristo, ti asidegen a mapapatay a Kordero ti Dios nga Isu ti suno a naibaon a Sakripicio a mangisalakan iti managbasol a sangkataoan.

Ni Jesus dimteng a mangikalintegan ken Maria idi nagbalin nga isu ti nakaisentroan ti imatang ti amin. Inurnos ni Judas ti balbalikas a panangduprak kenkuana gapu iti panangpulotna ken Jesus, maysa a panangduprak nga inanamongan dagiti adalan. Inladawan ni Jesus ti napasnek nga aramid ni Maria Kenkuana a kas maysa a nakaskasdaaw a banag gapu ta inaramidna ti kabaelanna nga agpaay Kenkuana. Iti kasta ngarud, no aramidentayo ti pasettayo gapu iti napudno nga ayat, awaten ni Jesus ti kasta a panagregget kas kasayaatan a datontayo, ta ammona ti makin-uneg nga aramid ti pudno a puso. No aramidentayo ti amin a kabaelantayo nga agpaay ken Jesus, ibilangna dayta a makaanayen a kinaimbag. No umdasen a nasayaat dayta ken Jesus, umdas koma metten kadatayo.

**Ti Di-napupuotan a Panagsaksi ni Pilato** (Juan 18:38; Juan 19:4–22)

Makapasiddaaw ken maisungani a ti maysa a pagano a gobernador ket aramidenna, iti maysa a panangkita, ti pannakikappon iti dasig ni Jesus, ken inwaragawagna ti kinaawan basolna, kabayatan a dagiti mismo a tattao ni Jesus, nga isu nga immayanna nga isalakan, ket tinukiadda Isuna, nga igiggigirda iti ipapatayna. Gapu ta agbibiag ken agturturay iti rinuker unay a lubong, tinarigagayan ni Pilato a maammoan ti pudno, ngem nagduadua no adda dayta. Dagiti kakasta a panagduadua maipapan iti kaadda ti pudno ket agraraira unay, nangnangruna ita nga aldaw. Ti pudno ket napagbiddutan a kas kinaulbod, a kas awan sabali no di laeng dagiti panggep ti panagturay, ket ti lawag ket namarkaan a sipnget a maar-aramat a mangparukma kadagiti ignorante. Ti allilaw ket agbalbalin a gagangayen iti kagimongantayo. Ket, kas ken Pilato, agpukkawtayo tapno maammoantayo ti kinapudno.

Gapuna, ti imbaga ni Jesus ken ni Tomas ket pudno unay ken nasken unay nga agpaay iti panawentayo: “ ‘Siac ti dalan, ken ti pudno ken ti biag; awan ti umay ken Ama, no di magna caniac’ ” (Juan 14:6). Kadagitoy maudi nga al-aldaw, kasapulan a makipagnatayo ken Jesus, nga Isu ti Dalan. Kabayatan ti pannakipagnatayo Kenkuana, isuronatayo iti kinapudno, babaen ti sao ken aramid, nga isu nga iti kamaudiananna mangiturong iti biag nga agnanayon. Nalaka laeng ti agbalin a maupay ken uray pay madismaya kabayatan a maipasangotayo kadagiti mapaspasamak iti lubongtayo; iti kasta ngarud, masapul nga arakupentayo ni Jesus, nga Isu a kanayon nga Isu iti pudno ken Kenkuana awan ti tugot ti sipnget a masarakan iti daytoy a biag. Isu ket di agbaliw, ta Isu ket isu met laeng idi kalman, ita, ken iti agnanayon.

Maudi a kapanunotan maipapan ken Pilato: ammona iti pusona a ni Jesus ket saan laeng nga inosente. Isu ket nakombinsi pay a ni Jesus ket naisalsalumina iti amin a wagas. Saan pay a pulos a nasaksian ni Pilato ti asinoman a kas Kenkuana. Pinasingkedan ti asawana daytoy a kombiksion babaen ti panangibingayna kenkuana iti kinapudno maipapan ken Jesus ken panangballaagna kenkuana a dina okomen ni Jesus. Kinapudnona, imbaga a mismo ni Pilato nga awan basol ni Jesus—saan laeng a naminsan, no di ket namitlo a daras.

Ngem, kas iti ar-aramiden ti adu, immanamong ni Pilato iti talmeg ti umariwekwek. Isu ket nagalla-alla iti maysa a kanito ti kinakapuy, iti kasta sinalungasingna ti konsiensiana. Pinadas ni Pilato a paragsaken nga agpadpada ti Roma ken ti umariwekwek, ngem nagtungpal a saan a naay-ayo iti uray ania kadakuada. Gapu ta naikkat ti amin a dayawna ken naibelleng a kayaw idiay Gaul, idiay Francia, ti nakaro a panagleddaang ni Pilato ti nanglapunos kenkuana, ket kinettelna ti bukodna a biag.

**Ti Panagsaksi ni Tomas** (Juan 20:19–31)

Ti kasasaad ni Tomas ket kas la maysa a libro a pagadalan iti pammati ken panagtalek. Kas ken Pilato, ni Tomas ket nakigubal iti panagduadua, iti laksid dagiti adu a pammaneknek. Ngem ni Jesus ket siaanamong a mangpakalma kadagiti buteng ken panagduaduana. Ti Mangisalakan ket naalumamay ken ni Tomas, nga inawisna a sagidenna dagiti piglatna. Kayat met ni Jesus nga “umaytayo ket kitaentayo,” tapno personal a mapadasantayo ni Jesus kadagiti mismo a bagbagitayo. Kasla aniaman a kasapulan a makatulong kadatayo a mamati, Isu ket siaanamong a a mangipaay. Sabatennatayo no sadinoman iti ayantayo—iti kinaawan namnama, pannakaupay, wenno panagduaduatayo.

Masansan a tamingen ni Juan ti topiko ti panagduadua kadagiti sursuratna. Idi insuratna ti Evangeliona, sinangona dagiti naupay a kamkameng ti iglesia nga isu a kinarit dagiti gnostic nga erehes maipapan iti kinapudno ni Cristo. Idi kaaldawan ni Juan a kas iti panawentayo, adda dagiti nangpili a saan a mamati gapu ta dida nakita ti amin a pammaneknek a tinarigagayanda, sientipiko man wenno napilosopiyaan.

Adu ita nga aldaw ti mangisentro iti imatangda iti amin a sangkabassit a panagduadua a napataud iti panangsuppiat iti kinaMisias ni Cristo ket, iti kasta, dida ikankano dagiti dadakkel a pammaneknek ti kinapaypayso ni Cristo ken iti misyonna. Dagitoy a managduadua ket ipapilitda iti intero a kopa ti pammaneknek a mapno agingga iti ngarab sakbay a pilienda a patien. Ngem iti daytoy natnag a lubong, adda latta lugar iti duadua. Napalikmutantayo iti pammaneknek: ti nakaskasdaaw a parsua ti Dios, ti biag a mismo, nadiosan a bendicion, ti konsiensyatayo, ken ti rukod ti pammati nga isu a nakaiyanakantayo. Iti kasta a kita ti pammaneknek, iti panamati ket pudno a panangkita.

Iti kasta a kapadasan ket apagisu iti inkararag ni Eliseo idi dinawatna iti Apo a tulonganna ti managduadua nga adipenna tapno makakita, a kas nailanad iti 2 Ar-ari 6:17 “ ‘Agdawatac kenca, O Jehova, a luctam coma dagiti matana, tapno makitana coma.’ ” Ti Biblia ibagana kadatayo ti napasamak iti sungbat iti kararag ni Eliseo: “Ket ni Jehova linuctanna dagiti mata di agtutubo a lalaki; ket kimmita: ket, adtoy, a di bantay a napno cadagiti cabcabayo, ken luglugan nga apuy iti aglicmut ken Eliseo.” Isu a, mabalintayo a dagdagupen a ti napaypayso a panangkita ket panamati iti dakdakkel a kinapaypayso iti labes pay ti agdama a paspasamaktayo.

**Ti Panagsaksi ni Jesus**

Pudno a ni Jesus ti kadakkelan a saksi iti bukodna a kinadios ken nadiosan a misyonna. Naulit-ulit ken di mabanbannog nga inkagumaanna a lukatan dagiti mata ken puso dagiti masirib ken nabaknang a klase dagiti tattao. Ti Mangisalakan ket tinarigagayanna unay dagidiay a nagduadua a mangkita iti nalawag a pammaneknek maipapan Kenkuana a Mismo. Sigagagar a tinarigagayanna ida a mamati ken maisalakanda, nupay masansan nga awan ti nagbanaganna. Anian a masansan nga adu kadatayo ti agtarigagay a makakita ken dumngeg ken Jesus a personal! Ngem no nagbiagtayo koma iti panawen ti naidagaan a panagministro ni Cristo ken nakitatayo amin a pammaneknek nga imparangna, namatitayo kadi ngata?

Addaantayo itan iti bentahe iti adu a natungpal a padto, nga isu a mabalin nga adalentayo tapno maammoantayo ti maipapan kadagiti nabileg nga ar-aramidna ken dagiti mangted-biag a sasaona. Adda biag a naisigud kadagiti sasaona, ta dagiti nailanad a sasaona ket maiyannatop iti Personana. Kas pinaneknekan ni Pedro, kukua ni Jesus dagiti balikas ti biag nga agnanayon; ni Jesus a Mismo ket pinaneknekanna a dagiti Sasaona ti mangted biag.

Intayo kitaen ti dagsen dagiti di mabilang a pammaneknek dagiti nagbalbaliw a biag a napasamak gapu iti pannakisinnarakda ken Cristo. Ti pannakabalin ni Cristo a mangkombirtir iti timmangken ken awanan namnama a nataoan a puso ket naan-anay a maipakita nga agpaay kadatayo tapno utoben ken tapno punnoennatayo iti panagsiddaaw. Kitaen no kasano a ni Cristo, babaen ti Espiritu Santo, ket buklenna ti Mismo a Bagbagina, ti namnama ti dayag, iti unegtayo. No dadduma addaantayo iti panagduyos a mamati iti saan koma a masapul a patientayo. Dagiti tattao ket saan a kankanayon a ti ibagbagada ti kayatda a saoen wenno ibagada ti kayatda a saoen. Iti sabali a bangir, ti Burayok ti Kinapudno, ni Jesus, ket maisupadi. Kankanayon nga ibagana ti kayatna a saoen ken saoenna ti kayatna a maaramid. Mabalintayo a pagtalkan a naan-anay ti kunana ken ti kayatna a saoen.

### Paset III: Panangipakat iti Biag

Panunoten ken sungbatan dagiti sumaganad a salsaludsod:

1\. Naaddaan dagiti Fariseo iti gundaway a makakita iti primera mano nga imbaga ken inaramid ni Jesus, ngem nagmadida a namati iti Maysa nga Isu a di magatadan a Sagut ti Dios manipud Langit. Ni Tomas nagduduaanna, a kas iti inaramid dagiti dadduma kadagiti Fariseo, ngem iti ud-udina pinatina. Idilig ken paggidiaten dagiti nagduduma a kababalin ni Tomas ken dagiti Fariseo maipapan ken Jesus. Ania ti napateg a nagdumaan?

` `

2\. Ni Cristo ket saan laeng a nagkararag nga agpaay kadagiti bukodna nga adalan, a kas nailanad idiay Juan 17:9; Nagkararag pay Isuna nga agpaay kadagiti amin a masakbayan a kapkaputotan nga isu a mamati iti pammaneknek dagiti adalan, a kas makita idiay bersikulo 20. “ ‘Ket saan laeng a dagitoy ti idawdawatac, no di ket dagiti pay mamati caniac gapu iti saoda.’ ” Daytoy kadi a naibaga ket ipakpakitana a nagbalintayo a mamati ken Cristo gapu kadagiti karkararagna nga agpaay kadatayo ken kadagiti sabsabali? Ania ti ibaga daytoy a kinapaypayso kenka maipapan iti nakaskasdaaw nga ayat, asi, ken nadiosan a pannakabalinna?

` `

3\. Panunoten ti panagalla-alla ni Pilato ken nabingaybingay a kinapudnona. Ania dagiti sumagmamano a dakes a supapak iti kasta a rinuker a panangipangulo? Kasano a ti panangpadas a mangay-ayo iti amin iti gandat a mangawat kadagiti nadumaduma a panangkita ket mangyeg iti pannakaulaw ken pannakauppapay?

` `

4\. Ti biagtayo ket mangibulos iti “ayamuom,” wenno impluensya, kadagiti tattao iti aglawlawtayo kabayatan ti pannakilangentayo kadakuada kadagiti nadumaduma a gunglotayo. Saantayo a mairuar ti nasam-it nga ayamuom ni Jesus malaksid no “naayamuoman” tayo Kenkuana. Kabayatan nga utobentayo dagiti inaldaw a panagbiagtayo, ti kadi aglawlawtayo a manglikmut kadatayo ti mangguyogoy kadagiti sabsabali ken Cristo wenno ibaw-ingna ida nga umadayo Kenkuana?

` `