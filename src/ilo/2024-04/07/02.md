---
title:  Panangdakamat ken Abraham
date:   10/11/2024
---

Saan met a nagkurang ni Jesus a nangipakdaar iti kinasiasinona, wenno iti panangayab kadagiti saksi a mangpaneknek iti kinasiasinona, uray pay dagiti saksi a nabayagen a natay, agraman ni Abraham. “ ‘Ni Abraham nga amayo nagragsac iti panangkitana iti aldawco, ket nakitana ket nagrag-o’ ” (Juan 8:56).

`Apay a ti panagsaksi ni Abraham ket napateg unay ta nairaman iti evangelio ni Juan? Gen. 12:3; Gen. 18:16–18; Gen. 26:4; Mat. 1:1; Aramid 3:25.`

“Babaen iti anniniwan ken kari ti Dios inkasabana nga ‘impacpacauna ti evangelio ken Abraham.’ Galacia 3:8. Ken ti pammati ti patriarka ket naipamaysa iti Mannubbot nga umay. Kinuna ni Cristo kadagiti Judio, ‘Ni Abraham nga amayo nagragsac iti panangkitana iti aldawco, ket nakitana ket nagrag-o.’ Juan 8:56. Ti lalaki a karnero a naidaton iti lugar ni Isaac ket itakderanna ti Anak ti Dios, nga Isu a maisakripicio iti biangtayo. Idi ti tao ket nadadael ken patay gapu iti panagsalungasing iti linteg ti Dios, ti Ama, a kumitkita iti Anakna, kinunana iti managbasol, ‘Agbiagka: Nasarakak ti maysa a subbot.’ ”—Ellen G. White, Patriarchs and Prophets, p. 154.

Ni Abraham ket isu ti ama ti nacion a Judio. Inawatna ti kari a, babaen kenkuana, amin dagiti nasnacion ket mabendicionan. Daytoy a bendicion immay babaen ti Misias, naiyanak manipud iti linyana.

Ni Abraham ket isu pay ti ama dagidiay a sumungbat iti Dios iti pammati (Heb. 11:8, 17–19). Ti yaanamongna a mangisakripicio iti anakna nga Isaac (Genesis 22), ti anak ti kari, ket saan laeng a maysa a pammaneknek ti pammati no di ket maysa a tawa iti plano ti pannakaisalakan.

Idi kinuna ni Jesus, “ ‘Ni Abraham nga amayo nagragsac iti panangkitana iti aldawco’ ” (Juan 8:56), dagiti pangpangulo simmungbatda, “ ‘Awan pay lima pulo a tawenmo, ket nakitam aya ni Abraham?’ ” (Juan 8:57).

Ti sungbat ni Jesus ket nakaskasdaaw. “ ‘Pudno, pudno, cunac cadacayo, idi casangoanan ti pannacayanac ni Abraham, addaacon’ ” (Juan 8:58).

Ni Jesus agar-aramat iti pagsasao a mangipalagip iti imbaga ti Dios ken Moises iti sumsumged a bassit a kayo. Daytoy ket panangibagana nga Isu ti Dios, naadda a bukbukodna. Awan duadua, dagiti pangpangulo naawatanda ti ipakpakita ti imbagana agsipud ta “pimmidutda ngarud ti batbato tapno uburenda” (Juan 8:59).

`Basaen ti Roma 4:1–5. Kasano iti panangaramat ni Pablo iti daytoy istoria ni Abraham a mangiparangarang iti dakkel a kinapudno ti pannakaisalakan babaen ti pammati laeng, nga awan ti ar-aramid ti linteg? Kasano a dagitoy a bersikulo ket tumulong kadatayo a makaawat iti kapanunotan ken Abraham a kas ama dagidiay nga agbiag babaen ti pammati?`