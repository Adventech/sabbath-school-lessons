---
title:  Ti Kawaw a Tanem
date:   18/12/2024
---

`Basaen ti Juan 20:1–7. Ania ti kinapategna kadatayo ti naipakita kadagitoy a bersikulo?`

Ni Jesus natay iti arinunos ti malem ti Viernes ken nagungar iti agsapa ti Domingo. Agsipud ta ti Sabado ket asideg idi naiponpon Isuna (Juan 19:42), ti ponpon ket naiyap-apura ken saan a nalpas. Uray pay no kasano ti panangayatda ken Jesus, dagiti pasurotna ket sinalimetmetanda ti aldaw ti Sabado ket saanda a napan idiay ayan ti tanem (idilig iti Marcos 16:1; Lucas 23:56). Kalpasan ti Sabado, sumagmamano a babbai ti gimmatang kadagiti bangbanglo tapno maiyeg idiay tanem iti agsapa ti Domingo. Iti pannakaklaatda, ti bato ket naitulid, ken ti tanem ket kawaw.

Ni Maria Magdalena ti maysa kadagidiay a napan a nasapa idiay tanem. Nagtaray isuna a napan a mangibaga ken Pedro ken Juan iti nakitana. Dagiti dua a lallaki ket nagtarayda a napan idiay. Ni Juan linabsanna ni Pedro ket immun-una a simmangpet. Nagrukob, kinitana iti uneg ket nakitana ti lienso a lupot nga isu a nangbungon idi ken Jesus a nakadisso idiay. Ngem saan a simrek.

Nupay kasta, ni Pedro simrek ket nakitana ti lienso a lupot a nakadisso idiay. Nakitana pay ti lupot ti rupa nga adda idi iti olo ni Jesus, ngem saan a nairaman kadagiti dadduma a lupot. Nakupin dayta ken adda iti sabali a suli.

`Basaen ti Juan 20:8–10. Ania ti kaipapanan ti nakupin a lupot?`

Kalpasan a simrek ni Pedro iti tanem, ni Juan ket simrek met. Ti Juan 20:8 kunana nga isu simrek, nakitana, ket namati. Apay nga iti pannakakita kadagiti lupot iti tanem a nakadisso idiay ken ti lupot ti rupa a nakadisso a naisina, nakupin, ket nangidalan ken Juan a mamati a ni Jesus ket nagungar manipud iti patay?

Iti panangsungbat daytoy a saludsod, nasken a panunoten no apay a ti tanem ket kawaw. Ti gagangay a sungbat ket mabalin a dagiti agtaktakaw kadagiti tanem. Ngem daytoy a panglawlawag ket saan nga umiso gapu iti tallo a rason. Umuna, ni Mateo ibagana kadatayo ti tanem ket nabantayan (Mat. 27:62–66), isu a saan a matakaw. Maikadua, dagiti agtaktakaw iti tanem ket gagangay laeng a takawenda dagiti napapateg a bambanag, saan a ti malunglungsot a bangkay. Maikatlo, dagiti agtaktakaw iti tanem ket agapurada ket dida kupinen dagiti lupot iti tanem. Saan a pakasdaawan ngarud, nga idi nakita ni Juan ti lupot ti rupa a nakupin, isu namati a ni Jesus ket nagungar manipud patay.