---
title:  Komentaryo Dagiti Mannursuro
date:   20/12/2024
---

### Paset I: Pakabuklan

Sentro ti Adal: Juan 18:28–38; Juan 18:38–19:5; Juan 19:30; Juan 17:4; Juan 20:1–10

Masarakantayo ti nalawag a nagdumaan ti panangkita ni Pilato iti lubong ken ti panangkita ni Cristo. Ti panangkita ti gobernador ti Roma ket masarakan ti nakaibatayanna iti temporaryo nga ari ken pagarian, ngem ti panangkita ni Jesus iti lubong ket naibatay iti naespirituan ken agnanayon a pagarian. Nupay kasta, nalawag a ni Pilato ket nakitana ti Tao nga adda iti sangoananna a kas maysa a naiduma iti asinoman. Sigurado a saanna a kinita Isuna a kas kadagiti pangpangulo dagiti Judio ken ti umariwekwek, a kas maikari iti maysa a nadawel a pannakapapatay.

Iti ababa ngem napateg a panaglangen dagitoy a dua, ni Jesus imbagana ken Pilato nga Isu ket immay iti daytoy a lubong “ ‘tapno panecnecac ti pudno, Isu-amin nga aggapu iti pudno, denggenna ti timecco’ ” (Juan 18:37). Ti agalla-alla a Pilato ket dina pulos nangngeg iti asinoman a nagsao maipapan iti pudno iti kasta a sigurado ken naturay a wagas. Kas sungbat, ni Pilato ngarud dinamagna daytoy awan patinggana a saludsod: “ ‘Ania ti pudno?’ ” (Juan 18:38). Nupay kasta, ni Pilato ket dinan nauray ti sungbat ni Jesus iti dayta napateg a saludsod. Mabalin tay laeng nga arapaapen no ania ngata ti isungbat ni Cristo no adda koma gundawayna a sumungbat dayta.

Mabalin kadi a tultuladentayo ti kinaawan anus ni Pilato? Agsaludsodtayo iti Dios iti sumagmamano a nasayaat a saludsod, ngem masansan a ditay urayen dagiti sungbatna. Anian a naiduma koma ti biagtayo no ad-adu koma a dumngegtayo iti ibaga ti Dios. Daksanggasat ta masansan unay a naisentrotayo iti bukodtayo a bagi ken saan a naisentro ken Cristo. Panunotem amin dagiti makatulong a pannakaawat a mabalin nga ited kadatayo ti Dios no laeng agtalinaedtayo a natalna ken ad-adu a dumngeg Kenkuana.

Makapangayangay a paliiwen a ti pannakailansa iti kruz, ti kakaroan a nakababain ken makalais nga ipapatay, ket imparang ni Juan a kas maysa a kadadayagan a pasamak. Babaen ti ipapatay ni Jesus, a kas maikadua nga Adan, inabakna ni Satanas, nalpasna ti misyon a panangisalakan iti managbasol a sangkataoan, ti Amana inawatna ti sakripicio ken inaramidna a posible a maisalakan amin a mamati iti Anakna.

### Paset II: Komentario

**Ania ti Pudno?** (Juan 18:28–38)

Iti panangidamagna iti saludsodna, “Ania ti pudno?” ket kalpasanna timmalikud a dina inuray ti sungbat, saan a nangngeg ni Pilato ti maipapan iti pudno manipud iti Mismo a Pudno, a nakatakder iti lasag iti sangoananna. Ti saludsodna maipapan iti pudno ket matudtudo a mayataday ita nga aldaw agsipud ta ti lubongtayo ket napno iti kinapudno a nabaybay-an wenno napanawan. Ti kinasipnget ti saan a pudno ken iti supapakna a pannakaulaw ket agraraira iti sadinoman. Ita nga aldaw, iti panangliklik iti pudno, panangiyaw-awan, ken panangdadael ket nagbalinen a maawat ken normal. Daytoy a panangipababa iti pudno ket masansan a mapasamak a mangtignay kadagiti tattao a mangdamag iti isu met laeng a saludsod a kas iti sinaludsod ni Pilato: “Ania ti pudno?”

No surotentayo dagiti tugot ni Jesus, Isu tulongannatayo nga agbalin a sangkasaotayo iti pudno. Ni Jesus ket saanna laeng nga ibaga ti pudno, Isu a Mismo iti Pudno. Ta kalpasan ti amin, pinaneknekanna: “Siac ti dalan, ti pudno, ken ti biag” (Juan 14:6). Sapay koma ta iti panagsaksitayo ket guyodenna nga ipangato dagiti sabsabali manipud iti sipnget ti kinadakes ken mapan iti naraniag a lawag ti kinapudno ni Cristo. Iturongtayo koma dagiti sabsabali a mangammo a ti pudno ket kaskasdi a masarakan pay laeng ken Cristo ken kadagiti pasurotna.

**Adtoy ti Tao!** (Juan 18:38–19:5)

Ni Poncio Pilato ket rumbeng a makaasian gapu iti panagalla-allana ken panangikompromisona iti ammona a kinapudno. Pinadasna a pagustoan amin, ngem, kas bungana, awan napagustoanna uray maysa. Isu ket kinagura dagiti Judio ken ti turay ti Roma. Ti emperador imbellengna isuna idiay Gaul ken inuksobanda iti amin a dayawna. Iti di nagbayag kalpasan dayta, isu natay a kayaw babaen iti panangkettatna iti bukodna a biag. Ni Pilato pinadasna nga allukoyen ti pannakipagrikna ken kinahustisia dagiti pangpangulo dagiti Judio, ngem naikeddengdan a siguradoen iti ipapatay ni Jesus iti kruz. Babaen ti panangibilinna iti pannakasapsaplitna, ninamnama ni Pilato a manggun-od iti pannakipagrikna dagiti tattaona.

Iti maudi a pananggandatna a mangisalakan ken Jesus, ni Pilato intanggayana kadagiti pangpangulo ti relihiyon iti maysa a pagpilian iti nagbaetan dagiti dua a balud, kas iti kaugalian. Siasino koma ti palubosan ni Pilato: ni Cristo wenno ni Barabas? Dagiti Judio pinilida ni Barabas, ti kadadaksan a kriminal, maysa a pudno a mangibagi ken Satanas. Nakalkaldaang a kunaen, idi naamiris ni Pilato iti kamaudiananna a dagiti pangpangulo ket napingetda maipapan iti panangilansa ken Jesus iti kruz, napilitan a nagtulnog isuna kadagiti tarigagayda. Ti bassit a panagkompromiso ti nangiturong kenkuana kadagiti daddadakkel a panagkompromiso agingga a bimmallasiw iti ruangan nga awan iti pagsublianna. Nupay kasta, kabayatan daytoy a proseso, sinupiat ni Pilato ti bagina ken ti kinaawan hustisia ti proseso iti korte babaen ti namitlo a panangipakdaarna a pudno nga inosente ni Jesus ket kalpasanna intuloyna ti nangdusa Kenkuana agingga ken patay.

Anian a nakakalkaldaang a langa ni Pilato! Nupay kasta, kas maysa a pagano, pinadasna nga ispalen ti maysa a Judio manipud kadagiti tattaona, kabayatan nga ipukpukkawda ti ipapatayna. Amin dagitoy a bambanag napasamak iti Paskua.

Ti misyon ni Jesus ket tapno maidaton a kas Kordero ti Paskua, napapatay manipud pay ti pannakabangun ti lubong. Isu ket nayanak a matay, ngem ti ipapatayna ket saan koma a masapul a kadagiti im-ima ni Pilato. Dagiti maudi a sasao ni Pilato iti umariwekwek ket “ ‘Adtoy ti Tao!’ ” (Juan 19:5). Di inggagara, dinagdagup ni Pilato, kadagitoy kasla simple a sasao, ti kauneg ken kalawa ti pannakaisalakan ken no ania, iti kababagasna, ti maipapan iti amin dayta. Babaen ti panangkitkitatayo ken Jesus, mabalbaliwantayo. Ket iti sasao ni Juan a Mammautisar: “ ‘Adtoy, ti Cordero ti Dios, a mangiccat ti basol ti lubong!’ ” (Juan 1:29). Kitaentayo ti Anak ti tao ket maisalakantayo. Kumitatayo Kenkuana ket agbiag.

**“ ‘Natungpalen’ ”** (Juan 19:30, Juan 17:4)

Iti Juan 17:4, ni Jesus imbagana iti Amana: “ ‘Siac indaydayawca ditoy daga: naturposco ti aramid nga intedmo nga aramidec.’ ” Makinbiang iti nalpas ni Jesus a trabaho? Ti lawag iti daytoy a pakdaar ket ti nangato a napadian a kararag ni Jesus iti biang dagiti adalanna. Ni Jesus ket imbagana ida iti 40 a daras iti unos ti panagkararagna. Pudno unay nga indaydayawna ti Amana iti panangisurona kadagiti adalanna.

Ni Jesus inarwatanna ida a mangituloy iti nalpasen a trabahona a panangsubbot. “Ni Cristo ket nalpasnan ti trabaho a naited Kenkuana nga aramiden. Inurnongna dagidiay a mangituloy iti Trabahona kadagiti tattao. Ket Kinunana: ‘Maidaydayawac cadacuada.’ ”—Ellen G. White, The Acts of the Apostles, p. 24. Ti pannakalpas ti trabaho ni Cristo iti panangisurona kadagiti adalanna ket mapasarunoan iti pannakalpas ti trabahona a panangisalakan. Idiay Juan 19:30, mabasatayo, “Idi ngarud nainumen ni Jesus di suca, kinunana: Natungpalen. Ket idi nga indumogna di olona, inyawatna di cararuana.”

Ti naan-anay a sakripicio ni Cristo ket ipakpakitana a ditay koma naynayunan wenno kiskissayan ti trabahona, no di ket arakupen laeng. Ti pannakaisalakan ket maysa a sagut ti parabur. Maawattayo daytoy a sagut babaen ti pammati ken, babaen ti pammati iti kinalinteg ni Cristo, mapabilegtayo nga agbiag iti maysa a natulnog ken naballigi a biag.

**Ti Kawaw a Tanem** (Juan 20:1–10)

Ti panagungar ni Cristo manipud iti tanem iti nasapa unay iti umuna nga aldaw ti lawas ket di maisina iti pammati dagiti pasurotna. Ni Cristo ket masapul nga agungar manipud iti tanem a kas iti Kinunana ken kas iti impadto ti Daan a Testamento. Awan iti dakes a pannakabalin a makaigawid Kenkuana manipud iti daga. Iti nabileg a bilin ti Amana nga agungar, dagiti pwersa ti dakes ket naparmekda a namimpinsan. Ni apostol Pablo, idiay 1 Corinto 15:17, kunana, “Ket no ni Cristo saan a napagungar, awan capapay-an ti pammatiyo; addacayo pay laeng cadagiti basbasolyo!” Mainayon pay, idiay 1 Corinto 15:19 itultuloyna, “No iti agdama a biag laeng, isu ti caadda ti pananginanamatayo ken Cristo, datayo dagiti nacacaasi unay cadagiti tattao.”

Apay a “nacacaasi unay”? Agsipud ta ti nadayag a namnama ti panagungar ket saan a mabalin, ket ti natay ken Cristo ket saan nga agungar iti biag, no saan a gapu iti Panagungar. Ngem ti Panagungar napasamak iti agsapa ti umuna nga aldaw ti lawas, ken ti kawaw a tanem ket nasaksian ni Maria Magdalena, ni Pedro, ken ni Juan. Dagiti soldado ti Roma ket nasaksianda ti yaay ni Cristo manipud iti tanem sakbay unay dayta, ket napasagda a kas natay a lallaki iti panagparang ti narangrang a dayagna. Kinaagpaysoanna, dagiti soldado ket nasdaawda unay iti adda a nasaksianda kadagiti matada ta nagdardarasda a napan kadagiti narelihiyosoan a pangpangulo tapno ibagada no ania iti napasamak.

Ngem dagiti pangpangulo ket naisaaddan a maibusor ken Jesus ta namimpinsanen a pinukawda ti aniaman a nalawag a pammaneknek ti nadayag a Panagungarna. Nupay kasta, dagiti pangpangulo ket sigurado nga ammoda a napagungar ni Cristo; ta no saan, apay a pasuksokanda dagiti soldado iti kuarta? Ni Mateo iladawanna ti pudno a napasamak: “Ket dagitoy, idi addada a nakiurnong cadagidi lallacay, ken idi nacapagnunumodan, iniccanda ti adu a pirac dagiti soldado. Nga insursuroda ida: Cunaenyo: ‘Dagiti adalanna immayda iti rabii ket tinacawda idi addacami a matmaturog.” Ket no daytoy mangngegto ti gobernador, isu ti casaominto ket dacami ti macaammo cadacayo’ ” (Matt. 28:12–14).

Gapuna, nawadwad unay a nalawag a dagiti pangpangulo ket isuda idi iti mangar-aramid iti matudtudo a kinaulbod a maibusor kadagiti pammaneknek nga adda iti sangoananda. Dagiti soldado ti Roma—isuda amin—ket sinanam-ayda a matmaturog amin, a namagbalin kadagiti adalan a mangtakaw iti bagi ni Cristo? Imposibli! Saan a tinakaw dagiti mannanakaw wenno dagiti adalan ti bagi ni Cristo. Ti Mangisalakan ket nagungar a sidadayag manipud iti tanem. Uray pay ti panyo iti rupana ket naurnos iti pannakakupin ken pannakaidissona, mangipakpakita nga awan ti pammaneknek ti nakaro a pananggaraw wenno nadarasudos a panagtakaw.

**Ni Jesus ken ni Maria** (Juan 20:11–17)

Ni Maria ket naaddaan iti naisalsalumina a gundaway, sakbay iti asinoman kadagiti adalan, a makakita iti kawaw a tanem. Isu pay iti immuna a nakakita ken nakangngeg iti nagungar a Jesus. Kabayatan nga umas-assibay iti asideg ti kawaw a tanem, impadpad-engna ti pumanaw, isu simrek iti uneg ket dina napakpakadaan a nakakita kadagiti dua nga angel a nakatugaw iti ayan ti nagungar a bagi ni Cristo. Dinamagda kenkuana no apay nga agsangsangit.

Kabayatan a timmalliaw, nakitana iti rupan-rupa iti maysa a lalaki nga isu nga impagarupna a ti hardinero, dina impagpagarup nga Isu ti nagungar nga Apo. Iti pannakakitana nga agsangsangit, ni Jesus dinamagna ti babai, “ ‘Babai, apayapay agsangitca? Asino ti sapulem?’ ” (Juan 20:15). Ti imatang ni Maria ket namimpinsan a nakasentro iti di masarakan a bangkay ni Jesus, agingga nga imbalikas ni Jesus ti nagan ti babai. Iti pannakangngegna Kenkuana, kellaat a nabigbigna no siasino ket immawag Kenkuana “Rabboni.”

Ni Maria nagdardaras a napan kadagiti adalan ket imbagana kadakuada ti naimbag a damag a nakitana ti Apo. Ni Jesus ket nagparang kenkuana iti kinataona, kas iti simmaruno a panagparangna kadagiti adalan idi a nangisagana iti pamigat nga agpaay kadakuada ken idi nga pinalubusanna ni Tomas a mangsagid kadagiti piglatna. Agpaay kadatayo, ni Jesus ket pagtalinaedenna iti kinataona iti agnanayon, a mangisilpu kadatayo Kenkuana babaen ti maysa a singgalot a saanto pulos a mapugsat.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Pudno a ni Jesus ket masapul a matay tapno maisalakan ti managbasol a sangkataoan. Ngem apay a masapul a matay iti kasta a maysa a nadawel a wagas? Apay nga iti “gagangay” nga ipapatay ket saan a makaanay?

` `

2\. Ad-adda ngem idi, dagiti tattao damagenda ti isu met laeng a saludsod a dinamag ni Pilato ken Jesus: “Ania ti pudno?” Apay ngata a ti pudno ket maipapaigid iti aldawtayo? Ania dagiti sumagmamano a makagapu a bambanag iti kagimongan?

` `

3\. Sungbatan dagitoy a sasao: Kumita iti ngato ket agbiag, kumita iti baba ket matay. Dika umibbet no di ket kankanayon a tumangad ken kitaen ti lawag iti rupa ni Jesus. Ania dagiti napraktikalan a wagas a mabalinmo a “kitaen ti Tao”?

` `

4\. Ania ti kinapateg ti panangileppas ni Jesus iti Trabahona a panangisuro kadagiti adalan iti panangibingay iti evangelio, iti sakbay unay ti panangileppasna iti Trabahona a panangsubbot idiay kruz? Ania pay ngata a trabaho ti kaskasdi nga ileppasna paylaeng iti biagmo? Ilawlawag.

` `

5\. Ania dagiti napraktikalan nga ad-adal a mabalin a masursurotayo manipud iti kapadasan ni Maria? Isu ket kasta unay iti pannakaisinggalotna kadagiti ladingit ken luluana nga, iti un-unana, dina mabigbig ti nagungar a Jesus. Ania dagiti wagas a no dadduma ket mapadagsenantay unay kadagiti nadagsen nga awittayo ta ditay pay mailasinen ti kaadda ni Jesus iti biagtayo. Kasano iti panangrisottayo iti daytoy a kasasaad?

` `

6\. Utoben iti sumagmamano a kanito iti nakakalkaldaang a nagpatinggaan ti biag ni Pilato. Ania dagiti ad-adal a masursurotayo manipud iti wagas ti panagkukuana, nangnangruna no kasano iti pannakinaigna kadagiti Judio, dagiti agtuturay iti Roma, kasta met ken Jesus?

` `