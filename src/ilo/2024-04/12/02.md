---
title:  Ania ti Kinapudno?
date:   15/12/2024
---

Idiay Juan 18:28–32, ti pannakausig ni Jesus ket saan a detalyado a nailadawan. Ti sentro ket iti pannakaiyeg ni Jesus iti sangoanan ni Poncio Pilato.

`Basaen ti Juan 18:33–38. Ania ti nagsaritaan da Pilato ken Jesus?`

Ti gobernador dinamagna ken Jesus no Isu ti ari dagiti Judio (Juan 18:33). Dayta ti umuna a pannakaibaga daytoy a titolo ngem saan a dayta iti maudi. Ni Jesus dinamagna ken Pilato no damdamagenna daytoy a bukbukodna wenno imbaga dagiti dadduma nga Isu ket Ari. Ti saludsodna ti nangbaliktad iti kasasaad, nga inintuod ni Jesus no ammo ti gobernador no siasino ti kasarsaritana. Ammo ti agbasbasa a ni Jesus ti Ari. Ammo ngata met ti gobernador?

Ni Pilato sinungbatanna ti bukodna a saludsod: “ ‘Maysaac aya a Judio? Ti nacionmo met laeng ken dagiti cangatoan a padi inyawatdaca caniac: ania aya ti inaramidmo?’ ” (Juan 18:35). Maysa dayta a panangliklik, a nairamut iti pannakarurod iti nasinged a pannakaipakat ti saludsod ni Jesus. Dayta ti umuna nga addang ti gobernador nga umadayo iti kinapudno, a pinalubosanna ti panangidumduma a manglapped iti panagkitana.

Ni Jesus simmungbat a ti Pagarianna ket saan nga iti daytoy a lubong (Juan 18:36). Ni Pilato ngarud naawatanna a ni Jesus ket ibagbagana nga Isuna ket maysa nga ari (Juan 18:37). Daytoy ti nangiturong iti napateg a panangilawlawag ni Jesus nga Isu ket naiyanak a mangpaneknek iti pudno ket iti tunggal tao nga aggapu “ ‘iti pudno’ ” denggenda ti Timekna (Juan 18:37).

Ni Pilato ket dinamagna, “ ‘Ania ti pudno?’ ” (Juan 18:38). Ngem dina inuray ti sungbatna. No di ket, rimmuar a pinadasna nga ispalen ni Jesus manipud iti umariwekwek.

Ti pudno ket maysa a tema iti Evangelio ni Juan. Kas agnanayon a Sao (logos, Juan 1:1–5), ni Jesus ket Isu ti Silaw ken ti Pudno. Amin daytoy ket maisupadi iti sipnget ken biddut. Isu ket napno iti parabur ken pudno (Juan 1:14). Ti parabur ken pudno immay babaen Kenkuana (Juan 1:17). Ni Juan a Mammautisar paneknekanna ti pudno (Juan 5:33). Ni Jesus pasingkedanna a ti Amana ket “pudno” (Juan 7:28). Ni Jesus a Mismo nangngegna ti pudno manipud iti Amana (Juan 8:40). Ni Jesus ket Isu “ti dalan, ti pudno, ken ti biag” (Juan 14:6). Ti Sao ti Dios ket “pudno” (Juan 17:17). Iti laksid ti saludsodna, ni Pilato nalibtawanna ti gundawayna a mangammo iti pudno gapu iti panangidumdumana, ti immun-una a pangngeddengna, ken dagiti talmeg kenkuana.

`Kasano ti pannakaawatmo iti kapanunotan a ni Jesus ti Pudno?`