---
title:  “ ‘Natungpalen’ ”
date:   17/12/2024
---

Kas ipakita ti Juan 19:17–22, ni Pilato nagsurat iti Latin, Griego, ken Hebreo a kunana, “ ‘NI JESUS A NAZARENO, ARI DAGITI JUDIO’ ” (Juan 19:19). Kayat dagiti pangpangulo ti relihiyon a mabalbaliwan dayta. Ni Pilato ket dina dinengngeg ida, ket nagtalinaed ti naisurat, maysa nga umel a saksi iti kinapudno maipapan ken Jesus ken maysa kadagiti marka a ni Jesus ket naipatugaw iti trono iti krus a kas Ari. Adtoy ni Jesus, pudno nga Arida, ti Ari dagiti Judio, a nakabartay iti krus a kas gagangay a kriminal.

“Maysa a pannakabalin a nangatngato ngem ni Pilato wenno dagiti Judio ti nangiturong iti pannakaikabil dayta a surat iti ngatoen ti olo ni Jesus. Iti panangidalan ti Dios dayta ket tapno riingenna ti panunot, ken panangusig iti Sursurat.”—Ellen G. White, The Desire of Ages, p. 745.

`Basaen ti Juan 19:25–27. Ania a makasagid a buya maipapan iti ina ni Jesus ti napasamak idiay kruz?`

Ni Juan, ti madungdungngo nga adalan, kadua ni Maria, ti ina ni Jesus, ken dadduma pay ket nairamanda kadagidiay agtaktakder idiay sakaanan ti kruz iti dayta nga aldaw. Iti adu a tawtawen a napalabas, ni Simeon ket impadtona daytoy mismo a kapadasan idi a ni Jose ken Maria ket inyegda ni Jesus idiay templo tapno mangitalaga Kenkuana (idilig iti Lucas 2:34, 35). Itan iti kanito a matmatay, ni Jesus nagsao iti Inana. “ ‘Babai, addayta ti anacmo!’ ” ken kunana ken Juan, “ ‘Addayta ti inam!’ ” (Juan 19:26, 27).

`Basaen ti Juan 19:28–30. Ania ti kinapateg dagiti sasao ni Jesus idi matmatay, “Nalpasen”?`

Ti verbo ti Griego a teleō (maleppas, maileppas, maitungpal) iti bersikulo 28 (“nalpas itan ti amin,”) ket isu met laeng a verbo ti naaramat iti bersikulo 30 (“Nalpasen”). Mainayonpay, maysa a mainaig a sao, teleioō (tapno malpas, aramiden a naan-anay) ket agparang met iti bersikulo 28 a mangipakita iti pannakatungpal ti Sursurat (“tapno matungpal ti Sursurat,”). Uray pay no nakabutbuteng ti buya, isuamin a banbanag ket natungpal, nalpas, nakompleto.

Idi kinuna ni Jesus, “Nalpasen!” Isu ket komkompletoen, tungtungpalenna, ti trabaho nga inted ti Ama Kenkuana nga aramiden.

`Idi kinuna ni Jesus, “Nalpasen,” ania ti kayat a saoen dayta iti tunggal maysa kadatayo? Ania iti nalpas, ken kasano ti pannakaipakat dayta iti biagtayo?`