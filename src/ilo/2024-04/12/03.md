---
title:  Adtoy ti Tao!
date:   16/12/2024
---

`Basaen ti Juan 18:38–19:5. Kasano iti panangpadas ni Pilato a mangallukoy kadagiti tattao tapno dawatenna ti pannakaluk-at ni Jesus?`

Ni Pilato ket dina inuray ti sungbat manipud ken Jesus maipapan iti pudno. No di ket, rimmuar tapno padasenna nga allokoyen dagiti tattao. Babaen iti pannakitongtongna kadakuada imbes koma a palubosanna lattan ni Jesus a mapan a wayawaya, ni Pilato ket inkabilna ti mismo a bagbagina iti maysa a pagdaksan. Dagiti narelihiyosoan a pangpangulo ket nabigbigda a mabalinda a pusiposen ti gobernador babaen iti umariwekwek.

Ni Pilato ket tudtudoenna ti maysa a kustomre a panangpalubos iti maysa a balud a mawayawayaan iti tiempo ti Paskua ket dinamagna no kayat dagiti umili a wayawayaanna “ti ari dagiti Judio.” Nakaskasdaaw, ken maisupadi unay, dagiti tattao ket dinawatda ti pannakawayawaya ti maysa a kriminal nga agnagan iti Barabas imbes a ti inosente a Jesus.

Itan mangrugi ti pananguyaw ken panangibabain ken Jesus. Dagiti soldado a Romano ket naglagada iti balangat a siit, inkawesda iti maysa a purpura a kagay Kenkuana, ken nagtultuloy a mapan ken silalais a mangidaydayaw Kenkuana a kas ari dagiti Judio. Daytoy a kita ti panangkablaaw dagiti soldado ket umasping iti wagas a panangkablaawda iti emperador, ngem ditoy naaramid a kas pananglalais.

Babaen iti panangaramatna iti asi dagiti tattao, ni Pilato ket agsapsapul iti sumagmamano a pamay-an tapno mawayawayaan ni Jesus. Inruarna ni Jesus a nakasuot iti balangat a siit ken purpura a kagay. Ti buya, nga awan ti imbagbaga ni Juan, ket iparangna ni Jesus iti makalais a naarian a pagan-anay, agraman ti gobernador a mangay-ayab kadagiti tattao “ ‘Adtoy ti tao!’ ” (Juan 19:5). Daytoy ket ipalagipna iti agbasbasa kadagiti sasao ni Juan a Mammautisar iti Juan 1:29, “ ‘Adtoy, ti Cordero ti Dios, a mangiccat ti basol ti lubong!’ ” maisupadi laeng a ti pagano a gobernador ket iparangna ti Misias iti daytoy a naarian nga aruat iti sangoanan ti Israel.

Nupay kasta, kas ipakita ti Juan 19:6–16 , ti umariwekwek ayabanna ti pannakailansa ni Jesus iti krus, a naibatay iti panangibagana nga Isu ti Anak ti Dios. Daytoy ti nangbutbuteng ken Pilato nga ad-adda a mangsapsapul iti pannakaurnos iti pannakawayawaya ni Jesus. Ngem dagiti pangpangulo selloanda ti gasat ni Jesus babaen ti panangibagada a ti panangwayawaya Kenkuana ket panangbusor ken Cesar. Ammoda a ti kinapudno ni Pilato ken Cesar ket kaipapananna a dina mabalin a wayawayaan ti maysa a mangibagbaga iti isu met laeng nga akem. Kuna dagiti pangpangulo nga awan ti arida no di ni Cesar. Gapuna, ti nauneg a gurada ken Jesus ket dakdakkel ngem ti sangkailian a tarigagayda. Tapno maikkat kadagiti bagbagida daytoy a Jesus, siaanamongda a mangisakripicio kadagiti tuntontonenda a kinaindependienteda kas sangkailian.

`Anian a nakabutbuteng—maysa a pagano nga agturay ket kayatna a luk-atan ni Jesus kabayatan a dagiti naespirituan a pangpangulo ti nacion, nga isu a nakailasin koma Kenkuana, ket kayatda ketdi nga ilansa Isuna iti kruz! Ania dagiti adal a maalatayo manipud iti daytoy agpaay kadagiti bagbagitayo?`