---
title:  'Ti Horas ti Dayag: Ti Kruz ken Panagungar'
date:   14/12/2024
---

### Basaen Agpaay iti Adal ita a Lawas
Juan 18:33–19:5; Juan 19:17–22; Juan 19:25–27; Lucas 2:34, 35; Juan 20:1–18; 1 Cor. 15:12–20.

> <p>Paset a Maiyulo</p>
> “Kinuna ngarud ni Pilato kencuana: No casta ngarud, arica? Simmungbat ni Jesus; Cunam nga ariac, Nayanacac gapu itoy, ken gapu itoy immayac ditoy lubong, tapno panecnecac ti pudno, Isu-amin nga aggapu iti pudno, denggenna ti timecco’ ” (Juan 18:37).

Ti pannakailansa iti kruz ken ti panagungar ni Jesus ket isuda ti pagpatinggaan ni Juan. Ti umuna a sangapulo a kapitulo ket saklawenna ti agarup tallo ket kagudua a tawtawen; dagiti kapitulo 11–20, iti kasupadi, ket saklawenna ti agarup maysa agingga iti dua a lawlawas.

Dagiti uppat nga Evangelio ket iparangda ti ipapatay ni Jesus kadagiti nadumaduma a wagas. Nupay dagiti is-istoriada ket agtutunos, tunggal maysa kadagiti nagsurat ket ipaganetgetda dagiti kangrunaan a ponto a naisangsangayan nga agallangogan kadagiti tema ti Evangelioda. Ni Mateo ipaganetgetna ti pannakatungpal ti Sursurat; ni Marcos ipaganetgetna ti panagpada ti pannakabautisar ni Jesus ken ti kruz; ket ni Lucas isentrona iti kruz a kas pannakaagas ken pannakaisalakan (ti istoria ti tulisan idiay kruz).

Ngem ni Juan iparangna ti kruz a kas pannakaipatugaw ni Jesus iti trono, nangnangruna a naisinggalot iti kapanunotan ti horas, nga isu a nadakamat kadagiti adu a daras iti intero a libro (Juan 7:30; Juan 8:20; Juan 12:27). Daytoy a kapanunotan ti pannakaipatugaw iti trono ket maysa a maisupadi a ladawan idinto ta ti pannakailansa iti kruz ket isu iti kalalaadan ken nakababain a wagas ti pannakatay nga inaramat dagiti taga Roma. Daytoy a panagduma ket itudona ti nauneg unay a panagsupadi nga iparang ni Juan: ni Jesus ket matmatay iti pannakaibabain, ngem dayta ket, isu met laeng ti tiempo ti nadayag a pannakaipatugawna iti trono a kas Mangisalakan.

_*Adalen ti adal ita a lawas tapno maisagana agpaay ti Sabado, Diciembre 21._