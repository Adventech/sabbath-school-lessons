---
title:  Dagiti Maulit-ulit nga Agparparang a Tema—Panamati/Di Panamati
date:   16/10/2024
---

`Basaen ti Juan 3:16–21; Juan 9:35–41; ken Juan 12:36–46. Kasano nga uliten dagitoy a teksto ti tema ti panamati/di-panamati a masarakan idiay pauna?`

Iti Evangelio ni Juan, ti sangkataoan ket kas la mabingay iti dua a kangrunaan a bunggoy: dagidiay mamati ken Jesus ken mangawat Kenkuana a kas Misias ken dagidiay addaan iti gundaway a mamati ngem mangpili a saan.

Dagiti adalan ket addada iti umuna a bunggoy, kas kadagiti dadduma a kas ken Nicodemo (nga isu nga in-inut nga immay iti pammati), ti babai idiay ayan ti bubon, ken ti lalaki a nayanak a bulsek. Iti maikadua a bunggoy ket dagiti Fariseo ken dagiti nangato a papadi, dagiti tattao idiay datdatlag ti panangpakan iti 5,000, ken uray pay iti maysa kadagiti adalan, ni Judas.

Makapangayangay a ti sao a noun a pammati/panamati (pistis iti Griego) ket saan a pulos nga agparang idiay Evangelio ni Juan. Nupay kasta, ti verbo a mamati (pisteuō) ket agparang iti 98 a daras, maidilig iti 241 a daras iti intero a Baro a Testamento! Daytoy a verb ket pudno unay a maysa a nakadakdakkel a tema iti Juan. Daytoy a panangaramat iti verb a saan ketdi a noun ket mabalin a mangitudo iti maysa a naalibtak unay a kaipapanan iti agbalin a maysa a Cristiano. Ti panagbalin a maysa a mamati ken Jesus ket maysa a banag nga aramidentayo, ken daytoy ket maipakita no kasano iti panagbiagtayo ken saan laeng nga iti benneg dagiti patpatien. Kas pagaammotayo, ti diablo mamati met ken Jesus (kitaen ti Santiago 2:19).

Iti Juan, ti kangrunaan a nagdumaan dagiti dua a bunggoy ket ti wagas ti pannakainaigda ken Jesus. Dagiti mamati, wenno dagidiay agbalin a mamati, ket silulukatda Kenkuana, uray pay no komprontaen wenno tubngarenna ida. Mapanda ken Jesus ken saanda a pumanaw. Isu ti Silaw nga agsilnag kadakuada. Ket babaen ti pammati, babaen ti panamati, agbalinda nga annak ti Dios.

Iti sabali a bangir, dagiti di mamati ket gagangay a mapanda ken Jesus tapno makiranget Kenkuana. Mailasin dagitoy kas mangay-ayat iti sipnget imbes a ti lawag. Narigatda nga awaten dagiti sasaona wenno makitada a lablabsingenna dagiti daan nga ug-ugali [tradisyon] ken saanna a tungtungpalen dagiti namnamaenda. Agtakderda iti panangukom Kenkuana imbes a palubosanda ti lawagna a rukoden ken okomenna ida. Daytoy a kababalin, pudno unay, ket maulit-ulit a nakita kadagiti pangpangulo ti relihiyon, a kas pagwadan, kas naespirituan a bagnos ti nacion, ket isuda koma ti immuna a nangawat ken Jesus.

`Ania dagiti wagas a pagbiagam ti pammatim ken Jesus, a kas maisupadi iti panangig-iggem laeng iti maysa a nainsiriban a pannakaammo Kenkuana a kas Misias? Apay a napateg a maammoan ti nagdumaanda? (Kitaen Mat. 7:21–23.)`