---
title:  Komentaryo Dagiti Mannursuro
date:   18/10/2024
---

### Paset I: Pakabuklan

Sentro ti Adal: Juan 1:9–13; Juan 1:14, 18; Juan 17:1–5

Ad-adda ngem iti sadinoman iti Sursurat, ti Evangelio ni Juan ket situtured nga iwaragawagna, iti apagisu ken nabileg unay a wagas, ti kinapudno a ni Jesus ket Dios. Kas Dios nga agnanayon, ni Jesus ket umun-una pay ngem iti Panamarsua ken ti kinaagnanayon a mismo. Ti madungdungngo nga adalan ket agtaeng iti tema ti kinadios ni Jesus iti kasta a kinauneg tapno ilawlawagna ti nailangitan a kinapudno a ti Verbo ket nagbalin a lasag.

Kas iti panangirugi ni Moises iti Daan a Testamento babaen ti panangipatalgedna iti kinapudno ti Panamarsua, kasta met nga aramiden ni Juan ti isu met laeng a panangiwaragawag idiay Baro a Testamento. Gapuna ti tema ti Panamarsua—ken ti Namarsuana, ti Sao, nga isu ti Dios—ket pagkaykaysaenna ti Daan a Testamento ken ti Baro a Testamento. Babaen ti panangiyangklana iti Evangeliona iti Panamarsua manipud idi punganay, ni Juan ket mangipaay iti nateolohiyaan nga angkla agpaay iti amin a dadduma a sumarsaruno a pagiinnadalan.

Ken Juan, ti adal maipapan ken Jesus kas Namarsua ket napateg, agsipud ta ni Satanas, ti dakkel a manangallilaw, ket kagurana ti kinapudno ti kinadios ni Cristo ken ti pannakaipadana iti Dios. Idi dandanin agpatingga ti umuna a siglo ti kinaCristiano, sililimed a simrek iti simbaan dagiti nasipnget nga erehes. Pinagduaduaan dagiti Gnostic [dagiti mamati a ti lubong ket pinarsua ken iturayan ti basbassit a kinadios] nga erehe ti kinapudno ti kinadios ni Jesus, a nangisaknap iti panagduadua maipapan iti pudno a panagbalinna a lasag. Napasamak daytoy napeggad a pasamak agarup tallo a dekada kalpasan ti pannakaisurat dagiti tallo [Mateo, Marcos, ken Lucas] nga Evangelio. Gapuna, nangyeg dayta iti pannakaupay kadagiti mamati ken imbabana ti naespirituan a panagtalekda.

Dagiti umuna a 18 a bersikulo ti Evangelio ni Juan ket buklenda ti pangyammo iti dadduma pay a paset ti Evangeliona. Mangipaayda iti maysa a di mawagwag, ababa, ken naseksek a nateolohiyaan a sasao maipapan iti kinadios ni Cristo. Ni Cristo a Sao ket Dios ken addan idi pay. Isu ti Namarsua ken Biag ken Mangted-Lawag; nupay kasta Isu ket nagbalin a tao, nayanak iti Dios, ken impaduyakyakna ti ayat, parabur, ken dayagna sakbay ti Parsuana.

### Paset II: Komentario

Ti nadiosan a Logos (Verbo) iti Juan 1:1 ket naaramat a mangipakita iti panangipakita iti pagayatan ken makaparsua a pannakabalin ti Dios. Babaen iti Panamarsua ken paltiing, ti Dios ket nalawag unay ti panangipakitana iti kababalinna ken dagiti ar-aramidna a kas makita iti amin a Sursurat. Ket ita, ti Dios iparangarangna ti Bagbagina babaen ti panaglasag ti Anakna. Awan duadua nga agtalinaed koma iti panunottayo maipapan iti ayat ti Dios kadatayo gapu ta imparangarangna ti Bagbagina ken Jesus.

Malagipmo kadi no kasano ti panangsungbat ti Apo idi kiniddaw ni Felipe Kenkuana nga ipakitana ti Ama? Kinuna ni Jesus, “ ‘Nabayag nga aldaw nga addaac cadacayo, ket dinac nailasin. Felipe? Ti nacakita caniac, nakitana ni Ama, Apayapay a cunaem: Ipakitam cadacami ti Ama?” ’ ” (Juan 14:9).

“Babaen ti yuumayna a makipagian kadatayo, ni Jesus ket iparangarangna ti Dios kadagiti tattao ken kadagiti angel. Isu ti Sao ti Dios,—ti panunot ti Dios a naaramid a mangngeg.”—Ellen G. White, The Desire of Ages, p. 19. Daytoy a pannakaipakita iti kababalin ti Dios ket adda manipud pay idi punganay segun ken Juan. Ania ti kayat a saoen ni Juan kadagiti sasao nga “Idi punganay”? Ti teksto ti Griego ket awan iti matudtudo nga artikulona a “the (iti ingles)” kas impaay ti King James Version ken dadduma pay a patarus iti pagsasao nga Ingles, nga isu a mangipaay iti kaipapanan ti sao a “punganay” a kas ad-adda a masinnunuo. Ti kaawan ti matudtudo nga artikulo iti Griego ket ipakpakitana nga awan ti matudtudo a tiempo, nga iti dayta ket mabalin a maitudo wenno makuenta, no di ket maysa a di maikeddeng a tiempo a dumanon iti labes ti aniaman a punganay. Iti sabali a pannao, ti Verbo, ni Jesus, ket agnanayon nga adda sadiay, addan idi, sakbay nga adda iti aniaman a parsua.

**Ket Daydi a Verbo Nagbalin a Lasag** (Juan 1:14, 18)

Ti logos ket mabalin a maawatan a kas kinapudno, pagwadan a kaadda, naan-anay a kapanunotan, ken pannakaibaga. Iti panagpampanunot dagiti Griego, ti logos ket maysa a nailangitan a kapanunotan, nga agam-ampayag iti ngatoen ti sangkataoan a saan nga aggian iti sangkataoan. Ni Cristo, ti Sao, ket saan nga aniaman a di nalawag a napilosopiyaan a kapanunotan, no di ket maysa a napaypayso ken nalawag a kinapaypayso a mabalin a makita ken masagid. Isu ket pudno unay a naisalsalumina, Isuna laeng ti kasta, ti nadiosan nga Anak ti Dios.

Idi nagbalin ni Cristo a lasag a kaaspingtayo (saan a kapada), ti kinataona ti nangabbong iti kinadiosna; ngem, nagtalinaed Isuna a naan-anay a Dios. Pudno unay, nagbalin Isuna nga umasping kadatayo tapno makipagrikna kadatayo; ngem nagtalinaed Isuna a naiduma iti kasasaadtayo tapno maisalakannatayo. Anian a nakaskasdaaw nga aramid ti nadiosan a panagpababa a ti Dios ket impakumbabana ti Mismo a Bagbagina ken nagbalin a tao! Ditay maawatan a naan-anay daytoy a palimed ti nadiosan nga ayat, ngem masapul a naimpusoan nga apresyaren ken arakupentayo dayta. Iti adu a sangalubongan a relihiyon, ti tao ket minamaag a gandatenna iti panagpangato kadagiti makunkuna a “dios”; ngem iti Kinacristiano, ti Dios iti mismo a bimmaba iti tukadtayo tapno sabtennatayo no sadino iti ayantayo.

Iti Juan 1:14, ti apagisu, ken kakaisuna, a balikas a mangiladawan ken Jesus ket ti sao ti Griego a monogenous, a naipatarus kas “bugbugtong,” a litiral a kayatna a saoen ket naisalsalumina. Daytoy a kinaisalsalumina ket napateg unay ken saan a pulos a maisina ta ti pannakaisalakantayo ket agpannuray iti dayta. Ta no awan dayta, agnanayon a madusatayo iti patay kadagiti basbasoltayo imbes a masubbottayo babaen ti kinalinteg ken biag ti bugbugtong nga Anak ti Dios.

Ti sao a “bugbugtong” (Juan 1:14, 18) ket di umiso ti pannakaipakatna iti amin a pakasaritaan ti Kinacristiano kadagiti wagas a saan a pulos a pinanggep ti Biblia—nga isu ti, iti sumagmamano a di nakedngan ken adayo a tiempo, sakbay a naparsua ti aniaman a banag, naipasngay ti Anak, wenno naparsua, babaen ti agnanayon nga Ama. Ngem daytoy a kapanunotan ket biddut. Ni Cristo ket pudno unay nga Isuna ti nangirugi ken Namarsua iti amin a bambanag, saan a maysa a naparsua a nabiag. Ni Juan ibagana nga awan ti aniaman a panagduadua a ni Cristo ket Dios, ken adda iti Dios, manipud iti kinaagnanayon: “Dagiti isu-amin napaaddada gapu kencuana, ket no isu awan, awan ti napaadda cadagiti adda” (Juan 1:3).

Wen, ti palimed ti Panaglasag ket narigat a matukod, agsipud ta ti awan patinggana a Dios ket inkagumaanna a danunen ti agpatingga nga isiptayo tapno isalakannatayo. Ket tapno maisalakannatayo, napan ti Dios iti nalablabes pay a rukod ti panangisakripiciona iti kakaisuna nga Anakna. Daytoy nga aramid ket nakaro. Ni Cristo ket disnudo nga impakumbabana ti Bagbagina, nagbalin a tao, ken natay nga agpaay iti managbasol a sangkataoan. Siaanamong a binalbaliwanna ti agnanayon a kababalinna tapno mataginayonna ti kinataotayo iti agnanayon. Imbes nga agtalinaed a naan-anay a nadiosan, ita Isu ket agpada a naan-anay a nadiosan ken naan-anay a tao. Anian a maysa a makita a pannakaipaduyakyak iti managsakripicio nga ayat a kitaen ti amin a uniberso!

Ti naglasag nga Anak ti Dios ket “nakipaggian” kadatayo (Juan 1:14). “Nakipaggian” ti patarus iti Griego a sao nga skenoo, a ti litiral a kaipapananna ket “nakipagtolda” kadatayo. Daytoy a kapanunotan ket subliananna ti Exodo 25:8, nga isu a kuna ti Dios ken Moises: “ ‘Ket yaramidandac coma iti maysa a santuario, tapno agnaedac iti nagbabaetanda.’ ” Ti kapanunotan a tarigagayan ti Dios ti agtultuloy a pannakikadua kadatayo ket maysa kadagiti kangrunaan a tema ti sibubukel a Biblia. Saan a kayat ti Dios ti agbalin a temporaryo nga agnaed no di ket maysa a permanente. Dayta ti gapuna a ti inted-langit a nagan ti Dios a naglasag ket “Emmanuel,” ti Dios adda kadatayo.

Ti makapangayangay unay iti daytoy a kinapudno ket ti dayaw nga ipaay kadatayo ti Dios iti pannakipagianna kadatayo. Maysa a makita a pagilasinan a ti maysa a tao ket tarigagayanna ti makikadua kadatayo ket daytoy a tao ket ay-ayatennatayo. Ti ayat nga agape ket kanayon a sapsapulenna ti panagkakadua, ket dayta ti makagapu a dakkel ti kaipapanan dayta idi inkari ni Jesus kadagiti adalanna: “ ‘Ket no innac coma ket isaganaancayto ti pagianan, umayacto manen, ket icuyogcayto caniac met laeng: tapno no adino ti yanco, addacay met coma’ ” (Juan 14:3). Daytoy napintas a kinapudno ket punnoennatayo koma iti nasantoan a rag-o ken panagtalek tapno mapadasantayo ti kaaddana ditoy, tapno makipagiantayo Kenkuana iti kinaan-anay iti agnanayon idiay langit.

**Panangdengngeg, Wenno Saan a Panangdengngeg, iti Sao** (Juan 1:9–13)

Ti paulotayo ditoy ket mabalin met a mabalabala a kastoy “makita, wenno saan a makita, ti Sao.” Kasla kinamaag ti panangilibak iti lawag a mangsilnag kadatayo; kasta met, di nainkalintegan ti kaadda dagiti lapayag a makangngeg ken panangpasardeng kadakuada a makangngeg. Ti timek ti kinapudno ket napigsa ken nalawag, ngem dagiti tattao pilienda ti agtuleng; iti kasta, ti nadayag a lawag ti evangelio ket maibukbok iti amin nga aglawlaw, ngem dagiti tattao arakupenda ti sipnget. Iti maysa a napaypayso a panangkita, daytoy a pasamak ket paset ti palimed ti kinadakes.

Ti kasta a panagsukir ket ipalagipna kadatayo ti pannakasdaaw ti Dios kadagiti tattaona gapu kadagiti di umiso a pili nga awan kais-iskanna. “ ‘Ngem ti sao asideg unay kenca ita ngiwatmo ken ita pusom tapno sungpotem. . . . Incabilco iti sangom ti biag ken ti patay, ti bendicion ken ti lunod: isu ti gapuna a piliem ti biag tapno agbiagca, sica ken ti putotmo’ ” (Deut. 30:14, 19). Ti panagsukir a maibusor iti lawag ken biag ti Dios, iti panangpili iti sipnget ken patay, ket panangsurot laeng iti nakalkaldaang nga ulidan ni Lucifer.

**Dagiti Maulit-ulit nga Agparang a Tema—Pammati/Panagduadua**

Ti Dios ket intedna amin kadagiti parsuana iti wayawaya nga agpili tapno siwayawayada a mangayat Kenkuana. Nupay kasta, masansan nga abusoen ken di umiso ti panangaramatda iti kasta a wayawaya iti bukodda a pagdaksan. Dadduma ket umadayo unay ket kunaenda nga uray ania a pili, biddut wenno husto, ket nasayaat latta, no la ket agpilitayo. Ta kalpasan ti amin, ibagbagada a ti ipapatay ni Cristo idiay krus ket mangted kadakuada iti wayawaya ken pannakailaksid iti supapakna.

Ngem iti kasta a panagpampanunot ket napeggad, ta paregtaenna dagiti tattao nga agbalin a di naannad kadagiti pilida. Ti rason a natay ni Jesus idiay krus ket tapno isalakannatayo kadagiti basbasoltayo ken tapno ikkannatayo iti biag. Ti wayawaya nga agpili ket naited iti sangkataoan sakbay pay ti kruz ken agsubli iti Minuyongan ti Eden. Gapuna, kabayatan a ti wayawaya nga agpili ket kankanayon a sidadaan iti sangkataoan, masapul a pabilgentayo dagidiay nga adda iti ginget ti pangngeddeng tapno pilienda no ania ti umiso iti imatang ti Dios. Kuna dagiti dadduma a saan unay a napateg ti pagbanaganna agsipud ta amin a nayaw-awan ket iti ud-udina agsublida iti Dios. Nupay kasta, adu dagiti saan nga agsubli, uray no kanayon a siaanamong ti Dios a mangpakawan ken mangisubli kadagiti nasukir Kenkuana iti tiempo a pilienda ti mamati Kenkuana.

**Dagiti Maulit-ulit a Tema—Dayag** (Juan 17:1–5)

Gapu ta ammona a dimtengen ti orasna, nakasaganan ni Jesus a mangsango iti kruz. Ngem pinadpadaananna met ti rag-o ken dayag nga agur-uray Kenkuana. Ti nagtipon a misyon a nagnumoan ti Ama ken Anak manipud iti pannakabangon ti lubong ket ngannganin maipatungpal a sibaballigi. Ti diablo ket iti mabiit maparmeken idiay kruz.

Ni Cristo, iti nabanwaran nga aramidna a mangisalakan kadagidiay a mamati Kenkuana, ket bimmaba iti kababaan nga abut ngem iti ud-udina naibangun iti dayag. Ni Pablo paneknekanna daytoy a kinapudno idi kunana a ni Cristo “nagpacumbaba a nacnakemna, a nagtulnog agingga ken patay, wen, patay iti cruz. Gapuna met a ti Dios intan-ocna iti cangatoan unay, ket iniccanna ti nagan a natantan-oc ngem iti amin a nagan” (Fil. 2:8, 9). Makitam kadi no kasano a pinagdilig ni Pablo ti rag-o ken bain iti makaisalakan nga aramid ni Cristo? Gapuna, mabalintayo nga ibaga a ti panangpadpadaan ni Cristo iti pannakaisalakan nga agpaay iti lubong ket maysa a nadayag a kapadasan, iti laksid ti bain nga inibturanna iti kruz. Ni Jesus “a gapu iti rag-o a naicabil iti sangoananna, inibturanna ti cruz, nga inwacsina ti bain, ket nagtugaw iti macanawan ti trono ti Dios” (Heb. 12:2).

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Maipapan ti Sao: Kasano a dagiti sasao ni Cristo (ti Sao) ket nangibagi Kenkuana idi nga Isu ket adda ditoy a lubong?

` `

2\. Naduprakka kadi kadagiti panagduadua maipapan iti kababalin ti Dios Ama? Apay, wenno apay a saan? Utobem a naimbag dagiti sasao ni Jesus ken ni Felipe, a ti pannakakita Kenkuana ket kas met laeng iti pannakakita iti Ama. Kasano a dagitoy a sasao ket sungbatanna dagiti panagduaduam?

` `

3\. Kasano a dagiti kaipapanan ti “naisalsalumina” ken “bugbugtong” ket mainaig iti maymaysa-a-kita ti pannakaisalakan a naipaay kadatayo ken Cristo?

` `

4\. Ni Cristo ket pagtalinaedenna ti nataoan a kababalinna iti kinaagnanayon. Pudno unay a binalbaliwanna ti agnanayon a kababalinna iti agnanayon babaen ti panagbalinna a naan-anay a tao ken naan-anay a Dios. Kasano a daytoy a kinapaypayso ket balbaliwanna ti biagmo ita ken iti namnamam iti masakbayan?

` `

5\. No patientayo nga imbes a tapno isalakannatayo manipud kadagiti basbasoltayo ket natay ni Jesus tapno ikkannatayo iti wayawaya nga agpili, ania ngata ti maited daytoy a kapanunotan iti panagaramid kadagiti napateg a pangngeddeng no maipapan iti panagtulnog ken panagsukir? Ipagarup dagiti dadduma a neutral ti Dios no maipapan iti panagkeddengtayo. No kasta ti kasasaad, kasanom a mapagkappia daytoy a kapanunotan iti panangguyogoy ti Dios kadatayo nga agaramid kadagiti umiso a pangngeddeng?

` `

6\. Maipapan iti bain ken dayag: Kasano a pagkapiaem dagitoy dua a kapanunotan iti biag ken panagministro ni Cristo? Napadasam kadin iti napabainan a maipagpagapu ken Cristo? Kasano a daytoy a kapadasan ket mangiturong iti pannakapadayaw iti sangoanan ti Dios?

` `