---
title:  Ti Verbo Nagbalin a Lasag
date:   14/10/2024
---

`Basaen ti Juan 1:1–3, 14. Ania ti ibagbaga dagitoy a bersikulo kadatayo nga inaramid ni Jesus, ti Dios a Mismo—ken apay a daytoy a kinapudno ti kapapatgan a kinapudno a mabalin nga ammoentayo?`

Ni Juan ket saanna nga inrugi ti Evangeliona iti nagan a “Jesus” wenno ti trabahona a kas Misias/Cristo, no di ket iti balikas a logos (Verbo). Iti panawen nga insurat daytoy ni Juan, dagiti nadumaduma a pilosopia ket inaramatda ti balikas a logos a mangitudo iti rational (maawatan) a pannakabukel ti uniberso, wenno mangitudo iti kapanunotan ti sirib ken rason a mismo.

Kasta met, ti sursuro ti makaimpluwensya a kadaanan a pilosoper a ni Plato ket ginuduana ti kinapaypayso iti dua a gunglo. Maysa ket ti nailangitan ken agnanayon a gunglo, nga idiay ti ayan ti namimpinsan a kinaan-anay. Ti sabali ket ti gunglo ditoy—mapukaw, agbaliwbaliw, maysa a saan unay a naan-anay a mangibagi iti naan-anay a gunglo iti ngato, iti sadinoman a maipagarup nga ayanna. (Ni Plato ket saanna a pulos a sinungbatan dayta a saludsod.) Dadduma a pilosopia inagananda dayta a logos a kas narikut a mamagsilpo iti nagbaetan dagiti agnanayon a langa ken dagiti mapukaw, naidagaan a langa ditoy.

Ni Juan ket inaramatna ti balikas iti maysa a naan-anay a naiduma a wagas. Pagtaginayunenna a ti pudno, ti logos, ket saan a sumagmamano nga agam-ampayag ken narikut a kapanunotan a tumtumpaw iti nagbaetan ti langit ken daga. Ti logos ket maysa a persona: ni Jesu-Cristo, nga Isu a nagbalin a lasag ken nakipagian kadatayo (Juan 1:14).

Ken Juan, ti logos ket ti Sao ti Dios. Ad-adda pay a napateg, ti Dios ket nakisao; dayta ket, imparangarangna ti Mismo a Bagbagina iti sangkataoan iti karirikutan a wagas: ti Dios nagbalin a maysa kadatayo.

Iti Evangelio ni Juan, ti logos itakderanna ti agnanayon a Dios, nga isu a simrek iti tiempo ken lugar, nga isu nga agsao, agaramid, ken makilangenlangen kadagiti tattao iti maysa a napersonalan a tukad. Ti agnanayon a Dios nagbalin a maysa a tao, maysa kadatayo.

Idiay Juan 1:14 ti apostol ipakitana a ti logos “nagbalin a lasag, ket nakipaggian cadatayo.” Ti sao ti Griego a naipatarus a nakipaggian ket kayatna a saoen tapno mangipatakder iti maysa a tolda. Ni Juan ket inaigna iti Exodo 25:8, nga idiay a ti Dios imbagana kadagiti Israelitas a mangaramidda iti maysa a santuario, maysa a tabernakulo [tolda], tapno makipagnaed iti nagbabaetanda. Kasta met, iti Panaglasag, ni Jesus, ti nadiosan nga Anak ti Dios, simrek iti nataoan a lasag, inabbonganna ti Dayagna tapno dagiti tattao ket mabalinda iti umasideg Kenkuana.

`Agtaeng kadagiti kapanunotan nga ipakpakita iti insurat ni Juan ditoy. Ti Dios a Mismo, ti Namarsua, nagbalin a maysa a tao, maysa kadatayo, ken nagnaed ditoy iti nagbabaetantayo. (Ditayo pay nadakamat iti ipapatayna nga agpaay kadatayo!) Ania ti ibaga daytoy kadatayo maipapan iti kinapaypayso ti ayat ti Dios nga agpaay iti sangkataoan? Apay koma a makaalatayo iti adu unay a liwliwa manipud daytoy nakaskasdaaw a kinapudno?`