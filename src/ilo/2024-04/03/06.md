---
title:  Dagiti Maulit-ulit nga Agparang a Tema—Dayag
date:   17/10/2024
---

`Basaen ti Juan 17:1–5. Ania ti kayat a saoen ni Jesus idi kinunana, “Ama, ti horas dimtengen; padayawam ti Anacmo, tapno ti Anacmo padayawannaca coma”?`

Ti adal idi kalman ket kinitana ti naidagaan, nataoan nga istoria ti Evangelio ni Juan nga addaan iti panagrurupak ken panaglalaok dagiti tattao, a kanayon nga agrikos iti kinasiasino ni Jesus ken no ania ti ar-aramidenna. Ti adal ita nga aldaw ket naipamaysa iti nadiosan, nailangitan nga istoria, a masarakan met ken ni Juan.

Ti pauna ket mangrugi iti dayta a nailangitan nga istoria. Ni Jesus ket naiparang kas nadiosan nga Anak ti Dios, ti Namarsua iti uniberso. Manen, aniaman a banag nga iti naminsan ket awan ngem timmaudda ket babaen laeng ken Jesus. “Dagiti isu-amin napaaddada gapu kencuana, ket no isu awan, awan ti napaadda cadagiti adda” (Juan 1:3). Ngem ituloyna nga ipakita ti dayag ti panagbalinna a tao iti Panaglasag (Juan 1:14). Inaramat ni Juan dagiti balikas a dayag (doxsa, kinaraniag, kinadayag, kinalatak, dayaw) ken panangidayaw (doxsazō, tapno idayaw, padayawan, itan-ok, idaydayaw) tapno saritaenda nga agpadpada ti maipapan iti panangawat iti dayaw manipud kadagiti tattao ken ti panangawat iti dayaw wenno dayag manipud iti Dios.

Iti Juan, ti kapanunotan a mangidayaw ken ni Jesus ket naisilpo iti kapanunotan ti orasna; dayta ket, ti tiempo ti ipapatayna (idilig iti Juan 2:4; Juan 7:30; Juan 8:20; Juan 12:23–27; Juan 13:1; Juan 16:32; Juan 17:1). Ti krus ket isu ti oras ti dayagna.

Daytoy a kapanunotan ket kas la agsupadi agsipud ta ti pannakailansa iti krus ti nakababain unay a wagas a panangpapatay iti nagkauna a lubong ti Roma. Daytoy a di nakappapati a panagduma, ti Dios iti maysa a krus, ket iladawanna iti panagsinggalot ti panagsasaruno ti nataoan nga istoria iti nadiosan.

Iti nataoan a tukad, ni Jesus natay iti panagtutuok, maysa a nalalais a kriminal iti kinakapuy a mangipukpukaw “ ‘Diosco, Diosco; Apayapay binaybayannac?’ ” Daytoy nataoan, nasipnget a sikigan ti kruz ket matudtudo a naiparang iti Mateo ken Marcos (Mat. 27:46; Marcos 15:34).

Ngem ti nadayag a sikigan ti kruz ket naisangsangayan a naiparang diay Lucas ken Juan (Lucas 23:32–47; Juan 19:25–30). Dayta ket maysa a lugar ti pannakaisalakan, ti asi, ken idiay a ti Anak ti Dios itedna ti Mismo a Bagbagina iti Amana.

Anian a panagsupadi: ti kadakkelan a dayag ti Dios ket naiparangarang iti kadakkelan a pannakaibabainna—panangawit kadagiti basbasol ti lubong iti Mismo a Bagbagina.

`Panunotem no ania ti kayatna a saoen a kasapulan ti kasta a nakaro a banag, ti Dios a Mismo iti krus, tapno maisalakannatayo manipud iti basol. Ania koma ti ibaga daytoy kadatayo maipapan iti kinadakes ti basol?`