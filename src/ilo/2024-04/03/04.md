---
title:  Pannakangngeg Wenno Saan a Pannakangngeg iti Sao
date:   15/10/2024
---

`Basaen ti Juan 1:9–13. Ania a nagurdo a kinapaypayso ti ipakpakita ni Juan ditoy maipapan no kasano ti sungbat dagiti tattao ken Jesus?`

Ti Pauna, Juan 1:1–18, ket iladawanna saan laeng a no siasino ni Jesu-Cristo, ti Verbo (logos), no di pay ket no kasano a dagiti tattao iti lubong ket nainaigda Kenkuana. Iti Juan 1:9, Isu ket nanaganan iti pudno a Silaw, nga isu a mangsilnag iti tunggal tao nga umay ditoy lubong. Dayta a silaw ti mangsilnag iti lubong, a mamagbalin iti dayta a maawatan. Kas kuna ni C.S. Lewis, “Mamatiak iti Kinacristiano a kas iti panamatik a ti init limgaken, saan laeng nga agsipud ta makitak dayta, no di ket babaen dayta makitak ti isuamin a sabsabali a banbanag.”—“Is Theology Poetry?” (n. p.: Samizdat University Press, 2014), p. 15, originally presented 1944.

Kasta met, kitaenyo dagiti kapanunotan nga ipakpakita ti ibagbaga ti Juan 1:9. Ti silaw dumteng iti amin, ngem saan nga amin ket abrasaenda ti silaw. Kas makitatayo iti adal inton bigat, maysa a kangrunaan a tema iti Evangelio ni Juan ket no kasano a dagiti tattao awaten wenno tukiadenda ni Jesus. Dayta a tema ket mangrugi ditoy. Ti naliday nga araraw ket immay ti Misias kadagiti bukodna a tattao, dagiti tattao ti Israel, ket adu ti saan a nangawat Kenkuana kas Misias.

Idiay Roma 9–11, ni Pablo tratarenna iti isu met laeng a nakalkaldaang a tema, a dagiti adu a Judio ket tinukiadda ni Jesus. Ngem ni Pablo ket saan nga agpatingga iti maysa a saan a nasayaat a paliiw, nga iti kinaagpaysoanna kinunana nga adu a Judio, kadua dagiti Gentil, ket awatenda ni Jesus kas Misias. “Ta no sica naputedca iti oliva nga atap ket nupay maisupadi iti nacaparsuaan naisulbongca iti nasayaat nga oliva, dinto nangnangrona dagitoy, nga isuda dagiti punganay a sangsanga, maisulbongda iti nacaisigudanda nga oliva?” (Rom. 11:24).

Iti umasping a kapanunotan, kuna ni Juan nga amin nga umawat ken Jesus kas Mangisalakanda ket agbalinto nga annak ti Dios. Daytoy ket mapasamak babaen ti panamati iti naganna. (Kitaen ti Juan 1:12, 13.)

Adtoy ti nagsilpuan ti pauna ken ti pakadagdagupan ti Evangelio. Iti Juan 20:31, ti apostol iparangna no apay a nagsurat isuna—tapno patiem koma a ni Jesus ket Isu ti Cristo, ti Anak ti Dios, ket babaen ti panamati ket mabalin a maaddaanka iti biag babaen ti Naganna. Gapuna, ti panangyammo ken pakadagdagupan ket buklenda iti maysa a kita ti panagkaykaysa, dagiti agkakanaig a kapanunotan a mangsaklaw iti amin a mapaspasamak iti nagbaetanda. Daytoy a mamagsilpo ket mangitudo iti aglaplapusanan a kalat ti Evangelio ni Juan—a dagiti tattao ket maisalakanda koma babaen iti panamati ken ni Jesu-Cristo kas Mangisalakanda.

`Kasano a nabalbaliwan ti biagmo babaen iti panagbalin a maysa nga anak a lalaki wenno anak a babai ti Dios?`