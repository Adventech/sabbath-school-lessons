---
title:  Idi Punganay—Ti Nadiosan a Verbo
date:   13/10/2024
---

`Basaen ti Juan 1:1–5. Ania ti iparangarang dagitoy a sasao maipapan iti Verbo, ni Jesu-Cristo?`

Ti Evangelio ni Juan ket mangrugi iti daytoy nakaskasdaaw a kapanunotan: “Idi punganay adda ti Verbo, ket ti Verbo adda iti Dios, ket ti Verbo isu, Dios” (Juan 1:1). Daytoy napintas a sasao ket aglaun iti nauneg a kapanunotan a narigattayo a matukod.

Umuna, ti evangelista ket tukoyenna ti istoria ti Panamarsua, iti Genesis 1:1, “Idi punganay.” Ti Verbo ket addan idiay sakbay ti punganay ti uniberso. Gapuna, ni Juan pasingkedanna ti agnanayon a kaadda ni Jesus.

Sumaruno, “Ket ti Verbo adda iti Dios.” Iti Juan 1:18, ipakita ni Juan nga Isu ket “adda iti saclot ti Ama.” Uray pay no kasano iti panangpadastayo a mangkita no ania iti apagisu a kaipapananna, maysa a banag ti sigurado: ni Jesus ken ti Ama ket nasingedda unay.

Ken kalpasanna, kunana, “Ket ti Verbo isu, Dios.” Ngem kasano koma a ti Verbo ket adda iti Dios ken kasta met nga isu Dios? Ti sungbat ket masarakan idiay Griego. Ti Griego ket addaan iti definite article (ti), ngem awan iti indefinite article (maysa kadagiti). Ti napateg kadatayo ngarud ket ti matudtudo a balikas ti Griego a “ti,” ket mangitudo iti masinnunuo, masinnunuo a banag wenno tao.

Iti sasao a “ti Verbo adda iti Dios,” ti balikas a “Dios” ket addaan ti balikas nga ‘iti’, gapuna a mangitudtudo iti maysa a masinunuo, ti Ama. Ket ti Verbo adda idi iti Ama. Iti sasao a, “ket ti Verbo isu, Dios,” ti balikas a Dios ket awan ti article na, nga isu nga iti daytoy a langa ket mangitudo iti kababalin ti kinadios. Ni Jesus ket Dios—Isu ket saan a ti Ama, ngem kaskasdi nga Isu ti nadiosan nga Anak ti Dios, ti maikadua a Persona iti Kinadios.

Ti apostol ilawlawagna daytoy a pannakaawat, ta iti Juan 1:3, 4 kunana a ni Jesus ket Isu ti Namarsua iti amin a bambanag a naparsua. Aniaman a banag nga iti naminsan ket awan ngem kalpasanna naadda ket naadda laeng babaen ken Jesus, ti Namarsua a Dios.

“Manipud kadagiti al-aldaw iti kinaagnanayon ti Apo Jesu-Cristo ket adda idi a maymaysa iti Ama; Isu idi ‘ti ladawan ti Dios,’ ti ladawan ti kinadakkel ken kinadayagna, ‘ti kinarangrang ti dayagna.’ ”—Ellen G. White, The Desire of Ages, p. 19.

`Apay a ti naan-anay a kinadios ni Cristo ket maysa a napateg a paset ti teolohiyatayo [sursurotayo]? Ania ti mapukawtayo no ni Jesus, iti aniaman a wagas, ket maysa laeng a naparsua a nabiag? Itugotmo ti sungbatmo idiay klase inton Sabado, ken agsaganaka a makiinnadal no apay a ti agnanayon a kinadios ni Cristo ket napateg unay iti pammatitayo.`