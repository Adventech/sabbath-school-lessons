---
title:  Inikkankayo iti Pagtuladan
date:   01/12/2024
---

Ti pammakada a sasao (Juan 13–17) ket mangipaay kadagiti adalan ni Jesus iti bilbilin a maipapan iti masakbayan. Ti pagwadan ti pannakaisuratna ket umas-asping iti pammakada ni Moises idiay Deuteronomio wenno ti panangbendicion ni Jacob kadagiti annakna (Genesis 47–49) wenno ti panangbilin ni David ken Solomon (1 Cronicas 28–29). Ni Jesus liwliwaenna dagiti adalanna maipapan iti ipapanawna. Ikarina ti maysa a mangibagi Kenkuana (ti Espiritu Santo; Juan 14–16). Impadtona ti leddaang nga umay (Juan 15–16), ken pinatigmaananna dagiti adalan nga agtalinaedda a matalek (Juan 15).

`Basaen ti Juan 13:1–20. Ania ti napasamak ditoy, ken apay a daytoy nga istoria ket napateg unay? Ania dagiti adal a sinapul ni Jesus nga isuro?`

Iti dayta a paset ti lubong idi aldaw ni Jesus, dagiti tattao ket nagaramatda iti sandalya wenno sakasakada. Dagiti saksaka ket agbalin a natapok ken narugit. Maysa a kustomre idi iti maysa a babaunen wenno adipen a mangbuggo kadagiti saksaka dagidiay nga umay iti maysa a pannangan. Ngem awan iti babaunen a mangaramid iti daytoy a trabaho iti rabii a maudi a pannakipangan ni Jesus kadagiti adalanna sakbay iti pannakatiliwna.

Iti siddaaw ti tunggal maysa, ni Jesus a Mismo timmakder manipud iti pangrabiian ken binuggoanna amin dagiti saksakada. Ti Juan 13:4, 5 ibagana dagiti tunggal addang ni Jesus. Dayta ket naibaga iti kasta a pannakaibinsabinsa a mangipaganetget iti panangaramid ti Apo iti daytoy di nakappapati nga aramid ti kinapakumbaba.

Babaen iti panangibaga iti sungbat ni Pedro, ti Juan 13:8–11 yun-unegna ti pannakarikna ti uppapay ken di pannakaawat dagiti adalan kadagiti ar-aramid ni Jesus. Kasano koma ti panangaramid ni Jesus, ti Misias, iti kasta a nakababbaba a trabaho? Ni Pedro nagmadi a mangipalubos ken Jesus a mangbuggo kadagiti saksakana, a binagaan ni Jesus a no di makitunos, isu ket awan iti pasetna ken Jesus. Kalpasanna ni Pedro dimmawat iti ad-adu pay nga inyebkasna ti tarigagayna a maisilpu ken Jesus iti amin.

Ti kinapateg ti aramid ni Jesus ket naisinggalot iti kinasiasinona. Kinunana idiay Juan 13:13 nga Isu ti Mannursuro ken ti Apo. Dayta iti panangawagda Kenkuana, ket ipakitana a pudno a kasta. Dagitoy a titolo ket ipakitana ti turay ken pannakabalin.

Nupay kasta, ni Jesus isurona a ti pannakabalin ken turay ket maaramatda koma iti panagserbi, saan nga agpaay iti pannakaitag-ay iti bukod a bagi. Ti Iglesia Adventista ket inarakopna daytoy a panangkita iti ulidan ni Jesus, nga innalana iti umiso a nanaganan nga Ordinansa ti Kinapakumbaba a kas maysa a pannakaisagana iti Pangrabii ti Apo.

`Ania ti isuro ti Ordinansa ti Kinapakumbaba kenka maipapan iti panangsurot kadagiti tugot ni Jesus ken no kasano iti sipapakumbaba a panagserbi kadagiti sabsabali?`