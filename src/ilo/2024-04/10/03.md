---
title:  Sigurado nga Umayak Manen
date:   02/12/2024
---

`Basaen ti Juan 14:1–3. Iti ania a lawag nga imbaga ni Jesus dagitoy a sasao?`

Idiay pagpatinggaan ti Juan 13, ni Jesus kunana nga adda papananna (Juan 13:33). Daytoy ket mangiturong ken Pedro a mangsaludsod no sadino iti papananna (Juan 13:36). Dagiti adalan ket dida maawatan a ni Jesus ket sarsaritaenna ti ipapatay, panagungar, ken yuulina. Ni Pedro kunana nga isu ket nakasagana a mangited iti biagna nga agpaay Kenkuana (Juan 13:37). Ditoy nga ipadto ni Jesus ti panangilibak ni Pedro Kenkuana (Juan 13:38).

Iti daytoy a lawag nga ibaga ni Jesus kadagiti adalanna a saan koma nga agpulkok dagiti puspusoda (Juan 14:1). Ti verbo nga agpulkok ket naipatarus iti Griego a kas tarassō, a kaipapananna tapno makiwar, madisturbo, di makaidna, maikabil iti pannakaulaw. Saan a pakasdaawan a dagiti adalan ket maikabildanto iti pannakaulaw kadagiti sasao ni Jesus.

Ngem iti panangsumra kadagiti butengda, sinaona ti maipapan iti balay ti Amana, nga idiay adda dagiti adu a silsilid (saan a dagiti mansyon, no di ket silsilid a kas iti maysa a pagyanan). Isu ket mapan idiay tapno mangisagana iti maysa a lugar nga agpaay kadakuada. Dagiti sasaona ket kumita iti labes ti umay a bagyo ti kruz agingga iti tiempo inton Isu ket agsubli a mangsubbot kadagiti tattaona. Isu ket kumitkita iti tiempo inton daytoy sibubukel a leddaang ti basol ket mamimpinsan ken naan-anay a malpas (kitaen Dan. 7:27).

Ni Jesus kunana, “ ‘no innac coma. . ., umayacto manen, ket icuyogcayto caniac met laeng: tapno no adino ti yanco, addacay met coma’ ” (Juan 14:3). Dayta ket nalawag unay a kari ti Maikadua a Yaayna.

Ania ti pakaibatayan iti panagtalek iti dayta a kari? Adu dagiti agkuna a ti pannakatungpal ti padto ti Biblia, ket sigurado a pudno dayta. Ngem idiay Juan 14:3, ti pangibatayan ket naiduma iti pannakaibagana. Iti daytoy a bersikulo ti Umayak ket iti agdama a sao ti Griego (Umayakon). Daytoy ket maysa a panangaramat iti present tense ti Griego a maaw-awagan futuristic present. Dayta ket maysa a masakbayan a pasamak a naisao a nabuyogan ti kinasigurado a dayta ket nailadawan a kas mapaspasamaken. Gapuna, naimbag unay nga ipatarus ti pagsasao, Sigurado nga umayak manen.

Ti pakaibatayan ti namnamatayo iti panagsubli ti Apotayo ket saan laeng a pannakatungpal ti padto ti Biblia. Dayta ket ad-adda pay a sigurado a naibatay iti panagtalektayo iti Tao a nangaramid iti kari. Kinunana nga Isu ket sigurado nga agsubli agpaay kadagiti tattaona. Mabalintayo nga ikabil ti panagtalektayo iti dayta a kari agsipud iti nangaramid iti dayta a kari.

`Ania ti isuro ti kruz kadatayo maipapan iti kinasigurado ti maikadua a yaay ni Cristo? No awan ti Maikadua a Yaay, ania nga imbag ti inaramid ti ipapatay ni Jesus kadatayo iti immuna a yaay?`