---
title:  Komentaryo Dagiti Mannursuro
date:   06/12/2024
---

### Paset I: Pakabuklan

Sentro ti Adal: Juan 13:1–20; Juan 14:1–3; Juan 14:5, 6; Juan 1:14; Juan 5:38–40

Ti adal ita a lawas ket ibagana ti nakaskasdaaw nga istoria ni Jesus, ti naglasag nga Anak ti Dios. Awan ti uray maysa a kas la ken Jesus. Isu ket naisalsalumina. Am-ammona ti Ama a nasinged unay. Ni Jesus iti Dalan, ti Pudno, ken ti Biag. Iti Evangelio ni Juan, mangngegtayo ni Jesus a mangsarita iti atiddog a maipapan iti Ama, ta ti Naganna ket adda kadagiti bibigna ken iti pusona nga agtultuloy. Ni Jesus ket Isu laeng iti Maysa a nakakita iti Dios iti rupan-rupa, maysa a banag nga awan iti sabali a tao a makabalin a mangtonton. Gapuna, ni Jesus pasingkedanna ti kinadiosna idi nga imbagana ti pannakaikayametna iti Ama. “ ‘Awan ti tao a nacakita ken Ama, no di ket ti naggapu iti Dios, isu ti nakakita ken Ama’ ” (Juan 6:46).

Maysa kadagiti adalan, ni Felipe, ket masansan a nangngegna ni Jesus a mangipagpaganetget iti pannakaikayametna iti Ama. Kamaudiananna, ni Felipe kinunana ken Jesus, “ ‘Apo, ipakitam cadacami ti Ama, ket umanayen cadacami’ ” (Juan 14:8).

Dadduma kadagiti pagaammo unay a sasao maipapan iti nadekket a panagkayamet ni Jesus ken iti Amana ket masarakan idiay sungbat ni Jesus ken Felipe, idiay Juan 14:9: “ ‘Nabayag nga aldaw nga addaac cadacayo, ket dinac nailasin. Felipe? Ti nacakita caniac, nakitana ni Ama, Apayapay a cunaem: Ipakitam cadacami ti Ama?’ ” Gapuna, kadagitoy a sasao, makitatayo a ni Jesus ket Isu iti kadadakkelan a mangibagi iti Dios. Anian a gundaway a maam-ammotayo ni Jesus, ta iti pannakaammo Kenkuana ket maam-ammotayo met ti Ama.

Malaksid iti “SIAK” a mangitudo ken Jesus a kas “ti dalan, ti pudno, ken ti biag,” adalentayo ti sumagmamano a nayon a bersikulo a tumulong kadatayo a mangapresyar iti dakkel a Saguttayo ken Jesus. Iti panangsurot Kenkuana, ti Dalan, makipagnatayo Kenkuana ken masursurotayo iti Kinapudnona, a mangiturong iti nawadwad a biag ken biag nga agnanayon.

### Paset II: Komentario

**Ti Pagwadan ni Cristo a Tuladentayo** (Juan 13:1–20)

Saan laeng a nangipaay ni Jesus iti sirib ken pannursuro; Inladawanna pay dagiti kinapudnona babaen kadagiti sibibiag nga ad-adal a nagserbi a nangigamer kadagiti sursurona iti puso. Kas pagarigan, kitaentayo ti ordinansa ti kinapakumbaba. Iti panangisibbuna iti daytoy nga ordinansa, saan nga immuna nga inuray ni Cristo dagiti adalanna nga agdisnudo a mangbuggo iti saka ti maysa ken maysa. Ni Jesus ket saan a naglektura maipapan iti kinapakumbaba ken panagserbi. Wenno dina met ninamnama iti maysa nga adipen a maayaban a mangaramid iti daytoy nanumo nga aramid. No di ket, ni Jesus a Mismo ti nagpasango nga agbalin nga Adipen, tapno ipakitana kadagiti pasurotna ti sibibiag a pagwadan no kasano koma ti pannakilangenda iti maysa ken maysa.

Nalawag dagiti sasao ni Jesus a naisangrat a ti kaipapananna ket iti serbisyo a panagbuggo iti saka idi a kinunana, “ ‘No ngarud siac nga Apo ken Mannursuro, binuggoac dagiti sacsacayo, dacayo rebbengyo met ti agbibinnuggo cadagiti sacsaca ti maysa ken maysa. Ta iniccancayo ti pagtuladan, tapno aramidenyo met coma cas iti inaramidco cadacayo’ ” (Juan 13:14, 15). Iti laksid daytoy nalawag a bilin, kaaduan a Cristiano ket pilienda iti saan a panangtungpal dayta. Ti kinapakumbaba a kasapulan tapno maaramid daytoy nga ordinansa ket saan a makaay-ayo iti puso ti tao. Ngem, iti panagmadi a mangaramid kadagiti kondisyon a kasapulan tapno makipaset, malibtawantayo ti adal iti kinapakumbaba a ginandat ni Cristo nga isuro kadatayo.

Iti kultura a naibatay iti Biblia idi tiempo ni Cristo, ti ulo ket itakderanna ti katatan-okan a paset ti bagi, ken dagiti saka ti kababaan. Gapuna, iti panangibaba ni Cristo iti natan-ok nga ulona tapno buggoanna dagiti narugit a saksaka dagiti pasurotna, inladawanna ti kinatulokna a mangaramid iti amin a kabaelanna a tumulong kadakuada iti kadadaksan a kasasaadda. Nagrurod ni Judas a ni Cristo, a ninamnamana nga agbalin nga ari iti Israel, ket ibabana ti Bagina iti kasta a tukad. Ngem ni Pedro, iti sabali a bangir, ket naipababa a nakakita iti Apona iti akem iti maysa a naemma ken nanumo nga adipen. Gapuna, idi damo nagkedked ni Pedro iti intanggaya ni Cristo, ta nariknana a namimpinsan ti saanna a pannakaikari. Ngem idi kinuna kenkuana ni Jesus, “ ‘No saanca a buggoan, awanto ti pannacabagim caniac’ ” (Juan 13:8), simmungbat a dagus ken sitatalged ni Pedro. Saan a kayat ni Pedro, iti aniaman a pamay-an, a pagpeggaden ti napateg a pannakaikayametna ken Jesus. Gapuna, napardas a kinuna Kenkuana ni Pedro iti Juan 13:9, “ ‘Apo, saan laeng a dagitoy sacsacac, ngem dagiti pay im-imac ken ti oloc!’ ”

**Sigurado nga Umayak Manen** (Juan 14:1–3)

Agbibiagtayo iti nariribuk unay ken di natalged a lubong. Gapuna, ti makapatalged a sasao ni Jesus iti Juan 14:1 ket naintiempoan: “Saan coma nga agpulcoc ti pusoyo.” Dagitoy a makapabileg a sasao ket naibatay iti panagtalek iti kinapudno ni Jesus ken iti Amana. Kasta met, daytoy a bersikulo ket naiyangkla iti sigurado a kari ni Jesus a mapan ken mangisagana iti lugar nga agpaay kadatayo tapno matungpal iti naregget a tarigagayna a makiadda kadatayo a kankanayon.

Dadduma agtarigagay nga addadanto idiay langit gapu kadagiti naisangsangayan a mansion wenno palacio a naisagana nga agpaay kadakuada; dadduma gapu kadagiti kalkalsada a nasemento iti balitok. Ngem dagitoy kadi a gungguna ti pudno a mangguyogoy kadatayo a mapan idiay? Iti Griego, ti teksto ket saanna nga ibaga a “mansion” no di ket silsiled, a mabalin a mangipakpakita a ti napaypayso a napateg ket saan a ti pisikal a lugar a tagikuaen wenno okuparentayo no di ket, ti panangnanam iti pannakikadua ni Jesus. Ti ayatna ti mangiturong Kenkuana a mangtarigagay a makikadua kadatayo, ta ti ayatna ket kanayon a mangsapsapul iti panagkakadua.

Ni Jesus ket sigurado a saanna kayat nga agpulkoktayo iti daytoy nariribok a lubong. Pabilgennatayo a mangikabil iti panagtalektayo Kenkuana ken iti Ama, nga isu laeng iti makaipaay kadatayo iti namnama, talna, ken maysa a natalged a masakbayan.

Idiay Juan 14:3, ti verbo nga “umay” iti pagsasao a Griego ket present continuous wenno futuristic present tense. Nalawag a ti kari ni Jesus maipapan iti masakbayan a nadayag a yuumayna ket maysa nga agdama a kinapaypayso. Ti yaayna ket sigurado unay, dayta ket kas la mapaspasamak itan. Ti naragsak a panangpadpadaan iti sigurado a yaayna ket balbaliwanna ti agdama a biagtayo a ti pagarian ti dayagna ket agbalin a mailaga iti pagarian ti paraburna, a mangted kadatayo iti maysa a pannakaraman iti langit.

**Ti Dalan, ti Pudno, ken ti Biag** (Juan 14:5, 6)

Mabalin a mapaliiwtayo ti makapangayangay a panagsasaganad no kasano iti panangiladawan ni Jesus iti Mismo a Bagbagina kas Dalan, ti Pudno, ken ti Biag (Juan 14:6). Kitaen ti panagsasaganad dagitoy tallo a balbalikas. Ni Jesus ket Isu ti Dalan. Kabayatan ti pannagnatayo, masursurotayo ti pudno manipud Kenkuana, nga iti ud-udina ket mangiturong kadatayo iti biag a nawadwad iti daytoy a lubong ken iti agnanayon a lubong nga umay. Paliiwen a daytoy a panagsasaganad ket isu ti sungbat ni Jesus iti saludsod ni Tomas maipapan iti dalan a papanan, idiay Juan 14:5. Mabalin a masdaawtayo no apay nga inaramid ni Tomas daytoy a panagintuod, iti laksid iti nalawag a panangilawlawag ni Jesus iti napalabas a bersikulo: “ ‘Ket no adino ti papanac, ammoyo ti dalan’ ” (Juan 14:4).

Ni Cristo ket Isu laeng ti dalan a mapan iti Ama. Dadduma ket mabalin a supiatenda daytoy a pagsasao iti rason a ni Jesus ket eksklusibo, nangnangruna iti sociedad ita nga aldaw nga isu a ti panangiraman iti amin ket isu iti agraraira iti sociedad. Ngem saan nga amin a dalan ket agturong iti Dios. Ni Jesus laeng iti dalan a mapan iti Dios agsipud ta Isu laeng ti Maysa a nalinteg ken makaikkat kadagiti basbasoltyo. Isu laeng ti Maymaysa a makasukat iti ipapataytayo iti agnanayon a biag. Ni Jesus ket Isu laeng ti Maysa a makaited kadatayo iti kinalinteg ken biag, agsipud ta ik-ikutanna dagita nga agpadpada. Awan ti siasinoman iti daytoy a lubong iti mangik-ikut kadakuada wenno mabalin a makaited kadakuada.

Kas nakitatayo iti un-unana, ni Felipe dinawatna ken Jesus nga ipakitana ti Ama kadagiti adalan. Ti sungbat ni Jesus ken Felipe ket insilpuna ti pannakaammo Kenkuana iti pannakaammo iti Ama, ta no ammotayo ti Anak, sigurado nga ammotayo met ti Ama. Ni Jesus kunana: “ ‘Nabayag nga aldaw nga addaac cadacayo, ket dinac nailasin. Felipe? Ti nacakita caniac, nakitana ni Ama, Apayapay a cunaem: Ipakitam cadacami ti Ama?’ ” (Juan 14:9).

Anian a makaliwliwa ken makapatalged a, ken Jesus, makaasidegtayo iti Ama nga awan ti buteng wenno panagamak. Ti Ama ket tratarennatayo a nabuyogan iti isu met laeng nga asi ken kinamanagayat nga impakita ni Jesus kadagiti tattao a nanglikmut Kenkuana, agraman dagiti naibelleng ken managbasol. Iti kasta ngarud, awan ti pambartayo nga agtukiad a mapan a situtured iti sango ti trono ti Dios tapno umawat iti asi ken pammakawanna.

Kasta met, manen kas naibaga iti Juan 14:6, pinaneknekan ni Jesus nga Isu a Mismo ti Pudno, naglasag ken nagtao. Iti maysa nga agbaliwbaliw a lubong ti kinadakes ken allilaw, ni Jesus agtalinaed a Pudno, ti sibubukel a Pudno, ken awan sabali no di Pudno. Awan ti panagbaliwbaliw Kenkuana wenno iti ibagbagana. Ta kalpasan ti amin, Isu ket isu met laeng “idi calman, ken ita, ken iti agnanayon” (Heb. 13:8). Ni Jesus ket agsubli idiay langit iti mabiit, ket iti kalpasanna, ti Espiritu Santo bumaba kadagiti adalan iti panawen ti Pentecostes, a kas inkari ni Jesus. Ti Espiritu ti Dios ket umay a kas “ ‘Espiritu ti kinapudno, nga aggapu ken Ama, panecnecannanto ti maipapan caniac’ ” (Juan 15:26). Mainayon pay, ni Jesus ket kankanayon nga imbagana ti pudno, ket dagiti adalanna paneknekanda daytoy a kinapudno agsipud ta addada Kenkuana “manipud idi punganay” (Juan 15:27).

Ni Jesus ket Isu ti Silaw ti kinapudno iti amin nga aglikmuttayo. Pukawenna ti sipnget ti kinaulbod ken pannakaulaw ken pagbalinenna a posible a makitatayo ti isuamin a bambanag iti umiso a panangkita. Itan, a kas iti panawen ti Pentecostes, inton ti Espiritu ti kinapudno bumaba, “ ‘idalannacayto iti amin a kinapudno’ ” (Juan 16:13).

Iti maysa a managpalabas ken adu dagiti principiona a sociedad, ti kinapudno ket maysa nga agtigtignay a pontiria, ta kasla agtultuloy nga agalis-alis ken agbaliwbaliw. Ti kinapudno ita ket saan a nasken a kinapudno inton bigat. Ngem ni Jesus, iti maysa a panangisao, ket putdenna amin dagita ket kunana: “ ‘Siac ti dalan, ken ti pudno ken ti biag; awan ti umay ken Ama, no di magna caniac’ ” (Juan 14:6).

**Ti Sursurat ken ti Pudno** (Juan 5:38–40)

Paneknekan ti sibubukel a Biblia ti kinapudno. Ti Sursurat ket agtutunos ken agkaykaysa a kas sibubukel, ta ti agpadpada a testamento ket addaan iti isu met la a Nagsurat—ti Espiritu Santo. Isu met laeng a kinapudno ti maipakat iti pammaneknek ni Jesus idi panawenna. Dagiti narelihiyosoan a pangpangulo ket ibagbagada a mamatida unay ken Moises, ngem dida pinati iti pammaneknekna maipapan ken Jesus. (Kitaen ti Juan 5:46.) Dagiti pangpangulo imbagada a mamatida iti Daan a Testamento; nupay kasta, nariknada a ti irarang-ay laeng iti dayta ti mangipanamnama kadakuada iti biag nga agnanayon.

Ngem ti nailet a panangkita dagiti pangpangulo dagiti Judio maipapan iti Sursurat ket pinapanawna ida manipud iti puso dayta, pakairamanan pay ni Jesus a Mismo. Dagiti pangpangulo ket kas la dida ikankano dagiti pannakatungpal dagiti mammadto ken padpadto iti Daan a Testamento maipapan iti namnama ti Israel ken ti lubong. (Kitaen ti Juan 5:39.) Pudno unay a makapasiddaaw, nga iti panangsukimat nga agpaay iti pannakaisalakan, tinukiadda ti Apo iti namnama ken biagda. Kas la dida naawatan a, no awan ni Jesus, adda laeng ti patay, ken ti biag ket posible laeng babaen Kenkuana.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Kasano a ti kinapaypayso ni Jesus, ti Mangisalakantayo, nga isu iti naan-anay a mangipaduyakyak iti Ama, ket balbaliwanna ti inaldaw a panagbiagmo? Panunotemman a sika ni Felipe ket nangngegmo ni Jesus a mangibagbaga kenka nga iti makakita Kenkuana ket makitana met ti Ama. Ania iti kayat a saoen ti “kitaenyo” ti Ama ken ti Anakna?

` `

2\. Ania ti kaipapanan ti panangiyasideg ni Jesus iti Ulona iti saksaka ni Judas kabayatan a binuggoanna ida? Kasano a ti aramid ni Jesus a kinapakumbaba ken panagpababa ket maipakat kenka a mismo?

` `

3\. Ania iti napaypayso a mangguyogoy kenka a mapan idiay langit: dagiti mansion ken kalkalsada a balitok wenno sabali a bambanag? Ania ti kinapateg ti pannakakita ken Jesus idiay? Apay koma nga Isu ti umuna ken kangrunaan amin nga ipangpangrunatayo?

` `

4\. Kasano a ti kinasigurado ti yaay ni Cristo ket balbaliwanna ti agdama nga inaldaw a panagbiagtayo?

` `

5\. Ania ti makunam iti kapanunotan a dagiti isuamin a bambanag a patientayo ket mayangkla koma iti Sursurat, ken nupay kasta, ket masapul a kankanayon latta a mangiturong kadatayo ken Cristo? Ania ti ibagana maipapan ti naespirituan a panpannagnatayo no ibilangtayo a ti pannakagun-od iti sirib ken pannakaammo ket isu ti kangrunaan a kalattayo?

` `

6\. Kasano koma a ti panangipaganetgettayo ken Cristo ken ti Biblia ket balbaliwanna ti panangkitatayo iti lubong bayat a makitatayo dagiti amin a kita ti pannakasinga ken pannakariro a manglikmut kadatayo?

` `