---
title:  SIAC ti Pudno
date:   04/12/2024
---

`Basaen ti Juan 1:14, 17; Juan 8:32; Juan 14:6; ken Juan 15:26. Kasano a direkta a pagsilpoen ni Juan ti kapanunotan ti Kinapudno ken Jesus?`

Maulit-ulit idiay Evangelio ni Juan, ti pudno ket naisilpu ken Jesus, iti Amana, ken iti Espiritu Santo. Ti pudno ket naisilpu ken Jesus, ti Verbo (logos), ken iti lawag—iti kasupadi ti sipnget (Juan 1:1–14; Juan 3:19–21). Ken, kasta met, ti kinaulbod ket naisilpu iti diablo ken basol (Juan 8:44–46). Kas bungana, ti kinapudno idiay Juan ket saan laeng a maysa a banag ti detalye ken istatistika. Iramanna dagiti kakasta a bambanag, ngem ad-adu pay ngem daytoy, ti kapanunotan ti kinapudno ket launenna ti maysa a namoralan a paset ti kinamatalek iti Dios ken iti pagayatanna.

“Adu dagiti agpukpukkaw iti sibibiag a Dios, nga agtarigagay iti nadiosan a kaadda. Dagiti napilosopiaan a teoria wenno naisurat nga is-istoria, uray pay no kasano ti kinalaingda, ket dida mapnek ti puso. Dagiti pammatalged ken imbensyon dagiti tattao ket awan pategda. Palubosam ti sao ti Dios nga agsao kadagiti tattao. Bay-am dagidiay a nakangngeg laeng kadagiti ug-ugali [tradisyon] ken nataoan a kapkapanunotan [teorya] ken proverbio a dumngeg iti timek Daydiay a ti saona ket mabalinna a pabaroen ti kararrua iti agnanayon a biag.”—Ellen G. White, Christ’s Object Lessons, p. 40.

Panunotem no ania ti kaipapananna a ni Jesus iti Pudno. Ni Jesus ket Isu ti logos, ti Sao nga adda iti Dios manipud idi punganay ken Isu ti Namarsua iti amin a bambanag a naparsua (Juan 1:1–4). Maymaysa Isuna iti Ama manipud iti agnanayon agingga iti kinaagnanayon, ni Jesus ket addaan kadagiti kababalin ti Ama, ket iti kasta isu met ti “SIAC.” Ti kaaddana ket saan nga iturayan iti siasinoman wenno aniaman a sabsabali a bambanag. Awan a pulos ti adda, agraman ti pannakaammo, ti adda a naisina Kenkuana. Ken isuamin a bambanag nga adda, dayta a naparsua, ket naparsua laeng babaen ken Jesus ken agbiag laeng Kenkuana. “Ta kencuana naparsua dagiti amin nga adda cadagiti langlangit ken daga, makita ken saan a makita, uray dagiti trono, wenno kinaturay wenno pagturayan, wenno dagiti pannacabalin; dagiti isu-amin naparsuada gapu kencuana ken mapaayda kencuana; Ket isu ti umuna cadagiti isu-amin nga adda, ket isu-amin a banbanag addada kencuana” (Col. 1:16, 17).

Ni Jesus ket saan laeng a pannakaiparangarang ti pudno. Isu ti Pudno. Ti pudno ket saan a maysa a kapanunotan wenno maysa a patakder. Dayta ket maysa a Persona!

Ti pudno, ni Jesu-Cristo, ket mabalin a maipadis iti init a mangsilaw iti lubong (Juan 8:12). Dayta ket kapada iti kinuna ni C. S. Lewis maipapan iti kinaCristiano, “mamatiak iti Kinacristiano a kas iti panamatik a ti Init ket nakatangkayagen, saan laeng ta agsipud ta makitak dayta, no di gapu ta babaen kenkuana makitak dagiti isuamin a sabsabali a bambanag.”—“Is Theology Poetry?” (n. p.: Samizdat University Press, 2014), p. 15, originally presented 1944. Babaen ken Jesus, ti Pudno, mabalintayo nga apag-isu nga ipatarus ti lubong iti aglikmuttayo.