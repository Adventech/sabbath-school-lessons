---
title:  Adalen Pay
date:   06/12/2024
---

Basaen ti surat ni Ellen G. White, “ ‘The Light of Life,’ ” pp. 463–475, iti The Desire of Ages; E. Edward Zinke, “The Authority of the Bible and the Certainty of the Second Coming,” The Certainty of the Second Coming, pp. 23–36.

Idi kinuna ni Jesus, “Siak ti silaw ti lubong,” Isu ket “adda idi idiay paraangan ti templo a nangnangruna a naisilpu kadagiti serbisyo ti Piesta ti Tabernakulo. Iti tengnga daytoy a paraangan timmakder dagiti dua a nangato a pagrukodan, mangsupsuporta kadagiti dadakkel a kandelaria. Kalpasan ti daton ti rabii, amin a pagsilawan ket nasindian, nga iwarasda ti lawagda iti Jerusalem. Daytoy a seremonia ket pananglagip iti adigi ti silaw a nangibagnos iti Israel idiay let-ang, ken naibilang met a kas mangitudtudo iti umay a Misias. Iti rabii idi a dagiti pagsilawan ket nasindian, ti paraangan ket maysa a buya ti dakkel a panagragrag-o. . . .

“Iti pannakalawag ti Jerusalem, dagiti tattao impakitada ti namnamada iti iyaay ti Misias a mangisilnag iti lawagna iti Israel. Ngem ken Jesus ti buya ket addaan iti nalawlawa a kaipapanan. Kas kadagiti naraniag a pagsilawan ti templo a nangsilnag iti amin nga aglawlawda, kasta met ni Cristo, ti gubuayan ti naespirituan a lawag, silnaganna ti sipnget ti lubong. Ngem ti simbolo ket saan a naan-anay. Dayta dakkel a lawag nga inkabil ti bukodna nga ima kadagiti langlangit ket maysa a napudpudno a pannakabagi ti dayag ti misyonna.

“Agsapa idi; ti init ket kasingsingisingna iti ngatoen ti Bantay dagiti Olivo, ket dagiti sinamarna nagdisso a nabuyogan ti sumilsileng a kinaraniag kadagiti marmol a palacio, ket sinilawanda ti balitok dagiti pader ti templo, idi ni Jesus, intudona dayta, kinunana, ‘Siak ti silaw ti lubong.’ ”—Ellen G. White, The Desire of Ages, pp. 463, 464.

**Salsaludsod a Pagiinnadalan**:

`Iti klase, saritaen ti sungbatmo iti maudi a saludsod iti Huebes. Ania dagiti napateg a kinapudno nga insuro ti Biblia a ditay pulos masursuro, uray iti prinsipio, manipud iti siensya? Kas pangarigan, ti kruz? Wenno ti panagungar? Wenno ti Maikadua a Yaay? Ania pay dagiti dadduma a napateg a kinapudno iti Biblia a masapul a maiparangarang kadatayo —ta no saan, ditayto pulos a maammoan ida?`

`Panunotem ti pannakatnag ni Lucifer, maysa a naan-anay a parsua nga addaan iti adu a masirib a pannakaammo iti Dios ken no ania iti langa ti Dios. Ket nupay kasta, uray pay iti amin dagita, isu ket immalsa a maibusor Kenkuana. Ania ti ibaga kadatayo daytoy maipapan iti kinapaypaso ti wayawaya a pagayatan, ti isu met laeng a wayawaya a pagayatan nga adda kadatayo—ken apay nga iti tunggal kanito ket masapul a pilientayo ti panangisuko iti dayta a pagayatan iti Dios?`