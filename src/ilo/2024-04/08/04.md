---
title:  'Dagiti Padto ti Daan a Testamento Maipapan ken Jesus: Paset I'
date:   19/11/2024
---

Iti maysa a pannakiinnadal kadagiti narelihiyosoan a pangpangulo maipapan iti kinasiasinona, ni Jesus pinasingkedanna ti turay ti Sursurat. Iti umuna a talgiap, kas la saan a nasken nga aramidenna dayta agsipud ta dagiti narelihiyosoan a pangpangulo ket patienda ti Biblia. Nupay kasta, uray pay kadakuada, ni Jesus ket ipaganetgetna ti turay ti Sursurat, ken inaramidna dayta tapno ipakitana kadakuada ti kinasiasinona—uray pay no kasano ti kinatangken dagiti puspusoda, ken uray pay no kasano ti panangpadasda a manglaban iti kombiksion.

Kabayatanna, ni Juan ilanadna dagiti adu a direkta nga adaw ken pannakatukoy iti Daan a Testamento a mangitudo ken Jesus kas pakatungpalan ti kari ti Daan a Testamento iti maysa a Misias.

**Kasano a nagsilpu dagiti sumaganad a teksto ti Baro a Testamento ken ti Daan a Testamento? Dayta ket, kasano ti panangaramat ti Baro a Testamento kadagitoy a teksto a mangsaksi ken Jesus?**

`Juan 1:23; Isa. 40:3`

`Juan 2:16, 17; Ps. 69:9`

`Juan 7:38; Jer. 2:13`

`Juan 19:36; Num. 9:12`

Saan laeng a ni Juan, no di pay ket da Pedro, Pablo, Mateo, Marcos, Lucas, ken amin a mannurat iti Baro a Testamento, babaen ti panangipaltiing ti Espiritu Santo, ket ulit-ulit nga ipaganetgetda a ti biag, ipapatay, panagungar, ken yuuli ni Jesus a Nazareno idiay trono ti Dios ket pannakatungpal amin dagitoy dagiti padto ti Daan a Testamento.

Ket nupay ni Jesus ket kankanayon nga itudtudona dagiti adalan iti Sursurat, nga isu a nangipadto iti panagministrona—kamaudiananna, kaano ti pannakaawat dagiti adalan a ti Sursurat ket itudona Isuna? Kalpasan laeng nga Isu natay ken nagungar ken nagparang kadakuada a naawatanda met laeng. “Idi ngarud nagungar cadagiti natay, dagiti adalanna nalagipda a sinaona daytoy: ket namatida cadagiti Sursurat ken ti sao nga insao ni Jesus” (Juan 2:22; kitaen pay ti Juan 20:9).