---
title:  Komentaryo Dagiti Mannursuro
date:   22/11/2024
---

### Paset I: Pakabuklan

Sentro ti Adal: Juan 8:23

Agtultuloy nga umad-adu ti pammaneknek maipapan iti kinadios ni Jesus. Iti Evangeliona, ni Juan ket mangipaay kadagiti ad-adu pay a makakombinsir a pammaneknek a ni Jesus ket pudno unay nga Isu ti ibagbagana a kinasiasinona—ti Anak ti Dios, a naibaon a mangarayat iti managbasol a sangkataoan. Iti daytoy nga Evangelio, makirinnason ni Jesus kadagiti tattao tapno maalana ida a kumita iti nasin-aw a kababalinna, dagiti nadiosan a pakabigbiganna, dagiti mannakabalin a sasaona, ken dagiti napnoan datdatlag nga ar-aramidna.

Kas naglasag nga Anak ti Dios, immay ni Jesus a mangisalakan iti daytoy managbasol a lubong. Isu ket nakipagmaymaysa iti Ama. Gapuna, ni Jesus ket imbaga ken inaramidna ti isuamin a bambanag a kas maiyannatop iti pagayatan ti Ama. Ni Cristo ti kadakkelan a sagut ti Dios iti sangkataoan, ket no awan iti kasta a Sagut, ti lubong ket madadael. Nupay kasta, nakalkaldaang ken maisupadi unay, ta iti laksid daytoy a kinapudno, kaaduan iti lubong, nga isu a pinarsuana, ket saanda a namati Kenkuana. Uray met dagiti bukodna a tattao./ Ni Juan ket inaramidna daytoy a banag a nawadwad unay a nalawag. Anian a nakalkaldaang a dagiti parsua ti Dios, a naaramid iti ladawanna, ket tinukiadda ti di mailibak a Sagutna! Ni Jesus “adda idi iti lubong ket ti lubong napaadda gapu kencuana; ket ti lubong dina nailasin. Immay cadagiti cucuana, ket dagiti taona isu saanda nga inawat” (Juan 1:10, 11).

Ita a lawas, intayo adalen dagiti sumagmamano a napateg a padto kadagiti Sursurat a nalawag unay a mangiparangarang ken Jesus a kas naikari a Misias. Mainayon pay, intayo kitaen ti masinnunuo a detalye no kasano a dagitoy a padpadto ket natungpalda nga apagisu unay. Kas pangarigan, intayo kitaen ti pannakatungpal ti padto no kasano ti iseserrek ni Jesus iti Jerusalem, a nagsakay iti maysa nga asno (Sal. 118:26; Zac. 9:9). Intayo pay kitaen iti padto ti maysa nga adalan nga isu a mangliput Kenkuana (Sal. 41:9). Mainayon pay, intayo adalen ti aramid a no apay a sumagmamano a pangpangulo ket inkeddengda a mangtukiad Kenkuana kabayatan a, makapaklaat unay, dagiti sabsabali ket pinilida iti mamati Kenkuana. Kamaudiananna, iti daytoy nga adal, intayo kitaen ti saludsod, Ania ti kayat a saoen iti maaddaan iti panunot a panagrasrason “manipud ti baba,” segun iti Juan 8:23, a maisupadi iti panunot a panagrasrason manipud ngato?

### Paset II: Komentario

Dagiti Padto iti Daan a Testamento Maipapan ken Jesus

Dagiti apagisu a pannakatungpal dagiti padto maipapan iti Misias iti biag ken panagministro ni Jesus ket makapaguyogoy ken mangiturong iti panagaripapa. Dagitoy a padto iti Daan a Tulag ket natungpalda a nabuyogan iti di nakapappati a kinaapagisu. Ti katatangkenan a managsaludsod ken managduadua ket mapagbalin nga awan salaknibna a maibusor iti panagdissuor dagiti pammaneknek. Nupay ammo ni Jesus no kasano ti kinatangken dagiti pangpangulo dagiti Judio, saan a pulos Isuna a simmuko kadakuada. Kanayon latta a pinadasna manipud iti amin a mabalin a suli a mangbabalaw kadagiti nasukir a pusoda. Nupay adu dagiti saan a simmungbat Kenkuana, intultuloyna ti nangdanon kadakuada tapno uray iti kabassitan ket mabalin a maammoanda nga adda ti maysa a mangipakpakdaar iti kinapudno iti nagtetengngaanda.

Nalaka ti agbalin a managdillaw kadagiti pangpangulo dagiti Judio ken mariribukan iti kinakurang ti pammatida kadagiti bukodda a Sursurat maipapan iti Misias. Ngem kasano koma ti reaksiontayo no addatayo iti isu met laeng a kasasaad, no ti kangrunaan nga ipangpangrunatayo ket ti panangpadpadaan iti maysa a managparmek a buyot ti Judio (saan a nadiosan) iti tradisyon ni Moises wenno ni David, maysa a makaparmek iti kaadda dagiti Romano manipud Israel ken bungtolenna iti sangolna? Laglagipen, uray dagiti adalan ni Cristo, dagiti kaasitgan Kenkuana, ket nabuntog a namati iti naespirituan a pagarianna. Pudno unay, kalpasan laeng ti panagungarna a pudno a namatida. (Kitaen Juan 2:22.)

Ti parikut kadagiti pangpangulo ti relihiyon ket ammoda ti letra ti linteg ngem saan a ti espirituna. Pudno unay, ammoda ti Naisurat a Sao ngem, anian ta saan a ti Sibibiag a Sao. Pinaneknekan ni Jesus daytoy a di panagballigi idi kinunana kadakuada: “ ‘Dacayo sukimatenyo dagiti Sursurat, agsipud ta pagarupenyo nga adda cadacuada ti biagyo nga agnanayon; ket dagitoy isuda ti mangpanecnec ti maipapan caniac; Ket nupay casta madicayo nga umay caniac, tapno maaddaancayo coma ti biag’ ” (Juan 5:39, 40). Insuro dagiti nagkauna nga ug-ugali [tradisyon] dagiti Judio a ti laeng pannakaammo kadagiti Sursurat ti mangipatalged iti biag nga agnanayon. Daytoy a kapanunotan ket mapaneknekan iti naipadamag nga insuro ni Hillel, maysa a nalatak a rabbi idi umuna a siglo b.c. Naadaw ni Hillel a kunana, “Ti maysa a nakagun-od iti bagina kadagiti sasao ti Torah, ket nagun-odna agpaay iti bagina ti biag ti lubong nga umay.”—Mishnah Aboth 2. 7, Soncino ed. of the Talmud, p. 17. (Quoted in the SDA Bible Commentary, vol. 5, p. 955.)

Gapuna, dagiti pangpangulo dagiti Judio ket naigamerda unay kadagiti sasao ti Sursurat ta nabaybay-anda ti puso dayta—ni Jesus. Dagiti pangpangulo ket sinukatanda iti maysa a narabaw a sirib a pananganamong ti pannakapabaro ti puso. Ti panangsukimat kadagiti Sursurat, kas iti inaramidda, ket saan a dakes iti uneg ken iti bagbagina a mismo, ngem linapdanna ida a makakita iti naun-uneg a kaipapanan ti misyon ni Cristo ken ti itangtanggayana a pannakaisalakan.

Ni apostol Pablo ket iyallangoganna dagiti sasao ni Cristo kadagiti pangpangulo, idi nga insuratna a “ti letra mamapatay, ngem ti Espiritu mangted ti biag” (2 Cor. 3:6). Ti panangisentro iti surat, nga awan iti Espiritu, ket mangiturong iti ligalismo ken panaginsisingpet, nga isu nga agbanag iti panangidilig iti bukod a bagi kadagiti sabsabali imbes a kumita ken Jesus, ti Pangulo ken Mangtungpal iti pammati.

Dagiti pangpangulo dagiti Judio ket ibagbagada a mamatida ken Moises, ti raraemenda unay a mammadto, ngem dida namati iti nadiosan a “Mammadto” nga Isu nga impadto ni Moises nga umay. Iti ipapanawna, ni Moises ket inkarina kadagiti tattao, “ ‘Ni Jehova a Diosmo mamangonto kenca iti maysa a mammadto nga aggapu iti nagtengngaam, cadagiti cacabsatmo, cas caniac; isu ti ipangagyonto’ ” (Deut. 18:15). Ni Jesus pinalagipanna dagiti pangpangulo dagiti Judio a ni Moises, nga isu a dinaydayawda unay, ket namati Kenkuana ken iti masakbayan a misyonna. Ngem, itan ta daytoy a kari ket matungtungpal iti imatangda, nagtukiadda a mamati. Ni Jesus nakirinnason kadakuada: “ ‘Ta no pinatiyo ni Moises, pinatidac coma, ta isu nagsurat iti maipapan caniac’ ” (Juan 5:46).

Dagiti padto a natungpal maipapan iti kina-Misias, nga isu a masansan unay a mangtratar kadagiti nataoan nga ar-aramid ti panagkakayamet, ket iparangarangna dagiti adu maipapan iti kababalin ni Cristo. Intayo kitaen dagiti dua nga ehemplo. Ti umuna a padto ket masarakan idiay Salmo 41:9, nga isu a mangipadto, “Wen, ti pay caingongotco unay a gayyem, a nagtalcac, isu a nakicaan iti canec, incugtarna ti mucodna caniac.” Ni Jesus ket impakatna ti padto iti Mismo a Bagbagina, a kas maysa a liniputan ti maysa a gayyem: “ ‘Saanac nga agsao ti maipapan cadacay amin: ammoc dagiti pinilic; ngem tapno matungpal ti Surat: Ti makipangan caniac iti tinapay, kinusayannac ti mucodna’ ” (Juan 13:18).

Iti kultura ti Makintengnga a Daya (Mideast) agingga ita nga aldaw, ti panangibingay iti taraon iti maysa a tao ket maysa a naisangsangayan nga aramid ti singgalot a mangyeg iti emosyonal ken naespirituan a kinasinged iti maysa a panagkakayamet. Gapuna, ti kinamanangallilaw ti maysa iti sabali nga isu a nakaibingayan ti taraon ket maysa a pagilasinan ti panangliput. Ni Jesus ket ginastarna iti tallo ket kagudua a tawtawen, saan laeng a nakipangan ken Judas no di ket nangpakawan ken nangpabileg kenkuana. Kabayatan daytoy a tiempo, ni Jesus ket inkagumaanna a salakniban ti reputasyon ni Judas. Nupay addaan ni Jesus iti umdas a panangikalintegan iti panangaramidna a kasta, dina sinapul nga ibutaktak ni Judas a kas mannanakaw iti publiko. Kas subadna, inlako ni Judas ni Jesus iti 30 a siklo, ti gatad ti maysa a gagangay nga adipen. Kalpasanna, iti rabii ti pannakatiliw ti Mangisalakan, immasideg ni Judas ken ni Jesus ket immagek Kenkuana. Iti laksid daytoy nakaro a panangliput, mismo nga inawagan ni Jesus ni Judas a “gayyem.” Kinuna ni Jesus kenkuana, “ ‘Gayyem, tungpalem ti panggepmo’ ” (Mat. 26:50).

Iti maikadua a pagarigan ti natungpal a padto a mangiparangarang iti kababalin ni Cristo, intayo kitaen ti Zacarias 13:6. Sarsaritaen daytoy a bersikulo dagiti sugat a naawat ni Jesus babaen ti pannakailansana iti kruz. Ti bakrangna ket naduyok, ken nasugatan dagiti im-imana. Impadto ni Zacarias iti daytoy a bersikulo a maawat ni Jesus dagitoy a sugat idiay balay dagiti gagayyemna. Kayatna a saoen, ni Jesus ket tudtudoenna ti kangrunaan a mangliput Kenkuana a kas gayyemna ken dagiti nadawel a mangilansa Kenkuana, dagiti pangpangulo dagiti Judio, a kas gagayyemna! Gapuna, ti nasin-aw ken awan basolna a naibukbok a dara ni Cristo ket saan nga umkis a kas pammales a maibusor kadagidiay a nangibukbok iti dayta. Dagiti nasugatan nga im-imana ket saanda a naigemgem iti pungtot; naiyunnatda tapno mangarakop ti amin iti ayat ken pannakaikappia.

Manipud Baba (Juan 8:23)

Busbosen ni Juan ti kaaduan a paset ti kapitulo 8 a mangitudo ken Jesus a kas natan-ok ken nadiosan nga Anak ti Dios, nga imbaon ti nailangitan nga Amana a tumulong kadagiti awan namnamana a naidagaan. Isuamin a bambanag nga insarsarita ni Jesus ket nailangitan. Isu ti nailangitan a silaw a nangsilnag iti lubong a nasipnget gapu iti basol. Pinaneknekan ti Ama nga imbaunna ti Anakna manipud iti ngato tapno agbalin a pudno a Saksi ti kinapudno. Amin dagiti sagut nga inted kadatayo ti Langit iti kinatao ni Jesus ket naidiligda kadagiti naidagaan a banag idi kinuna ti Mangisalakan kadagiti pangpangulo dagiti Judio, “ ‘Dacayo taga babacayo, siac taga ngatoac; taga ditoy a lubongcayo; siac saanac a taga ditoy a lubong’ ” (Juan 8:23).

Ti “manipud baba” ket ipakpakitana a dagiti pangpangulo ket naidagaan unay dagiti pampanunotda a ti nailangitan a pampanunot ket saan a mabalin. Nadekketda unay kadagiti ug-ugalida [tradisyonda] ken nabulsekda kadagiti bukodda nga akikid ken naisentro iti bagi a pilosopia isu a pinilida daytoy a lubong ken ti patay, a tinukiadda ti langit ken sigurado a biag ken Jesus. Maitutop unay ti panangiladawan ni Pablo iti kasta a klase dagiti agkunkuna a pasurot kas addaan iti “langa a kinasanto,” nga awanan iti aniaman a nadiosan nga elementona. Isukatda ti makinruar a kinasanto iti makin-uneg a kinadalus. (Kitaen 2 Tim. 3:5.)

Di ninamnama, ibaga kadatayo ni Juan nga “adu ti namati Kenkuana” (Juan 8:30). Daytoy a naibaga ket naglaon iti dakkel nga adal nga agpaay kadatayo no dagiti bambanag ket kasla awan namnamada, ken adu ti awan pammatida: ti lawag ket agraraira uray iti panawen ti sipnget. Inkasaba ni Jesus ti kinapudno uray pay no aniaman ti panangawat wenno panangtukiad dagiti tattao. Masapul nga aramidentayo ti kasta met laeng, iti laksid dagiti makapaupay a paspasamak.

Ti di panangikankano dagiti pangpangulo ti relihiyon iti kinapudno ti nangiturong kadakuada a sipapakinakem a mangikidem kadagiti matada ken mangbulsek iti bukodda a puso a maibusor iti dayta tapno saanda a makita ti silaw a naibaun manipud langit. No linuktanda koma ti panunotda ken ni Jesus, namatida koma. Ngem ti kasta nga aramid ket nangam-ames koma kadagiti siguden a kapanunotanda. Sapay koma ta kanayon a situtuloktayo a manglukat iti puso ken panunottayo iti kinapudno, agsipud ta kas kinuna ni Jesus, “ ‘Ket maammoanyonto ti pudno, ket ti kinapudno luc-atannacayto’ ” (Juan 8:32).

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Panunotem no kasano a ti biag ni Jesus ket maysa a naan-anay nga anniniwan ni Amana. Masansan a nagsarita ni Jesus maipapan iti Amana ken ti nasinged a panagkayametda. Adda idi tiempo a kiniddaw ni Felipe iti Apona nga iparangarangna ti Ama kadagiti adalan. Simmungbat ni Jesus, “ ‘Nabayag nga aldaw nga addaac cadacayo, ket dinac nailasin. Felipe? Ti nacakita caniac, nakitana ni Ama, Apayapay a cunaem: Ipakitam cadacami ti Ama’ ” (Juan 14:9). Iti inaldaw a panagbiag, kasano nga iti pannakakita iti Ama ken Jesus ket balbaliwanna ti kaaddam, ken ania ti pakaidumaan nga aramiden dayta a pannakaawat?

` `

2\. Saan kadi a pakaseknan koma, wenno makapadanag pay ketdi, no datayo, kas kadagiti pangpangulo ti relihiyon, ket maipasangotayo iti nalawag a kinapudno manipud iti Biblia ket kalpasanna igagaratayo a tallikudan dayta? Ania ti paset ti kinapasindayaw iti panangsalungasingtayo iti konsiensiatayo ken panangibaw-ingna kadatayo manipud iti kinapudno? Kasano a matulongannatayo ti Espiritu Santo a mangisina kadagiti napasindayaw a kapanpanunotantayo ken tapno agbalin a nalaka a maisuro?

` `

3\. Aniaman a mangagaw iti panangipangpangruna kenni Jesus iti biagtayo ket agbalin, iti kinapudnona, a maysa a didiosen. Nupay nakabutbuteng ti kapanunotan, no ditay’ agannad, uray pay ti trabahotayo nga agpaay Kenkuana ket mabalin a mangala iti lugarna kadagiti biagtayo. Mabalin met a ti panagadal iti Biblia ket alaenna ti lugar ni Jesus. Utoben daytoy nakaro a sasao ket sumungbatka: “Kabayatan nga umad-adu dagiti ar-aramiden ken dagiti tattao ket agbalin a naballigi iti panangaramid iti aniaman a trabaho nga agpaay iti Dios, adda peggad iti panagtalek kadagiti plano ken pamay-an ti tao. . . . Kas kadagiti adalan, agpeggadtayo iti pannakapukaw iti panagpannuraytayo iti Dios, ken agsapul a mangaramid iti maysa a mangisalakan kadagiti ar-aramidtayo.”—Ellen G. White, The Desire of Ages, p. 362.

` `

4\. Ania ti kayat a saoen ti maaddaan iti “manipud baba” a panagpampanunot? Mayanudtayo kadi no dadduma iti kasta a wagas ti panagpampanunot? No wen, kasano?

` `

5\. Adu dagiti namati ken Jesus (Juan 8:30), iti laksid dagiti amin a duadua iti aglikmutda. Kasano a daytoy a kinapudno ket pabilgennatayo a saan a mangib-ibbet kadagiti tattao a kasla sumupsuppiat iti lawag ti kinapudno ti Dios?

` `