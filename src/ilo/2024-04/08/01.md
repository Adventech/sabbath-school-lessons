---
title:  Pannakatungpal Dagiti Padto ti Daan a Testamento
date:   16/11/2024
---

### Basaen Agpaay iti Adal ita a Lawas
Juan 5:17, 20, 36–40, 46, 47; Juan 13:18; Juan 17:12; Jer. 2:13; Zac. 9:9; Juan 8:12–30.

> <p>Paset a Maiyulo</p>
> “ ‘Ngem adda dacdackel a pangpanecnecco ngem iti pangpanecnec ni Juan, ta dagiti aramid nga inted ni Ama caniac a leppasec, dagita met laeng nga aramid nga aramidec, panecnecanda ti maipapan caniac a ti Ama imbaonnac’ ” (Juan 5:36).

Makitatayo a maulit-ulit iti libro ni Juan dagiti amin a bambanag a kinuna ken inaramid ni Jesus nga isu a nangiparangarang a wen ti Misias (hammashiach), ti Cristo, ket immay idiay Israel. Ket Isu immay, iti kinaagpaysoanna, kas maysa kadakuada, maysa a Judio a naiyanak idiay Betlehem, kas iti impadto dagiti Sursurat.

Ngem, kas insurat ni Juan, “Isu adda idi iti lubong ket ti lubong napaadda gapu kencuana; ket ti lubong dina nailasin” (Juan 1:10).

Isu adda idi iti lubong ket ti lubong napaadda gapu kencuana, ngem nupay kasta ti lubong dina nailasin? Dayta ket maysa a nakaskasdaaw a sasao. Ken, kas iti makitatayo idiay Juan ken iti dadduma kadagiti Evangelio, adu a tattao ti saan a nakaammo Kenkuana uray pay no masapul a naammoanda koma, nangnangruna agsipud kadagiti amin a bambanag nga inaramid ken kinuna ni Jesus. Ken, iti ad-adu pay, agsipud ta dagiti sursurat ti Daan a Testamento ket itudoda Isuna.

Ita a lawas intayo kitaen iti ad-adu pay a wagas a panangiparangarang ni Juan ken Jesus a kas Misias, ken kasta met, intayo kitaen no apay a sumagmamano a tattao ket kaskasdi nga agtultuloy pay laeng a mangtukiad Kenkuana—iti laksid dagiti amin a napigsa unay a rasrason a mangpasingked Kenkuana a kas Cristo.

Ania ti masursurotayo manipud kadagiti biddutda?

_*Adalen ti adal ita a lawas tapno maisagana agpaay ti Sabado, Noviembre 23._