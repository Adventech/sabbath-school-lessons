---
title:  Dagiti Pagilasinan, Ar-aramid, ken Datdatlag
date:   17/11/2024
---

Mainayon pay kadagiti matudtudo a datdatlag nga inaramat ni Juan a mangitudo ken Jesus a kas Misias, inlanadna pay ti nalawlawa nga adal maipapan kadagiti pagilasinan, ar-aramid, ken datdatlag nga inaramid ni Jesus.

Dagiti pagilasinan ken datdatlag, iti uneg ken kadagiti bagbagida, ket saan ida a pammaneknek iti kina Misiasna, agsipud ta adu kadagiti mammadto, no dadduma saan a pudno a mammadto, ket nagaramidda met kadagiti datdatlag. Ni Juan ket dina inlanad dagiti pagilasinan agsipud ta intudoda iti maysa laeng a dakkel nga agar-aramid iti datdatlag. Dagiti pagilasinan nga insurat ni Juan ket addaan iti naisalsalumina a kababalin a mangitudo ken Jesus a kas Misias ken tapno mangipakita nga Isu ket pudno unay a naggapu iti Dios Ama a Mismo.

`Basaen ti Juan 5:17, 20, 36–38. Kasano ti panangiladawan dagitoy bersikulo iti panagkayamet ni Jesus ken iti Dios Ama, nangnangruna iti lawag dagiti pagilasinan?`

Inaramat ni Jesus dagiti pagilasinan a mangipakita iti nasinged nga agtartrabaho a pannakaikayametna iti Ama. Isuda a dua ket maymaysada. Dagiti ar-aramid impakitada a “ ‘ti Ama adda caniac, ket siac addaac kencuana’ ” (Juan 10:38; kitaen met ti Juan 14:10, 11.)

Ti panggep ti immayan ni Jesus ket tapno aramidenna dagiti ar-aramid ti Maysa nga Isu a nangibaon Kenkuana, tapno dagitoy nga ar-aramid ket maipaduyakyak koma iti lubong. Dayta ket, Isu immay a mangaramid iti aramid a nangibaunan ti Ama nga aramidenna, ket dagiti ar-aramid nga inaramidna ket nalawag a nangpaneknek nga Isu ket manipud iti Ama.

Ngem nupay kasta, kas iti nakitatayon, uray pay iti laksid dagiti napigsa unay a pagilasinan ken pammaneknek manipud kadagiti adu a tattao, dagiti tattao ket kaskasdi pay laeng a pinilida iti saan a mamati.

Dagiti narelihiyosoan a pangpangulo dinamagda ni Jesus, “ ‘Agingga ti caano a pagduaduaennacami? No sica ti Cristo, ibagam cadacami a silalawag.’ Simmungbat cadacuada ni Jesus, ‘Imbagac cadacayo ket dicay mamati. Dagiti aramid nga aramidec iti nagan ni Amac, dagita ti mangpanecnec iti maipapan caniac’ ” (Juan 10:24, 25).

No rimmuar a dagus ni Jesus ket kinunana nga Isu ti Misias, dagiti pangpangulo ti relihiyon—a mangsapsapul iti aniaman a masarakanda a maibusor Kenkuana—ket rimmautda koma a dagus Kenkuana. Gapu ta ammona daytoy, intudo ketdi ni Jesus dagiti ar-aramid nga inaramidna. No imbaga ni Jesus nga Isu ti Cristo, nalakada la a libaken dayta. Ngem kasano a mailibakda dagiti pagilasinan, ar-aramid, ken datdatlag? Dagitoy ket napigsa unay a pammaneknek iti Kinasiasinona ken no sadino ti naggapuanna.

`Kasano ti panangsalaknibtayo kadagiti bagbagitayo manipud iti pannakaadda iti kita ti timmangken a puso a makitatayo kadagitoy narelihiyosoan a pangpangulo? Ania dagiti wagas a nalabit a lumablabantayo a maibusor iti trabaho ti Dios kadagiti bukodtayo a biag?`