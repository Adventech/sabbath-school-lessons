---
title:  Ti Naturay a Paset ti Sursurat
date:   18/11/2024
---

Mainayon kadagiti matudtudo a pagilasinan ken pammaneknek nga inaramat ni Juan a mangitudo ken Jesus a kas Misias, ni Juan ket dinakamatna pay ti kinaturay ti Daan a Testamento ken dagiti padtona, nga isu a nangipadto iti trabaho ni Cristo. Ti Daan a Testamento ket kangrunaan saan laeng nga iti Evangelio ni Juan no di ket iti amin a Baro a Testamento. Ti pannakapalinteg nga agpaay ken Jesus, iti Kinasiasinona, sadino iti naggapuanna, ania ti inaramidna, ken ania iti aramidenna—ket naibatay iti Sursurat, iti daytoy a kasasaad ket ti Daan a Testamento.

`Basaen dagiti sumaganad a teksto: Juan 5:39, 40, 46, 47. Ania ti isuroda kadatayo maipapan iti kababalin ni Jesus iti kinaturay ti Sursurat?`

Iti amin nga Evangelio, maulit-ulit a ni Jesus itudona ti kinaturay ti Sursurat a kas maysa a kangrunaan a mangsaksi Kenkuana. Kas pangarigan, ni Jesus masansan nga agaramat kadagiti paspasamak manipud iti Daan a Testamento a tumulong a mangitudo iti Mismo a Bagbagina ken no ania iti aramidenna. Ti sumaganad ket maysa a kasasaad, a sadiay ket mangala iti maysa a pasamak manipud Numeros 21:5–9. “ ‘Ket no casano iti panangibayog ni Moises iti uleg idiay let-ang, casta met a masapul a ti Anac ti tao maibayog’ ” (Juan 3:14). Ditoy, saan laeng a tudtudoen ni Jesus ti istoria, ngem babaen iti panangaramatna iti dayta a mangitudo iti Mismo a Bagbagina, kangrunaan nga itedna kadatayo ti naturay a pannakaipatarus iti mensahe a kayat nga idanon ti istoria.

Ket saan laeng a ni Jesus no di pay ket uray dagiti sabsabali ket aramatenda met ti Daan a Testamento a mangitudo ken Jesus. Kas pangarigan, iti un-una ti Juan, mabasatayo ti sasao ni Felipe: “ ‘Nasaracanmi daydi insurat ni Moises iti linteg, ken dagiti mammadto’ ” (Juan 1:45).

Basaen dagiti sumaganad a teksto: Juan 13:18; Juan 17:12; Juan 19:24, 28, 36. Ania ti isuroda maipapan iti kinaturay ti Sursurat kas iti pannakaawat ni Jesus ken ni Juan? Ania ti ibaga daytoy kadatayo maipapan iti napateg a paset ti amin a Sursurat a masapul a maadda met iti pammatitayo?

`Ania dagiti pwersa ita nga aldaw a mabalin a nasikap wenno silalatak nga agtrabaho a mangdadael iti pammatitayo iti turay ti Biblia? Iyegmo ti sungbatmo idiay klase inton Sabado.`