---
title:  Manipud Baba
date:   21/11/2024
---

Iti adaltayo iti Juan, nakitatayo a ni Juan ipakitana no kasano a ni Jesus ket pudno unay nga Isu ti naikari a Misias, ti dakkel a namnama nga inur-uray dagiti tattao a Judio.

Ngem nupay kasta, adu kadagiti narelihiyosoan a pangpangulo, dagiti naespirituan a mangibagnos kadagiti tattao, ket isuda ket di dagiti kadakkelan a kabusorna.

Apay?

`Basaen ti Juan 8:12–30. Ania ti mapaspasamak iti nagbaetan ni Jesus ken dagiti narelihiyosoan a pangpangulo ditoy? Ania dagiti teksto a kaimbagan a makatulong a mangilawlawag no apay nga adu ti nangtukiad Kenkuana?`

Kuna ni Jesus a saanda nga am-ammo Isuna wenno ti Ama (Juan 8:19). Am-ammoda koma ida nga agpadpada, ngem dagitoy a tattao ket naallilawda kadagiti bagbagida. Naisinggalotda unay kadagiti bukodda nga ug-ugali [tradisyon] ken pilosopia nga uray no adda ni Jesus iti mismo a sangoananda, nga ar-aramidenna amin dagiti bambanag nga inaramidna ken ibagbagada dagiti bambanag nga imbagana—amin a nabileg a paltiing ti Ama—kaskasdi a nagtukiadda latta Kenkuana.

Maikadua, ni Jesus kunana kadakuada, “ ‘Dacayo taga babacayo’ ” (Juan 8:23). Iti sabali a pannao, uray pay ngata no kasano ti kinarelihiyosoda, dagitoy ket saanda a naespiritualan, nadiosan a tattao. Addaanda iti maysa a “langada a kinasanto” (2 Tim. 3:5), ngem dayta laeng. Addaanda iti akinruar a kinasanto ngem akin-uneg a panagduadua.

Daytoy ket saan a pulos a kabarbaro: “ ‘Ket ti Apo kinunana, Agsipud ta daytoy nga umili umasidegda caniac ket iti ngiwatda ken cadagiti bibigda dayawendac, ngem dagiti pusoda inyadayuda caniac, ken ti panagbutengda caniac isu ti maysa a bilin dagiti tattao a naisuro cadacuada’ ” (Isa. 29:13). Daytoy a mismo a kapanunotan ket inyallangogan ni Jesus kalpasan dagiti adu a siglo ti napalabas, idi a kinunana, “ ‘Ngem barengbareng ti panagdayawda caniac, isursuroda a cas pagalagadanda dagiti bilbilin dagiti tattao’ ” (Marcos 7:7). Dagiti nataoan a sursuroda, dagiti nataoan a bilbilinda, ket “taga ditoy a lubong” (Juan 8:23) ken, kas iti panagkuna ngarud ni Jesus, “Siac saanac a taga ditoy a lubong” (Juan 8:23). Dakes unay ta dagitoy a tattao ket al-allilawenda dagiti mismo a bagbagida; ti leddaang ket dimmakdakes agsipud ta indalanda met dagiti sabsabali a nayaw-awan, uray pay no, makapangayangay unay, ni Juan insuratna a kas maysa a bunga ti panagsinnukat a naipakita kadagitoy a bersikulo, “adu dagiti namati kencuana” (Juan 8:30).

Gapuna, uray pay iti laksid ti dakes a panagipangulo, adu kadagiti Judio ket nabalinanda ti nanglabes kadakuada ken nakitada, kadagiti bagbagida, ti kinasiasino ni Jesus.

`Ania dagiti adal a maadawmo manipud iti pannakisinnungbat ni Jesus kadagiti narelihiyosoan a pangpangulo? Kasano iti panagbalintayo a “taga ngato” ket saan a “taga baba”—ken kasano ti pannakaammotayo iti nagdumaanda?`