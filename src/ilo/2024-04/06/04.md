---
title:  Panangawat ken Panangtukiad
date:   05/11/2024
---

Ti Liksion 2 ket inladawanna ti pannakapakan ti 5,000 idiay Juan 6 ngem dina sinaklaw ti maudi a segkay dayta nga istoria, nga isu a maadal ditoy.

`Basaen ti Juan 6:51–71. Ania ti kinuna ni Jesus a narigat nga awaten dagiti tattao?`

Agsipud ta kalkalpas a namilagroan a pinakan ida ni Jesus, dagiti tattao ket nakasaganada a mangbalangat ken Jesus a kas ari (Juan 6:1–15). Ngem iti pannakisaritana kadakuada iti ud-udina idiay sinagoga ti Capernaum, ilawlawagna ti naespirituan a kaipapanan ti milagro, a kunana, “Siac ti tinapay ti biag,” (Juan 6:35). Ilawlawagna pay iti ad-adu a pannakaibinsabinsa a daytoy a tinapay ket ti lasagna, nga isu nga itedna nga agpaay iti biag ti lubong (Juan 6:51).

Daytoy a pagsasao ti nanglukat kadagiti mata ti umariwekwek iti kinapudno a ni Jesus ket saan nga agbalin a naidagaan nga arida. Isu ket saan a maiyataday iti sukog a pinataud ti naidagaan a panagpampanunot. Tinukiadda ti pannakakombirtir, nga isu koma iti mangbalbaliw iti wagas ti panagpampanunotda tapno mabigbig ken awatenda ni Jesus a kas Misias. Adu kadagiti adalanna ti nangpanaw Kenkuana iti daytoy a punto (Juan 6:66).

Manipud iti nataoan a panangkita, daytoy ket mabalin a narigat ken Jesus. Ti pananganamong ti umariwekwek ket makaay-ayo. Siasino aya iti di mayat a magustoan dagiti dadduma? Ngem ti pannakakita iti adu a tattao nga umatras ken pagduaduaan dagiti prinsipio ti maysa ket gagangay met a makauppapay. Iti pannakakitana iti umariwekwek a pumanaw, dinamag ni Jesus iti makin-uneg a gunglona, dagiti Sangapulo ket Dua, no kayatda met ti pumanaw.

Daytoy ti tiempo nga aramiden ni Pedro ti nakaskasdaaw a panagpudnona, sabali pay a saksi iti adda ken Jesus ken iti kinasiasinona. “ ‘Ket simmungbat kencuana ni Simon Pedro: Apo, asinonto ti papananmi? Sica addaanca cadagiti sao ti biag nga agnanayon. Ket dacami namaticami ket naammoanmi a sica ti Santo ti Dios’ ” (Juan 6:68, 69).

Dagiti adalan ket nakikadkaduada ken Jesus iti adun a tawtawen, nakipagpagnada Kenkuana, nakitada dagiti datdatlagna, nangngegda dagiti kaskasabana. Ammoda manipud iti kapadasan nga awan ti maipada Kenkuana. Nagtalinaed kadakuada ti kombiksion nga, uray pay no kasano ti kinakarkarna dagiti dadduma a kasasaad, daytoy a tao ket Isu ti Misias—uray pay no kasano iti kaadu ti dida pay a naawatan maipapan iti panggepna nga immay. Kalpasan laeng ti ipapatay ken panagungarna a nangrugida a maaawatan no apay nga immay ni Jesus.

`Ania ti maadaltayo manipud iti daytoy nga istoria maipapan iti kinapudno a ti kaaduan ket gagangay a biddut? Apay a masapul a laglagipentayo daytoy, nangnangruna kadagiti paset ti pammatitayo a saan unay a pagaammo iti kaaduan—uray pay iti kaaduan kadagiti Cristiano?`