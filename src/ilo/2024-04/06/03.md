---
title:  Maysa a Baro a Pannakaawat iti Misias
date:   04/11/2024
---

`Basaen ti Juan 1:32–36. Ania ti kuna ni Juan a Mammautisar ditoy maipapan ken Jesus a di ninamnama dagiti tattao maipapan iti nabayag-nga-inur-uray a Misias?`

Dagiti Judio ket kimmitada iti maysa a Misias nga umay a mangwayawaya kadakuada manipud iti turay ti Roma. Nabayagen iti babaen ti pannakaparparigat, dagiti Judio ket pinatida a ti Misias saanna laeng a parmeken ti Roma no di ket ipasdekna ida kas dakkel ken nabileg a nacion. Nupay kasta, dagiti sasao ni Juan a nangawag ken Jesus a kas “Kordero ti Dios,” nupay direkta nga itudona ti makaabbong a sakripiciona, ket nalabit di naawatan ti kaaduan kadagiti tattao. Mabalin a dida pulos naammoan ti maipapan ti sarsaritaenna.

Gapuna, ni Juan agraman ti Evangeliona ket kayatna a baliwan ti pannakaawatda iti Misias tapno mabigbigda ken Jesus ti pannakatungpal dagiti padto maipapan iti umay nga Ari ken no ania ti aramidenna. Isu ket saan nga umay a kas maysa a napolitikaan ken namilitaran a pangulo no di ket ipaayna ti Mismo a Bagbagina a kas maysa a sakripicio nga agpaay kadagiti basbasol ti lubong. Dayta iti panggepna. Kalpasan laeng dayta, inton amin ket malpas, nga umay ti maudi a pagarian (kitaen Dan. 7:18).

“Idi idiay pannakabautisar ni Jesus, ni Juan intudona Isuna kas Kordero ti Dios, maysa a baro a silaw ti naglawag iti trabaho ti Misias. Ti nakem ti mammadto ket naiturong kadagiti sasao ni Isaias, ‘cas maysa a cordero a maiturong iti pagpartian.’ Isa. 53:7.”—Ellen G. White, The Desire of Ages, p. 136.

Ni Juan kunana iti Juan 1:31, “ ‘isu diac amammo idi.’ ” Isu a, kasano ngarud iti panangammo ni Juan ken Jesus a kas Misias? Ti sungbat ket, ti Apo nga Isu a nangibaun ken Juan ket immunan nga imbagana kenkuana a, ‘ “ Ti makitamto a babaan ti Espiritu ket agtaeng kencuana, daytoy met laeng ti mamautizar iti Espiritu Santo. Ket siac nakitac ket pinanecnecac a daytoy ti Anac ti Dios’ ” (Juan 1:33, 34). Iti sabali a pannao, ti Dios imparangarangna ken Juan a ni Jesus ti Misias.

“Ni Cristo ti pannacabalin ti Dios ken ti kinasirib ti Dios” (1 Cor. 1:24). Ti pannakaammo a ni Jesus ket Isu ti Cristo ket aggapu iti Dios a Mismo babaen ti makaawis a pannakabalin ti Espiritu Santo. Daytoy a tema ket masansan nga agparang idiay Juan. Ti pannakaisalakan ket saan nga aggapu iti nailubongan a pilosopia, siensya, wenno nangatngato a sursuro. Dayta ket aggapu laeng iti Dios a mapan iti maysa a puso a naisuko iti pammati ken panagtulnog ken Jesus.

`Kasano koma a maammoantayo ti kinapudno maipapan ken Jesus a kas mangabbong a sakripiciotayo malaksid no dayta ket maiparangarang kadatayo? Apay ngarud a ti panangammo iti Biblia ken dagiti sursurona maipapan ken Jesus ket nakapatpateg?`