---
title:  Ti Panagsaksi ti Ama
date:   06/11/2024
---

Ti Evangelio ni Juan ket mangrugi babaen iti panangsarita iti Verbo (logos) a kas adda iti Dios; dayta ket, pannakiaddana iti Dios nga Ama (Juan 1:1). Idi ti Verbo ket nagbalin a lasag, ti Espiritu pinaneknekanna ti maipapan ken Jesus babaen iti panagtaengna Kenkuana idiay pannakabautisarna (Juan 1:32–34). Ngem paneknekan met ti Ama ti maipapan ken Jesus kabayatan ti naidagaan a panagministrona.

`Basaen ti Juan 5:36–38. Ania ti kuna ni Jesus ditoy maipapan iti Ama?`

Ni Jesus ket isilpuna ti Ama kadagiti trabaho ken datdatlag nga Inaramidna. Isu ket nalawag unay a ti Ama ti nangibaun Kenkuana ken nangpaneknek iti maipapan Kenkuana.

`Basaen ti Mateo 3:17; Mateo 17:5; Marcos 1:1l; ken Lucas 3:22 (kitaen pay ti 2 Ped. 1:17, 18). Ania ti kuna ti Ama maipapan ken Jesus?`

Idiay pannakabautisar ni Jesus, nakikadua ti Ama ken ti Espiritu iti Anak iti panangmarka iti daytoy napateg nga okasyon: ti panangrugi ti panagministro ni Jesus. Kuna ti Ama a ni Jesus ket Isu ti dungdungngoenna nga Anak nga Isu a pakaragsakanna unay. Ngem, iti napateg a tiempo iti panagministro ni Cristo, agsao manen ti Ama, iti daytoy a tiempo kas nailanad iti Evangelio ni Juan.

Dagiti bambanag ket madanondan ti panagngudo idiay maudi nga al-aldaw dayta a panagministro. Dagiti narelihiyosoan a pangpangulo, idi dida kabaelan ti mangpasardeng Kenkuana (kitaen iti Juan 12:19) ket kayatda nga Isu ket matay itan nga ad-adda pay ngem idi. Dagiti umariwekwek ket naragsakda gapu Kenkuana, nangruna ta umad-adu dagiti tattao a nakangngeg iti pammaneknek dagiti nakakita Kenkuana a nangpagungar ken Lazaro manipud kadagiti natay (Juan 12:17, 18) ket mangrugidan a sumurot ken Jesus. Uray dagiti Griego nga adda sadiay agpaay iti piesta ket kayatda a makita ni Jesus.

Iti daytoy a ponto, iti sungbat kadagiti sasao ni Jesus idiay Juan 12:28, “ ‘Ama, itan-ocmo ti naganmo,’ ” ti Ama agsao manen manipud langit, “ ‘Intan-occon ket itan-occonto manen’ ” (Juan 12:28).

Kas iti nakitatayon, ti oras ti dayag ni Jesus ket ti kruz. Gapuna, ti testimonio ti Ama maipapan ken Jesus ket itudona iti dakkel a sakripicio ti Kordero ti Dios nga agpaay iti basbasol ti lubong. Dayta iti pagpatinggaan ti naidagaan a panagministrona. Ti ipapatayna iti biangtayo ket binayadanna a naan-anay amin a basbasoltayo, ken Kenkuana, babaen ti pammati, saantayo pulos a sangoen dayta a dusa kadagiti bagbagitayo.