---
title:  'Kinapakumbaba ti Kararrua: ni Juan a Mammautisar Mangpaneknek Manen'
date:   03/11/2024
---

Ti Liksion 2 inladawanna no kasano a ti panagsaksi ni Juan a Mammautisar ket inyegna dagiti immuna nga adalan—da Andres ken Juan, Pedro, Felipe ken Natanael—ken Jesus. Mabalin a manamnama a ti Mammautisar, iti pannangitedna iti panagsaksina, ket mabalinen a panawanna ti buya. Ngem isu ket nagparang manen iti adu a daras iti Evangelio ni Juan.

`Basaen ti Juan 3:25–36. Kasano iti panangidilig ni Juan a Mammautisar iti bagbagina ken Jesus?`

Maysa a panagsusupiat ti timmaud iti nagbaetan dagiti adalan ni Juan a Mammautisar ken iti maysa a saan a nainaganan a Judio maipapan iti pannakagugor, nalabit a maysa a saludsod maipapan iti bertud ti bautisar (idilig iti Marcos 1:4, 5). Makapangayangay unay, idi dagiti adalan ni Juan ket napan kenkuana, awan duadua a tapno risotenda ti saludsod, dinakamatda ni Jesus a kunada, “ ‘adtoy nga isu mamautizar ket amin a tattao umayda kencuana’ ” (Juan 3:26). Saan a narigat a basaen iti nagbaetan dagiti linia: agimonda ken ni Jesus—agimonda agpaay iti apoda, ken agimonda met agpaay iti bagbagida.

Nalaka laeng koma ken Juan a mangpabus-oy iti panagimon, ngem dina aramiden dayta, agsipud ta ammona no ania ti misyonna. Isu a pinalagipanna dagiti adalanna a dina pulos tinunton nga isu ti Cristo. Iti kasunganina: isu ket immay tapno mangitudo Kenkuana, tapno isaganana ti dalan nga agpaay Kenkuana, tapno agbalin a maysa a saksi maipapan Kenkuana (Juan 1:6–8).

Iti panangaramat iti panangiladawan iti maysa a boda, isu ket naganenna ti bagbagina a gayyem ti novio, ni Jesus ti novio. Ti novia ket dagiti tattao ti Dios (idilig iti Ose. 2:16–23; Isa. 62:1–5). Kalpasanna, babaen kadagiti sasao a mangipakita iti pudno a kinadakkel ni Juan, isu kinunana, “Isu masapul a dumackel, ngem siac masapul a bumassitac” (Juan 3:30).

Ti Juan 3:31–36 ket agtultuloy iti panamagdilig iti nagbaetan ni Jesus ken Juan, mangipakpakita a nangatngato ti Misias ngem iti immun-una Kenkuana. Iti testimonio ni Juan a mangitudtudo ken Jesus, ti kapanunotan a panagsaksi ket naipaganetget manen. Dagidiay nangawat iti dayta a testimonio ken mamati ken Jesus ket addaan iti agnanayon a biag. Dagidiay saan a mangawat Kenkuana ket agtalinaed iti babaen ti pungtot ti Dios. Dayta ti kuna ti teksto. Ti Dios ay-ayatenna ti lubong ken imbaunna ti Anakna a mangsubbot ti lubong (Juan 3:16, 17). Ngem dagidiay mangtukiad iti sagut a naitanggaya kadakuada ket bayadanda ti dusa dagiti bukodda a basbasol—agnanayon a patay.

`Kasano a masursurotayo ti adal a kinapakumbaba iti sangoanan ti Dios ken tao? Ania ti masursurotayo manipud iti pagwadan ni Juan ditoy maipapan iti kinapakumbaba ti kararrua?`