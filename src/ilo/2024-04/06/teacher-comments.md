---
title:  Komentaryo Dagiti Mannursuro
date:   08/11/2024
---

### Paset I: Pakabuklan

Sentro ti Adal: Juan 1:32–36; Juan 6:1–71; Juan 5:36–38; ken Juan 7:37–53

Iti daytoy nga adal, ad-adda nga intayo sukimaten ti pammaneknek ni Juan a Mammautisar. Ni Juan ket saan a naulaw wenno nagduadua no maipapan iti kinasiasino ni Cristo. Iti amin a turong, ni Juan itudona ni Jesus a kas Anak ti Dios ken kas nakailaguman ti natungpal a padto. Ni Juan ket saan a pulos a nagbalin a maysa a politiko a kimmanunong iti umariwekwek; no di ket isu ket naitalaga iti naiparangarang a kinapudno ti pagarian ti Dios, uray pay no inawat dayta ti kaaduan wenno saan. Ni Juan ket siaanamong pay nga agtakder, agmaymaysa ken di magaraw, nga agpaay iti kinapudno nga isu a sigurado isuna a naibaun manipud iti Dios.

Ita a lawas, naadaltayo pay a ti pudno ket mangyeg iti panagsisina ken ikeddengna no siasino ti umawat dayta a nabuyogan iti silulukat nga isip ken napakumbaba a puspuso.

### Paset II: Komentario

**Ti Kinapakumbaba ti Kararua ti Mammautisar**

Ni Juan a Mammautisar ket saan a dagus, ken namimpinsan, a nagpukaw manipud iti buya ti pakasaritaan kalpasan a natungpalna ti napateg ken naimpadtuan nga akemna kas nangisagana iti dalan ti Misias. Ni Juan ket pudno unay a naitalaga iti misyon ni Cristo; awan a pulos ti makalapped kenkuana iti trabahona malaksid iti pannakaibalud ken pannakapapatay. Ti pagwadanna iti nakaro a pannakaitalaga iti trabaho ni Cristo ket paregtaennatayo koma nga agtalinaed a napinget met iti trabahona.

Di agkupas a napudno, ammo ni Juan ti umno a limitasyon ken akemna a mainaig ken Cristo. Daytoy a kita ti kinapaypayso ken kinapakumbaba ti mangipalubos iti kinaawan imun wenno panagsasalisal. Nalawag nga impakdaar ni Juan, “ ‘ “Saan a siac ti Cristo” ’ ” (Juan 3:28). Intudo ni Juan dagiti tattao nga umadayo manipud iti mismo a bagbagina ket inturongna ketdi ida a mangipamaysa ken Jesus, ti “Nobio,” ti maysa nga isu a nagserbianna kas gayyem nga isu a nagrag-oanna.

Ni Cristo ket Isu ti Maysa a naggapu idiay langit, manipud iti saklot ti Ama, ket dagiti sibibiag a sasaona ti mangted iti biag nga agnanayon. Ni Juan, ti dungdungngoen nga adalan, ket dinakamatna ti sigud a mannursurona, ti naemma-ti-panagpuspusona a ni Juan a Mammautisar, a kunana maipapan iti bagbagina a mainaig ken Cristo, “ ‘Isu masapul a dumackel, ngem siac masapul a bumassitac’ ” (Juan 3:30). Ti idadakkel ni Cristo ken ti panagpabassit ti bagi ket nailista iti umiso nga urnos.

Saantayo a pudno a makapagbalin a napakumbaba malaksid laeng no dumakkel ni Jesus iti biagtayo; Isu laeng ti makailansa iti bagi iti kruz ken mangikkat dayta iti trono ti puso. Agpayso, ni Satanas ket padpadasenna nga iparang ti Juan 3:30 iti baliktad nga urnos: pabilgenna dagiti tattao a bumassit nga umuna (ar-aramid) ket kalpasanna buyaenda ti idadakkel ti parabur ni Jesus iti biagda. Ngem ti kasta a panangpadas ket saan a mabalin iti naespirituan, ta ti laeng kaadda ti pannakabalin ni Cristo iti puso ti makaparmek iti bagi. Iti sabali a pannao, kas kuna ti maysa a pagsasao, masapul a ditay ikabil ti karison iti sango ti kabalyo.

Maysa nga istoria ti naibaga maipapan iti maysa nga ubing a lalaki a naragsak nga agkankanta kadagiti kankanta maipapan ken Jesus, nga isu nga inayatna iti amin a pusona. Masansan nga inkararagna nga umay ni Jesus ket agbiag iti pusona, ket litiral a pinatina nga aramiden ni Jesus dayta. Ngem nasdaaw isuna no kasano a ti dakkel a Jesus ket umanay iti bassit a bagina. Saan nga umdas ti panangsungbat ni tatangna iti saludsodna, ngem sinungbatan daytoy bassit nga ubing ti bukodna a saludsod. Imbagana ken tatangna a dakdakkel nga amang ni Jesus ngem isu nga idi inawisna ni Jesus iti pusona, ni Jesus ket masapul a kanayon a nakaruar kenkuana!

Anian a makapikapik a ladawan ti Nacristianoan a panagsaksitayo! Ania dagiti rummuar kadatayo no makilangentayo kadagiti tattao? Ti kadi Mangisalakan wenno ti bagi? Ti Mangisalakan ket il-iliwenna ti agtugaw iti trono ti pusotayo, a punnoenna ti biagtayo iti mangisalakan a paraburna a kas iti nasam-it nga ayamuom.

**Baro a Pannakaawat iti Misias** (Juan 1:32–36)

Ti Mammautisar impaganetgetna ti plano ti naespirituan a pagarian ni Cristo: naespirituan a pannakapabaro ken personal a panangisuko ti puso ti maysa a tao iti Dios. Ti mensahe ni Juan ket maisupadi iti namnamaen dagiti Judio maipapan iti Misias. Gapu ta dida inkankano dagiti padto ti Biblia maipapan iti agsagsagaba a Mangisalakan, dagiti Judio ket linabsanda ti pannakaibabainna. Insentroda ketdi dagiti arapaapda iti namnama iti mannakabalin nga ari a mangwayawaya kadakuada manipud iti panangadipen ti Roma ken mangpalawa iti panangiturayna iti lubong.

No utobentayo a siaannad ti Juan 1:32–36, mapaliiwtayo nga inkagumaan manen ni Juan nga ipalagip kadagiti Judio ti naespirituan a kababalin ti Misias. Utoben ti paganetget ni Juan iti panagministro ti Espiritu Santo kabayatan a bimmaba Isuna ken nagdisso ken ni Jesus ken intedna Kenkuana iti pannakabalin a mangbautisar kadagidiay a mamati. Mainayon pay, paliiwen no kasano ti panangipaganetget ni Juan iti agnanayon a pakailasinan ni Jesus a kas nadiosan nga Anak ti Dios, kasta met ti panagbalinna a daton, ti “Kordero ti Dios,” nga isu a mangwayawaya kadagiti tattaona manipud iti pannakaadipen ti basol.

Ti waragawag ni Juan maipapan iti Misias ket patibkerenna a kasapulantayo nga isentro ti imatangtayo kadagiti agnanayon iti kababalinna, a maisupadi kadagiti naidagaan a bambanag. Amin a bambanag a makitatayo iti aglikmuttayo, uray dagiti kadakkelan a sanikua, ket aglabas. Ngem dagiti naespirituan a kinapudno ket agtalinaedto nga agnanayon. Masapul a surotentayo dagiti addang ni amatayo nga Abraham, nga “inururayna ti ciudad nga adda cimientona: a ti mangbalabala ken mangipatacder kencuana, isu ti Dios” (Heb. 11:10). Ti ibagbagana a “cimientona” ket nairanta a mangipalagip ken Abraham, ti ama dagiti matalek, iti kinatibker ken kinapermanente ti kari ti Dios a maisupadi iti nailasagan a kababalin ti agakar-akar a panagbiagna.

**Panangawat ken Panangtukiad** (Juan 6:1–71)

Kalpasan ti datdatlag a panangpakan iti 5,000, ti umariwekwek ket kellaat a nariing a mangbalangat ken Jesus nga ari iti amin nga Israel. Ngem ni Jesus ket awan ti tarigagayna kadagiti napolitikaan a bambanag, wenno maallokoy, a kas kadagiti adu a politisian, babaen iti kinapapolar wenno iti kaaduan a kapanunotan ti publiko. No di ket, ni Jesus ket sigagaed a tinarigagayanna a mangipasdek iti pagarianna kadagiti puspuso dagiti tattao. Dagiti tattao pinadpadasda nga allokoyen ni Jesus a mangtungpal kadagiti napolitikaan a planoda, ngem kimmayakay Isuna tapno makikadua laeng iti Amana.

Dagiti tattao ket kayatda nga awaten ni Jesus a kas iti pagayatanda, a dida ikankano ti kinapudno a kasapulanda iti panangawat Kenkuana a kas iti pagayatanna. Iti kamaudiananna, inkeddengda iti panangtukiad Kenkuana agsipud ta pinilida a mangisentro iti agdama ken aglabas. Saanda a kimmita iti labes dagitoy a bambanag iti daydiay dakdakkel a ladawan ti agnanayon ken saan a makita a kinapaypayso ti pagarian ti Dios. Pagduyosan ti saan a nakonbirtir a nataoan a puso ti panangtukiad iti dayta saan a maiyataday iti nabayagen nga ik-ikutan a kapkapanunotan. Kas makitatayo, dagiti tattao ket kasta unay iti pannakaigamerda iti napisikalan a tinapay ta nabulsekda iti adda nga itangtanggaya ni Jesus a naespirituan a tinapay, nga isu iti kasapulanda unay nga agpaay iti pannakaisalakan.

Ni Jesus intanggayana ti Mismo a Bagbagina kadagiti tattao a kas dayta naespirituan a tinapay a bimmaba manipud langit, tapno saanda pulos a mabisin manen. Iti kasta met laeng a wagas, ni Jesus impaayna ti Mismo a Bagbagina a kas Sibibiag a Danum iti babai a taga Samaria, nga isu nga imminum Kenkuana iti Danum ti Biag, nga isu a saanen a pulos a mawaw manen. Kadagiti adu a dadduma nga ad-adalan iti labes dagiti Sangapulo ket Dua, dagiti naayat a gandat ni Jesus a mangiparangarang iti lawag ti nadiosan a kinapudno ket kasla laeng nangpatangken kadagiti puspusoda a nangtukiad iti pudno. Imbes koma a padpadasenda nga awaten ken patien, dagiti tattao ket inliklikda dagiti bagbagida a kunada, “ ‘Naricut daytoy a sao, asino ti macabalin a dumngeg kencuana?’ ” (Juan 6:60). Gapuna, nakalkaldaang, “Nanipud idin, adu cadagiti adalanna nagsanudda, ket saanda a nakicuyogen kencuana” (Juan 6:66).

Iti dayta a kanito, kinita ni Jesus dagiti nabati a sangapulo ket dua nga adalanna ket dinamagna, “ ‘Dacayo pumanawcayo met aya?’ ” (Juan 6:67). Kalpasanna, ni Pedro, a nagserbi a kas pannakangiwat ti bunggoy, ket imbagana ti nauneg a banag, nga isu nga impaltiing ti Espiritu: “ ‘Apo, asinonto ti papananmi? Sica addaanca cadagiti sao ti biag nga agnanayon’ ” (Juan 6:68). Dagitoy ket sasao ti paltiing a masapul a laglagipentayo amin! Awan ti lugar, ken awan ti asinoman, a papanan nga agpaay iti pannakaisalakan no di ken Jesus.

**Ti Panagsaksi ti Ama** (Juan 5:36–38)

Ni Juan a Mammautisar ket namin-adu a daras a pinananeknekanna ti kinapaypaso ti pudno a Misias a naibaon manipud langit. Ngem sigurado a ti pammaneknek ti Ama maipapan iti Anakna agraman ti saksi ti Dios nga Espiritu Santo ti kabibilgan amin. Idiay pannakabautisar ni Jesus, amin dagiti tallo a kamkameng ti Kinadios ket addada. Ti timek ti Ama ket pinaneknekanna a ni Jesus ti “ ‘Anacco a dungdungngoec, Isu a pacapnecac unay kencuana’ ” (Mat. 3:17). Iti dayta a pasamak, naglukat ti langit “Ket ni Jesus, idi nalpas a nabautizaran, dagus a simmang-at nanipud iti danum; ket adtoy; dagiti langlangit nalucatanda kencuana, ket nakitana ti Espiritu ti Dios a bumabbaba a cas la calapati ket umumay kencuana” (Mat. 3:16).

Awan a pulos ti sabali a mabalin nga imbaga wenno inaramid ni Jesus a mangkombinsi kadagiti kasupadina iti labes ti naibaga wenno naaramid iti aldaw ti pannakabautisarna. Mainayon pay, ni Juan a Mammautisar, nga isu a rinaraemda, ket pinaneknekanna ti kinapudno ti saksi ti langit. Isu nga apay a saan a namati dagiti bumusbusor ken Cristo iti nangngeg ken nakita a pammaneknek ti Ama ken ti Espiritu iti biangna? Apay a saanda a namati kadagiti nadiosan a nabileg nga ar-aramid ken sasao?

Ti nabileg a pammaneknek ti panagungar ni Lazaro manipud kadagiti natay ket nangkombinsi koman kadagiti pangpangulo dagiti Judio a ni Jesus ti pudno a Misias. Ngem, iti naespirituan a kinasipngetda, dida makita ti lawag ti kinapudno ti Dios nga agsilsilnag iti aglikmut. Nagtukiadda a mamati, uray pay no ania a pakakitaan ti lawag a naikabil iti imatangda. Kinapudnona, dagiti Fariseo, a kanayon a makisupsuppiat kadagiti Saduceo, ket nakasarakda iti nasayaat a gundaway nga agkaykaysa iti pwersa a mangdusa ken Jesus agingga iti patay. Di nagbayag, inkararag ni Jesus, “Ama, itan-ocmo ti naganmo” (Juan 12:28). Ti timek ti Ama pinaneknekanna iti biang ti sakripicio ni Cristo nga Isu “ ‘Intan-occon ket itan-occonto manen’ ” (Juan 12:28).

**Ti Saksi ti Umariwekwek** (Juan 7:37–53)

Adu kadagiti gagangay a tattao, agraman dagiti sumagmamano kadagiti Gentil, ti namati ken Jesus gapu ta nasaksianda dagiti nabileg nga ar-aramidna. Ni Jesus ket nagbalin a pagaammo unay kadagiti tattao nga isu a saan a de adal ket iti dayta saan a serrado ti is-isipda wenno dakes ti panagemda a kas kadagiti pangpanguloda. Ti makapapatay nga imun dagiti pangpangulo ket dimmanon iti ponto a panagburekna. Sipapasnek a nagtukiadda a mamati iti aniaman a pammaneknek a maipaay ken Jesus, nataoan man wenno nadiosan, uray aniaman pay iti mapaspasamak.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Maipapan iti kinapakumbaba ti Mammautisar: Adu unay ti panagimbubukodan ken panangitan-ok iti bagbagi ditoy lubong ita nga aldaw. Ngem ammo ni Juan iti kinasiasinona ken no ania ti misyonna. Saanna a pulos a pinadas iti uray sangkabassit a wagas a mangtapaw ken ni Jesus wenno mangagaw iti saadna; Dina inkankano no masapawanman isuna tapno ti pudno a Silaw ket agraniag a mangsapaw kenkuana. Ania koma ti umno a kababalintayo no maipapan iti nataoan a saad wenno pannakabigbig? Ania ti ibaga ti kapanunotan a masapul a dumakkel ni Jesus ket masapul a bumassittayo maipapan ken Jesus ken maipapan kadatayo?

` `

2\. Maipapan iti napateg nga adal ti pannakaisalakan ken Cristo: Kasano a ti panagadal ken naimpusoan a panamati kadagiti nabileg a pammaneknek ti Dios, ni Juan a Mammautisar, ken dagiti dadduma a ni Jesus ket pudno unay a naisalsalumina ken di maipadis nga Anak ti Dios ket makatulong kadatayo a maiyasideg Kenkuana, a pagaammotayo nga awan ti mabalbalintayo ken awan namnamatayo no awan ni Jesus?

` `

3\. Maipapan iti panagtaraon ken Jesus, ti Tinapay ti Biag: Kasano iti panangipakatmo daytoy maiyataday a napaltiingan a balakad iti inaldaw a panagbiagmo: “Ti taraon ket agpaay iti bagi, ni Cristo ket masapul nga agpaay iti kararrua. Ti taraon ket awan ti pagimbagan a maipaayna kadatayo malaksid no kanentayo dayta, malaksid no dayta ket agbalin a paset ti biagtayo. . . . Masapul nga agtaraontayo Kenkuana, awatentayo iti pusotayo, tapno ti Biagna ket agbalin a biagtayo.”—Ellen G. White, The Desire of Ages, p. 389.

` `

4\. Kasano a magun-odtayo iti namoralan a bileg tapno agtakdertayo iti umiso no maipapan iti kinalatak, kapanunotan ti kaaduan, wenno panangpilit dagiti kapatadan? Ammotayo manipud iti Biblia a saan a kanayon nga umiso dagiti ad-adu. Kasano a ti kaadda ti tulong ti Dios ken ti Kinapudnona ket pagbalinennatayo a kaaduan, uray no addatayo iti basbassit?

` `