---
title:  Ti Panangammo iti Anak ket Panangammo iti Ama
date:   10/12/2024
---

Iti intero nga Evangelio ni Juan, ti apostol iladawanna no kasano a ni Jesus, ti Anak, ket aramidenna dagiti ar-aramid a mangitudo iti Ama. Ni Jesus ilawlawagna no siasino ti Ama ken ipakitana no ania ti pannakaikayametna iti lubongtayo. Maitunos amin daytoy iti Juan 1:18, a mangibagbaga nga ipakaammona ti Ama (ti Griego nga exēgeomai: tapno ilawlawag, ipatarus, ipalgak). Maulit-ulit nga aramiden ni Jesus daytoy. Ti balikas nga Ama (patēr) ket agparang iti 136 a daras iti Juan ken 18 a daras iti 1–3 Juan, nasurok nga apagkatlo kadagiti amin a pannakaaramatna iti Baro a Tulag. Ti diskurso ti panagpakada ket maysa kadagiti kangrunaan a lugar iti Evangelio a pangipakaammoan ni Jesus iti Ama.

Ni Jesus ti mangibagi iti Ama ditoy daga, ket immay tapno pagbiaganna, iti nataoan a lasag, ti pagayatan ti Ama. Kinaagpaysoanna, ni Jesus kinunana nga iti amin a bambanag sinapulna nga aramiden ti pagayatan ti Ama, ket saan nga iti bukodna (Juan 5:30). Iti un-unana daytoy ket kas la makapasiddaaw a sasao, ngem dayta ket ipakitana no kasano a namimpinsan ti panagpasakop ni Jesus iti Ama, kas maysa a nabiag a tao.

Ni Jesus kinunana pay nga Isu ket imbaun ti Ama a mangileppas iti Trabahona—ti pannakaisalakan ti sangkataoan—ket ti Ama a Mismo sinaksianna ti Trabahona (Juan 5:36–38).

Ni Jesus inwaragawagna a ti Ama ti nangibaun Kenkuana tapno agservi a kas maymaysa nga isu a wagas a makapan ti sangkataoan iti Ama (Juan 6:40, 44). Ti Ama kayatna a dagiti tattao ket maaddaan iti agnanayon a biag a masarakan ken Jesus, nga isu a nangikari a mangbangun kadakuada idiay panagungar.

`Ania ti isuro dagiti sumaganad a teksto kadatayo maipapan iti panagkayamet ni Jesus ken ti Ama? Juan 7:16; Juan 8:38; Juan 14:10, 23; Juan 15:1, 9, 10; Juan 16:27, 28; Juan 17:3.`

Dagiti imbaga ni Jesus maipapan iti pannakaikayametna iti Ama ket nakaskasdaawda. Innayonna pay nga amin dagiti Sursurona ket sursuro ti Ama; nga amin nga imbagana ket personal a nangngegna manipud iti Ama; a ti panamati Kenkuana ket isu met laeng a kas iti panamati iti Ama; ket Isu ken ti Ama ket agkaykaysada iti panagayat ken panagtartrabaho nga agpaay iti pannakaisalakan ti sangkataoan. Anian a maysa a napigsa unay a testimonio iti kinasinged ni Jesus iti Amana idiay langit!

`Kasano ti pannakabalbaliw koma ti biagmo no dagiti pampanunot ken ar-aramidmo ket naan-anayda a pannakaipakita iti pagayatan ti Dios nga agpaay iti biagmo? Dayta ket, kasano a nasaysayaat a maipakattayo iti biagtayo dagiti banbanag a naammoantayo manipud ken Jesus nga isu iti pagayatan ti Dios kadatayo?`