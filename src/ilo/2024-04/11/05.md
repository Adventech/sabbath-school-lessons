---
title:  Ti Espiritu Santo
date:   11/12/2024
---

Ti Espiritu Santo ket saan a kas iti kinalatak ti Ama ken iti Anak idiay Evangelio ni Juan. Ngem, ti pasetna ket napateg iti balligi ti misyon ni Jesus.

`Basaen ti Juan 1:10–13. Ania ti isuro daytoy a teksto kadatayo maipapan iti kinapateg ti Espiritu Santo nga agpaay iti pannakakombirtir?`

Iti umuna a kapitulo ti Juan a mismo, makitatayo no kasano ti pannakaipangpangruna ti trabaho ti Espiritu Santo. Ni Juan ket ibagana kadatayo a kas kaadu dagiti immawat iti Sao, dayta ket, kas kaadu dagiti namati Kenkuana, nagbalinda nga annak ti Dios, dagidiay “nga saan nga agtaud iti dara wenno iti nakem ti lasag wenno iti nakem ti lalaki, no di ket nayanacda iti Dios” (Juan 1:13). Daytoy ket umay laeng manipud iti trabaho ti Espiritu Santo.

`Ania ti ibaga dagiti sumaganad a teksto nga ar-aramid ti Espiritu Santo? Juan 3:5–8; Juan 6:63; Juan 14:26; Juan 15:26; Juan 16:7–11.`

“Iti panangiladawan kadagiti adalanna iti trabaho ti Espiritu Santo, ni Jesus sinapulna ti pannakapangayangayda iti rag-o ken namnama a nangpangayangay iti bukodna a puso. Isu ket nagrag-o agsipud ti kinawadwad ti tulong a naipaayna iti Iglesiana. Ti Espiritu Santo ket Isu ti kangatoan kadagiti amin a sagsagut a madawatna manipud iti Amana nga agpaay iti pannakaitan-ok dagiti tattaona. Ti Espiritu Santo ket maited koma a kas maysa a mangpabiag nga ahente, ken no awan daytoy ti sakripicio ni Cristo ket awan koma mammaayna. Ti pannakabalin ti dakes ket pumigpigsa iti panaglabas dagiti siglo, ken ti isusuko dagiti tattao iti daytoy sinasatanas a pannakakayaw ket nakaskasdaaw. Ti basol ket mabalin a tukiaden ken pagballigian babaen laeng iti nabileg nga ahensya ti Maikatlo a Persona ti Kinadios, nga isu nga umay nga awan nabaliwan a pigsana, no di ket iti kinapunno ti nadiosan a pannakabalin.”—Ellen G. White, The Desire of Ages, p. 671.

Anian a bendicion, ngarud, ti panangawat iti Espiritu Santo, nga isu a mangpasingked a ti Dios ket pudno (Juan 3:33). Ti Espiritu ti mangbabalaw iti basol, iti kinalinteg, ken iti panangukom (Juan 16:8–11). Gapuna, ti tulbek nga agpaay kadatayo a mangammo no ania iti nalinteg, ania ti pudno, ania ti naimbag, ket ti panangisukotayo kadagiti kapkapadasan ti rason ken biagtayo iti Sao ti Dios babaen iti makakombinsi a pannakabalin ti Espiritu Santo.