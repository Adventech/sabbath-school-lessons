---
title:  Ti Ama, ti Anak, ken ti Espiritu
date:   07/12/2024
---

### Basaen Agpaay iti Adal ita a Lawas
Juan 14:10, 24; Gen. 3:7–9; Juan 16:27, 28; Juan 16:7–11; Juan 17:1–26.

> <p>Paset a Maiyulo</p>
> “ ‘Ngem ti Manangliwliwa, ti Espiritu Santo, nga ibaonto ni Ama iti naganco, isu isuronanto cadacayo dagiti amin a banag, ket ipalagipnanto cadacayo dagiti isu-amin nga imbagac cadacayo’ ” (Juan 14:26).

Ti Evangelio ni Juan ket kombinasyon dagiti tema. Ni Juan ket dakamatenna dagiti pagilasinan (datdatlag/milagro) tapno maipakita a ni Jesus ti Misias nga inkari dagiti mammadto. Ni Juan ket nagaramat kadagiti saksi a mangiwaragawag ken Jesus nga Isu ti Cristo. Inaramatna pay dagiti sasao a “ ‘SIAK’ ” a mangitudo iti kinadios ni Cristo.

Amin dagiti tallo a kameng ti Kinadios ket naibagada idiay Juan 1 (Juan 1:1–4, 14, 18, 32–34). Kadagiti napalabas a siglo dagiti tattao ket pinadpadasda a maawatan a naan-anay ti kababalin ti Kinadios, ngem agsipud ta ditay mabalin a naan-anay a maawatan dayta, adu ti nangtukiad iti dayta a kapanunotan. Nupay kasta, anian a kinamaag a tukiaden iti maysa a banag gapu laeng ta ditay maawatan a naan-anay dayta wenno agsipud ta saan a mayataday iti uneg ti nailet ken nakedngan a nataoan a panagrasrason.

Ni Juan kunana a no kayatmo a maawatan ti Dios, masapul a kumitaka ken Jesus ken no ania iti naiparangarang iti Sao. Daytoy a pamay-an ket lukatanna kadatayo ti maysa a sibubukel a baro a lubong ti panagkakayamet—kadagiti tallo a kameng ti Kinadios, iti nagbaetan dagiti kameng ti Kinadios ken dagiti tattao, ken kadagiti tattao a mismo. Iti adal ita a lawas kitaentayo no kasano ti panangiparang ti Evangelio ni Juan iti Ama, Anak, ken Espiritu Santo, ngem ita iti lawag ti pammakada a sasao (Juan 13–17).

_*Adalen ti adal ita a lawas tapno maisagana agpaay ti Sabado, Diciembre 14._