---
title:  Ti Nailangitan nga Ama
date:   08/12/2024
---

Ti Evangelio ni Juan ket naisurat manipud iti takder ti sibubukel nga istoria ti Biblia, mangrugi iti naggapuantayo. “Idi punganay ti Dios pinarsuana dagiti langlangit ken ti daga” (Gen. 1:1). Wenno: Idi punganay ti Ama, Anak, ken Espiritu Santo pinarsuada dagiti langlangit ken ti daga. Isuda ti Gubuayan ti amin nga adda. Pinarsuada ti uniberso, agraman dagiti nabiag nga aggigian iti dayta. Iti planetatayo adda ti maysa a naisangsangayan a panamarsua iti biag, ket ti naisangsangayan unay iti dayta a panamarsua ket ti tao. Ken ti panggep ti Dios iti panamarsua iti sangkataoan ket dayta panagbiagtayo koma iti napnoan ayat a pannakitunos Kenkuana ken iti maysa ken maysa.

Daksanggasat, ni Lucifer inyegna ti basol iti daytoy a lubong. Ti basol ket, kadagiti dadduma a bambanag, maysa a singa iti pannakikayamettayo iti Dios. Dayta ket saan a husto iti panangitakderna iti kinasiasino ti Dios. Gapuna, ni Jesus innalana iti Mismo a Bagbagina ti nataoan a kababalintayo tapno maisubli ti pannakaammo iti Dios ken tapno maiyeg ti pannakaisalakan iti sangkataoan.

Kabayatan nga adda ditoy, ni Jesus ket impasakopna ti Biagna iti Ama, ken nagbiag sigun iti Panangibagnosna. Kinunana, “ ‘Siac ken ti Ama maymaysacami’ ” (Juan 10:30). “ ‘Ti Ama adda caniac, ket siac addaac kencuana’ ” (Juan 10:38). “ ‘No diac agaramid cadagiti aramid ni Amac, didac patien’ ” (Juan 10:37).

**Ania dagiti sumagmamano a paset ti Ama, kas nailadawan kadagiti sumaganad a teksto?**

`Juan 3:16, 17; Juan 6:57`

`Juan 5:22, 30`

`Juan 6:32; Juan 14:10, 24`

`Juan 6:45`

`Juan 15:16; Juan 16:23`

`Dagitoy a bersikulo ket iparangda ti Ama iti nasinged a pannakaisilpu ken Jesu-Cristo, ti Anakna. Ti Ama ket addaan iti nasinged a pannakaisilpu iti lubongtayo ken maysa a nauneg a panangisimpuon iti pannakaisalakantayo. Ania ti isuro daytoy a kinapudno kadatayo maipapan iti ayat ti Dios kadatayo?`