---
title:  Komentaryo Dagiti Mannursuro
date:   13/12/2024
---

### Paset I: Pakabuklan

Sentro ti Adal: Juan 14:6–11; Juan 1:13; Juan 3:5–8; Juan 6:63; Juan 14:26; Juan 15:26; Juan 16:7–11; Juan 17

Ti adal ita a lawas ket maipapan iti trinidad ti Dios ken no kasano a ni Jesus, ti maikadua a Persona ti Kinadios, ket naisilpu iti tunggal maysa kadagiti dua a kamkameng.

Adda iti dua a lugar iti Baro a Testamento nga idiay a naibaga dagiti tallo a kamkameng ti Kinadios iti maymaysa a lawag. Idiay pannakabautisar ni Jesus, a kas nailanad idiay Mateo 3:16, 17, ti Espiritu Santo bimmaba ken nagdisso ken Jesus, ken ti timek ti Ama ket nangngeg. Idiay Juan 1:1–3, 32, naadaltayo a ni Jesus ken ti Ama ket maymaysada, ken ni Juan a Mammautisar ket nasaksianna ti Espiritu Santo, iti langa ti maysa a kalapati, a nagdisso iti Anak.

Dagiti kapitulo 13–17 ket naibilangda a pammakada a kapkapitulo ni Juan ken Jesus, sakbay unay iti pannakailansa iti kruz, panagungar, ken yuuli ni Jesus idiay langit. Kadagitoy a kapkapitulo, ni Jesus ket isentrona iti napateg nga adal maipapan iti pannakaikayametna iti Amana ken ti Espiritu Santo, ken no kasano koma a datayo, babaen Kenkuana, ket agbalin a nadekket iti Dios. Ni Jesus tarigagayanna nga ibati kadatayo daytoy kapapatgan a kapanunotan tapno kankanayon koma a malagiptayo nga Isu ket naggapu manipud iti Ama, nga Isu ket kas iti Ama, ken ti Espiritu Santo, ti mangibagi Kenkuana, ket naibaun a mangisuro, mangbabalaw, ken mangliwliwa kadatayo agingga nga umay ni Jesus.

### Paset II: Komentario

**Ti Nailangitan nga Ama**

Ti Genesis 1 ken Juan 1 ket addaan iti bambanag a pagpadaan. Ti trinidad a Dios ket nairaman iti panamarsua babaen ken Jesus, ken ti trinidad a Dios ket nairaman iti panangsubbot babaen ken Jesus. Ti makaparsua a Sao ket nangaramid iti naan-anay a lubong a namulitan iti basol ken nasinga ti natunos a panagkakadua nga adda iti nagbaetan ti Dios ken dagiti parsuana. Siraragsak ni Jesus, ti makasubbot a Sao, a nangala iti Mismo a Bagbagina iti trabaho a panangisubli iti napukaw a panagtutunos, ket nagballigi Isuna. Maysa pay, Isu ket nakilaban ken patay ket nangabak. (Kitaen ti Rom. 6:8–14 ken 2 Cor. 5:21.)

Nalaka nga ipapan a ni Jesus ket sinagabana ti amin a Bukbukodna idiay kruz, ngem ti Ama ken ti Espiritu Santo ket nakipagsagabada met Kenkuana. Iti 2 Corinto 5:19, kuna ni Pablo a “ti Dios adda idi ken Cristo a pakicappiaenna toy lubong kencuana met laeng a saanna nga ipabaclay cadagiti tattao dagiti salungasingda; ket intalecna cadacami ti sao ti pannakicappia.” Napateg a paliiwen a ti Dios ket kayatnatayo nga agbalin a naalibtak a makipaset iti panagministro ti panagkappia, tapno maaddaantayo iti nakaskasdaaw a gundaway a makiraman iti trabaho ni Jesus kas ambasador ti Pagarianna.

Ni Jesus pinaneknekanna nga Isu ken ti Amana ket maymaysa, ket pudno unay, maymaysada manipud iti kinaagnanayon. Isu a Mismo kunana, “ ‘Siac ken ti Ama maymaysacami’ ” (Juan 10:30), ken “ ‘ti Ama adda caniac, ket siac addaac kencuana’ ” (Juan 10:38). Ti Ama ket dakkel unay iti insimpuonna iti daytoy a lubong, ken ay-ayatenna unay a kas iti ayatna iti bugbogtong nga Anakna. Ni Jesus ket aramidenna ti naan-anay a pagayatan ti Amana (Juan 5:30); ti Ama agsao ken agaramid babaen Kenkuana (Juan 14:10); ken ti Ama ket iyegna ti pannakaisalakan kadagidiay a mamati iti Anakna (Juan 3:16).

**Ni Jesus ken ti Ama**

Ti panamarsua ken pannakaisalakan ket agpada a ganuat ti Dios. Pinarsuana da Adan ken Eva gapu iti ayat, tapno makikadua kadakuada. Daytoy a panagkakadua ket nasinga gapu iti basol, ngem dinatayo a pinanawan ti Dios iti bukodtayo a gasat. Inlongalongna nga isubli ti nadadael a pannakaikayamet Kenkuana. No dadduma agduyostayo a mangipaganetget iti pannakaitalagatayo iti Dios, ngem ania ngay ti mammaay ti nataoan a pannakaitalagatayo no awan ti dakkel a pannakaikomitna kadatayo? Ti panagkumitna ti mangguyogoy iti panagkumittayo. Patalgedan ni Pablo daytoy a punto babaen ti panagintuodna, “Wenno laisem aya ti kinabacnang ti imbagna, ti anusna ken ti nabayag a panagituredna, a dica ammo aya a ti kinaimbag ti Dios iturongnaca iti panagbabawi?” (Rom. 2:4).

Ni Jesus nagdisnudo nga umay ditoy managbasol a lubongtayo iti maysa a nadiosan a misyon tapno arayatenna dayta manipud kadagiti gemgem ti maysa a dakes. Ti Dios iti ayatna ket imbingayna daytoy a ganuat ken immanamung nga umay iti daytoy a lubong iti Persona ti Anakna tapno matay nga agpaay iti tunggal maysa. Ti Juan 3:16 ket nalawag unay nga ibagana kadatayo a ti Dios inay-ayatna ti lubong iti kasta unay ta imbaunna ti maymaysa ken bugbugtong nga Anakna tapno matay nga agpaay iti dayta, ta iti laeng ipapatayna ti mabalin a makasubbot kadatayo manipud iti ipapataytayo. Ni Abraham ken ti naikari nga anakna, ni Isaac, ket iyanniniwanna daytoy a kari babaen ti yaanamongda a mangtungpal iti dawat ti Dios.

Ngem ti nagdumaanda ket ti sakripicio ni Isaac ket saan a maysa a suno a kas iti sakripicio ni Cristo. Daytoy a nagdumaan ket gapu ta ti Anak ti Dios ket Isu iti Gubuayan ti biag, ni Isaac ket saan. “Idi punganay adda ti Verbo, ket ti Verbo adda iti Dios, ket ti Verbo isu, Dios. Isu met laeng adda idi punganay iti Dios. . . . Adda idi kencuana ti biag, ket ti biag isu idi ti silaw dagiti tao” (Juan 1:1, 2, 4). Ni Ellen G. White kunana a “Ken Cristo ket biag, orihinal, di-binulbulod, awan naggapuanna.”— The Desire of Ages, p. 530.

**Ti Panangammo iti Anak ket Panangammo iti Ama** (Juan 14:6–11)

Ad-adu ngem iti sadinoman iti Biblia, maysa a nawadwad a pannakaitudo iti Ama ti agparang iti Evangelio ni Juan, nangnangruna kadagiti naud-udi a kapitulo. Apagisu a 136 a daras a tudtudoen ni Jesus ti Ama: no ania ti langana ken ti panagkaykaysa nga adda iti nagbaetanda a dua. Dadduma a kritiko iti sursurat ket mabalin a pagduduaanda iti kasta a pannakaulit-ulit a kas awan serserbina, ngem kayat ni Jesus a siguradoen nga am-ammo ken ipatpategtayo ti Amana. Kagiddan dayta, impaganetget ni Jesus no kasano a nagbiaganna ti naan-anay a pagayatan ti Amana iti amin nga imbagana ken inaramidna.

Nalabit a ti maysa a pakasarakan a mangdagdagup iti daytoy a nakaisentroan ket ti sungbat ni Cristo ken Felipe iti Juan 14:9, a sadiay ti Mangisalakan ket pasingkedanna, “ ‘Ti nacakita caniac, nakitana ni Ama.’ ” Daytoy nalawag a pakdaar ket mangiturong koma kadatayo amin a makilangen iti Dios Ama a kas iti pannakilangentayo iti Dios Anak, ta aniaman a kababalin ni Jesus a makitatayo kadagiti Evangelio, kitaentayo koma met a mainaig iti Ama. Daytoy makapangayangay a pannakaammo ket tulongannatayo a sumrek iti naayat a pannakaikayamet iti Ama a kas iti Anak.

Ti maiyataday a saludsod a damagentayo kadagiti bagbagitayo ditoy ket, Kasano ngata a mabalbaliwan ti inaldaw a panagbiagtayo no surotentayo ti ulidan ni Cristo a saan nga agaramid iti pagayatantayo no di ket aramidentayo ketdi ti nainsiriban a pagayatan ti nailangitan nga Amatayo?

**Ti Espiritu Santo** (Juan 1:13; Juan 3:5–8; Juan 6:63; Juan 14:26; Juan 15:26; Juan 16:7–11)

Ti Espiritu Santo ket Isu iti naalibtak nga Ahente iti nabertud a proseso iti naespirituan a pannakakonbirtir, maysa a proseso nga inladawan ni Jesus a kas mayanak manen. Uray pay idiay panangrugi ti Evangeliona, ni Juan ket tamingenna daytoy napateg a pagsasaritaan [isyu] ti baro a pannakayanak, nga isu a “saan nga agtaud iti dara wenno iti nakem ti lasag wenno iti nakem ti lalaki, no di ket nayanacda iti Dios” (Juan 1:13). Daytoy datdatlag a pasamak ket mapasamak babaen ti ahensya ti makakibor nga impluwensya ti Espiritu Santo iti puso ti tao.

Ti Espiritu Santo ti mangriing iti konsiensia iti naganat a panagkasapulan iti pannakaisalakan ken mangbabalaw iti puso iti kinapudno ti amin nga ibagbaga ken ar-aramiden ti Ama ken Anak. Malaksid pay iti panagbalinna a Manangliwliwatayo, wenno ti Maysa nga agtugaw iti abaytayo tapno mangyeg iti liwliwa, ti Espiritu Santo iti batido a mangbabalaw. Agyamantayo koma no mapadasantayo ti makagunggona a riseta ti pannakarikna iti kinamanagbasol agsipud ta dayta ti nalawag a pagilasinan a ti Espiritu ket naalibtak iti biagtayo, a mangallukoy kadatayo a mangilinteg kadagiti bambanag.

Dagiti dadduma pay a trabaho ti Espiritu Santo, a naibaga iti Evangelio ni Juan, ket masarakan iti Juan 16:8–15. Kas pangrugian, ti Espiritu babalawenna ti konsiensiatayo iti basol a mangdidigra kadatayo ken dayta ket masapul a maikkat manipud iti biagtayo. Maikadua, babalawennatayo iti kinalinteg ken iti rag-o nga agaramid iti nalinteg imbes a dayta naimbubukodan. Daytoy a kinalinteg, nga agpadpada a naibilang ken naited, ket aggapu laeng iti “Init ti kinalinteg” babaen ti panagministro ti Espiritu. Maikatlo, ti Espiritu babalawennatayo iti panangukom, nga isu a sigurado nga umay. Daytoy a panangbabalaw ket mangiturong koma kadatayo nga agbabawi ken nakasagana nga agpaay iti asidegen nga iyaay ni Cristo. Ti kombiksion iti umay a panangukom ket dagdagenna koma ti ipapantayo iti Ama iti pudno a panagbabawi ken repormasyon. Maikapat, ti Espiritu Santo ket ibagnosnatayo iti amin a kinapudno a kas iti adda ken Jesus. Iti panagsaksitayo kadagiti dadduma, iyeg ni Jesus iti lagiptayo dagiti bambanag a kasapulan nga ibagatayo iti umiso a tiempo (Lucas 21:14, 15). Maikalima, ti Espiritu ket padayawanna ni Jesus iti panangpadayawna kadagiti sasao ken pagayatanna.

**Ti Kararag ni Jesus** (Juan 17)

Ti kararag idiay Juan 17 ket nailadawan a kas mangibabaet a kararag ni Jesus, nga isu iti kaatiddogan ken kadadakkelan kadagiti karkararagna. Iti dayta, ni Jesus nagkararag nga agpaay iti Mismo a Bagbagina, agpaay kadagiti adalanna, ken agpaay kadagiti amin a mamati, iti agdama ken iti masakbayan—masakbayan, agsipud ta Inkararagna “ ‘saan laeng a dagitoy ti idawdawatac, no di ket dagiti pay mamati caniac gapu iti saoda [dagiti adalan]’ ” (Juan 17:20). Dagiti karkararag ni Cristo ket saanda laeng a mannakabalin no di pay ket saklawenna-amin. Maysa a kinapudno nga isu ket agkarkararag nga agpaay kadatayo a mismo, napnoan asi, mannakabalin unay, ken agnanayon.

Ni Jesus nagkararag nga agpaay ken Pedro a mismo idiay Luke 22:31, 32. Isu ket nagkararag a napnoan asi nga agpaay kadagiti nasukir ken nayaw-awan a tattaona. (Kitaen ti Mat. 23:37.) Ni Pablo ket ibagana kadatayo idiay Hebreo 5:7 nga Isu ket nagkararag a nabuyogan iti “nasged nga araraw ken lulua.” Isu ket nagkararag a sibibileg, uray pay agpaay kadagiti kabusorna a nangilansa Kenkuana iti kruz: “ ‘Ama, pacawanem ida, ta dida ammo ti aramidenda’ ” (Lucas 23:34). Dagiti karkararag ni Jesus ket nasungbatanda iti pannakakonbertir dagiti kabusorna iti sungbat iti napulotan-iti-Espiritu a panangaskasaba ni Pedro. Kamaudiananna, ni Jesus agkarkararag nga agnanayon, saan a sagpaminsan a kas ti ar-aramidentayo no agkararagtayo nga agpaay kadagiti sabsabali. Ti Hebreo 7:25 ibagana kadatayo a ni Jesus ket “mabalinna met nga isalacan agingga iti awan pagcuranganna dagiti umasideg iti Dios gapu kencuana, ta isu agbiag nga agnanayon tapno ibabaetna ida.”

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Lagipen ti maysa a tiempo a nariknam ti pannakaupay gapu ta saanmo a naan-anay a naawatan ti adda iti Sao ti Dios. Iti daytoy a lawag, kasano a makatulong kenka a mangkita iti kinaawan patingga ti Dios no idilig iti bukodmo nga addaan panagpatingga? Ti naan-anay a pannakaammo iti awan patinggana a Diostayo ket saklawenna ti naan-anay a sakup ti pannakaammo ken sirib, ngem ti nakedngan a pannakaammotayo saklawenna laeng ti bassit a gerret iti dayta a sakup. Saan kadi a daytoy a kinapudno ti mangtignay kadatayo nga agpasakup iti pagayatanna ken “agtalnacayo, ket ammoenyo a siac ti Dios”? Pagiinnadalan.

` `

2\. Dimtengka kadin iti pannakaammo a ti Ama ket kas la iti Anak, ket ti Anak ket kas la iti Ama? No wen, kasano a kasta? Kasano nga iti pannakaammom ket tulongannaka nga agbalin nga ad-adda a nasinged iti Dios Ama?

` `

3\. Ania ti mariknam nga uray ditoy ken ad-addanto pay idiay langit ket mairamanka iti adda ken Jesus a kinasinged ken kinadekket iti Ama?

` `

4\. Ti trabaho ti Espiritu Santo ket tapno iyegna ti pannakababalaw ti basol, kinalinteg, ken panangukom iti puso ti tao. No, iti sumagmamano a gapu, tuktukiadem ti panangtudtudok ti konsiensiam, ania ti mabalinmo nga aramiden maipapan dayta?

` `

5\. Napanunotmo kadin a, tapno mabangunmo ti pammatim ken mapapigsam ti biagmo iti panagkarkararag, masapul nga ikaykaysam ti nakapuy a pammatim ken dagiti kararagmo kadagiti nabileg a kararag ni Jesus iti pammati? Ania ngata a pakaidumaan ti aramiden daytoy a pannakikaykaysa iti naespirituan a panagpagpagnam nga agturong iti pagarian?

` `