---
title:  Ti Kararag ni Jesus
date:   12/12/2024
---

Ti Juan 17 no dadduma ket maawagan a nangato a napadian a kararag ni Jesus. Dayta ket dagdagupenna ti pammakada a diskurso. Ni Jesus immay ditoy daga tapno ti sangkataoan ket maisubli koma, iti ud-udina, iti sigud a napersonalan a pannakaikayamet iti Dios. Isu ket simamatalek nga inaramidna dagiti pagilasinan nga inted ti Dios Kenkuana nga aramiden. Kadagiti sasao ken ar-aramid, Isu ket imparangna ti Dios kadagiti tattao.

Ni Jesus ket asidegen a pumanaw manipud iti daytoy a daga. Tinarigagayanna nga ibingay manen ti ayatna kadagiti adalanna. Kayatna a maawatanda ti nasinged a panagkayamet ti Bagbagina, ti Ama, ken ti Espiritu Santo. Ken kayatna nga iyeg ida iti isu met laeng a personal a pannakikayamet iti Dios Ama ken Espiritu nga adda kenkuana a Mismo.

`Basaen ti Juan 17:1–26. Ania a balbalikas wenno ragup dagiti sasao iti daytoy a kapitulo ti mangiyebkas iti tarigagay ni Jesus iti maysa a nasinged a panagkayamet ti ayat iti Bagbagina, ti Ama, ken dagiti adalanna?`

Adu ti mangbasa iti Juan 17 a mangipapan a ti laeng banag a napateg ket panagkaykaysa ken ayat. Awan duadua, ti panggep ti Dios ket tapno mangisubli kadatayo iti maysa a personal a pannakaikayamet Kenkuana ken dagiti amin a tattao. Ngem ti maysa nga ad-adu a naan-annad a panangbasa ket isingasingna ti ad-adda pay a napatpateg a panagsilpu ti ayat ken kinapudno.

“ ‘Ket daytoy ti biag nga agnanayon: a maammoandaca coma a maymaysa a pudno a Dios’ ” (Juan 17:3), saan a Dios a, kas iti aniaman a panangipagaruptayo a kinasiasinona. “ ‘Impalawagco ti naganmo cadagiti tao nga intedmo caniac, . . . ket sinalimetmetanda ti saom. . . ket naammoanda a pudno a naggapuac kenca ket pinatida a sica imbaonnac’ ” (Juan 17:6, 8). “ ‘Pagsantoem ida iti kinapudno: ti saom isu ti pudno’ ” (Juan 17:17).

Ni Cristo immay a mangiparangarang iti Ama. Daytoy a paltiing ket napateg agsipud kadagiti adu a saan a husto a panangipagarup maipapan iti Dios. Ti Evangelio ni Juan ket ipakitana no kasano a sipapasnek nga inala ni Jesus daytoy a misyon. Umiso unay ti panangibagina iti Sao ken ar-aramid ti Dios. No ti kinapudno ket saan a napateg, apay nga aramidenna dagita a banbanag?

Ni Jesus nagbiag iti maysa a biag ti dakkel a kinarigat, a naiturong iti panangtukiad dagiti narelihiyosoan nga agtuturay. Isu nagsagrap iti di pannangikankano dagiti tattao ken uray pay no dadduma manipud kadagiti bukodna nga adalan. Maysa kadagiti adalanna iti nanglipot Kenkuana, ti sabali inlibakna Isuna iti namitlo a daras. Limmasat Isuna iti maysa nga awan sarday a pannakausig ken natay iti maysa a kruz iti im-ima dagiti mismo nga immayna isalakan.

`Kasano iti nasaysayaat a panangipaduyakyakmo iti ayat ti Dios iti bukodmo a biag, kas iti adda iti nagbaetan ni Jesus ken ti Ama?`