---
title:  Ni Jesus ken ti Ama
date:   09/12/2024
---

Pinarsuanatayo ti Dios nga agpaay iti maysa a napersonalan a pannakikayamet Kenkuana (Gen. 1:26, 27). Ngem, gapu iti basol, dayta a panagkayamet ket namimpinsan a nasinga. Makitatayo ti dagus a bunga daytoy a pannakasinga idiay istoria ti Minuyongan ti Eden.

`Basaen ti Genesis 3:7–9. Kasano a daytoy a gutbaw ket iparangarangna ti pinataud ti basol, ken ania ti kaipapananna a ti Dios ti mangsapsapul kadakuada, saan a ti kabaliktadna?`

Ti gandat ti Kinadios ket tapno mangipaay iti pannakaagas iti amin a sangkataoan gapu iti gutbaw a pinataud ti basol, uray pay no amin a sangkataoan ket dina awaten ti intanggayana.

Tapno magun-od ti pannakaisubli daytoy a panagkayamet, maysa a kameng ti Kinadios ti nagbalin a tao. Gapuna, ti Sao ket nagbalin a lasag ken nakipagian kadatayo, nga impaduyakyakna iti dayag ti Dios (Juan 1:14–18). Kas bungana, ti sangkataoan ket naawatna ti kinapunnona ken parabur. Daytoy iti immayan ni Jesus nga ibingay, a mangipakdaar iti dayag ti Dios tapno dayta a panagkayamet a dinadael ti basol ket mabalin a maisubli, kadagiti amin a siaanamong a mangawat babaen ti pammati iti adda a naitanggaya kadakuada ken Cristo Jesus.

`Ania a nakaskasdaaw a namnama ti makita nga agpaay kadatayo kadagitoy a teksto? Juan 1:1, 2; Juan 5:16–18; Juan 6:69; Juan 10:10, 30; Juan 20:28.`

“Ken Cristo ket biag, orihinal, di binulbulod, awan naggapuanna.”—Ellen G. White, The Desire of Ages, p. 530. Ngem kas naglasag nga Anak nga isu a “binaybay-anna ket innalana ti galad nga adipen, a naaramid a capadpada dagiti tao” (Fil. 2:7), ni Cristo, sarsaritaenna ti kaaddana ditoy daga a kas maysa a tao iti tengnga dagiti tattao, ket mabalinna a mangitudo iti panangikutna iti biag a kas maysa a sagut a naggapu iti Dios. “Ti kinadios ni Cristo ket isu ti talged ti mamati iti agnanayon a biag.”—The Desire of Ages, p. 530.

Ti Dios ket saan a nabigbig ti sangkataoan (Juan 17:25). Gapuna, imbaunna ti kakaisuna nga Anakna (Juan 9:4; Juan 16:5) tapno Isu nga, Ama, ket mabalin a maammoan.

`Iti lawag ti uniberso, maysa nga ateista [di mamati iti Dios] insuratna, “Iti kinalidemtayo, iti amin daytoy a kinalawa, awan ti pamalatpatan nga umay ti tulong manipud iti sabali a mangisalakan kadatayo manipud kadagiti bagbagitayo.” Ania ti isuro ti Biblia nga isu a mangipakita no kasano a biddut daytoy a tao?`