---
title:  Komentaryo Dagiti Mannursuro
date:   01/11/2024
---

### Paset I: Pakabuklan

Sentro ti Adal: Juan 4:1–15; Juan 4:16–26; and Juan 4:27–42

Dagiti Samaritano ket linalais dagiti Judio a kaarrubada. Dagiti Judio ket ad-adda pay a linalaisda dagiti Samaritano ngem iti pananglalaisda kadagiti Romano a mamarparigat kadakuada. Dagiti Samaritano ket naibilangda a kas rinuker, di napasnek, ken masapul a liklikan iti aniaman a kabalinan. Dayta ti makagapu no apay a dagiti agpagpagna manipud kadagiti rehion ti Galilea ket liklikanda ti as-asideg a dalan nga agturong idiay Jerusalem babaen iti Samaria ket agkarsiada ketdi babaen iti Perea, nga magnada iti at-atiddog a dalan nga agturong idiay ciudad.

Nangrugi ti parikut dagiti Samaritano idi innala ni Tiglat-Pileser III (745–727 b.c.) ti kaaduan nga umili ti Israel a kas kayaw idiay Asiria tapno agtaeng sadiay. Dagitoy nga Israelita ket buklen ti pagaammo a napukaw a sangapulo a tribu ti Israel. Tapno maileppas daytoy a trabaho a panangikkat kadagiti umuli, ti baro nga emperador ti Asiria, ni Sargon II (722–705 b.c.), ket pinagbalinna a kayaw ti ad-adu pay kadagiti agnanaed iti Makin-amianan a Pagarian.

Tapno mapagkaykaysa ti pagarian ti Asiria, dagiti tattao manipud Asiria ken kadagiti rehion ti Mesopotamia ket naiyegda idiay Israel tapno mapaaduda manen dayta. Gapuna, dagitoy a kadatdateng ket nailaokda kadagiti natda ti Israel, iti relihiyon ken puli. Ti balabala ditoy ket ababa laeng a pakabuklan dagiti paspasamak a naaramid. Dagiti dadduma pay a saan a nasayaat a pagteng a napasamak iti ud-udina, kas iti gandat dagiti Samaritano a mangdadael iti panagregget dagiti kayaw a Judio a mangbangon manen idi nagsublida iti pagilianda, ket nagserbi laeng a nangpakaro iti parikut ken nangpakaro iti panagsusupiat ti puli iti nagbaetan dagiti Samaritano ken Judio.

### Paset II: Komentario

**Ti Babai Idiay Bubon** (Juan 4:1–15)

Iti pannakisinnarak ni Jesus iti daytoy a Samaritana a babai, napan isuna a maibusor iti maawat a wagas ken dagiti nainget a naal-alagad nga ug-ugali [tradisyon] dagiti Judio, amin dayta tapno madanonna ti babai nga agpaay iti Pagarianna. Kas pagarigan, pinalubosan ni Jesus ti babai iti maysa a pribado a tungtongan, nupay isuna ket maysa a babai a taga Samaria. Kiniddawna kenkuana ti pabor, nga isu a saan a maawat iti kagimongan, ta awan ti pannakilangen dagiti Judio kadagiti kasta a nalalais ken makunkuna a “narugit” a tattao, nangnangruna iti maysa a babai.

Iti kultura iti dayta a panawen, ti panagkiddaw ken panangawat iti pabor manipud iti maysa a tao ti nanglukat iti ruangan ti panaggayyem ken obligarenna ti umawat a mangisubli iti pabor. Kasla nakigtot ti babai a ni Jesus, maysa a Judio, ket dimmawat kenkuana, maysa a nalalais a Samaritana a babai, a mangaramid iti maysa a banag agpaay Kenkuana, iti kasta mangilongalong iti maysa a panagkayamet. Intayo utoben ti sungbat ti babai: “ ‘Casano a sica, idinto a Judioca, dumawatca caniac ti inumen, idinto a babaiac a taga Samaria?’ ” (Juan 4:9).

Makapangayangay a paliiwen a dagiti trabaho a ginandat ti babai nga ileppas ket napanawan a di nalpas. Ipanna koma ti maysa a karamba ti danum idiay purokna a Sicar, ngem iti ragsakna maipapan iti nakaskasdaaw a pannakatakuatna iti Danum ti Biag, pinanawanna ti karamba a napno iti danum. Kayatna nga ikkan ni Jesus iti inumen a danum tapno maep-ep ti wawna, ngem dina naaramid gapu ta nagdardaras a pimmanaw. Idi nagsubli dagiti adalan ni Jesus agraman iti taraon tapno maep-ep ti bisin ni Jesus, namimpinsan a naklaatda ta saanen Isuna a mabisin.

“Ti panangpanawna iti karambana ket nagsao a di mapagduaduaan maipapan iti bertud dagiti sasao ni Jesus. Ti napasnek a tarigagay ti kararuana a makagun-od iti sibibiag a danum; ket nalipatanna ti aramidenna idiay bubon, nalipatanna ti waw ti Mangisalakan, nga isu a pinanggepna a penneken.”—Ellen G. White, The Desire of Ages, p. 191. Natignay unay ni Jesus ta ti kasta a maysa a nalalais a babai ket linuktanna ti pusona Kenkuana kas nabayagen nga inur-uray a Misias—maysa a nasaysayaat nga amang a sungbat ngem kadagiti adu kadagiti bukodna a tattao, nga isu a nangiserra iti panunotda Kenkuana. Natignay unay ni Jesus iti panangaramidna iti trabaho ni Amana iti panangisubli kadagiti napukaw a kararua nga agpaay iti pagarian ti langit isu a napukaw ti pannakawaw ken bisin ti bagina, a nabsog ti kararuana iti nailangitan a danum ken taraon.

No dadduma ti panagsaksi iti sabsabali ket maaramid gapu iti pagrebbengan ken makita a kas makapasadot a trabaho. Ngem ti panagsaksi ket masapul koma a makaparagsak no ti espiritu ni Cristo ket agayus manipud iti puso. Kalpasanna dayta ket trabaho ti puso a saan ketdi a narigat a trabaho. Kadagidiay a makapadas iti daytoy a naisentro ken Cristo a panagtrabaho, dayta ket pudno a maysa nga aglaplapusanan a pannakaibokbok ti Espiritu nga agannayas manipud iti puso ti tao. Dayta ti gapuna no apay a kinuna ni Jesus kadagiti masmasdaaw nga adalanna: “ ‘Ti taraonco isu ti panangaramidco iti pagayatan ti nangibaon caniac, ken panangturpos ti aramidna’ ” (Juan 4:34).

**Ti Paltiing ni Jesus** (Juan 4:16–26)

Makitatayo ti panagpada ti sungbat ti Samaritana a babai ken ti sungbat ni Nicodemo idi nangngegna ti nauneg a kinapudno a nagtaud iti ngiwat ni Cristo. Daytoy natan-ok a kameng ti Sanhedrin ket pinadasna a liklikan ti napateg a kinapudno a kasapulanna unay iti naespirituan a pannakakonvertir. Isu a ni Nicodemo ket nagpamarang a dina ikankano ti kaipapanan dagiti sasao ni Cristo ken pinadasna nga ipada ti kapadasan ti baro-a-pannakayanak iti, litiral a, panagsubli manen iti aanakan ti maysa nga ina. Umasping iti dayta, ti nalalais a babai a taga Sicar ket binalbaliwanna ti saritaan iti maysa a gandat a mangiyadayo iti kombiksionna a ni Jesus ti Misias. Inyadayuna ti tungtongan ken Jesus iti agdama a dibate no ania ti umiso a lugar a pagdaydayawan.

Ni Jesus ket siaayat ngem nalatak nga intudona ti napateg a pagsasaritaan [isyu] iti panangbigbigna nga Isu ti Misias a nakatakder iti sangoananna. Siaannad pay nga impalagipna kenkuana a ti napagtipon a relihiyonna a pagano ken Judaismo ket saan a nangiturong iti pudno a panagdayaw iti Dios, ta Isu ti Espiritu ken burayok ti pudno. Kinuna ni Cristo kenkuana a “ ‘Ti Dios maysa nga Espiritu; ket dagiti agdaydayaw kencuana, masapul nga agdaydayawda iti espiritu ken kinapudno’ ” (Juan 4:24). Iti sabali a pannao, ti pudno a panagdayaw a mangiturong iti pannakaisalakan ket saan unay a maipapan iti maysa a lugar; no di ket, maipapan iti Persona ni Cristo.

Daytoy simpli a babai, maysa a managbasol nga addaan iti mapagduduaan a kababalin, ket napagtalkan iti nadagsen a kinapudno a ni Jesus ti nabayagen a maur-uray a Misias. Ti Mangisalakan ket in-inut nga inturongna ti Samaritana a babai iti kinapudno, a nagtungpal iti panangpadayawna kenkuana—nga ad-adda ngem iti siasinoman sakbay ti panagungarna—iti masinnunuo a kinapudno maipapan iti kina-Misiasna. “ ‘Siac met laeng a makisasao kenca’ ” (Juan 4:26). Kasta met, masapul a ditay ipakpakita ti panangidumduma iti panangdanon kadagiti tattao, nabaknang man wenno napanglaw, “nangatngato” wenno “nababbaba” man ti kasasaadda iti kagimongan. Iti kasta a panamaglasin ket saan koma a napateg kadatayo gapu ta dayta ket saan a napateg ken Cristo. Amin a makalangentayo ket addaan iti maymaysa a gagangay a kasapulan: ti panagkasapulanda iti pammakawan ken pannakasubbot.

**Ti Testimonio Dagiti Taga Samaria** (Juan 4:27–42)

Iti kultura dagiti Judio idi panawen ni Jesus, adda obligasyon a mangsubad iti kinamanagpadagus, nga isu a maawat no ti mangsubad ket padana a Judio ngem saan no dayta a lalaki wenno babai ket taga Samaria. Ti panangawat iti pabor ken panangsubad iti dayta ket agduyos a mangyasideg kadagiti tattao a nasingsinged iti maysa ken maysa. Gapu itoy, dagiti Judio ket namimpinsan a saan nga umanamong iti daytoy nga aramid kadagiti ganggannaet. Ngem ni Jesus ket linabsanna ti sangkailian a dakes a panagem dagiti Judio, ta immay Isuna a nagministro ken mangisalakan kadagiti nangato ken nababa, iti agpadpada nga uneg ken ruar ti kagimongan dagiti Judio. Mainayon pay, apay a ti kasta nga obligasyon ti kagimongan ket riribukenna Isuna idinto a ti misyonna ket mapan iti nakaro a rukod ti ipapatay nga agpaay iti sangkataoan?

Ni Jesus ket inar-aramidna ti panagsisinnubad iti panagministrona, ta siaanamong Isuna a mangted ken umawat iti tulong. Iti kasta a pamay-an ket nabertud a wagas a mangpasingked kadagiti sabsabali ken mangtulong kadakuada a makarikna iti kinapateg ken makarikna a kasapulan ida. Utoben no kasano ti kinabertud daytoy a wagas a napaneknekan iti babai a taga Samaria. Ni Jesus dimmawat kenkuana iti inumen a danum, nga isu mabalin ti babai nga ipaay, ket sinubadan ni Jesus dayta iti sagut ti Danum ti Biag, nga Isu laeng ti makabalin a makaited. Kalpasanna, ti babai, kas subad, ket imbingayna daytoy naimbag a damag kadagiti tattaona, ket immay ti sangkailian tapno sarakenda ni Jesus ken mamati Kenkuana.

Umasping iti dayta, ti panagsaksitayo ket agwaras koma manipud iti maysa a tao agingga iti adu iti kankanayon-a-lumawlawa a gunglo ti impluwensya. Kasta met, ni Jesus inlukatna ti Mismo a Bagbagina kadagiti sabsabali ken impalubosna ti Bagbagina nga agbalin a silulukat met kadakuada. Ni Jesus inawisna ti kinasinged ken tinarigagayanna dagiti tattao nga agbalin a managayat ken mannakipagrikna Kenkuana. Ni Ellen G. White ibagana kadatayo nga “iti pagtaengan ni Lazaro, masansan a nakasarak ni Jesus iti panaginana. Awan ti bukod a pagtaengan ti Mangisalakan; Nagdas-al Isuna iti kinamanagpadagus dagiti gagayyem ken adalanna. . . . Inil-iliwna ti nataoan a kinalailo, panagraem, ken dungngo.”—Ellen G. White, The Desire of Ages, p. 524.

Iti panangserra, intayo kitaen daytoy adaw a mangsagid iti panagsisinnubad a napadasan ni Jesus kadagiti Samaritano ti Sicar. Uray pay no Isu ket maysa a Judio a mannursuro, “Inawatna ti kinamanagpadagus dagitoy nalalais a tattao. Nakiturog kadakuada iti linong dagiti atepda, nakipangan kadakuada kadagiti lamisaanda.”—Ellen G. White, The Ministry of Healing, p. 26. Masansan a masarakantayo a maysa a karit ti panangaramid iti panagsisinnubad iti panagsaksitayo kadagiti sabsabali. Nalabit a gapu ta mariknatayo a nabendicionantayo unay kadagiti nakaskasdaaw a kinapudno nga inted ti Dios kadatayo, agduyostayo nga agbalin a katulongan ngem masansan a ditay ipalubos dagiti mismo a bagbagitayo nga isu ti agbalin nga umawat iti tulong. Nupay kasta, agbalintayo nga ad-adda a naberbertud no ipakumbabatayo dagiti mismo a bagbagitayo ken aramidentayo ti ulidan ni Cristo iti panangted ken panangawat.

### Paset III: Panangipakat iti Biag

Sungbatan dagiti sumaganad a salsaludsod:

1\. Ania dagiti lapped iti panagsaksitayo a masabattayo iti pannakilangentayo kadagiti sabsabali, kas kadagiti kaarruba, kakadua, ken gagayyem? Ania dagiti paset, no adda man, dagiti nadumaduma a pagsasao, naggapuan ti puli, kaugalian ti kultura, ken kasasaad ti ekonomiya a mangbalbaliw iti panagsaksitayo? Kasano a matulongannatayo ti Dios a mangparmek iti kakasta a lapped? Kasano a ti ulidan ni Jesus ket naindaklan a matulongannatayo iti daytoy a banag? Laglagipen a ni Jesus ket imbatina iti naan-anay a kaadda idiay langit tapno sangoenna amin a parikut ken naimbasolan nga aramid a nangriribok iti sangkataoan.

` `

2\. Utoben ti sumaganad a kasasaad: dagiti kamkameng ti iglesia ket saanda a kayat ti mangaramid iti aniaman a panangaskasaba wenno panagsaksi agsipud ta mabutengda a dagiti kabarbaro a kamkameng iti iglesia ket mabalin a balbaliwanda dagiti ar-aramid ti panagdayaw nga isu a nakairuamanda. Ania ti aramidem iti daytoy a karit?

` `

3\. Panunotem ti pagay-ayatmo a paglinglingayan. Agingga iti ania a tukad a naigamerka iti kasta unay a ragsak iti panangaramid dayta nga isu a malipatam payen ti mangan? Umasping iti dayta, kasano a ti ulidan ni Cristo a panagsaksi iti babai a taga Samaria ket tignayennatayo manipud iti gunglo ti pagrebbengan nga agturong iti gunglo ti ragsak?

` `

4\. Kasano ti sungbattayo no ti Espiritu Santo ket babalawennatayo iti kinapudno, kinalinteg, ken basol, nangnangruna maipapan kadagiti banbanag a kayattayo a di ikankano? Naanustayo kadi a kas iti babai a taga Samaria a dumngeg ken Jesus a mangibaga iti “pakabuklan iti istoria,” tapno, kas supapakna, agbalintayo a maagasan ken maisubli Kenkuana?

` `

5\. Lagipen ti maysa a pasamak wenno maysa a nadiosan a panangidalan ti Dios nga iti dayta ti Dios ket inaramatnaka a mangimpluensya iti maysa a tao nga umawat ken agbiag nga agpaay Kenkuana. Kasano a dayta a pannakilangen ket binalbaliwanna dagiti sabali a tattao wenno uray pay iti dakdakkel a bunggoy dagiti tattao? Mangtedka iti panawen a mangibingay iti kapadasam iti maysa wenno ad-adu pay a tattao iti daytoy a lawas.

` `