---
title:  “ ‘Apo, Itedmo Caniac Daytoy a Danum’ ”
date:   29/10/2024
---

“ ‘Ket iwarsicto ti nalitnaw a danum cadacayo, ket nadaluscayto; manipud iti amin a kinarugityo, ken manipud cadagiti amin a didiosenyo, dalusancayto. Iccancayto met ti maysa a baro a puso, ket maysa a baro nga espiritu isaadconto iti unegyo; ket iccatecto ti bimmato a puso iti lasagyo, ket iccancayto iti maysa a puso a lasag. Ket isaadconto ti Espirituc iti unegyo, ket papagnaencayto cadagiti linlintegco, ket tungpalenyonto digiti bilbilinco, ken aramidenyo ida.’ ” (Eze. 36:25–27).

`Kasano nga ipaduyakyak ti Ezekiel 36:25–27 dagiti kinapudno a sapsapulen ni Jesus nga ited ken Nicodemo ken iti babai nga adda idiay bubon?`

Iti agpadpada a kasasaad, ni Jesus ket sapsapulenna a danunen dagitoy a tattao kadagiti naespirituan a kinapudno, uray pay no Isu ket nagaramat kadagiti mangiladawan manipud iti natoral a lubong iti panangaramidna a kasta.

Sigurado nga idi damo, awan kadakuada ti nakaawat iti kayat a sawen ni Jesus. Dinamag ni Nicodemo, kasano a mayanak manen ti maysa a tao? Dayta ket, kasano isuna a makasubli iti aanakan ti inana? Ni Nicodemo ket nalawag unay nga agkurkuri iti gagangay ken naidagaan a tukad, uray no nalawag unay nga itudtudo ni Jesus isuna nga agturong iti naespirituan a kinapudno. Daytoy met a babai ket innalana ti sasao ni Jesus maipapan iti danum iti litiral a kaipapanan idinto ta nalawag unay nga ibagbaga ni Jesus ti maipapan iti naespirituan a banag.

Ti sungbat ti babai iti itangtanggaya ni Jesus a sibibiag a danum ket, “ ‘Apo, itedmo caniac daytoy a danum, tapno saanac a mawaw, ken tapno diac umayen ditoy a sumacdu’ ” (Juan 4:15). Inrasonna a ti danum nga intanggaya ni Jesus ket mangiliklik iti papanna idiay bubon, iti kasta maksayan ti peggad a sumango iti sabsabali. Nakadidillaw ta napartak unay ti panagbalbaliw ti saritaan manipud iti panagkiddaw ni Jesus iti inumen a napan iti panagkiddaw ti babai Kenkuana iti inumen.

`Basaen ti Juan 4:16. Kasano ti panangsungbat ni Jesus iti kiddaw ti babai?`

Kelkellaat, ni Jesus balbaliwanna ti topiko a pagsasaritaan, nga inayabanna ti babai tapno mapanna ayaban ti asawana sa agsubli. Apay ti kellaat a panagbaliw ti topiko? Dagiti tignay ti babai ket mangipakita iti panangliklik. Ni Jesus ket mabalinna a basaen ti puso ti babai. Masapul a sangoen ti babai ti kasasaadna tapno masarakanna ti pannakaagas. “Sakbay a daytoy a kararrua ket mabalinna nga awaten ti sagut nga inil-iliwna nga ited, isu ket masapul a bigbigenna ti basolna ken ti Mangisalakanna.”—Ellen G. White, The Desire of Ages, p. 187.