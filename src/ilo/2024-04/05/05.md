---
title:  Ti Paltiing ni Jesus
date:   30/10/2024
---

`Basaen ti Juan 4:16–24. Ania ti inaramid ni Jesus a mangipakita iti daytoy a babai nga Isu ket ammona ti kauunggan a palpalimed ti babai, ken no kasano ti isusungbat ti babai?`

Ti lawag ket makabulsek unay no direkta a kitaen. Kabayatan a bigbigenna a ni Jesus ket maysa a mammadto, ti babai aramidenna manen ti panagliklik. Dinamagna ken Jesus ti maysa a saludsod ti narelihiyosoan a panagbinnusor iti nagbaetan dagiti Judio ken dagiti taga Samaria—ti umiso a lugar a pagdaydayawan.

Ti sungbat, ni Jesus intudona a dagiti taga Samaria ket dida ammo no ania ti pagdayawanda. Ti panagdayawda ket maysa a panagtipon ti hinuJudio ken pinapagano. Dagiti Judio agdaydayawda iti Dios nga Isu a nangiparangarang iti Mismo a Bagbagina—sabali manen a napateg a panangawat iti maysa a taga Samaria.

Ti panagdaydayaw iti pudno a Dios ket saan a naisinggalot iti maysa a lugar. Iti kasta ngarud, ti panaginnadal maipapan iti maysa a lugar a pagdaydayawan ket saan a maiyataday iti tungtongan. Ta ti Dios ket espiritu, isu a dagiti agdaydayaw Kenkuana ket masapul nga aramidenda dayta iti espiritu ken iti kinapudno. Ti babai inawatna ti nabatad a kinapudno nga indanon ni Jesus ken nakasagana pay nga agpaay iti ad-adu.

`Basaen ti Juan 4:25, 26. Kasano ti panangiparangarang ni Jesus ti kinasiasinona iti babai?`

Iti amin nga uppat nga Evangelio, ditoy laeng a teksto sakbay ti pannakausig a nabatad nga imbagana ni Jesus iti maysa a tao nga Isu ti Misias. Ken inaramidna dayta, saan nga iti sumagmamano a dakkel nga umariwekwek wenno napateg a tattao, no di ket iti maysa a di nainaganan a babai a taga Samaria, agmaymaysa idiay ayan ti bubon ni Jacob. Isu ket interesado iti aniaman nga agmaymaysa a kararrua nga isu a ti riknana ket naisina ken agmaymaysa.

Ket ngarud iti daytoy a babai, nga isu a saan laeng a naggapu iti ganggannaet a kultura, no di ket iti saan met a nangato a namoralan a kababalin, sipapanayag nga imparangarang ni Jesus ti Kinasiasinona. Ket, iti panangiparangarangna iti babai kadagiti kasisipngetan a palpalimedna, intedna pay iti daytoy a babai ti maysa a dakkel a rason tapno mamati met Kenkuana.

`Ania koma ti ibaga daytoy nga istoria kadatayo no apay a ti evangelio ket masapul a burakenna dagiti lapped a pinataudtayo a tattao iti maysa ken maysa?`