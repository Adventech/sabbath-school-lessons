---
title:  Ti Babai Idiay Bubon
date:   28/10/2024
---

`Basaen ti Juan 4:7–15. Kasano iti panangaramat ni Jesus iti daytoy a panagsarak a mangirugi iti panagsaksi iti daytoy a babai?`

“Ti guranggura dagiti Judio ken Samaritano ti nanglapped iti babai a mangipaay iti kinaimbag ken Jesus; ngem ti Mangisalakan ket sapsapulenna ti tulbek daytoy a puso, ket nabuyogan iti kinatanang a nayanak iti nadiosan nga ayat, Nagkiddaw, saan a nangipaay, iti maysa a pabor. Ti panangipaay iti maysa nga imbag ket mabalin a matukiad; ngem ti panagtalek riingenna ti panagtalek.”—Ellen G. White, The Desire of Ages, p. 184.

Kas iti kasasaad ti pannakisinnarakna ken Nicodemo, ammo ni Jesus no ania ti adda iti puso dagiti sabsabali. Kas sungbat iti pannakaklaatna a ti maysa a Judio ket dumawat iti kasta a pabor iti maysa a taga Samaria, ni Jesus ket direkta a mapan iti punto. “ ‘No mailasinmo coma ti sagut ti Dios, ken no siasino ti agcuna kenca: Iccannac ti inumen, dimmawatca coma kencuana, ket iniccannaca coma ti danum a nabiag’ ” (Juan 4:10).

Ti sungbat ti babai ket kas iti sungbat ni Nicodemo, nga isu a nagdamag, “ ‘Casano ti pannacabalinna a maaramid dagitoy?’ ” (Juan 3:9) iti lawag ti baro a pannakayanak. Dinamag ti babai, “ ‘Apo, awan ti pagsacdum ket ti bubon nauneg, adino ngarud ti pangpaaddaam ti danum a nabiag?’ ” (Juan 4:11). Iti agpada a kasasaad, itudo ida ni Jesus (maysa a nalatak a Judio a mannursuro; ti sabali, maysa a taga Samaria a babai a mapagduaduaan ti kababalinna) kadagiti nailangitan a naespirituan a kinapudno a kasapulan a mangngeg ken maawatan ti tunggal maysa kadakuada. Iti tunggal kasasaad, kangrunaan nga ibagbaga ni Jesus kadakuada nga agpada ti isu met laeng a banag: kasapulanda ti maysa a kapadasan ti pannakakombirtir.

`Ania ti pakasaritaan ti Daan a Testamento iti sasao ni Jesus maipapan iti danum a nabiag? (Jer. 2:13; Zac. 14:8).`

Ti danum ket nasken iti biag; ti tao ket saan nga agbiag no awan ti danum, ket iti kasta ti danum met ket agbalin a maysa a napigsa unay ken apagisu a ladawan pay ti agnanayon a biag. Gapuna, ni Jesus kunana, “ ‘Ngem siasinoman nga uminum iti danum nga itdecto kencuana, uray caano saanto a mawawen; no di ket ti danum nga itdecto kencuana agbalinto kencuana nga ubbog ti danum nga agburayoc a maipaay iti biag nga agnanayon’ ” (Juan 4:14).

`Basaen ti Juan 7:37, 38. Ania ti ibagbaga ni Jesus kadatayo kadagitoy a bersikulo, ken kasano a mapadasantayo ti ikarkarina ditoy?`