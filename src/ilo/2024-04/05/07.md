---
title:  Adalen Pay
date:   01/11/2024
---

Basaen ti surat ni Ellen G. White, “At Jacob’s Well,” pp. 183–195, iti The Desire of Ages.

“Apaman a nasarakan ti babai a Taga Samaria ti Mangisalakan, inyegna dagiti dadduma Kenkuana. Pinaneknekanna nga isu ket ad-adda a naberbertud a misionero ngem dagiti mismo nga adalan ni Jesus. Dagiti adalan ket awan a pulos ti nakitada idiay Samaria a mangipakita iti makaparegta a talon. Dagiti pampanunotda ket naipamaysa iti dakkel a trabaho a maaramid iti masangoanan. Saanda a nakita nga iti mismo nga aglikmutda ket adda apit a maurnong. Ngem babaen iti babai nga isu nga inumsida, naiyeg ti sibubukel a ciudad a dumngeg iti Mangisalakan. Inawit a dagus ti babai ti silaw kadagiti kailianna.

“Daytoy a babai ket itakderanna ti panagtartrabaho ti maysa a napraktikalan a pammati ken Cristo. Tunggal pudno nga adalan ket nayanak iti pagarian ti Dios a kas maysa a misionero. Ti uminom iti sibibiag a danum ket agbalin a burayok ti biag. Ti makaawat agbalin a maysa a managited. Ti parabur ni Cristo iti kararrua ket kas la maysa nga ubbog idiay let-ang, agpuspusoak a mangbang-ar iti amin, ken aramidenna dagiti nakasagana a matay a sigagagar nga uminom iti danum ti biag.”—Ellen G. White, The Desire of Ages, p. 195.

**Salsaludsod a Pagiinnadalan**:

`Iti klase, sublianan dagiti sungbatmo iti maudi a saludsod idi Domingo. Agbalinkayo a napudno iti dayta. Ania dagiti maiparit ken panangidumduma a masarakan iti kulturayo a mabalin a pudno a manglaplapped iti panagsaksim kadagiti sabsabali?`

`Apay ngata a nagun-od ni Jesus ti kasta a nabara a panangawat dagiti taga Samaria a maisupadi iti sumagmamano kadagiti bukodna a tattao?`

`Ikabilmo ti bagim iti lugar ti babai a taga Samaria. Maysa a namimpinsan a ganggannaet ti dumteng ket ipakaammona kenkuana nga ammona dagiti kauunegan a palpalimedna. Kasano koma nga ammo ti asinoman, uray pay ti ganggannaet, dagitoy a banag? Di pakasdaawan nga isu ket naallukoy ken Jesus. Ania ti ibaga daytoy nga istoria kadatayo no kasano nga ammo ti Apo ti amin maipapan kadatayo, uray dagiti kauunegan, kasisipngetan a palpalimed a ditay kayat a maammoan ti asinoman? Ket nupay kasta, ania ti ibaga kadatayo ti wagas a panangtratarna iti babai maipapan iti kayatna a panangtratar kadatayo, uray pay no ammona dagiti palpalimedtayo? Ania a liwliwa ti magun-odmo iti daytoy a kinapudno?`

`Ania kadagiti tema idiay Evangelio ni Juan a naadaltayo dagiti masarakan iti panagministro ni Jesus iti babai a taga Samaria idiay ayan ti bubon?`