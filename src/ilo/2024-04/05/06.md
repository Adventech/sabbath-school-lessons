---
title:  Ti Testimonio Dagiti Taga Samaria
date:   31/10/2024
---

`Basaen ti Juan 4:27–29. Ania iti makapaklaat nga inaramid ti babai?`

Ti pannakisarsarita ni Jesus iti babai ket nasinga gapu iti isasangpet dagiti adalan. Nupay naklaatda ta Isu ket makisarsarita iti maysa a babai, dida nagduadua Kenkuana. No di ket, ginuyogoyda a mangan.

Kabayatanna, ti babai, pinanawanna ti karambana ket nagap-apura a napan iti ciudad a mangibingay kadagiti sabsabali iti adda a kapadasanna ken Jesus.

`Basaen ti Juan 4:30–42. Ania ti simmaruno a napasamak iti daytoy a panagsinnarak, ken ania iti isurona maipapan iti wagas ti pannakaiwaras ti evangelio?`

Kas la karkarna a ti istoria ni Jesus maipapan iti maysa a panagapit ket singaenna ti istoria ti pannakakonbirtir ti adu idiay ciudad. Ngem ni Juan ket kayatna a makitatayo no kasano a naawatan ni Jesus no ania iti mapaspasamak. Iti panangibingay iti plano ti pannakaisalakan iti maysa a babai a taga Samaria ket ad-adda a napatpateg nga amang Kenkuana ngem iti pannangan. Iti panangiturong kadagiti karkararrua iti pannakaisalakan ket isu iti panggepna, ket inaramatna daytoy nga okasyon a mangisuro kadagiti adalanna iti kinaganat ti panangibingay iti evangelio kadagiti tattao, uray pay kadagidiay a saan a kas kadakuada.

Adda dagiti adu a nangato a ponto iti Evangelio ni Juan. Sigurado a ti Juan 4:39–42 ket maysa kadakuada. Adu kadagiti taga Samaria ket namati gapu iti testimonia ti babai a nagtestimonio, “ ‘imbagana caniac ti amin nga inaramidco’ ” (Juan 4:39).

Dagiti taga Samaria dinawatda ken Jesus nga agtalinaed kadakuada. Ti bungana ket ad-adu pay ti namati gapu iti Sao ni Jesus. “Ket kinunada iti babai: Ita mamaticami, saan a gapu iti saom; ta dacami met laeng nangngegmi, ket ammomi a pudno a daytoy ti Manangisalacan ti lubong’ ” (Juan 4:42).

`Ania koma ti ibaga daytoy nga istoria kadatayo no kasano ti kinapigsa ti panagsaksi ti uray maysa laeng a tao? Kasano koma ti kinapigsa ti panagsaksim iti naaramidan ni Jesus iti biagmo?`