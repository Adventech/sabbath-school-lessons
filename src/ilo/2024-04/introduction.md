### Dagiti Tema iti Evangelio ti Juan

Iti pannakaiplastarna iti maysa a tiendaan idiay Tehran, Iran, ti alfombra ti Persia ket nangiladawan iti kadaanan a kabakiran. Napintas ti pannakaaramidna, imparangna ti maysa a buya idiay Switzerland: bambantay, dissuor, kasla azul a danaw, kabakiran a turod, ken nalawa nga asul a langit a napattopattok kadagiti ul-ulep.

Asinoman iti dayta a tiendaan ket mabalin a busbusenna iti panawen a mangpaliiw kadagiti detalye: ti bilang dagiti siglot iti kada kuadrado a pulgada, ti tela ti alfombra, dagiti kita ti tina a naaramat—amin dagiti babassit a bambanag a nagbanag iti alfombra.

Wenno ti tao ket mabalin nga insentrona ti imatangna kadagiti makaawis a teknik ken tema a nangted iti naisalsalumina a kinapintas ti alfombra: ti tangatang a naiyanninaw iti danaw, ti niebe a nangkallogong kadagiti bambantay, ti naberde a kabakiran a dinanggayan iti nauneg a berde a lumot. Dagiti tema ti alfombra a naitipon iti maysa ken maysa ket nasigo a naurnos a mangiparang iti kinapintas ket ipaduyakyakna ti kinadayag dayta natalna a lugar iti Alps.

Iti daytoy a tremestre adalentayo ti sabali pay a napino ti pannakaaramidna nga obra maestra. Daytoy a trabaho ket saan a bunga ti bras iti canvas, wenno apagisu ti pannakaikuadrona a retrato, wenno nasigo a naabel nga alfombra. No di ket, dayta ti Sao ti Dios, iti napintas nga istilo a pannakaibagana iti Evangelio ni Juan.

Dagiti sasao ket adda kaipapananda iti uneg dagiti lawagda. Tapno maawatan ti asinoman no ania ti panggep nga ibaga ti Sursurat, masapul nga adalen dayta sigun iti lawagna—dagiti kaasitgan a sasao, kapitulo, ken segkay, ken ti pakabuklan a mensahe ti Biblia a mismo. Kamaudiananna, agsipud ta ti intero a Biblia ket impaltiing ti Espiritu Santo, tunggal paset ket masapul a maawatan koma iti lawagna a sibubukel.

Ti panggep daytoy a tremestre ket tapno maawatan ti mensahe ti Evangelio ni Juan. Dayta ket naisalsalumina kadagiti uppat nga Evangelio, a masansan a maisentro iti imatang dagiti personal a panagin-intuod iti nagbaetan ni Jesus ken ti maysa wenno dua laeng a tao—kas kada Natanael, Nicodemo, ti babai iti bubon, ti saan a makagunay [paralitiko] iti tanke ti danum ti Betesda, ti lalaki a nayanak a bulsek, ni Lazaro ken dagiti kakabsatna a babbai, da Pilato, Pedro, wenno Tomas. Adu kadagitoy nga is-istoria ti agparang laeng iti Juan.

Ti Evangelio ni Juan ket isu ti Sao ti Dios a naidanon kadatayo babaen iti apostol. Kas iti sibubukel a Biblia, ti Evangelio dimteng babaen ti pagayatan ti Dios, a saan ketdi a babaen iti pagayatan ti sangkataoan. Ni Juan ket isu laeng ti siaanamong nga instrumento nga inaramat ti Espiritu Santo a mangidanon kadagiti adu a napateg a tema: ti Sao (logos), lawag, tinapay, danum, ti Espiritu Santo, panagmaymaysa, pagilasinan, pammaneknek, ken padto. Dagitoy a tema ket agtitimpuyogda a mangpasayaat ken manglawag iti maysa ken maysa iti intero nga Evangelio.

Ti panagadal iti Biblia ket masansan a maipamaysa iti kaipapanan ti maysa a sao wenno maysa a bassit a paset ti Sursurat. Sukimatentayo ti kaipapanan ti sao iti maysa a diksionaryo ti Biblia. Sukimatentayo ti grammar, iti kaasitgan a lawagna, ti lawagna a naibatay iti pakasaritaan ken, babaen ti panangaramat iti panangamiristayo iti alfombra—maisinggalottayo iti panangsukimat kadagiti adu a siglot iti kada kuadrado a pulgada, ti tela, dagiti tina, ken ti likud. Amin dagitoy a detalye ket napategda.

Ngem ditay koma malibtawan ti dakkel a ladawan kabayatan a suksukimatentayo dagiti detalye. Pudno unay, kas iti panangidanon iti alfombra ti Persia iti maysa a tao iti dayta napintas a buya ti Alpine, kasta met koma nga isublinatayo ti Evangelio ni Juan iti biag ken panagministro ni Jesu-Cristo, a ti panangammo Kenkuana ket biag nga agnanayon. Dagiti detalye ket adda pasetda, nga isu a mangitudo kadatayo nga agturong iti dakkel a ladawan, ket ken Juan dayta dakkel a ladawan ket maysa a nadiosan a naipaltiing a pannakaipalgak ni Jesus, ti Apo ken Mangisalakantayo.

_Ni E. Edward Zinke, sigud nga associate director iti Biblical Research Institute iti General Conference of Seventh-day Adventists, ket aktibo kadagiti adu nga annong ti iglesia ken dagiti board, mairaman ti akemna kas vice chair iti Ellen G. White Estate Board ken maysa a senior advisor iti Adventist Review Ministries. Iggemna dagiti 3 a honorary doctorate degrees manipud kadagiti Seventh-day Adventist universities. Isuna ket agnanaed idiay Maryland._

_Ni Thomas Shepherd, PhD, DrPH, ket senior research professor iti New Testament idiay Andrews University Seventh-day Adventist Theological Seminary, a sadiay ket nangisursuro isuna manipud 2008. Isuna ken ti asawana a ni Sherry Shepherd, MD, ket nagserbi kas misionero idiay Malawi, Africa, ken Brazil. Addaanda kadagiti dua a nataengan nga annak ken innem nga appoko._