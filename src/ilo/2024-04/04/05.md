---
title:  Felipe ken Nataniel
date:   23/10/2024
---

`Basaen ti Juan 1:43–46. Ania ti iparangarang ti mensahe ni Felipe maipapan iti pammatina ken Jesus?`

Ni Felipe ket manipud Betesda, kas kada Andres ken Pedro. Nasarakanna ti gayyemna a Nataniel ket imbagana kenkuana ti maipapan ken Jesus. Ni Juan a Mammautisar ket ninaganna ni Jesus a “ti Kordero ti Dios.” Ni Andres ket imbagana ken Pedro a nasarakanna “ti Misias.” Ngem ni Felipe ninagananna ni Jesus nga Isu ti insurat da Moises ken dagiti mammadto ken innayonda ti nagan, “Jesus a taga Nazaret.” Ti panangibagana iti Nazaret ti nangiturong iti maysa a natadem a reaksyon manipud iti gayyemna.

Ni Nathaniel ket kas la indumdumana iti bassit nga ili ti Nazaret. Sigurado a ti maysa nga ari ket saan nga aggapu iti kasta a lugar iti igid ti dalan. Ti panangidumduma ket nalakana unay a bulseken dagiti mata manipud iti panangkita kadagiti tattao no ania iti napaypayso a pategda. Ni Felipe ket kas la nabigbigna, mabalin a manipud kadagiti napalabas a pannakisaritana ken Nataniel, a ti umiso a wagas a panangtaming iti panangidumduma ket saan a sumagmamano a naitan-ok a napilosopiaan wenno nateolohiyaan nga argumento no di ket ti panangawis iti maysa a tao tapno personal a mapadasanna ti kinapudno nga agpaay iti mismo a bagbagina. Kinunana laeng, “Umayka ket kitaem.” Ket dayta ti apagisu nga inaramidna. Napan ket nakitana.

`Basaen ti Juan 1:47–51. Kasano iti panangkombinsi ni Jesus ken Nataniel maipapan iti kinasiasinona, ken ania iti sungbat ni Nataniel?`

Ti saan a nadakamat iti nagbaetan ti bersikulo 46 ken bersikulo 47 ket ti napateg a pannakaibinsabinsa no kasano iti isusungbat ni Nataniel iti awis ni Felipe. Nupay kasta, timmakder isuna ket napanna kinita. Ti pannakigayyemna ken Felipe ket napigpigsa ngem ti panangidumdumana, ket ti biagna ket mabalbaliwan manipud iti dayta a kanito.

Imbaga ni Jesus dagiti napintas a sasao maipapan ken ni Nataniel, a ninagananna isuna a maysa nga Israelita nga isu nga awan kenkuana iti ulbod (Juan 1:47), maysa a dakkel a kasupadi iti imbaga ni Natanael maipapan ken Jesus (Juan 1:46). Simmungbat ni Nataniel a nabuyogan pannakaklaat agsipud ta dina pay nakitkita ni Jesus idi.

Kalpasanna, sinarita ni Jesus ti pannakakitana kenkuana iti sirok ti kayo a higos, ket daytoy bassit a sasao ti nangkombinsir ken Natanael. Ni Jesus, babaen iti nadiosan a pannakaawat, ket nakitana ni Nathaniel nga agkarkararag, mangsapsapul iti kinapudno iti sirok dayta a kayo (kitaen ti Ellen G. White, The Desire of Ages, pp. 140, 141). Kalpasanna, ni Natanael ket nangaramid iti maysa a natan-ok a panagpudno, a ninagananna ni Jesus a Mannursuro, ti Anak ti Dios, ken Ari ti Israel. Paliiwen no kasano a ti kasla kabassitan a paltiing ket mangiturong iti kadadakkelan a panangipudno iti pammati.