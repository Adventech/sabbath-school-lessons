---
title:  Komentaryo Dagiti Mannursuro
date:   25/10/2024
---

### Paset I: Pakabuklan

Sentro ti Adal: Juan 1:35–39; Juan 1:43–46

Ni Jesus, ti Gubuayan ti amin a kinapudno, ket sinilawanna ti lubong babaen ti lawag ti kinapudno. Iti kastoy a wagas, pinaaduna ti rukod ti lawag a naited iti tunggal maysa a nayanak iti daytoy a lubong. Iti laksid ti nawadwad a makaawis a pammaneknek, dagiti dadduma idi kaaldawan ni Cristo ket pinilida nga abbongan dagiti bagbagida iti sipnget. Iti dakes a panagem ken kinapasindayawda, inkeddengda nga awan ti mangngegda a kinapudno ken awan ti makitada a lawag. Maladingitan ti Dios no mapasamak daytoy, ngem iti ayatna, palubosannatayo a mangaramid kadagiti pilitayo, uray pay dagiti di umiso.

Daytoy nga adal ket ipaganetgetna ti testimonio dagiti sumagmamano a nakasaksi ken Jesus, kas kada Juan a Mammautisar ken dagiti dua nga adalanna—da Andres ken Juan. Kitaentayo pay ti panagsaksi da Felipe ken Natanael, ken ti panagsaksi ni Nicodemo, maysa a Fariseo ken mabigbigbig a kameng ti Sanhedrin, nga isu a nangilukat iti pusona iti lawag ti kinapudno ti Dios. Ti pammaneknekna ket maikari a napigsa ken makaawis gapu ta adu ti risgona a nangaramid iti maibusor kadagiti nabileg a kapatadanna. Iti pannakisaritana ken Jesus iti rabii, insao dagiti bibig ni Cristo ti kapintasan a kari ti Biblia: “ ‘Ta casta la unay ti panagayat ti Dios iti lubong; nga intedna ti Anacna a Bugbugtong, tapno amin a mamati kencuana, saan a mapucaw, no di ket adda biagna nga agnanayon’ ” (Juan 3:16).

Iti panagsublitayo iti panagsaksi ni Juan, masapul a damagentayo: Apay a ni Juan a Mammautisar, a raraemen unay ken pagsidsiddaawan dagiti tattao, ket mangted iti lubong iti aniaman malaksid iti pudno a pammaneknek maipapan ken Jesus? Ni Juan ket inlagumna ti sibubukel nga evangelio iti panangpasingkedna a ni Jesus ket pudno unay nga Isu ti naipadto a “ ‘Cordero ti Dios, a mangiccat ti basol ti lubong!’ ” (Juan 1:29), maysa a padto nga itan ket pudno unay a natungpal iti imatang dagiti tattao. Gapu kadagitoy a pammaneknek dagiti kasta a nakasaksi, saan kadi a naan-anay a maallukoytayo a ni Cristo ti sibibiag a Mangisalakan ken Apotayo?

### Paset II: Komentario

**Ti Testimonio ni Juan a Mammautisar**

Dagiti Judio idi panawen ni Cristo ket addaanda kadagiti bukod a kapanunotan maipapan iti umay a Misias, ket napingetda a ti amin ket maiyataday kadagiti bukodda a pinili a panggep. Pinattapattada a ni Juan a Mammautisar ket nalabit a maysa nga anniniwan-ti-Misias, ngem pinaneknekanna nga isu ket maysa laeng a naibaun nga umun-una iti sakbay iti pudno a Misias, a naimpadtoan nga imbaun ti Dios tapno isaganana ti dalan nga agpaay Kenkuana. Iti di nagbayag, intudo ni Juan ni Jesus kas “Cordero ti Dios.” Ngem ni Jesus ken ti sakripiciona nga agpaay kadagiti basbasoltayo ket saan a naitunos iti namnamaen dagiti pangpangulo a Judio iti naarian a naidagaan a Misias, a mangparmek kadagiti mangirurumen kadakuada ken mangituray kadakuada ken, kamaudiananna, iti lubong.

Ita nga aldaw, dadduma a managduadua ket saanda met unay nga ipateg iti kapanunotan ti Biblia maipapan iti panagsakripicio. Itudoda ti sakripicio ni Cristo a mangikalintegan iti dida panangikankano. Kuna dagitoy a managduadua a saan a kasapulan nga ibukbok ni Jesus ti darana tapno maisalakan ti managbasol a sangkataoan, ta mabalinna nga isalakan datayo babaen laeng ti panangipaduyakyak iti ayatna ken babaen ti panangaramidna kadagiti datdatlag. Ngem ti biag, kas ibaga kadatayo ti Biblia, ket adda iti dara, ket ti napukaw a sangkataoan ket kasapulanna ti biag nga adda iti Anak. Saan a maaramid dagiti angel daytoy nga aramid iti biang ti sangkataoan gapu ta bumulbulodda iti biag manipud iti Agtagikua iti biag. Apay pay nga imbilin ti Dios ti di mabilang a daton dagiti inosente nga animal no saan a tapno itudo iti kinanasken ti inosente a dara ni Cristo nga agpaay iti pannakapakawan ti basol ken pannakaited iti biag nga agnanayon?

Gapu iti daytoy a rason, awan duadua nga imbaga ni Juan a “ ‘Saan a siac ti Cristo’ ” (Juan 1:20) wenno ti Lawag, no di ket maysa laeng a saksi iti pannakatungpal ti padto ti Biblia. Namindua a pinasingkedan ni Juan a ni Jesus ket pudno unay nga Isu Cordero ti Dios, ti pakatungpalan ken pagpatinggaan ti nainsakripicioan a sistema ti panagdaton. Insaona daytoy a kinapudno iti umariwekwek iti kanito a natalgiapanna ni Jesus, ken pinasingkedanna pay daytoy met laeng a kinapudno iti dua kadagiti bukodna nga adalan (kitaen Juan 1:29, 36).

Ni Juan a Mammautisar, maysa a nakasaksi kadagiti paspasamak iti pannakabautisar ni Jesus, ket nangngegna ti timek ti Ama a nangiwaragawag a ni Jesus ti Dungdungoenna nga Anak nga isu a pakaay-ayoanna unay. Kasta met, ti Espiritu Santo bimmaba ket nagtalinaed ken Jesus kabayatan ti panangitalokatik ti Dios ken Juan iti kinadios ti Mangisalakan. Iti kasta ngarud, kinuna ni Juan: “ ‘Nakitac ket pinanecnecac a daytoy ti Anac ti Dios’ ” (Juan 1:34). Iti sango daytoy a waragawag, mabalin a saludsodentayo no kasano ti kaadu ti pammaneknek a kasapulan ti maysa a managduadua tapno mamati. Daksanggasat, no ti maysa a tao ket pilienna a kanayon nga agduadua, iti kasta ket palikmutanna ti mismo a bagbagina iti maysa a balkut ti sipnget.

**Dagiti Dua nga Adalan ni Juan** (Juan 1:35–39)

Dagiti dua nga adalan ni Juan a Mammautisar, da Andres ken Juan, ti mannurat iti Evangelio, ket nangngegdan ti panangasaba ni Juan maipapan iti pannakatungpal ti padto ti Daan a Tulag ken Cristo. Gapuna, idi inturong ti mannursuroda ti imatangda ken ni Jesus, ti naindaklan a Mannursuro a nakatakder iti sangoananda, namatida ken tinarigagayanda ti sumurot Kenkuana. Da Andres ken Juan ket mabalin koma a kritiko ken managipapan, kas kadagiti Fariseo, maipapan iti amin a sao ken tignay ni Jesus, ngem pinilida ti namati iti awis ti Espiritu. Mabalin met a nagtalekda iti kinapasnek ken kinapudno ti di mabalusingsing a pammaneknek ni Juan a Mammautisar a naibatay iti Biblia.

Ti saludsod ket mabalin a damagen, kasanotayo nga ammo a ti maikadua nga adalan a naibaga ket ni Juan a Dungdongoen? Ni Andres ket masinnunuo a naibaga babaen ti naganna, ngem ni Juan, a mabalin a naemma wenno agkedked a mangibaga iti bagbagina babaen ti naganna, ket pudno unay nga isu dayta maikadua nga adalan. Ni Andres ti nangiyam-ammo ken ni kabsatna a Pedro ken Jesus. Da Andres, Pedro, ken Juan dagiti immuna a tallo a lallaki a nangbukel iti gunglo dagiti immuna a sangapulo ket dua nga adalan. “Idi pinanawanda ni Juan [ti Mammautisar], napanda sinapul ni Jesus. Maysa kadagiti dua ket ni Andres a kabsat ni Simon; ti sabali ket ni Juan nga evangelista. Dagitoy ti immuna nga adalan ni Kristo.”—Ellen G. White, The Desire of Ages, p. 138.

Agparang a dagitoy dua nga adalan, da Andres ken Juan, ket agngayangayda unay iti Kina-Misias ni Jesus ken ti nakaskasdaaw a kinapudno nga ipaayna kadakuada. Paliiwen ti ipangpangngeg ti sungbatda iti panagintuod ni Jesus kabayatan nga inrugida iti sumurot Kenkuana. “ ‘Ania ti sapsapulem?’ ” Dinamagna. Maisupadi iti namnamaentayo a saludsodenda, inintuodda iti pagtaenganna. “ ‘Mannursuro, adino ti pagtaengam?’ ” (Juan 1:38). Saanda laeng nga agngayangay a sumurot ken Jesus; tinarigagayanda ti makipagtaeng Kenkuana tapno maammoanda ti ad-adu pay maipapan iti misyonna. Ket nakipagianda Kenkuana iti dayta nga al-aldaw, a nasursuroda dagiti nakaskasdaaw a banbanag maipapan Kenkuana. Kasano ngay kadatayo ita? Tarigagayantayo kadi ti mamati laeng ken Jesus ngem saan nga iti panagtalinaed iti imatangna? Maragsakantayo kadi iti pannakikaduana? Pudno unay, ti kakaisuna a wagas tapno mabalbaliwan ti biagtayo ket ti ikikita Kenkuana, kas imbilin ni Juan kadagiti adalanna.

**Felipe ken Natanael** (Juan 1:43–46)

Manipud kada Andres, Juan, ken Pedro, iturongtayo itan ti imatangtayo kada Felipe ken Natanael. Ni Felipe, idi mariknana a ti gayyemna a ni Natanael ket adda bassit panangidumdumana ken sigurado a saan a nalaka a maal-allilaw, ket inkarigatanna ti mangiparang iti ad-adu pay a makaawis a pammaneknek maipapan iti Misias manipud ken Moises ken dagiti mammadto. Idi ni Natanael ket nagduadua a mamati idi nangngegna a ni Jesus ket taga-Nazaret, saan a nakidibate wenno nakisupiat ken ni Felipe no di ket inawisna laeng nga “ ‘Umayca ket kitaem’ ” (Juan 1:46). Paliiwen nga inaramat ni Jesus daytoy isu met laeng a wagas kada Andres ken Juan idi inawisna ida nga umayda kitaen a mismo.

Adda banag a nabileg unay ken makabalbaliw maipapan iti panangbusbos iti panawen a kadua ni Cristo. Mabalin a pagdidibatian ken pagsusupiatantayo ti teolohiya ken pilosopia a pabor iti kinapudno kadagiti sabsabali, ngem, iti kamaudiananna, ti panagsaksitayo ket isu iti kabebertudan no siaayattayo ken sipapasnek nga awisentayo ida a mangtakuat ken Jesus nga agpaay iti mismo a bagbagida. Iti panagsaksitayo, masapul nga isentrotayo iti panangipangpangruna iti panangtulong kadagiti sabsabali a personal a mangam-ammo ken Jesus, ket kalpasanna mabalin nga adu dagiti suppiat wenno panagduadua a mapukaw. Ti panangisuro kadagiti doktrina ket sigurado a napateg, ngem masapul a mangrugitayo ken Jesus a kas puso ti amin a pannakaammo.

Napateg a paliiwen ti nagdumaan iti panangkita ni Natanael ken Jesus ken no kasano ti panangkita ni Jesus kenkuana. Ni Natanael ket imbilangna ni Jesus a kas awan ti pagimbaganna gapu laeng ta Isu ket nagtaud idiay Nazaret. Daksanggasat, ta uray met datayo no dadduma ket kasta met laeng ti aramidentayo kadagiti sabsabali. Ikabiltayo ida kadagiti sumagmamano a nailet a silid a maibatay iti katatao, puli, kultura, wenno dadduma pay a makitatayo a pagdudumaan. Maisupadi iti damo a panangtingiting ni Natanael, ni Jesus ket paspasingkedanna daytoy asidegen nga agbalin nga adalan. Idi nakita ni Jesus isuna, kinunana, “ ‘Adtoy ti maysa a napudno nga Israelita, a kencuana awan ti ulbod!’ ” (Juan 1:47), maysa a pudno a makaparegta a sasao a nangiturong kenkuana nga agintuod iti ad-adu pay maipapan iti daytoy a Nazareno. Idi nasaksian ni Natanael a kabaelan ni Jesus nga agipadto, dagus a namati. “ ‘Rabbi, sica ti Anac ti Dios; sica ti Ari ti Israel!’ ” (Juan 1:49).

**Ti Panagsaksi ni Nicodemo** (Juan 3:1–21)

Ni Juan, iti istoriana maipapan ken Jesus, ket ipabigbigna ti mismo a bagbagina a kas mannurat iti Evangelio nga isu nga ipamaysana dagiti napersonalan a pannakisinnarak ni Jesus kadagiti matudtudo a tattao, kas kada Nicodemo ken ti Samaritana a babai. Kadagiti pannakisinnarak ni Jesus, dina impakita ti panangidumduma iti maysa a kita ti tao iti sabali. No di ket, ni Jesus ket sinapulna iti adda kaipapananna a pannakilangen kadagiti amin a nakasagana nga umawat iti kinapudno, mabalin a dayta ket maysa a mabigbigbig a pangulo dagiti Judio a kas ken Nicodemo, wenno maysa a maum-umsi a Samaritana a babai.

Ni Nicodemo ket maysa a Fariseo ken napateg a kameng ti Sanhedrin, a nagserbi kas kangatoan a sistema ti hustisya dagiti Judio, a kaasitgan iti turay ti maysa a nacion. Ti sao a “Sanhedrin” ket naggapu iti sao ti Griego a sunedrion, nga isu a litiral a kaipapananna ket “maysa a konsilio.” Buklen dayta ti 71 a kamkameng, a buklen dagiti tallo a dibisyon, segun iti Mateo 27:41, kas iti sumaganad:

1. Dagiti panguloen a papadi (ti agturturay a nangato a padi, dagiti retirado a nangato a papadi, ken dagiti kameng ti pamilia ti nangato a padi.) Daytoy a gunglo ket kaaduanna a Saduceo.

2. Dagiti eskriba (kaaduanna a Fariseo).

3. Dagiti panglakayen, nga isu a pannakabagi dagiti kangrunaan nga aristokrata a pamilia.

Ti opisina ti panguloen ti nangato a padi ket nagbalinen a rinuker ket masansan a ginatang ti Roma ken ilakona iti mangbayad iti kangatoan.

Ti Griego a nagan ni Nicodemo ket litiral a kaipapananna ti “nangabak kadagiti tattao.” Pagaammo gapu iti kinabaknangna, ni Nicodemo ket mabigbigbig pay a mannursuro. Nariknana ti napigsa unay a kombiksyon a makipagkita ken ni Jesus agsipud kadagiti amin a karkarna a banbanag a nangngegna maipapan Kenkuana. Ngem masapul nga agannad isuna. Saanna a maaramid ti aniaman a makasair kadagiti padana a pangpangulo ken mangpataud iti di matarimaan a pannakadadael ti pannakaikayametna kadakuada; ngem, ni Nicodemo ket dina mabalin a di ikankano ti napigsa a pammaneknek a ni Jesus ti Misias. Dayta ti gapuna a sinarakna ni Jesus iti rabii, nga idiay a ninanamna ti sumagmamano a kinapribado a pannakitongtong Kenkuana. Ni Jesus ket sarakennatayo no sadino iti ayantayo iti naespirituan a panagpagpagna. Saan a nasken Kenkuana no kasano iti papantayo Kenkuana, ti napateg ket mapantayo a nabuyogan iti maysa a napudno a puso.

Ni Nicodemo ket naaddaan iti gundaway a mangsuot iti naespirituan a kinalaing ti di narugitan a kababalin ken kinatarnaw ni Jesus. Kas bungana, iti ud-udina ni Nicodemo ket inkalinteganna ni Jesus a maibusor iti Sanhedrin, nga isu a kayatda a mangdusa Kenkuana nga awan iti panangusig Kenkuana, kas mabasatayo iti Juan 7:51. Paliiwen ti panagdur-as ti kapadasan ni Nicodemo ken Jesus: nalimed a nakipagkita Kenkuana, nasursurona ti maipapan iti pudno a pannakakonvertir; inkalinteganna Isuna iti sangoanan ti Sanhedrin; ken kalpasanna, iti kamaudiananna, isu ket nabileg unay a tumulong a mangala iti bangkayna iti kruz nga agpaay iti pannakaitanem.

### Paset III: Panangipakat iti Biag

Utoben ket sungbatan dagiti sumaganad a salsaludsod:

1\. Utoben ti panangpasingked ti Dios Ama iti Anakna idiay pannakabautisarna. Mabalin kadi a ti Dios ket kumita kenka ken ibagana ti isu met laeng a banag nga imbagana maipapan iti Anakna, a sika ti dungdongoen nga anakna a lalaki wenno anakna a babai nga isu a pakaay-ayoanna unay? Pagiinadalan. Siguradoem a basaen ti makapabileg a sungbat iti panid 113 ti The Desire of Ages, umuna a parapo, kabayatan ti panangbukelmo iti sungbatmo. Kasano nga ipakatmo ti pammatalged a masarakan iti daytoy a parapo iti inaldaw a panagbiagmo, ken ania ti pagdumaan a maaramid dayta?

` `

2\. Utoben ti sasao ni Juan maipapan ken Jesus: “ ‘Adtoy, ti Cordero ti Dios, a mangiccat ti basol ti lubong!’ ” (Juan 1:29). Ania ngata ti pagdumaan a maaramid no ipamaysatayo nga umuna ti panangikkat kadagiti basbasoltayo, kalpasanna kitaentayo ni Jesus, iti kasta mabaliktad dagiti dua a kapanunotan iti daytoy a teksto? Ilawlawag.

` `

3\. Kasano a ti pannakisinnarak ni Nicodemo ken Jesus ket tulongannaka nga agsaksi a sibebertud kadagiti makaimpluwensya a tattao iti sociedad?

` `

4\. Idilig ken paggidiaten ti nabertud a panagsaksi ni Cristo ken ni Nicodemo ken iti panagsaksina ken Natanael. Ania ti masursurom manipud kadagiti dua nga ehemplo?

` `