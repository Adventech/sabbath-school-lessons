---
title:  Dagiti Dua nga Adalan ni Juan
date:   22/10/2024
---

Dua nga adalan ni Juan a Mammautisar ti nakatakder a kaduana idi lumabas ni Jesus. Impakdaar ni Juan, “ ‘Adtoy ti Kordero ti Dios!’ ” (Juan 1:36). Dagiti dua nga adalan ket dimngegda iti mensahe ni Juan maipapan ken Cristo, nga Isu a mangtungpal kadagiti padto ti Daan a Testamento maipapan iti umay a Misias. Dagiti adalan pinanawanda ni Juan tapno sumurotda ken ni Jesus, nabigbigda a ni Jesus ket dakdakkel ngem ni Juan a Mammautisar ken Isu ti pakatungpalan ti mensahe ni Juan.

`Basaen ti Juan 1:35–39. Ania ti inaramid dagitoy dua nga adalan kalpasan a nangngegda ti panagsaksi ni Juan maipapan ken Jesus?`

Gapu ta tarigagayanda ti makikadua ken Jesus, ginastarda ti aldaw a nakikadua Kenkuana. Siasino ti makaammo no ania dagiti nakaskasdaaw a banag a nasursuro ken napadasanda idi?

Anian a naindaklan a bambanag ket ngata dagiti napadasanda agsipud ta di nagbayag, ti tarigagayda ket ti mangibingay iti kapadasanda kadagiti sabsabali. Ni Andres, maysa kadagiti dua nga adalan, ket dagus a nasarakanna ti kabsatna a ni Simon, ket kinunana, “ ‘Nazaracanmi ti Mesias, (a no maipataros, Cristo)” (Juan 1:41). Idi inyeg ni Andres ti kabsatna ken Jesus, dagus nga impakita ni Jesus nga am-ammona isuna, a kinunana, “ ‘Sica ni Simon, anac ni Jonas: sica managancanto ti Cefas, (a cayatna a saoen, Pedro)’ ” (Juan 1:42). Am-ammo ken maawatan ni Jesus ni Pedro. Ti pannakaammo ni Jesus iti maysa a tao ket maysa a tema ti Evangelio ni Juan. (Kitaenyo, kas pagarigan, Juan 2:24, 25 .)

“No da Juan ken Andres ket adda koma kadakuada ti managduadua nga espiritu dagiti papadi ken agtuturay, saan koma ida a nasarakan a kas agad-adal iti sakaanan ni Jesus. Napanda koma Kenkuana a kas managdillaw [kritiko], tapno husgaanda dagiti sasaona. . . . Ngem saan a kasta ti inaramid dagitoy immuna nga adalan. Simmungbatda iti ayab ti Espiritu Santo iti panangasaba ni Juan a Mammautisar. Itan, nabigbigda ti timek ti nailangitan a Mannursuro. . . . Maysa a nadiosan a lawag ti naibukbok iti pannursuro ti Daan a Testamento ti Sursurat. Dagiti adu-a-sikigan dagiti tema ti kinapudno ket nagminar iti baro a lawag.”—Ellen G. White, The Desire of Ages, p. 139.

Ti intero a paganetget ti Evangelio ni Juan ket tapno iyegna ti lawag ti kinasiasino ni Jesus, tapno daytoy naimbag a damag ket maibingay koma iti lubong.

`Ania dagiti wagas a ni Cristo, ken ti pammatim ken Cristo, ti nangbaliw iti biagmo? Ania pay dagiti dadduma a panagbalbaliw a kaskasdi a kayatmo a makita a mapasamak?`