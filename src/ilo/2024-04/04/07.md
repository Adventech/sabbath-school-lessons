---
title:  Adalen Pay
date:   25/10/2024
---

Basaen ti surat ni Ellen G. White, “Nicodemus,” pp. 167–177, iti The Desire of Ages.

Ni Nicodemo ket “sinukimatna ti Sursurat iti baro a wagas, saan a maipaay iti pannakiinnadal iti maysa a teoria, no di ket tapno umawat iti biag a maipaay iti kararua. Rinugianna a makita ti pagarian ti langit kabayatan nga impasakupna iti mismo a bagbagina iti panangidalan ti Espiritu Santo. . . .

“Babaen ti pammati awatentayo ti parabur ti Dios; ngem ti pammati ket saan nga isu ti Mangisalakantayo. Awan a pulos ti magun-odna. Isu ti ima nga isu a pangkapettayo ken Cristo, ken maitutop kadagiti pakaikarianna, ti risot ti basol. . . . Ti panagbabawi ket aggapu ken Cristo a kas iti pudno a pammakawan.

“Kasano ngarud a maisalakantayo? ‘No casano iti panangibayog ni Moises iti uleg idiay let-ang,’ casta met a masapul a ti Anac ti tao maibayog, kasta met a naibayog ti Anak ti tao, ket ti tunggal maysa a naallilaw ken kinagat ti uleg mabalin a kumita ken agbiag. ‘Adtoy, ti Cordero ti Dios, a mangiccat ti basol ti lubong!’ Juan 1:29. Ti lawag nga aglawag manipud iti kruz ket iparangarangna ti ayat ti Dios. Ti ayatna ti mangguyogoy kadatayo iti Mismo a Bagina. No saantayo a tukiaden daytoy a panangguyogoy, maiturongtayo iti sakaanan ti kruz a sibababawi kadagiti basbasol a nangilansa iti Mangisalakan. Kalpasanna ti Espiritu ti Dios babaen ti pammati ket mangpataud iti baro a biag iti kararua. Dagiti pampanunot ken tartarigagay ket maiyegda iti panagtulnog iti pagayatan ni Cristo. Ti puso, ti panunot, ket napabaroda iti ladawan daydiay a Maysa nga agtartrabaho iti unegtayo tapno parmekenna dagiti amin a bambanag iti Mismo a Bagina. Kalpasanna ti linteg ti Dios ket maisurat iti panunot ken puso, ket maibagatayo a kaduatayo ni Cristo, ‘Pagragsacac nga aramiden ti pagayatam, O Diosco; wen, ti lintegmo adda iti uneg ti pusoc.’ Sal. 40:8.”—Ellen G. White, The Desire of Ages, pp. 175, 176.

**Salsaludsod a Pagiinnadalan**:

`Immay ni Juan a Mammautisar tapno isaganana ti dalan nga agpaay ken ni Jesus. Iti pananghusgam kasano ti kaballigi iti panagministrona, manipud iti maysa a nataoan a panangkita? Kasta met, kabayatan a pampanunotem ti sungbatmo, isaludsodmo met ti napateg a saludsod: Kasano ti panangilawlawagmo iti “balligi” kadagiti naespirituan a bambanag?`

`Iti ud-dina, ni Juan a Mammautisar ket impakitana dagiti sumagmamano a napudno a panagduadua (Mat. 11:2, 3; Lucas 7:19). Ania ti naggapuan dagiti salsaludsodna, ken ania ti masursurotayo manipud kadakuada maipapan no kasano iti panagbalin a natibker iti pammatitayo?`

`Idiay klase, pagiinnadalan ti kapanunotan no kasano a ti maysa a tao a kas ken Nicodemo, maysa a pangulo iti pudno nga iglesia, maysa a tao a sigurado a naaddaan iti adu a pannakaammo, ket kaskasdi nga agbalin pay laeng a naespirituan nga ignorante kadagiti pudno a napateg. Ania dagiti adal a maadawtayo manipud iti kasasaadna?`