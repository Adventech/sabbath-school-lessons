---
title:  Ti Pammaneknek ni Juan a Mammautisar
date:   20/10/2024
---

Kas nailadawan iti adal idi napalabas a lawas, ti Evangelio ni Juan ket mangrugi ken Jesu-Cristo, ti Sao, iti agnanayon a kaaddana sakbay pay ti Panamarsua. Ngem iti dayta met laeng a pauna, ni Juan a Mammautisar ket agparang a kas maysa a saksi ken Jesus. Sumagmamano kadagiti Judio idi panawen ni Jesus ket dua a Misias ti pinakpakadaanda, maysa a napadian ken ti sabali ket naarian. Ti Juan ket nalawag unay nga isurona a ni Juan a Mammautisar ket dina ibaga nga isuna ket maysa kadagitoy a misias no di ket maysa a saksi iti maysa a pudno a Misias.

`Basaen ti Juan 1:19–23. Kasano iti panangilawlawag ni Juan a Mammautisar iti panagministro ken misyonna?`

Dagiti pangpangulo ti relihiyon ken dagiti Levitas ket nangibaun kadagiti papadi tapno damagenda ken Juan ti kinasiasinona. Agsipud iti nangato a pananginanama iti Misias idiay Judea, napateg a lawlawagan ti Mammautisar ti pannakikayametna kadagidiay a namnamaenda. Saan nga isu ti Silaw, ngem isu ket naibaon manipud iti Dios tapno mangsaksi iti Silaw ken tapno mangisagana agpaay iti yaay ti Misias (Juan 1:6–8). Dayta ti gapuna a sinungbatanna ida a nabatad iti amin a kabaelanna, a kinunana: “Saan a siac ti Cristo” (Juan 1:20).

Kasta met, ni Juan namautisar iti danum, ngem ni Cristo ket mamautisar iti Espiritu (Juan 1:26, 33). Ni Juan ket saan a maikari a mangwarwar iti galut ti sapatos ni Jesus (Juan 1:27). Ni Cristo ket nangnangruna ngem ni Juan, agsipud ta Isu ket sakbay pay ken Juan (Juan 1:30). Ni Jesus ket Isu ti Anak ti Dios, ket ni Juan ket mangitudo laeng Kenkuana (Juan 1:34).

`Basaen ti Isaias 40:1–5 ken Juan 1:23. Kasano iti panangaramat ni Juan kadagitoy a bersikulo?`

Kadagidi al-aldaw dagiti likkalikkaong ken napno iti batbato a kalkalsada, no dadduma maibaon dagiti adipen nga umun-una ngem iti ari tapno simpaenda dagiti rabaw dagiti daldalan ken tapno ikkatenda dagiti nakurba unay ken aramidenda a naannayas ti dalan ti ari. Iti kasta, iti pannakatungpal ti padto, ni Juan immay tapno isaganana dagiti puso dagiti tattao nga agpaay ken Jesus.

`Ania koma a wagas ti aramidentayo, kas Adventista Del Septimo Dia, nga isu met laeng a kita ti panagministro a kas iti inaramid ni Juan a Mammautisar? Ania dagiti kapadana?`