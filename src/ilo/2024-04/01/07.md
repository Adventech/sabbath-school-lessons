---
title:  Adalen Pay
date:   04/10/2024
---

“Ni Jesus awan intedna kenkuana [ti nabaldado a lalaki] a pammatalged iti nadiosan a tulong. Ti lalaki ket mabalin koma a nagsardeng tapno agduadua, ket napukawna koma ti gundawayna a maagasan. Ngem pinatina ti sao ni Cristo, ket iti panangaramidna iti dayta inawatna ti pigsa.

“Babaen iti isu met laeng a pammati mabalin a maawattayo ti naespirituan a pannakaagas. Babaen iti basol naisinatayo manipud iti biag ti Dios. Dagiti kararruatayo ket nabaldado. Kadagiti mismo a bagbagitayo saantayo a kabaelan ti agbiag iti maysa a nasantoan a biag a kas iti masakit a tao a saan a makabael a magna. . . . Palubosan dagitoy a maup-uppapay, makibalbalubal a tumangad. Ti Mangisalakan ket nakadumog iti ginatang ti darana, nga ibagbagana a nabuyogan iti di mayebkas a kinalamuyot ken asi, ‘Cayatmo ti mapaimbag?’ Awisennaka a tumakder iti salun-at ken talna. Dika urayen a mariknam a naaramidkan a sibubukel. Patiem ti Saona, ket matungpal dayta. Ikabilmo ti pagayatam iti dasig ni Cristo. Pagayatan nga agserbi Kenkuana, ken iti panangaramid iti Saona maawatmo ti pigsa. Aniaman pay ti dakes nga aramid, ti tarigagay nga isu a babaen ti nabayagen a pannakapanuynoy rineppetna ti agpadpada a kararrua ken bagi, ni Cristo ket kabaelanna ken il-iliwenna a luk-atan. Isu ket ibingayna ti biag iti kararrua a ‘nataycayon gapu cadagiti panangsalungasing ken basbasol.’ Efe. 2:1. Isu ket luk-atanna ti kayaw a natengngel babaen ti kinakapsut ken kinadaksanggasat ken dagiti kawar ti basol.”—Ellen G. White, The Desire of Ages, p. 203.

“Ni Jesus ket tinukiadna ti pammabasol a panagtabbaaw. Ti turayko, kinunana, iti panangaramidko iti aramid nga isu a pangpabasolanyo Kaniak, ket siak ti Anak ti Dios, maymaysa Kenkuana iti kababalin, iti pagayatan, ken iti panggep.”—The Desire of Ages, p. 208.

**Salsaludsod a Pagiinnadalan**:

`Utobem ti adal ita a lawas. Ti pammati ti tulbek a namagbalin kadagitoy a pannakaagas. Iti kasupadina, dagiti pangpangulo imparangarangda dagiti peggad ti panagduadua ken di panamati. Apay a masapul a ditay pagkamalian ti kaadda dagiti saludsod (nga isu nga ar-aramidentayo amin) iti kaadda ti panagduadua? Apay a saanda nga agpada a banag, ken apay a napateg nga ammoen ti nagdumaanda?`

`Kitaen ti maudi a saludsod idi Huebes. Apay, kas Adventista Del Septimo Dia, a masapul a naisangsangayan a naannadtayo maipapan daytoy a peggad? Uray pay no kasano a napateg, kas pangarigan, iti pannakaammo ken uray pay iti panangsalimetmet iti umiso nga aldaw ti Sabado, wenno pannakaammo maipapan ti kasasaad ti natay—apay a dagitoy a kinapudno ket didatayo a maisalakan? Ania ti mangisalakan kadatayo, ken kasano?`

`Kitaen a siaannad ti Juan 5:47. Kasano a dagidiay nga isu nga ita nga aldaw, kas pangarigan, ket libakenda ti kinasapasap ti Layus, wenno ti litiral nga innem-nga-aldaw a Panamarsua, ket ar-aramidenda ti apagisu nga ibalballaag ni Jesus ditoy?`