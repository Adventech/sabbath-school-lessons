---
title:  Dagiti Ak-akoen ni Jesus
date:   03/10/2024
---

Ti datdatlag idiay Tanke ti Betesda ket nangipaay iti maysa a mangnibinibi a gundaway kenni Juan tapno maipaganetgetna iti kinasiasino ni Jesus. Ni Juan ket alaenna ti siam a bersikulo a mangiladawan iti datdatlag ken agarup 40 a bersikulo (kitaen iti baba) a mangiladawan iti Maysa nga Isu a nangaramid iti datdatlag.

`Basaen ti Juan 5:16–18. Apay a naidadanes ni Jesus gapu iti inaramidna iti Sabado?`

Ti Juan 5:18 ket mabalin a makariribok agsipud ta kas la ibagbagana a ni Jesus ket salsalungasingenna ti Sabado. Nupay kasta, iti maysa nga as-asideg a panangkita iti Juan 5:16–18 ipakitana a ni Jesus irikiarna a ti “aramidna” iti Sabado ket maitunos iti pannakikayametna iti Amana. Ti Dios ket saan a nagsardeng a mangtarawidwid iti uniberso iti Sabado. Kas bungana, ti aramid ni Jesus iti Sabado ket paset ti tuntontonenna a kinadios. Dagiti narelihiyosoan a pangpangulo ket indadanesda Isuna batay iti pagpagarup a panagsalungasingna-iti-Sabado ken panangibagana a kapadana ti Dios.

`Basaen ti Juan 5:19–47. Ania ti ibagbaga ni Jesus tapno mangtulong kadagiti pangpangulo a makakita Kenkuana iti napudpudno a kinasiasinona, a daytoy ket napigsa unay a napaneknekan babaen ti datdatlag a kaar-aramidna unay?`

Ni Jesus ikalinteganna dagiti ar-aramidna iti tallo nga addang. Umuna, ilawlawagna ti nasinged a pannakaikayametna iti Ama (Juan 5:19–30). Ni Jesus ipakpakitana nga Isu ken ti Amana ket agaramidda a sititimpuyog, iti ponto a ni Jesus ket addaan iti pannakabalin nga agpadpada a mangukom ken mamagungar iti natay (Juan 5:25–30).

Maikadua, ni Jesus ayabanna dagiti uppat a “saksi” iti napardas a panagsasaganad a mangsuporta kenkuana—ni Juan a Mammautisar (Juan 5:31–35), dagiti datdatlag nga ar-aramiden ni Jesus (Juan 5:36), ti Ama (Juan 5:37, 38), ken ti Sursurat (Juan 5:39). Tunggal maysa kadagitoy a “saksi” ket mangted iti testimonio nga agpaay ken Jesus.

Kamaudiananna, idiay Juan 5:40–47, ikabil ni Jesus iti sangoanan dagiti mangidardarum Kenkuana ti bukodda a pannakaukom, a mangiparparangarang iti nagdumaan ti panagministrona ken ti panangsapulda iti bukbukodda a bagi. Ti pannakaukomda, Kunana, ket aggapu manipud ken Moises (Juan 5:45–47), ti maysa nga isu a nangisaadanda kadagiti namnamada.

`Kasano koma iti panagbalintayo a naannad tapno saan a matnag iti palab-og a panamati iti Dios, ken uray pay iti maaddaan kadagiti umiso a doktrina, ngem saan a naan-anay nga isusuko ken Cristo? Itugotmo ti sungbatmo idiay klase inton Sabado.`