---
title:  Ti Datdalag Idiay Tanke ti Betesda
date:   01/10/2024
---

Ti sumaruno a pagilasinan nga inlanad ni Juan ket napasamak idiay Tanke ti Betesda (Juan 5:1–9). Naipagarup a maysa nga angel ti nangpataud iti panaggaraw iti danum ket ti umuna a masakit a tao a makapan iti danum ket maagasan. Kas bungana, dagiti beranda ti tanke ket napusek kadagidiay a mangnamnama a maagasan iti sumaganad a panagkiborna. Ni Jesus napan Jerusalem ket, kabayatan a lumabas iti tanke, nakitana dagiti adu nga agur-uray.

Ania ket ngatan a buya dayta! Amin dagitoy a tattao, dadduma ket sigurado a masakit, nga agur-uray ken agur-uray iti pannakaagas iti danum a sigurado a saan a dumteng. Anian a gundaway agpaay ken Jesus!

`Basaen ti Juan 5:1–9. Agsipud ta ti siasinoman nga adda idiay tanke ket nalawag a kayatna ti umimbag, apay a dinamag ni Jesus iti di makagunay [paralitiko] no kayatna iti maagasan (Juan 5:6)?`

No ti maysa ket nabayagen a masakit, ti sakit ket agbalinen a gagangay ket, nupay kas la karkarna, no dadduma mabalin a makariribok bassit ti panangbaybay-a iti baldado. Ti lalaki ket ipakita ti sungbatna a kayatna ti maagasan. Ti parikut ket sapsapulenna dayta iti di umiso a lugar—kabayatan a ti Maysa a nangaramid kadagiti saksaka ti tao ket nakatakder iti mismo a sangoananna. Saan nga ammo ti lalaki no siasino ti makisarsarita kenkuana; nupay kalpasan ti pannakaagasna, mabalin a nangrugin a maawatanna a ni Jesus ket pudno unay a Maysa a naisangsangayan unay.

“Saan a kidkiddawen ni Jesus iti daytoy nga agsagsagaba nga ipakitana ti pammati Kenkuana. Kunana laeng, ‘Tumacderca, ket alaem ti langcapim ket magnaca.’ Ngem ti pammati ti lalaki kumpet iti dayta a sao. Tunggal nerbio ken piskel ket agragsak iti baro a biag, ket dumteng ti makapasalun-at nga aramid kadagiti baldado a saksakana. Awan duadua nga ikeddengna ti pagayatanna nga agtulnog iti bilin ni Cristo, ket amin a piskelna sumungbat iti pagayatanna. Iti panagtakderna, masarakanna ti bagina a naalibtak a tao. . . . Awan ti inted kenkuana ni Jesus a pammatalged iti nadiosan a tulong. Mabalin koma a nagsardeng ti lalaki tapno agduadua, ket napukawna koma ti maysa a gundawayna nga umimbag. Ngem namati isuna iti sao ni Cristo, ket iti panagtignayna iti dayta immawat isuna iti pigsa.”—Ellen G. White, The Desire of Ages, pp. 202, 203.

`Iti ud-udina ni Jesus ket nasabatna ti lalaki idiay templo ket kinunana, “ ‘Adtoy, a napaimbagcan: dica agbasolen, di la ket ta mapasamac kenca ti dacdakes’ ” (Juan 5:14). Ania ti panagnaig ti sakit ken basol? Apay a maawatantayo koma a saan nga amin a sakit ket maysa a direkta a bunga dagiti matudtudo a basbasol iti biagtayo?`