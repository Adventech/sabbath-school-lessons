---
title:  Ti Boda Idiay Cana
date:   29/09/2024
---

`Basaen ti Juan 2:1–11. Ania a pagilasinan ti inaramid ni Jesus idiay Cana, ken kasano a daytoy ket nakatulong kadagiti adalanna tapno mamatida Kenkuana?`

Ti pannakakitada ken Jesus nga inaramidna ti milagro a panangbalbaliwna iti danum a nagbalin nga arak ket nangipaay iti pammaneknek a pabor iti pangngeddeng dagiti adalan a sumurot ken Jesus. Kasano koma a saan dayta a nabileg a pagilasinan a mangitudo Kenkuana kas maysa a tao manipud iti Dios? (Nalabit a saanda pay a nakasagana a makaawat nga Isu ket Dios.)

Ni Moises ket isu idi ti pangulo dagiti Israelitas, ken inruarna ti Israel manipud Egipto babaen kadagiti adu a “pagtandaanan, ken pagsidsiddaawan” (Deut. 6:22; Deut. 26:8). Isu ti inaramat ti Dios a mangwayawaya iti Israel manipud kadagiti taga Egipto. (Isu idi, iti maysa a panangkita, ti “mangisalakanda.”)

Ti Dios impadtona babaen ken Moises a maysa a mammadto ti umay a kas ken Moises. Ti Dios imbagana iti Israel a dumngegda Kenkuana (Deut. 18:15; Mat. 17:5; Aramid 7:37). Dayta a “mammadto” ket ni Jesus ken, iti Juan 2, ni Jesus inaramidna ti immuna a pagilasinan, nga isu a mismo ket nangitudo iti pannakawayawaya dagiti annak ti Israel manipud iti Egipto.

Ti karayan Nile ket kangrunaan a gameng ken didiosen dagiti taga Egipto. Maysa kadagiti saplit ti naiturong iti karayan—ti pannakabalbaliw ti danumna a nagbalin a dara. Idiay Cana, inaramid ni Jesus ti umasping a milagro ngem, imbes a pagbalinenna ti danum a dara, pinagbalinna nga arak.

Ti danum naggapu kadagiti innem a kaldero ti danum a naaramat nga agpaay iti pannakagugor kadagiti al-alagaden ti Judio, a mangisilpo iti milagro nga ad-adda pay a nasingsinged kadagiti tema ti Biblia a pannakaisalakan. Babaen iti panangisalaysayna iti pasamak a panangbalbaliw iti danum a nagbalin nga arak, ket iti kasta tudtudoenna manen ti Exodo, itudtudo ni Juan ni Jesus kas Mangisalakantayo.

Ania ti napanunot ti apo ti piesta maipapan iti saan a naingel nga arak nga impaay ni Jesus? Pudno a nasdaaw isuna iti kalidad ti inumen ket, gapu ta dina ammo ti milagro nga inaramid ni Jesus sadiay, impagarupna nga indulinda ti kasayaatan nga agpaay iti maudi.

Ti balikas ti Griego nga oinos ket naaramat nga agpadpada iti sadiwa (saan a naingel) ken iti naingel a tubbog ti ubas (kitaen ti The Seventh-day Adventist Bible Dictionary, p. 1177). Kuna ni Ellen G. White a ti tubbog a pinataud ti milagro ket saan a naingel (kitaen ti “At the Marriage Feast,” The Desire of Ages, p. 149). Awan duadua, dagidiay a nakaammo iti napasamak ket nasdaaw iti dayta.

`Ania dagiti gapu iti panangsurotmo ken Jesus? (Naikkantayo iti adu, saan kadi?)`