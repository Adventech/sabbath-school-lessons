---
title:  Dagiti Natangken a Puso
date:   02/10/2024
---

Dagiti pagilasinan, nakaskasdaaw, ken datdatlag, iti uneg ken kadagiti bagbagida a mismo, ket dida paneknekan a ti maysa a banag ket naggapu iti Dios. Ngem, iti sabali a bangir, no naggapuda iti Dios, maysa a banag a nakapegpeggad no tukiaden ida.

`Basaen ti Juan 5:10–16. Ania dagiti ad-adal a maalatayo manipud iti nakaskadaaw a kinatangken dagiti narelihiyosoan a pangpangulo maipapan iti kalkalpas unay nga inaramid ni Jesus a datdatlag?`

Idi imparangarang ni Jesus ti bagina iti lalaki nga isu a naagasan, ti lalaki ket dagus nga imbagana kadagiti narelihiyosoan a pangpangulo a ni Jesus ti nangpaimbag kenkuana. Mabalin a panunoten a daytoy ket maysa koma a tiempo ti panangidaydayaw iti Dios, ngem dagiti pangpangulo “amamsanda ni Jesus, agsipud ta aramidenna dagitoy a banag iti aldaw a panaginana” (Juan 5:16).

Dagiti panangagas ket maipalubosda laeng iti Sabado no emergency. Daytoy a lalaki ket nabaldado iti 38 a tawtawenen; gapuna, ti pannakaagasna ket saan nga emergency. Ken kalpasanna pay, ania la unay iti nasken a masapul na nga alaen ti langkapina? Mabalin a maipagarup a ti maysa a tao nga addaan iti pannakabalin manipud iti Dios a mangaramid iti kasta a maysa a datdatlag ket ammona met koma no maipalubos ti panangawit iti maysa nga ikamen nga agawid iti aldaw ti Sabado. Nalawag unay, ni Jesus ket sapsapulenna iti panangipanna kadakuada iti naun-uneg a kinapudno ti Biblia iti labes dagiti inaramid-ti-tao a pagannurotan ken linlinteg nga, iti dadduma a kasasaad, manglapped iti pudno a pammati.

`Ania ti isuro dagiti dadduma nga is-istoria maipapan iti espiritual a kinatangken a mabalin a pagbalinan dagiti tattao, uray pay no ania ti pammaneknek? (Juan 9:1–16; Marcos 3:22, 23; Mat. 12:9–14).`

Kasano a nagbalin a bulsek unay dagitoy a narelihiyosoan a pangpangulo? Ti mabalin a sungbat ket gapu dayta iti bukodda a rinuker a puso, ti saan a husto a pammatida a ti Misias ket wayawayaanna ida manipud Roma, ken ti panagayatda iti pannakabalin ken nakurang nga isusuko iti Dios. Amin dagitoy ket nakatulong a nangiturong kadakuada a mangtukiad iti kinapudno a nagtakder iti mismo a sangoananda.

`Basaen ti Juan 5:38–42. Ania dagiti ballaag ni Jesus? Ania ti maadaltayo manipud kadagitoy a sassao? Dayta ket, ania ti adda iti unegtayo a mangbulsek kadatayo kadagiti kinapudno a masapul a maammoan ken ipakattayo kadagiti bukodtayo a biag?`