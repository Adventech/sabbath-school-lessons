---
title:  Komentaryo Dagiti Mannursuro
date:   04/10/2024
---

### Paset I: Pakabuklan

Sentro ti Adal: Juan 2:1–11; Juan 5:1–9; Juan 5:10–16

Iti panangrugitayo iti daytoy a tremestre iti adaltayo, Dagiti Tema iti Evangelio ni Juan, laglagipentayo dagiti sumagmamano a biographical (naisurat a pakasaritaan ti biag ti maysa a tao) a kinapudno a mangiduma ken Juan kadagiti dadduma pay a tallo a mannurat iti Evangelio. Ni Juan ti kaubingan kadagiti tallo a mannurat, kapautan iti panagbiagna, ken insuratna ti istoriana a naud-udi ngem kadagiti dadduma a nagsurat iti istoriada. Iyam-ammo ni Juan ti bagbagina a sipapakumbaba ken saan a direkta kas “daytoy nga adalan” (Juan 21:23). Isu ket pagaammo kadagiti padana nga adalan kas “adalan a dinungdungngo ni Jesus” (Juan 21:20). Daytoy a sasao ket mabalin a maipatarus a kas “ti adalan nga intultuloy ni Jesus nga inayat,” a napigpigsa pay ngem iti past tense a sao nga “inayat.”

Iti daytoy a pakasaritaan iti sangoanantayo, nasayaat met no kitaentayo ti kaipapanan ti nagan ni Juan. Ti litiral ken maitutop unay a kaipapanan ti Juan ket “ti Apo ket naparabur.” Iti agbalin a naparabur ket mabalin a kaipapananna met ti “panagbalin a naayat.” Ni Juan, ti apostol ti ayat, ket nagsurat iti adu maipapan iti daytoy a galad iti Evangeliona ken kadagiti sursuratna, a kunana nga isu ti adalan a “dinungdungngo ni Jesus” (Juan 13:23). Ipakpakita kadi daytoy a bersikulo, ken ti dadduma pay a kasta manipud iti Evangelio ni Juan, a ni Jesus ket indumdumana ni Juan, nga inayatna nga ad-adda ngem kadagiti dadduma nga adalan? Saan a pulos! Ti nadiosan nga ayat ket nawadwad ken sidadaan agpaay iti tunggal maysa. Saan a gapu ta ni Jesus ket ay-ayatenna unay ni Juan, no di ket ti puso ni Juan ket ad-adda a silulukat ken sidadaan nga umawat ken Jesus ken iti ayatna.

Tinarigagayan ni Juan a dagiti dadduma ket luktanda ti pusoda a nalawa ken Cristo ken mamatida Kenkuana kas pudno a Misias ken nadiosan nga Anak ti Dios. Isu a, kalpasan unay dagiti sasao a pangyammona, ni Juan nangrugi iti umuna a datdatlag, nga iti dayta ni Jesus ket pinagbalinna ti danum nga arak idiay Cana. Nakasaksika kadin iti maysa a pudno a datdatlag (iti laksid dagiti makunkuna a datdatlag a naipakita kadagiti narelihiosoan a mabuybuya)? Apay a nakapatpateg unay ken Jesus nga agaramid kadagiti datdatlag? Siaanamong kadi Isuna nga agaramid kadagiti kakasta a nabileg a datdatlag babaen ti panagministro dagiti pasurotna ita nga aldaw? Ita a lawas, sapulentayo ti sungbat kadagitoy dua a maudi a saludsod.

### Paset II: Komentario

Ni Juan ipakitana a ni Cristo, babaen ti panangaramidna kadagiti adu a pagilasinan ken datdatlag, ket addaan iti nadiosan a pannakabalin. Dagitoy a datdatlag ket itudoda ti dalan nga agturong iti kakaisuna a Dalan nga agturong iti biag nga agnanayon. Ni Juan ket tukoyenna laeng dagiti sumagmamano a datdatlag—makaanayen tapno nasayaat a mangkombinsir kadagiti agdengdengngeg kenkuana a mangawat iti pudno a pammatalged ti pannakaisalakan ken agbiag a maitunos iti dayta. Nakaskasdaaw no ania a kita dagiti di mabilang a datdatlag ti nasaksian ni Juan ngem dina inlanad. Paneknekan ni Juan ti kinapudno nga “adu dagiti sabsabali a pagilasinan nga inaramid ni Jesus iti sangoanan dagiti adalan, a saan a naisurat itoy a libro: Ngem dagitoy addada a naisurat, tapno patienyo a ni Jesus isu ti Cristo, ti Anac ti Dios; ken tapno gapu iti pammatiyo maaddaancayo ti biag iti naganna” (Juan 20:30, 31).

Mabalin a nasayaat a damagen, Ania ti “pagilasinan”? Ken ania ti nagdumaan ti pagilasinan ken ti “datdatlag”? Ti balikas a “milagro” ket naggapu iti Latin a miraculum, nga isu a litiral a kaipapananna ti maysa a banag a “nadiosan ti nagtaudanna,” “tapno pagsiddaawan,” wenno “tapno agsiddaaw.”

Adda dua a balbalikas ti Griego iti Baro a Testamento a naaramat a mangiladawan iti ibagbagatayo a datdatlag. Dunamis ket isu ti umuna a balikas, nga isu a litiral a maipatarus a kaipapananna ti “pannakabalin,” nga isu a nakaalaantayo kadagiti sasao a dynamite [dinamita], dynamic [naalibtak], ken dynamism [kinaalibtak]—amin ket sarsaritaenda iti maysa a banag a napigsa unay. Kangrunaanna, ti dunamis ket iladawanna ti maysa a datdatlag kas maysa a mangipaduyakyak iti nadiosan a pannakabalin ni Cristo iti daytoy a lubong. Pudno nga addaan ni Cristo iti pannakabalin a mangibalikas iti Saona, ket dayta ket maaramid.

Iti sabali a bangir, ti maikadua a sao, semeion, wenno maysa a pagilasinan, ket tudtudoenna ti turay ni Cristo. Daytoy a balikas ket tumulong kadatayo a makaawat iti napnoan datdatlag a trabaho ni Cristo kas maysa a mangipakita iti nadiosan a turayna iti daytoy a lubong, nangnangruna iti panangparmek kadagiti pannakabalin ti dakes a pwersa. Pudno unay, ni Cristo ket addaan iti pannakabalin a mangbilin kadagiti sairo a pumanaw, ket pumanawda.

Apay a nagaramid ni Jesus kadagiti adu unay a datdatlag? Umuna iti amin, naaramidda tapno matungpal dagiti matudtudo a kasapulan ti tao, nga isu a kankanayon a pakairamanan ti maysa a naespirituan a rukod ti pammakawan ken pannakaisubli. Maikadua, saan a kas iti nakaad-adu a makunkuna a datdatlag ita nga aldaw, ni Jesus ket dina pulos nga inaramid dagiti datdatlag a mangpennek ti kinausyoso ti tao no di ket tapno matulongan dagiti agkasapulan. “Uray ditoy [idi sinulisog ni Satanas] wenno iti aniaman a simmaruno a tiempo iti naindagaan a biagna saan Isuna a nangaramid iti datdatlag a maipaay kenkuana. Dagiti nakaskasdaaw nga aramidna ket agpaay amin iti pagimbagan ti sabsabali.”—Ellen G. White, The Desire of Ages, p. 119.

Maikatlo, dagiti datdatlag ni Cristo ket nagserbi a mangted iti nalawag a pammaneknek iti kinapudno ti nadiosan a mensahe ken misyonna iti napukaw a sangkataoan. Idi pinagungar ni Jesus ti anak ti balo manipud iti patay, dagiti tattao inwaragawagda a ti “Dios sinarungcaranna dagiti tattaona” (Lucas 7:16). Dayta ti nalawag a pammaneknek iti pudno a kinaMisiasna. Maikapat, dagiti datdatlagna ket nagserbi a kas pannakatungpal dagiti padto iti Daan a Testamento, a kabatog dagiti impakpakauna dagiti patriarka ken mammadto ti Dios maipapan Kenkuana.

**Ti Datdatlag Idiay Cana** (Juan 2:1–11)

Makapangayangay a paliiwen a ti immuna a datdatlag ni Jesus (Juan 2:1–11) ket naaramid iti lawag ti panagasawa, nga immuna a tinudinganna idiay Minuyongan ti Eden. Apay ngata a ti immuna a datdatlag ni Jesus ket maipapan iti panagasawa? Ti panagasawa ket ramanenna iti amin a paset ti kaaddatayo. Ammo ti diablo no kasano ti kinapateg ti panagasawa, isu nga ikarkarigatanna nga iyeg ti pannakadadael ken pannakariribok kadagiti pagtaengantayo, ig-iglesia, eskuelaan, ken kagimongan kas sibubukel. Ti panagasawa, ken no kasano iti panangkita iti kagimongantayo, ket saan a kanayon a maitunos iti Biblia wenno maitunos iti plano ti Dios. Ita nga aldaw, iti promedio, ti panagasawa idiay Estados Unidos ket agpaut laeng iti agarup innem a tawen.

Awan duadua, babaen ti datdatlag idiay Cana, ni Jesus ket impaganetgetna ti kinapateg ti panagasawa ken binendicionanna dayta babaen ti kaaddana. Babaen iti panangitandudo iti panagasawa, ni Jesus isurona kadatayo a masapul nga Isu ti sentro ti tunggal boda [kasar] tapno masigurado ti balligi ti panagasawa, ta no ikabiltayo nga Isut’ umuna ken kangrunaan iti biagtayo, pagbalinenna ti ayatna nga aglaplapusanan kadagiti assawatayo ken kadagiti met sabsabali. Isu a, daytoy umuna a datdatlag ket maipakat unay iti moderno a kulturatayo ken rumbeng a paregtaenna koma ti amin nga agsubli iti ulidan ti Maysa a nangaramid iti dayta ken nangbendicion iti dayta. Awisentayo ngarud ti Namarsua ken Mannubbottayo a mangurnos ken mangbendicion iti amin a paset ti panagdeyt, panaginnarem, ken panagasawa tapno agbanag iti naan-anay a bendicion iti sangkataoan ken mangyeg iti dayag iti Naganna.

Iti immuna a datdatlagna, mabalin koma a pinili ni Jesus ti mangaramid iti nakaskasdaaw a panagungar iti natay iti sangoanan ti dakkel a bunggoy dagiti pangpangulo ken natatakneng a Judio. Ngem imbes a dayta, pinilina ti simpli a panagtitipon iti bassit nga ili ken sinarakna dagiti napakumbaba a tattaona iti ayanda, kadagiti inaldaw nga ar-aramidda.

Ni Jesus, ti kangrunaan nga ulidantayo, ket nakilanglangen kadagiti sabsabali tapno mangitag-ay ken mangbendicion, kas iti asin a mailaok iti amin a kita ti taraon tapno pagbalinenna a naimas a makan. “Isu [ni Jesus] dinanunna ti puso dagiti tattao babaen ti pannakilangenna kadakuada kas maysa a mangtartarigagay iti pagimbaganda. . . . Sinabatna ida kadagiti inaldaw a trabahoda, ket impaduyakyakna ti panagngayangayna kadagiti naidagaan nga ar-aramidda.”—Ellen G. White, The Desire of Ages, p. 151. Mainayon pay, “Saantayo a tallikudan ti pannakilangen iti kagimongan. Saantayo koma nga iyadayo dagiti bagbagitayo kadagiti sabsabali. Tapno madanon ti amin a klase, masapul a maam-ammotayo ida iti ayanda.”— The Desire of Ages, p. 152.

Makitatayo ti pamay-an ni Cristo a mangdanon kadagiti tattao—tapno mangitag-ay ken mangbendicion kadakuada—a mapaneknekan uray iti pannakabalbaliw ti danum a nagbalin nga arak. Mabalin a makita ti danum a kas mangibagi iti pannakabautisartayo ken Cristo, ken ti nadalus, di nasanger a tubbog ti ubas ti naibukbok a darana nga agpaay iti pannakasubbottayo. Mainayon pay, sinukatan ni Jesus ti nasanger nga arak, a nangbibineg iti rikna dagiti tattao, iti sadiwa ken makabang-ar a tubbog ti ubas a makatulong a mangpasubli kadakuada iti panunotda.

**Ti Datdatlag Idiay Tanke ti Betesda** (Juan 5:1–9)

Masansan a ti napisikalan a sakit ket ramanenna ti panangsalungasing kadagiti naespirituan a linlinteg. Ti nataoan a kasasaadtayo ket maysa a naikaykaysa ken agkakanaig a parsua. Aniaman a mangbaliw iti maysa a rukod baliwanna met ti sabali. Ngem masapul a naannadtayo koma a di mangipato wenno mangbabalaw kadagiti dadduma iti panangibaga nga amin a napisikalan a sakit ket gapu iti inggagara a panangsalungasing iti linteg ti Dios, gapu ta amin a tattao, iti maysa a panawen wenno sabali, ket nakabasolda. Makapasakit ken makapaupay kadagiti agsagsagaba iti basol no maibaga kadakuada a maikarida iti mangdiddidigra kadakuada. Kas ken Jesus, ti nadungngo ken mannakipagrikna a kababalintayo ket rumbeng nga isu ti mangparmek iti tarigagaytayo a mangilinteg iti amin sakbay a tumulongtayo. Ipakita ni Jesus daytoy a principio nga agtigtignay iti istoria ti namilagroan a pannakaagas ti baldado a tao iti tanke idiay Betesda.

Anian a makaparegta, ken makaisuro, a ni Jesus ket saan a makipaset iti maysa a narikut a panagamiris kadagiti makagapu iti baldado a kasasaad ti lalaki. Saan kadi a nagsagaba isunan iti 38 a nabayag a tawtawen iti daytoy makabaldado a sakit? Apay nga ad-adda paylaeng a nayunan ti rikna ti basol ken panagsagabana? Kas pasurot ni Cristo, masapul nga ipamaysatayo ti imatangtayo kadagiti solusyon dagiti parikut, saan laeng a kadagiti parikut. Kasla daytoy a tao ti kaaduan iti kinay-ay-ay ken awanan namnama iti likmut ti Tanke ti Betesda, isu a pinili ni Jesus isuna tapno ipakitana ti tarigagayna a mangaramat iti nadiosan a pannakabalinna a tumulong kadagiti awan mabalbalinna.

Paliiwen nga iti daytoy matudtudo a pasamak, saan a dinamag ni Jesus ti lalaki no mamati wenno saan, sinaludsodna laeng no tarigagayanna ti umimbag. Kalpasanna, binilin ni Jesus ti lalaki a bumangon, awitenna ti pagiddaanna, ken magna. Ti lalaki ket saan a nagduadua wenno naguray nga umimbag; dagus a nagtignay isuna sigun iti bilin ni Jesus. Kasta met, datayo, uray pay no aniaman a kinadaksanggasat dagiti kasla awan namnama a napisikalan ken naespirituan a karittayo, kasapulan a kumitatayo ken Jesus ken agbiag. Uray kasano ti kabayag ken karigat ti panagsapultayo iti sungbat kadagiti dadduma a luglugar, ti sungbat ket agtaktakder iti abaytayo a mismo iti langa ti nadungngo a Mangisalakantayo.

Utoben, ken ipapuso, ti sungbat ti Dios iti amin a kita ti makabaldado a sakit: “Dika urayen a mariknam a naimbagkan. Mamatika iti saona, ket matungpalto . . . Aniaman pay ti dakes nga aramid, ti apo ti tarigagay a babaen ti napaut a panangpanuynoy ket reppetenna nga agpadpada ti kararua ken bagi, ni Cristo ket kabaelan ken il-iliwenna nga ispalen.”—Ellen G. White, The Desire of Ages, p. 203.

**Natangken a Puspuso** (Juan 5:10–16)

Dagiti natangken a puso, no nabayagen a naing-ingungot, ket mangiturong kadagiti timmangken a puso. Dagiti puso dagiti Fariseo ket naisaadda a maibusor ken Jesus manipud idi punganay, gapu laeng ta saan Isuna a maiyataday iti narelihiyosoan a sukogda ken saan Isuna a sumursurot iti kinainget ken detalye dagiti al-alagaden ken ug-ugalida [tradisyonda]. Iti panangaramidda a kasta, inggagarada a di inkankano dagiti daddakkel nga isyu ti pannakaisalakan. Iti panagtakderda iti sangoanan ti magmagna a datdatlag ti dati nga awanan namnama ken awan gawayna a tao nga iti pinulpullo a tawtawen ket saan a makapagna nga isu a kalkalpas a pinaimbag ni Jesus iti igid ti tanke ti Betesda, dagiti pangpangulo ket dida inkankano ti nabatad a pakaigapuan ti rag-o. No di ket, ti pakaseknanda ket iti umiso a panangsalimetmet iti Sabado.

Dagiti pangpangulo a nakasaksi iti pannakaagas ti baldado a tao ket naan-anay a naigamer kadagiti pagannurotan iti Sabado. Dayta ti gapuna a siuulpit a nagsaludsodda kenkuana maipapan iti panangawitna iti pagidaanna iti Aldaw a Panaginana, kas imbilin ni Jesus kenkuana. Narurodda ta inawit ti lalaki ti pagiddaanna; ngem, dida pinanunot ti panagsagaba wenno pagimbagan daytoy a tao, nga isu a saan a makagaraw iti adu a tawtawen ket itan awit awitna ti bagina a nabuyogan ti pigsa ti kinaagtutubo. Ngem ni Jesus, ti Nangaramid ken Apo ti Sabado, ket inggagarana nga inaramid dagiti adu a datdatlag iti aldaw ti Sabado tapno nalawag unay a daytoy naisangsangayan nga aldaw ket nairanta nga agbalin a bendicion nga agpaay iti sangkataoan, ken saan a dadagsen wenno lunod iti dayta.

### Paset III: Panangipakat iti Biag

Utoben ken sungbatan dagiti sumaganad a salsaludsod:

1\. Kasano iti panangtimbangtayo iti kaadda ditoy lubong ngem saan a panagbalin a kas iti dayta?

` `

2\. Panggep iti adaltayo maipapan kadagiti datdatlag, kasano ti pannakaawattayo iti nagdumaan ken pagpadaan ti dunamis ken semeion? Ania dagiti ehemplo a masarakantayo iti tunggal maysa a datdatlag ni Cristo? Ti kadi datdatlag a panangparuar kadagiti sairo ket maiyataday iti kategorya ti semeion? Ilawlawag.

` `

3\. Ania dagiti sumagmamano a peggad iti panagbalin a di magaraw ket iti kasta ket saan a panangakseptar kadagiti dadduma a kapanunotan malaksid iti bukodtayo? Kasano ti panangsalaknibtayo kadagiti bagbagitayo manipud iti kinaawan mamaayna a panagtalek iti bukod a kapkapanunotan ken di panangikankano iti espiritu ti linteg, nga isu iti dakdakkel a ladawan? Ania iti sungbatmo iti pagsasao a: “Ti dalanko wenno ti nangato a dalan (ti laeng kapanunotak ti masurot),” wenno “Naikeddengkon ti nakemko. Dinak ulawen kadagiti kinapudno”?

` `