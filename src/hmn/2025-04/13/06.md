---
title:  Tawm Tsam Txhawm Rau Ua Qhov Zoo
date:  25/12/2025
---

`Nyeem cov lus kawg hauv phau Yausuas (Yausuas 24:29â€“33). Cov lus no rov qab los mus saib txog Yausuas lub neej li? Cov nqe Vajlug Kub no hais dab tsi txog yav tom ntej?`

Qhov kawg ntawm phau Yausuas qhia peb txog qhov Yausuas thiab Ele-axas tuag. Ele-axas yog tus pov thawj hlob los sis tus thawj coj ntawm fab kev ntseeg. Tus kws sau tham txog Yausuas thiab Ele-axas nkawv raug faus. Ces tus kws sau txawm hais txog Yauxej cov pob txha. Yauxej cov pob txha yog ib lub cim rau txoj sia uas nyob rau sab nraum ntawm Daim Av Uas Tau Cog Lus Tseg. Yausuas thiab Ele-axas ob lub ntxa yog cov cim ntawm lub neej tshiab hauv daim av uas tau cog lus tseg. Nim no cov Yixalayees thiaj li tuaj yeem faus lawv tej thawj coj rau hauv daim av uas Vajtswv muab pub rau lawv. Lub daim av no yog lawv lub tsev. Cov ntxa pab cov Yixalayees nco ntsoov tias Vajtswv ua raws li Nws tej lus cog tseg rau Aplahas, Ixaj thiab Yakhauj.

`Cov nqe kawg ntawm phau Yausuas txuas zaj uas hais txog cov Yixalayees phau ntawv keeb kwm yav dhau los. Hais txog Yausuas txoj kev tuag, ib tshooj zoo kawg nkaus hauv keeb kwm ntawm cov neeg Yixalayees los txog qhov kawg. Cov Yixalayees lub neej yav tom ntej nyob ntawm seb lawv yuav teb li cas rau cov lus nug nram no: Lawv puas yuav muab siab npuab tus Tswv? Lawv tuav rawv tus Tswv kom ruaj ruaj? Lawv puas yuav muab lawv tej vajtswv cuav pov tseg? Lawv lub neej (thiab peb lub) puas yuav qhia tau tias lawv (thiab peb) hlub phau Vajlug Kub qhov tseeb uas Vajtswv tau muab rau lawv (thiab peb)?`