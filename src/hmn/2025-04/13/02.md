---
title:  Koj nyob ntawd!
date:  21/12/2025
---

`Vajtswv tej lus rau cov Yixalayees yog dab tsi? Nyeem Yausuas 24:2–13 rau lo lus teb.`

Saib txog yam uas Vajtswv hais tias Nws tau ua rau cov Yixalayees. Vajtswv 'muab rov qab,' 'muab pub,' ' xa,' 'rau txim,' 'pab cov Yixayees khiav dim,' 'ua kom cov Yixalayees tau txais kev ywj pheej' thiab lwm yam ntxiv. Vajtswv ua txhua yam ntawd, tsis yog cov Yixalayees ua. Vajtswv tsim haiv neeg Yixalayees. Yog Vajtswv tsis xaiv Aplahas los ua Nws teg dej num, cov Yixalayees yeej yuav pe hawm tej vajtswv cuav. Yixalayees dhau los ua ib lub tebchaws tau vim yog Vajtswv txoj kev hlub tshua. Yog li ntawd, cov Yixalayees yuav tsum tsis txhob khav hais tias lawv tau tsa daim av rau lawv tus kheej. Lawv ua neej nyob hauv daim av ntawd yog qhov pov thawj tias lawv yuav tsum pe hawm Vajtswv.

Tus Tswv txoj lus hais txog “koj” (Yixalayees) thiab “lawv” (Yixalayees tej yawg koob). Tus Tswv hais txog cov Yixalayees tam sim no thiab lawv cov yawg koob yav dhau los zoo li lawv yog ib pab pawg neeg xwb. Yausuas xav nthuav qhia qhov tseeb hauv phau Vajlug Kub uas Mauxes tau qhia cov Yixalayees hauv 2 Kevcai 5:3. Tus Tswv tsis tau cog lus tseg rau cov Yixalayees yav tas los xwb. Tus Tswv tej lus cog tseg kuj yog rau cov Yixalayees uas hnov Yausuas tej lus. Cov Yixalayees feem coob tsis muaj txoj sia nyob lawm thaum Vajtswv pab Nws haiv neeg khiav dim hauv tebchaws Iziv. Tiamsis Yausuas hais tias lawv txhua tus nyob qhov ntawd. Vim li cas? Rau qhov nws xav kom cov Yixalayees tiam tshiab nkag siab tias tej yam uas Vajtswv tau ua rau cov Yixalayees yav tas los, Nws kuj ua rau lawv thiab. Nws yuav ua teg dej num ntawd rau lawv tam sim no thiab.