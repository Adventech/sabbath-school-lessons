---
title:  Nrog Kev Ncaj Ncees Thiab Qhov Tseeb
date:  22/12/2025
---

`Yausuas thov kom cov Yixalayees ua dab tsi? Nyeem Yausuas 24:14, 15 rau lo lus teb. Kev pe hawm tus Tswv los ntawm kev ncaj ncees thiab qhov tseeb txhais tau li cas?`

Yausuas hais kom cov Yixalayees xaiv seb lawv puas xav ua Vajtswv haiv neeg tshwj xeeb mus ntxiv. Qhov kev xaiv yog nyob ntawm lawv. Lawv yuav tsum txiav txim siab npuab rau Vajtswv thiab nyob hauv lub tebchaws ntawd. Los yog lawv tuaj yeem rov qab mus pe hawm tej vajtswv cuav. Ces lawv yuav zoo ib yam li cov neeg nyob ib puag ncig lawv. Cov neeg nyob ib puag ncig lawv tsis muaj kev sib raug zoo nrog Vajtswv los sis ua teg dej num tshwj xeeb txhawm pub rau Nws.

Yog cov Yixalayees xaiv tus Tswv, lawv yuav tsum huab hwm thiab pe hawm Nws yam ua siab ncaj ncees. Lawv yuav tsum ua raws li qhov tseeb hauv phau Vajlug Kub. Kev huab hwm tus Tswv txhais tau hais tias peb to taub tias peb tus Vajtswv yog tus dawb huv thiab nyob mus ib txhis. Vajtswv yog tus muaj hwj chim thiab zoo kawg nkaus. Peb lawm, peb yog ib cov me neeg me me xwb. Peb lub neej muaj qhov pib thiab qhov xaus. Peb yog neeg txhaum. Kev paub ntshai Vajtswv yog kev lees txais Nws teg dej num uas tau ua txhawm pub rau peb. Peb kuj yuav lees txais Nws ua peb Leej Txiv tus ua nyob Saum Ntuj Ceeb Tsheej thiab peb tus Vajntxwv. Thaum peb ntseeg tej no, peb yuav ua neej mloog lus (Levis Kevcai 19:14; 25:17; 2 Kevcai 17:19; 2 Vajntxwv 17:34). Thaum peb huab hwm Vajtswv, peb kuj yuav pe hawm Nws.

Peb yuav pe hawm Vajtswv li cas? Nyob rau hauv ob txoj kev. (1) Peb pe hawm Nws nrog “lub neej ncaj ncees.” (2) Peb kuj yuav “ua lub neej raws li qhov tseeb hauv phau Vajlug Kub.”