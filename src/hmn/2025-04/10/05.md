---
title:  Tus Yausuas Tshiab
date:  03/12/2025
---

Kob kev tsov rog uas Yausuas tau tua tawm tsam yeej yog kev ua tsov ua rog tiag tiag. Cov kev ua tsov ua rog no yog ib feem tseem ceeb ntawm cov Yixalayees li keeb kwm. Vajtswv siv tej kev tsov rog no los pab cov Yixalayees mus ua neej nyob hauv lub Tebchaws/daim Av Uas Tau Cog Lus Tseg. Nyob qhov ntawd, cov Yixalayees yuav muaj kev thaj yeeb nyab xeeb thiab pib tsim tsoom fwv tshiab. Tsoom fwv yuav huab hwm Vajtswv txoj kevcai.

Tom qab ntawd, cov kws sau Phau Vajlug Kub Qub nthuav qhia tias tus Cawm Seej yuav ua ib yam li Yausuas ua. Yaxayas nthuav qhia peb tias tus Cawm Seej uas tau cog lus tseg “yuav muab daim av uas tam sim no puas tsuaj rov qab los rau nws cov tswv” (Yaxayas 49:8). Nqe no nthuav qhia peb tias tus Cawm Seej yuav yog tus Yausuas tshiab.

`Nyeem Henplais 3:7–4:11. Phau Vajlug Kub Qub nthuav qhia peb tias Yausuas yog tus Mauxes tshiab. Phau Vajlug Kub Tshiab nthuav qhia tias Yausuas kuj yog ib lub cim rau Yexus Khetos li cas?`

Cov kws sau Phau Vajlug Kub Tshiab nthuav qhia tias Yexus ua ntau yam uas Yausuas tau ua los lawm. Yausuas nkag mus rau hauv Khana-as tom qab 40 xyoo nyob rau hauv tiaj suab puam. Ib yam li ntawd, Yexus tau pib Nws teg dej num pub rau Vajtswv tom qab 40 hnub nyob hauv tiaj suab puam (Mathais 4:1–11; Lukas 4:1–13). Yexus kuj tau pib Nws teg dej num saum ntuj ceeb tsheej txhawm pub rau peb tom qab 40 hnub Nws sawv hauv qhov tuag rov qab los (Tes Haujlwm 1:3, 9–11; Henplais 1:2).

Yexus muab kev so sab ntsuj plig/kev ntseeg rau Nws haiv neeg (Henplais 1:4). Nws cog lus tias peb yuav muaj ib lub tsev nyob hauv lub ntiaj teb tshiab (Henplais 9:15).