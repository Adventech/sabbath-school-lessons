---
title:  Yausuas Thiab Peb Sawv Daws
date:  04/12/2025
---

Yausuas yog ib lub cim txhawm pub rau Tswv Yexus. Tsis tas li ntawd xwb, Yausuas yog ib lub cim rau kev vam meej ntawm Vajtswv pawg ntseeg. Pawg ntseeg zoo ib yam li Yexus lub cev. Kev tsov rog uas Yausuas tawm tsam nrog cov Yixalayees nthuav qhia rau peb txog pawg ntseeg tawm tsam kev phem li cas? Cov kev sib ntaus sib tua no txawv li cas?

`Nyeem 1 Timautes 1:18; 2 Timautes 4:7; Efexaus 6:10–12; 2 Khauleethaus 10:3–5 thiab Tes Haujlwm 20:32.`

Cov kws sau Phau Vajlug Kub Tshiab to taub tias Yausuas yog ib lub cim rau pawg ntseeg. Cov mej zeej ntawm pawg ntseeg yeej zoo ib yam li Yexus Khetos lub cev. Pawg ntseeg tawm tsam kev phem ntawm sab ntsuj plig/kev ntseeg. Nyob rau tib lub sijhawm, pawg ntseeg tau txais kev nyab xeeb vim yog Vajtswv txoj kev hlub tshua (Henplais 4:9–11). Tam sim no pawg ntseeg kuj tau txais koob hmoov ntau los ntawm tej uas Vajtswv cog lus rau lawv yav tom ntej.

Yausuas lub neej nthuav qhia Vajtswv txoj kev hlub thiab Nws txoj kevcai ntau heev. Twb yog vim li ntawd Yausuas lub neej thiaj yog ib lub cim txog tus Cawm Seej thiab teg dej num uas Nws tau los ua.

Thaum peb xav txog Tswv Yexus, peb yuav nthuav qhia txog Nws txoj kevcai uas zoo heev thiab Nws txoj kev hlub. Yog peb xav ua tej no, peb yuav tsum siv sij hawm kawm Vajlug Kub txhua hnub. Peb kuj yuav tsum siv sij hawm los xav txog Tswv Yexus txoj kev hlub thiab Nws tej lus qhia. Tseeb tiag, thaum peb saib mus rau ntawm Tswv Yexus, peb yuav hloov pauv.