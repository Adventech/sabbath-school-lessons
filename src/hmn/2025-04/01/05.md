---
title:  Cia Li Sawv Khov Kho!
date:  01/10/2025
---

`Vim li cas Tus Tswv thiaj yuav tsum qhia Yausuas kom sawv khov kho thiab ua siab loj? Nyeem Yausuas 1:7–9 rau lo lus teb.`

Vajtswv muab teg dej num nyuaj heev rau Yausuas. Tus Tswv tsis xav kom Yausuas ntshai ua teg dej num no.

Vajtswv xav kom Yausuas sawv khov kho thiab ua siab loj hauv kev ntaus rog. Tiam sis tus Tswv tej lus sam hwm rau Yausuas tsis yog hais txog kev ua siab loj khov kho rau hauv kev ua rov ua rog nkaus xwb. Cov Yixalayees yuav tsum muaj lub siab tawv thiab lub zog kom muab siab npuab Vajtswv txoj kevcai thiab tej kev cai lij choj. Cov kev cai thiab tej kev cai lij choj no yog ib feem ntawm cov Yixalayees txoj kev pom zoo tshwj xeeb los sis kev sib raug zoo nrog Vajtswv.

`Vajtswv cov lus hauv Yausuas 1:7-9 yuav ua li cas thiaj ua rau peb muaj lub siab tawv thiab muaj zog ntawm sab ntsuj plig/kev ntseeg thaum lub sijhawm muaj kev nyuaj siab?`

Niaj hnub no, raws li yog cov ntseeg Yexus Khetos, peb yuav tsum pab Vajtswv ua kom tiav Nws teg hauj lwm hauv ntiaj teb. Tej zaum peb yuav muaj ntau lub sij hawm muaj kev nyuaj siab ua ntej, ib yam li Yausuas tau ntsib. Thaum peb ua Vajtswv teg dej num, peb yuav tsum tawm tsam peb tus kheej tej kev txhaum thiab tawm tsam dab ntxwg nyoog. Tswv Yexus cog lus rau peb tias Nws yuav nrog peb nyob hauv qhov kev sib ntaus sib tua no: “'Kuv niaj hnub yuav nrog nraim nej mus txog lub sij hawm kawg” (Mathais 28:20). Vim Vajtswv cog lus tias yuav nrog nraim Yausuas, Yausuas thiaj tsis ntshai. Vajtswv txoj lus cog tseg tias yuav nrog nraim peb nyob yuav tsum txaus tshem tau peb tej kev ntshai, kev poob siab thiab kev txhawj xeeb niaj hnub no, thiab.

Thaum peb paub Vajtswv, peb yuav tso siab rau Nws thiab Nws tej lus cog tseg rau peb.