### Pub Sij Hawm Dua Ib Zaug Ntxiv: Phau Yausuas

Phau Yausuas pib los ntawm kev hloov pauv hauv cov Yixalayees cov thawj coj. Tom qab, Mauxes tuag lawm. Nim no Yausuas yog tus thawj coj tshiab. Phau Yausuas kuj qhia zaj uas hais txog txoj haus kev uas cov Yixalayees nkag mus rau hauv Daim Av Uas Tau Cog Lus Tseg. Ntu kawg ntawm phau Yausuas, cov neeg Yixalayees twb mus nyob ruaj chaws hauv Daim Av Uas Tau Cog Lus Tseg lawm.

Tom qab 40 xyoo nyob hauv hav tiaj suab puam, Yausuas yuav tsum ua tej yam uas Mauxes ib txwm tsis tau ua kiag li. Yausuas yuav tsum coj cov Yixalayees hla tus dej Yauladees thiab mus rau hauv lub tebchaws Kana-as. Vajtswv tau cog lus tseg rau Aplahas, Ixaj thiab Yakhauj ntau xyoo ua ntej yuav muab lub tebchaws no rau lawv.

Tus Tswv hais rau Yausuas tias, “Kuv tus tubtxib Mauxes tuag lawm Zaumno koj thiab cov Yixalayees ciali npaj hla dej Yauladees mus rau lub tebchaws uas Kuv yuav muab rau lawv" (Yausuas 1:2).

Yausuas yuav tsis ua teg dej num no ib leeg. Tus Tswv yuav pab Nws. Tus Tswv xav coj Nws haiv neeg mus rau hauv Daim Av Uas Tau Cog Lus Tseg 40 xyoo ua ntej ntawd lawm. Tiamsis cov Yixalayees tsis muaj kev ntseeg hauv Vajtswv tej lus cog tseg. Cov Yixalayees rhuav lawv daim ntawv cog lus tseg nrog Vajtswv. Yog li ntawd, lawv raug yuam kom mus ua lub neej mus mus los los hauv tiaj suab puam tau 40 xyoo.

Thaum 40 xyoo ntawd, cov Yixalayees tau tawm tsam Vajtswv tas li. Plaub phau ntawm Mauxes tsib phau ntawv qhia zaj uas hais txog yam uas tau tshwm sim rau cov Yixalayees thaum lawv ua lub neej mus mus los los hauv tiaj suab puam tau 40 xyoo.

“Ces Mauxes txawm hu Yausuas los thiab hais rau Yausuas tabmeeg cov Yixalayees tias, “Koj ciali ua siab tawv qhawv thiab ua siab ruaj nrees; koj yog tus uas yuav coj cov neeg no mus rau hauv lub tus TSWV tau cog lus tseg rau lawv cov yawgkoob lawm. Tus TSWV yuav mus ua koj ntej thiab nrognraim koj. Nws yuav tsis cia koj ntog los sis tso koj tseg, yogli ntawd, txhob poob siab los sis ntshai!'” (Kevcai 31:7, 8).

“Phau Yausua raug sau los qhia zaj uas hais txog cov neeg Yixalayees txoj haus kev nkag mus rau hauv Daim Av Uas Tau Cog Lus Tseg thiab tau txais kev muaj yeej. Phau Yausuas kuj qhia txoj txoj haus kev uas Yausuas muab daim av faib thiab muab rau cov Yixalayees cuab xeem neeg nyias txawv nyias. Qhov ntsiab lus ntawm phau Yausuas yog qhov uas Vajtswv haiv neeg tuaj yeem tso siab tau rau Nws. Qhov ntawd yog vim Vajtswv ua raws li Nws tej lus cog tseg txog daim av rau Aplahas thiab rau Nws haiv neeg (Yausuas 21:43–45).”

Peb lub hli/taiv maj no, peb yuav pom tias niaj hnub no peb muaj ntau yam teeb meem zoo ib yam uas Yausuas muaj nyob rau nws tiam. Yausuas daws tej teeb meem no li cas? Peb tuaj yeem kawm tau dab tsi los ntawm nws? Yam uas Yausuas ua yuav pab kom peb tso siab rau hauv Vajtswv tej lus cog tseg, ib yam li nws tau ua. Thaum peb tso siab rau hauv Vajtswv, Nws yuav pub kom peb muaj kev vam meej.