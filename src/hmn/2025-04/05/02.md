---
title:  Cov Neeg Khana-as Tej Kev Txhaum
date:  26/10/2025
---

`Vim li cas Vajtswv thiaj muab lub daim av Khana-as pub rau cov Yixalayees? Nyeem Chiv Keeb 15:16; Levis Kevcai 18:24-30; 2 Kevcai 18:9-14 thiab Exalas 9:11 rau lo lus teb. Cov nqe no qhia li cas rau peb txog Vajtswv lub hom phiaj loj heev txhawm pub rau Nws haiv neeg?`

Yog peb xav nkag siab txog qhov uas Vajtswv hais rau cov Khana-as yog ib cov neeg phem qias heev, peb yuav tsum nyeem phau 2 Kevcai. Cov Khana-as tua cov menyuam yaus thiab muab lawv fij rau lawv cov vajtswv ua khoom plig. Cov Khana-as yog cov neeg ua khawv koob. Lawv sib txuas lus nrog cov ntsujplig dab. Lawv tsa cov neeg “tuag” sawv txhawm thov tej kev pab los ntawm cov neeg tuag.

Cov kws tshawb fawb ua pov thawj tias cov Khana-as tua lawv tus kheej tej menyuam yaus thiab muab lawv fij ua khoom plig rau lawv cov vajtswv. Cov vajtswv no yog dab tiag tiag. Cov kws tshawb fawb tau tshawb pom cov pob txha ntawm cov menyuam yaus uas yog cov Khana-as tej menyuam hauv cov hub loj. Cov ntawv sau rau ntawm cov hub sau tias cov menyuam yaus no yog khoom fij.

Nim no peb to taub txog qhov uas tus Tswv txiav txim siab muab daim av Khana-as cob rau cov Yixalayees zoo dua qub. Vajtswv muab sijhawm rau cov Khana-as los kawm paub txog Nws thiab tso lawv tej kev phem kev qias tseg. Cov Khana-as muaj caij nyoog hloov lawv lub neej thiab txhim kho dua. Tab sis lawv tseem ua phem ua qias tsis tso tseg li. Thaum kawg, tus Tswv tso lawv tseg.