---
title:  Txoj Haus Kev Xaiv Uas Zoo Tshaj Plaws Zaum Ob
date:  23/10/2025
---

`Nyeem Khiav Dim 17:7-13 thiab Yausuas 6:15-20. Ob zaj uas hais txog ob kob tsov rog no ho sib thoob li cas? Ob zaj no ho sib txawv li cas?`

Hauv Khiav Dim 17, peb nyeem txog thawj zaug uas cov neeg Yixalayees tawm tsam yeeb ncuab tom qab lawv tawm hauv tebchaws Iziv los. Cov Yixalayees tua tawm tsam cov Amalej. Ob peb lub lim tiam dhau los, cov Yixalayees tau pom Vajtswv lub hwj chim loj kawg nkaus thaum Nws txiav txim rau cov Iziv. Ces Vajtswv thiaj pab cov Yixalayees khiav dim hauv Iziv tebchaws. Peb kuj pom tias Vajtswv thawj txoj hau kev rau cov Yixalayees tsis suav nrog uas lawv yuav tsum tau tawm tsam los ntawm lawv tus kheej (Khiav Dim 23:28; 33:2). Tiamsis tsis ntev tom qab Vajtswv coj cov Yixalayees tawm hauv tebchaws Iziv los, lawv txawm pib yws thaum lawv tab tom taug kev kev mus rau lub Daim Av Uas Tau Cog Lus (Khiav Dim 17:3). Cov Yixalayees tseem xav tias xyov Vajtswv puas yuav nrog nraim lawv nyob los sis tsis nyob li. Lub sijhawm no, cov Amalej tuaj tuaj tawm tsam cov Yixalayees. Kob tsov rog no tsis tau tshwm sim vim hmoo phem. Vajtswv cia cov Amalej tuaj tawm tsam cov Yixalayees kom lawv thiaj paub tso siab rau Nws dua.

Nim no cov Yixalayees yuav tsum tau tua tawm tsam lawv cov yeeb ncuab. Vajtswv siv kev ua tsov ua rog ua ib qho kev sim siab. Qhov kev sim siab no qhia cov Yixalayees txog yam uas nyob hauv lawv lub siab. Lawv puas yuav muab siab npuab Vajtswv thiab tso siab rau Nws? Tus Tswv yuav tsis tso nws haiv neeg pov tseg. Nws cia lawv pom Nws lub hwj chim. Tiamsis ua ntej cov Yixalayees tawm mus ua rog, ua ntej tshaj lawv yuav tsum tau nthuav qhia rau Vajtswv pom tias lawv vam khom Nws nkaus xwb.