---
title:  Rhuav Tej Kev Pom Zoo Pov Tseg
date:  02/11/2025
---

`Nyeem Yausuas 7. Ob qho laj thawj loj dab tsi uas cov neeg hauv A-is ntaus rog yeej cov Yixalayees?`

Vim li cas cov Yixalayees thiaj tsis kov yeej cov A-is thawj zaug? Cia peb saib Yausuas 7 rau lo lus teb.

Muaj 2 lub laj thawj tseem ceeb uas cov Yixalayees swb rog: (1) Akhas li kev txhaum thiab (2) cov Yixalayees txoj kev tso siab rau lawv lub zog nkaus xwb. Cov Yixalayees hnov qab thov Vajtswv coj ua ntej lawv mus tua lub nroog A-is. Tsis tas li ntawd xwb, cov Yixalayees xav tias cov tub rog ntawm lub nroog A-is yog ib cov neeg dog dig.

Cia peb ua tib zoo saib kom pom Akhas li kev txhaum. Akhas tsis mloog Vajtswv lus. Yausuas 7:1, 11–13 nthuav qhia peb tias Vajtswv kom cov Yixalayees yuav tsum tau ris Akhas li kev txhaum. Yog li ntawd, cov Yixalayees thiaj raug kev txom nyem vim Akhas txoj kev xaiv. Vajtswv piav tias Akhas li kev txhaum phem qias heev. Phau Vajlug Kub siv lo lus uas yeej paub zoo lawm rau kev txhaum: “khata” los tham txog Akhas li kev txhaum. Ces phau Vajlug Kub hais txog tsib yam kev txhaum uas Akhas ua ntxiv. (1) Akhas ntxeev siab rau Vajtswv uas tawm hauv nws lub siab los. (2) Akhas nyiag tej yam khoom. (3) Qhov phem tshaj, Akhas nyiag yam khoom uas Vajtswv sam hwm kom cov Yixalayees muab rhuav tshem pov tseg. (4) Akhas dag. (5) Ces Akhas tseem muab yam uas nws nyiag los zais cia lawm thiab.

`Dab tsi yog txoj hauv kev uas cov zej zog tuaj yeem raug kev txom nyem los ntawm lwm tus neeg txoj kev txhaum hauv zej zog?`