---
title:  Hla tus dej Yauladees
date:  12/10/2025
---

`Vim li cas Vajtswv thiaj kom cov Yixalayees npaj tej yam uas tab tom yuav tshwm sim? Nyeem Yausuas 3:1–5 thiab Teev Npe 14:41–44 rau lo lus teb.`

Hauv Yausuas 3:1-5, peb nyeem txog Vajtswv lub phij xab uas ntim Nws tej lus cog tseg thawj zaug hauv phau ntawv Yausuas. Lub phij xab yog ib qhov cuab yeej dawb huv tshaj plaws hauv cov Yixalayees lub tsev ntaub dawb huv. Muaj peb yam cuab yeej uas muab khaws cia rau hauv lub phij xab. Txhua yam no qhia txog cov Yixalayees txoj kev sib raug zoo nrog Vajtswv: (1) Kaum Nqe Kevcai; (2) Aloos tus pas nrig tshwj xeeb thiab (3) ib lub hub uas ntim cov manas los sis mov uas tso los saum ntuj los (Khiav Dim 16:33; Henplais 9:4).

Koj puas pom lo lus los sis cov lus hauv Yausuas 3:5 sau tias "huv", "dawb huv", "npaj koj tus kheej kom tsij"? Hauv lus Henplais, lo lus sam hwm no txhais tau hais tias yog qhov uas cov pov thawj los sis cov thawj coj dawb huv tau ua kom dawb huv ua ntej lawv ua teg hauj lwm rau Vajtswv hauv Nws lub tsev ntaub dawb huv (Khiav Dim 28:41; 29:1). Cov Yixalayees tau txais kev ntxuav kom dawb huv ua ntej lawv mus ntsib tus Tswv ntawm roob Xinais (Khiav Dim 19:10, 14). Cov pej xeem kuj yuav tsum tau ntxuav kom dawb huv ua ntej lawv tawm mus tua rog hauv tsav rog (2 Kevcai 23:14). Cov pej xeem yuav ua tej yam twg thiaj li dawb huv? Lawv yuav tsum tsis txhob ua kev txhaum lawm. Hauv Teev Npe 11:18, peb pom tib lo lus sam hwm txog kev ntxuav kom dawb huv. Cov pej xeem yuav tsum ua neeg dawb huv ua ntej. Ces Vajtswv thiaj ua tau tej txujci tseem ceeb rau lawv.