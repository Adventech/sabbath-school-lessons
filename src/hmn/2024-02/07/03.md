---
title:  Cia Siab Thiab Tos
date:   13/05/2024
---

Cov xibhwb nyob rau tiam nruab nrab ntseeg txoj kev rov qab los zaum ob. Lawv qhia tias txhua tus neeg hauv ntiaj teb yuav tau pom thiab hnov txog Vaj Yexus rov qab los. Tab sis sij hawm dhau mus zuj zus, tib neeg hloov lawv txoj kev xav. Cov xibhwb muaj suab nrov npe tshaj plaws nyob rau ncua sijhawm xyoo 1800 tau qhia tias Vaj Yexus yuav rov los tsim kho Nws lub tebchaws hauv ntiaj teb. ces peb yuav muaj kev thaj yeeb hauv ntiaj teb 1,000 xyoo.

Ib yam nkaus li, Vaj Yexus 12 cov thwjtim nkag siab yuam kev tej lus qhia hauv phau Vajlugkub uas qhia txog qhov Vaj Yexus los thawj zaug. Lawv xav tias Vaj Yexus yuav los ua ib tug vajntxwv muaj hwj chim tsa tub rog los pab cov neeg Yudais tawm tsam kom tau kev ywj pheej ntawm cov neeg Loos lub hwj chim. Cov neeg Yudais tsis to taub tias Vaj Yexus los pab kom lawv dim ntawm dab phem lub hwjchim thiab kev txiav txim. Yog li ntawd, lawv thiaj tsis nkag siab tias yuav muaj li cas thaum Yexus los yug.

`Nyeem Tes Haujlwm 1:9–11; Qhia Tshwm 1:7; thiab Mathais 24:27, 30, 31. Cov nqe lus no qhia li cas txog Kev Los Zaum Ob?`

Thaum Yexus los thawj zaug thaum nws tseem yog menyuam yaus, tsawg leej neeg paub txog nws. Tiamsis thaum Vaj Yexus rov los zaum Ob, sawv daws yuav pom Nws. Txhua leej txhua tus yuav hnov lub suab raj suab xyu nrov thaum Nws rov qab los txog. Txhua tus neeg hauv ntiaj teb yuav pom Vaj Yexus hauv Nws lub tshwj chim (yeeb koob) uas ci ntsa iab. Tsis tas leej twg yuav qhia sawv daws. Peb tsis tas yuav raug dag. Phau Vajlugkub qhia meej tias yuav muaj li cas thaum Yexus rov qab los.

“Ib nqi ntawm qhov tseeb hauv phau Vajlugkub uas zoo tshaj plaws yog kev cog lus ntawm Kev rov los Zaum Ob. Thaum txog lub sij hawm, Tswv Yexus yuav los ua kom tiav Nws txoj hauj lwm uas los cawm peb. Kev cog lus ntawm Kev rov los Zaum Ob ua rau Vajtswv haiv neeg puv npo kev zoo siab xyiv fab thiab kev vam kev cia siab. Yexus yog lub hauv paus ntawm txojsia. Nws yuav tsa Nws haiv neeg sawv hauv qhov tuag rov los. Qhov Kev Rov Los Zaum Ob yog ib qho kev qhia tseem ceeb tshaj plaws hauv phau Vajlugkub. Vajtswv cov menyuam tau tos tus uas tau cog lus tseg txij li thaum Adas thiab Eva raug ntiab tawm ntawm lub vaj Eden. Vajtswv cov menyuam tos rawv kom Vaj Yexus los rhuav dab ntxwj nyoog lub hwj chim. Vaj Yexus yuav rov los coj lawv rov qab mus lawv lub tsev uas lawv tau plam mus lawm vim kev txhaum.”—Ellen G. White, Kev sib tawm tsam loj, phab 299.

Ib tug thawj coj ntawm Adventist thaum xub thawj Luther Warren ລູເທີວໍເລັນ, txeev cob qhia rau cov tub ntxhais hluas hais tias, "Tib txoj hauv kev kom npaj txhij rau txoj kev rov qab los zaum ob ntawm Vaj Yexus,  yog kev npaj tus kheej kom txhij txhua lub sijhawm." yog lawm Vaj Yes Xus yuav los sai sai no. Yog li ntawd, peb yuav tsum saib mus rau hauv peb lub siab thiab tso tseg txhua yam uas faib cais peb ntawm Vaj Yexus. Qhov Kev Rov Los Zaum Ob pab kom peb ua lub neej dawb huv tam sim no kom peb thiaj npaj txhij txhawm rau tos Vaj Yexus.

`Nyeem 1 Thexalaunikes 5:2–5 thiab Henplais 9:28. Cov nqe lus no txhawb peb li cas txog Kev rov los Zaum Ob?`