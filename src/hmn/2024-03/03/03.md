---
title:  Tswv Yexus Hu Levis
date:   15/07/2024
---

`Leej twg yog Levis? Ua cas koj ho xav tias cov Yudais tej thawj fcoj ntawm sab ntsuj plig/fab kev ntseeg chim heev rau qhov Tswv Yexus huv Levis los ua Nws ib tug thwjtim? Nyeem Malakaus 2:13-22 rau cov lus teb.`

Cov neeg sau se nyob rau Tswv Yexus tiam ua hauj lwm rau tsoomfwv Loos. Cov Yudais uas nyob hauv lub xeev Yudas tsis nyiam cov neeg sau se heev. Cov neeg sau se feem ntau tsis ncaj ncees. Lawv sau nyiaj los ntawm cov pej xeem ntau dua li txoj cai sau se. Ntau tus neeg Yudais uas yog cov sau se nplua nuj heev los ntawm cov pej xeem hauv lawv lub tebchaws. Cov Yudais ib phau ntawv sau tias, “Yog cov neeg sau se nkag mus rau hauv ib lub tsev twg, txhua yam hauv lub tsev yuav tsis huv lawm.”

Yog li ntawd, peb yuav tsum tsis txhob xav tsis thoob tias cov Yudais tej thawj coj tsis txaus siab rau Tswv Yexus vim qhov Nws hu Levis, tus neeg sau se, los ua ib tug ntawm Nws cov thwjtim. Cov thawj coj kuj xav paub txog qhov Nws noj mov nrog cov neeg sau se thiab cov neeg txhaum.

Tswv Yexus teb lawv lo lus nug li cas? Nws ntxawm teb hais tias cov neeg tsis muaj mob yeej tsis mus cuag kws tshuaj, tsuas yog cov neeg muaj mob thiaj mus cuag kws tshuaj xwb. Nws yog ib tug kws kho mob ntawm sab ntsuj plig/fab kev ntseeg. Nws tib leeg xwb thiaj li muaj peev xwm kho tau tus neeg mob lub siab los ntawm txoj kev txhaum. Yog li ntawd, tus kws kho mob yuav tsum mus rau ntawm cov neeg mob thiab leej twg xav tau nws txoj kev pab, puas yog?