---
title:  Tus txiv neej uas ua rau lwm tus ntau siab yaus txog nws tus kheej
date:   30/06/2024
---

`Nyeem Tes Haujlwm 13:1–5, 13. Yauhas Malakaus pib ua dej num nrog Paulus thiab Npananpas li cas? Muaj dab tsi tshwm sim tuaj, tom qab Yauhaus Malakaus pib ua dej num nrog nkawv?`

Tes Haujlwm 13 qhia peb txog thawj zaug uas Paulus thiab Npananpas mus tshaj tawm Txojmoo Zoo ua ke xyoo 46 tom qab Yexus yug. Lukas, uas yog tus kws sau Phau Tes Haujlwm, tsis hais txog Yauhas Malakaus mus txog nqe 5.

Yauhas Malakaus tsuas yog tus pab los sis tub qhe thaum lub sijhawm ntawd. Lukas tsis hais lwm yam txog Yauhas Malakaus mus txog nqe 13. Tom qab ntawd, Lukas hais tias Yauhas Malakaus rov qab mus rau nram lub nroog Yeluxalees lawm.

Lukas tsis qhia peb tias vim li cas Yauhas Malakaus thiaj rov qab mus tsev lawm. Peb tsuas tuaj yeem xav hauv peb lub siab tias yog vim li cas xwb. (Niam Phauj Elees Ci Vais hais tias, “Malakaus ntshai heev. Nws lub siab yau yeej nws lub siab tawv lawm. Tib lub sij hawm, nws fij tsis tau nws lub siab tag nrho rau Vajtswv teg dej num. Malakaus thev tsis taus rau lub sijhawm muaj kev nyuaj. Tej xwm txheej thiab tej lub sijhawm muaj kev nyuaj ua rau nws lub siab muaj kev ntshai thiab nws tu ncua kev vam thiab kev cia siab.”—Phau Ntawv Cov Tubtxib Tes Haujlwm, nplooj 169.) Hais tag nrho tias, ntau yam ua rau muaj kev nyuaj dhau rau Yauhaus Malakaus. Yog li ntawd thiaj ua rau nws xav rov los tsev.

`Tej zaum koj puas hnov tau zoo ib yam li Yauhas Malakaus thaum ntau yam ua rau muaj kev nyuaj dhau hauv lub neej? Tej zaum koj ho tso nqee yam tseg los sis ua tsis tau lub neej raws li kev ntseeg Vajtswv vim koj ntshai. Koj kawm tau dab tsi los ntawm qhov kev tau ntsib tag los?`