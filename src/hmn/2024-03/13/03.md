---
title:  Daim txiag zeb uas twb raug muab dov tawm lawm
date:   23/09/2024
---

Piv Malakaus 16:1–8 rau 1 Kauleethaus 15:1–8.

Mathais, Malakaus, Lukas thiab Yauhas sau txog Tswv Yexus txoj kev sawv hauv qhov tuag rov qab los huv tib si. Raws li peb tau pom, kev sawv hauv qhov tuag rov qab los yog lub sijhawm uas Tswv Yexus sawv hauv qhov tuag rov qab los. Tag nrho plaub tug kws sau Vajlug Kub qhia zaj uas txog txoj kev sawv hauv qhov tuag rov qab los nyias txawv nyias. Txhua zaj muaj tib lub tswv yim uas peb pom hauv 1 Kauleethaus 15:1–8.

Ib txhia xav tias Cov Ntseeg Yexus Khetos vwm uas ntseeg tias Yexus sawv hauv qhov tuag rov qab los. Tiam sis Vajlug Kub muab cov laj thawj thiab pov thawj txaus rau peb ntseeg tau.

Qhov thib 1, tus Vajtswv uas tsim txhua yam hauv lub ntiaj teb thiab saum ntuj, tuaj yeem tsa Tswv Yexus sawv hauv qhov tuag rov qab los yog tias Nws xaiv.

Qhov thib 2, Tswv Yexus lub qhov ntxa twb khoob lug cia lawm xwb. Yog tias Tswv Yexus lub cev nyob hauv qhov ntxa, ces Nws lub cev yuav qhia tias Nws tsis tau sawv hauv qhov tuag rov qab los.

Tsis tas li ntawd xwb, coob leej tau hais tias lawv pom Tswv Yexus tom qab Nws sawv hauv qhov tuag rov qab los. Thaum kawg, cov neeg uas pib teeb tsa pawg ntseeg Yexus Khetos hais tias lawv pom Tswv Yexus tom qab sawv hauv qhov tuag rov qab los. Vim li cas cov neeg no yuav txaus siab tuag rau lawv txoj kev ntseeg yog tias lawv paub tias txoj kev sawv hauv qhov tuag rov qab los yog kev dag xwb? Lawv tej lus tim khawv yog ib qho pov thawj muaj hwj chim tias Yexus sawv hauv qhov tuag rov qab los.