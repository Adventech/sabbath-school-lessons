---
title:  Cia li tawm mus tshaj tawm txoj xov zoo rau ib tsoom neeg sawvdaws
date:   26/09/2024
---

`Nyeem Malakaus 16:14–20. Tswv Yexus hais li cas rau Nws cov thwjtim thaum Nws los tshwm sim rau lawv pom? Nws cov lus txhais li cas rau peb niaj hnub no?`

Tswv Yexus cem Nws cov thwjtim uas lawv muaj lub siab tawv thiab tsis ntseeg Nws cov tim khawv. Niaj hnub no, peb muaj teeb meem zoo ib yam nkaus, puas yog? Raws li peb tau pom, cov thwjtim tau nrog Tswv Yexus nyob tim ntsej tim muag. Ib zaug dhau mus ib zaug, lawv pom tej txuj ci tseem ceeb uas Tswv Yexus ua. Tiam sis cov thwjtim ntseeg tej uas Tswv Yexus qhia rau lawv qeeb dhau lawm (Mathais 28:17; Yauhas 20:24–29).

Tswv Yexus qhia meej tseeb rau Nws cov thwjtim tias Nws muaj sia zia nyob. Nws muab pov thawj ruaj khov rau lawv tias Nws sawv hauv qhov tuag rov qab los. Ces Tswv Yexus thiaj hais kom Nws cov thwjtim tawm mus qhia Txojmoo Zoo uas hais txog Nws.

Thaum Tswv Yexus qhia lawv tas, Vajtswv txawm coj Yexus mus rau saum ntuj ceebtsheej lawm, thiab nws mus zaum ntawm Vajtswv sab xis (Malakaus 16:19). Qhov chaw no qhia tau hais tias Tswv Yexus muaj kev tswj hwm txhua yam nyob saum ntuj thiab hauv ntiaj teb. Vajtswv muab qhov kev tswj hwm no rau Tswv Yexus vim Nws kov yeej txoj kev tawm tsam qhov phem. Saib nqes kawg, Malakaus 16:20. Cov thwjtim txawm tawm mus tshaj tawm rau txhua qhov. Tab sis lawv tsis mus ib leeg. Tus Tswv nrog nraim lawv. Tswv Yexus cog lus tias yuav nrog peb nyob tam sim no thaum peb ua txuas ntxiv teg dej num uas cov thwj tim twb tau pib tseg lawm.