---
title:  Ib Hnub Hauv Tswv Yexus Lub Neej
date:   06/07/2024
---

### Nyeem zaj lus qhia rau lub lim tiam no
Malakaus 1:16–20, 21–28, 29–34, 35–39, 40–45.

> <p>Nqe Cim Nco</p>
> “Yexus hais rau nkawd hais tias, “Neb cia li nrog kuv mus, kuv yuav qhia kom neb paub mus nrhiav neeg” (Malakaus 1:17).

Mathais, Malakaus, Lukas Thiab Yauhas sau txog Tswv Yexus lub neej. Txhua tus kws sau qhia peb txog qhov Tswv Yexus pib Nws teg dej num pub txhawm rau Vajtswv.

Malakaus qhia txog zaj uas Tswv Yexus hu plaub tug kwv tij kom raws Nws qab. Tom qab ntawd Malakaus qhia peb txog tej yam uas TswvYexus tau ua rau Hnub Xanpataus hauv lub nroog Kapena-us thiab yam uas tshwm sim tom qab ntawd.

Zaj uas hais Hnub Xanpataus uas Malakaus hais txog pab nws cov neeg nyeem nkag siab txog Tswv Yexus zoo zog ntxiv. Tswv Yexus tsis tau hais ntau yam nyob rau hauv thawj tshooj ntawm phau Malakaus. Tswv Yexus hais li cas? Tswv Yexus hu qee leej txiv neej kom raws Nws qab. Nws ntiab dab tawm hauv ib tug txiv neej. Nws hais txog Nws txoj kev npaj siab yuav mus qhia Txojmoo Zoo. Nws kho tus txiv neej mob ruas thiab hais kom cia li ncaj nraim mus cuag tus pov thawj los sis tus thawj coj ntawm fab kev ntseeg. Raws li koj pom, Malakaus txaus siab qhia peb txog qhov Tswv Yexus ua, tsis yog qhov Nws hais. Yog li ntawd, Malakaus qhia peb tias Tswv Yexus kho ntau tus neeg muaj mob zoo. Malakaus kuj nyiam siv cov lus tias “tam sim ntawd” (Malakaus 1:12, 18, 20, 28, 30, 31, 42) kom pab peb to taub tias Tswv Yexus ua dej num sai npaum li cas.