---
title:  Tswv Yexus Ua Txuj Ci Tseem Ceeb Ib Puag Ncig Hiav Txwv Kalilais
date:   27/07/2024
---

### Nyeem cov qhe Vajlug Kub rau lub lim tiam no
Malakaus 4:35–41; 5:1–20; 5:21–24; 6:1–6; 6:34–52.

> <p>Nqe Cim Nco</p>
> “Yexus tsis kheev thiab hais rau tus ntawd tias, “Koj cia li mus cuag koj cov neeg hauv tsev thiab qhia rau lawv paub tias tus Tswv tau ua li cas rau koj thiab twb khuvleej koj lawm.” (Malakaus 5:19).

Tswv Yexus ua Nws teg dej num txhawm pub rau Vajtswv feem ntau nyob hauv xeev Kalilais, ib puag ncig ntawm Hiavtxwv Kalilais. Hiavtxwv Kalilais yog ib lub pas dej loj heev. Lub pas dej ntev yuav luag muaj 21 kilumev thiab dav 13 kilumev. Hiavtxwv Kalilais yog lub pas dej loj tshaj plaws hauv cheeb tsam ntawd. Muaj neeg coob coob ua vaj ua tsev nyob ib puag ncig thiab lawv kev nrhiav noj nrhiav hnav yog los ntawm lub pas dej ntawd los.

Malakaus 4 xaus rau zaj uas hais txog Tswv Yexus thiab Nws cov thwjtim hla Hiavtxwv Kalilais. Thaum lub sij hawm lawv tab tom hla hiavtxwv txawm muaj cua daj cua dub ntsawj hlob heev. Tswv Yexus txawm tsim dheev los tav cua, ces cua txawm tu thiab txhua yam tus yees huv si lawm.

Malakaus 6 xaus rau lwm zaj uas hais txog Hiavtxwv Kalilais. Zaum no, Tswv Yexus mus kotaw saum nplaim dej mus cuag Nws cov thwjtim rau hauv lub nkoj. Nyob rau ntu nruab nrab ntawm ob zaj no hais txog lub pas dej Kalilais, Malakaus qhia peb txog ntau yam txuj ci tseem ceeb uas Tswv Yexus ua ntawm ntug dej. Malakaus kuj qhia peb txog thawj zaug uas Tswv Yexus txib Nws cov thwj tim tawm mus qhia Txojmoo Zoo.