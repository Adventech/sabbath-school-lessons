---
title:  Tswv Yexus Txwv Cua
date:   28/07/2024
---

Zaj uas hais hauv Malakaus 4:35–41 yog ib qho piv txwv ntawm “Tes Os Fa Ni” Tes Os Fa Ni yog lub sij hawm thaum Vajtswv los sis Nws cov tim tswv ceeb tsheej tshwm rau tib neeg pom. Tes O Fa Ni muaj 5 ntu: (1) Vajtswv qhia qee yam tshwj xeeb tias Nws muaj hwj chim loj heev. (2) Tib neeg muaj kev poob siab ntshai. (3) Tus Tswv los sis Nws cov tim tswv ceeb tsheej txhawb kom tib neeg tsis txhob ntshai. (4) Vajtswv los sis Nws cov tim tswv ceeb tsheej muab sob lus tshwj xeeb rau tib neeg. (5) Tib neeg txais yuav sob lus ntawd.

Zaj uas hais hauv Malakaus 4:35–41 muaj 4 yam ntawm tsib ntu ntawm Tes O Fa Ni: (1) Tswv Yexus txwv cua daj cua dub. Qhov txuj ci tseem ceeb no qhia peb tias Nws muaj hwj chim loj heev. (2) Cov thwj tim ntshai heev. (3) Tswv Yexus nug Nws cov thwjtim hais tias vim li cas lawv thiaj ntshai heev. Lo lus nug no yog ntu 3, uas yog cov lus txhawb kom tsis txhob ntshai. (4) Tswv Yexus cov thwj tim xav tsis thoob li hais tias “Tus no yog leejtwg? Lo lus nug no yog ntu tsib ntawm Tes O Fa Ni, uas qhia tias tib neeg kev txais yuav sob lus. Ib ntu uas ploj lawm tsuas yog sob lus tshwj xeeb los sis Txojlus uas los ntawm Vajtswv. Vim li cas ntu no ho ploj lawm? Nco ntsoov tias, Tswv Yexus ceev Nws tus kheej ua ib qho zais cia. Malakaus yuav qhia peb tias Tswv Yexus yog leej twg, tab sis ua ntej peb yuav tsum tau tos lo lus teb tso. Thaum cov thwjtim nug tias, “'Tus no yog leejtwg? Ua li cas cua thiab dej yuav mloog nws lus?” (Malakaus 4:41), cov nyeem yuav tsum tau muab los lus teb uas ploj lawm. Yexus yog Vajtswv Leej Tub. Nws yog tus Tswv.

`Vajtswv muaj hwj chim loj heev. Koj yuav kawm paub tau li cas kom tso siab rau Nws lub zog hauv txhua yam ntawm koj lub neej?`