---
title:  Leejtwg Tso Cai Rau Koj?
date:   27/08/2024
---

`Nyeem zaj uas hais hauv Malakaus 11:27–33. Cov Yudais tej thawj coj nug Tswv Yexus dab tsi? Tswv Yexus ho teb li cas?`

Hnub tom qab Tswv Yexus ntxuav lub tuam tsev, cov Yudais tej thawj coj tuaj cuag Nws nraum tshav puam lub tuam tsev. Lawv nug Nws tias yog vim li cas Nws thiaj ntiab cov neeg uas ua lag ua luam taum khiav mus. Cov thawj coj yeej tsis xav paub los lus teb kiag li. Lawv xav sim saib Tswv Yexus puas teb txhaum los ntawm lawv los lus nug. Yog tias Tswv Yexus teb tias Vajtswv hais kom Nws ntiab cov neeg ua lag ua luag khiav tawm mus, cov Yudais tej thawj coj yuav hais tias ib tug kws ua ntoo uas tuaj pem roob tuaj tsis tuaj yeem muaj hwj chim npaum li ntawd. Yog tias Tswv Yexus teb tias Nws muaj Nws hom phiaj txhawm rau ntiab cov neeg ua lag ua luam khiav tawm mus, cov thawj coj yuav hais tias Nws yog neeg ruam.

Tswv Yexus pom lawv lub voj hlua. Nws teb tias Nws yuav teb lawv tej lus nug yog tias lawv kam teb Nws tej lus nug. Nws nug cov Yudais tej thawj coj tias Yauhas tus uas muab neeg ua kevcai raus dej los ntawm Vajtswv los yog los ntawm tib neeg. Tam sim ntawd, cov Yudais tej thawj coj kuj pom tias Nws paub lawv lub tswv yim lawm. Yog tias lawv teb tias Yauhas txoj kev muab neeg ua kev cai raus dej los ntawm Vajtswv, Yexus yuav nug tias, “Vim li cas nej ho tsis ntseeg Yauhas?” Lawv ntshai teb hais tias Yauhas teg dej num tsis yog los ntawm Vajtswv. Yog lawv ua li ntawd, cov pej xeem yuav npau taws, rau qhov lawv hlub Yauhas. Cov thawj coj dag thiab hais tias lawv tsis paub. Yog li ntawd, tam sim no Tswv Yexus tuaj yeem tsis lees teb lawv tej lus nug.