---
title:  Daniyees 7
date:   29/04/2025
---

Vajtswv xub nthuav qhia zaj npau suav rau ib tug vajntxwv kav teb chaws Npanpiloos (Daniyees 2). Vajtswv nthuav qhia zaj npau suav hauv Daniyees 7 rau Daniyees uas yog neeg Henplais ib tug cev Vajtswv lus. Ib tug cev Vajtswv lus yog ib tug tub txib tshwj xeeb los ntawm Vajtswv txhawm pub rau Nws haiv neeg. Daniyees yog ib tug ntawm haiv neeg uas raug xaiv los ntawm Vajtswv, yog cov Yudais.

Hauv Daniyees 7, Vajtswv nthuav qhia Daniyees tib lub ntsiab lus uas Nws tau qhia rau vajntxwv Nenpukajnexales, hauv Daniyees 2, tab sis nyob rau hauv ib qho ho txawv lawm. Nenpukajnexales pom ib tug mlom hauv nws zaj npau suav. Daniyees pom ib pab tsiaj qus tab tom tawm hauv hiav txwv los thaum cua ntsawj nplaim dej. Cov teb chaws no, los yog pab pawg neeg uas ib txwm sib ntaus sib tua vim ib tug xav tswj ib tug. Phau Ntawv Nkauj 65:5–8; Yaxayas 17:12, 13 thiab Yelemis 46:7, 8 siv lo lus cov duab dej nyab thiab nthwv dej los tham txog kev sib ntaus sib tua ntawm cov haiv neeg no.

Vajtswv xav kom daim av uas tau cog lus tseg yuav tsum txawv ntawm cov tebchaws no. Thiab rau ib lub sij hawm, nws kuj zoo li ntawd ntag. Daim av uas tau cog lus tseg yog zoo tib yam li ib lub pov txwv ntawm kev nyob sib haum xeeb thiab kev nyab xeeb. Cov Yixayees yog ib haiv neeg dawb huv nyob rau hauv kev tswj hwm ntawm Vajtswv lub tseem fwv thiab tsis nyob rau hauv kev tswj hwm ntawm cov haiv neeg uas sib ntaus sib tua nyob ib puag ncig lawv.

`Nyeem Daniyees 7:1–3. Muaj ntau yam tshwm sim hauv cov nqe Vajlug Kub no. Peb kawm tau dab tsi los ntawm cov duab piv txwv hauv cov nqe Vajlug Kub no? (Ib qho piv txwv yog tsiaj qus los sis tsiaj nyaum, tab tom tawm hauv hiav txwv los.)`