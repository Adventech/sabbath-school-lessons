---
title:  "Tej Neeg tuaj Txhua Lub Tebchaws tuaj: Ntu 2"
date:   26/04/2025
---

### Nyeem zaj lus qhia rau lub lim tiam no

Chivkeeb 2:9–17; Daniyees 2:31–35; 7:1–3; Tshwmsim 12:15, 16; 10:1–11.

> <p>Nqe cim nco</p>
> “Cia li nyob twjywm thiab paub tias kuv yog Vajtswv. Ib tsoom tebchaws txhawb nqa kuv, thoob ntiajteb qhuas kuv" (Phau Ntawv Nkauj 46:10).

Tau ntau pua xyoo dhau los, muaj qee leej hais tias Vajtswv lub hom phiaj puag thaum chiv keeb yeej suav kev txhaum khoom nrog lawm. Cov tib neeg no tau hais tias Vajtswv xav kom tub noob neej poob rau txoj kev txhaum thiab kev tuag. Ces Vajtswv thiaj tuaj yeem txib Yexus los tuag saum ntoo khaub lig txhawm los cawm kom lawv dim. Txoj hau kev twg yuav zoo dua rau Vajtswv nthuav qhia Nws txoj kev hlub rau tib neeg dua li tseg Nws Leej Tub tuag saum tus ntoo khaub lig? Twb yog vim li no ntag, cov neeg uas xav li ntawd thiaj hais tias Vajtswv xav kom tib neeg cuab yim neej poob rau txoj kev ua txhaum.

Lub tswv yim no phem qias heev. Vajtswv yeej ib txwm tsis xav kom Xatas los sis tib neeg poob rau txoj kev txhaum. Dab Ntxwg Nyoog, Adas thiab Evas txoj kev txhaum yog ib qhov phem qias heev. Kev txhaum ua rau muaj ntau yam txaus ntshai tshwm sim. Yog Adas thiab Evas tsis ua txhaum, peb txoj kev xyiv fab ntawm tus Tswv yuav zoo tag nrho.

Lub lim tiam no, peb yuav kawm txuas ntxiv mus saib cov teeb meem uas Poob Rau Txoj Kev Txhaum tau tshwm sim. Peb kuj tseem yuav saib cov teeb meem uas tau tshwm sim thaum tib neeg xav tau tej thawj coj uas yog neeg xwb thiab ho tsis yog Vajtswv los ua tus tswj lawv lub neej. Phau Vajlug Kub li keeb kwm nthuav qhia peb tias cov neeg txhaum tswj cov neeg txhaum. Txoj hau kev no tsis yog ib lub hom phiaj txawj ntse.