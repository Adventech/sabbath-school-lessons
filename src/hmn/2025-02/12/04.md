---
title:  Rov Qab Pe Hawm Tus Mlom Dua Uib Zaug Ntxiv
date:   17/06/2025
---

Cov tub kawm Vajlug Kub pom qhov kev sib txuas ntawm Daniyees 3 thiab lub sijhawm ntiaj teb kawg uas tab tom tshwm sim hauv phau Tshwmsim. Thiab rau qhov laj thawj zoo, ib yam nkaus. Daniyees 3 hais txog tej lus sam hwm kom pe hawm tus mlom kub. Leej twg tsis pe hawm tus mlom ntawd, nws yuav raug pob rau hauv cub hluavtaws (Daniyees 3:15). Ib yam li ntawd, phau Tshwmsim qhia peb txog kev samhwm kom pe hawm lwm tus mlom. Leej twg tsis pe hawm tus mlom ntawd, kuj yuav raug tua. “Luag cia tus tsiaj uas yog tus ob ntawd rau siav rau pa rau tus mlom uas muaj yam ntxwv zoo li thawj tus tsiaj, ces tus mlom ntawd txawm txawj hais lus thiab mus muab cov neeg uas tsis kam pe tus mlom ntawd tua povtseg” (Tshwmsim 13:15).

`Kev sib ntaus sib tua nyob rau lub sij hawm ntiajteb kawg yog dab tsi? Nyeem Tshwmsim 13:11–17; 14:9, 11, 12; 16:2; 19:20; 20:4 rau los lus teb.`

Vajtswv sam hwm kom Nws haiv neeg pe hawm Nws vim “Vajtswv uas yog tus tsim lub ntuj thiab lub ntiajteb, tsim hiavtxwv thiab tej dej cag huv tibsi!”” (Tshwmsim 14:7). Vajtswv haiv neeg yuav tsum pe hawm Nws thiab tsis yog tus tsiaj nyaum thiab nws tus vajtswv cuav. Peb tug tub hluas Henplais yuav tsum tau xaiv ib yam no. Lawv tsis kam pe lwm yam uas tsis yog Vajtswv tus uas tsim lawv. Dab tsi tshwm sim hauv Daniel 3 thiab dab tsi yuav tshwm sim hauv Tshwm Sim 13 tej zaum yuav txawv ntawm qee txoj kev. Tab sis los sam hwm kom pe hawm ib tug vajtswv cuav yeej nyob rau hauv ob tshooj ntawd huv tib si.