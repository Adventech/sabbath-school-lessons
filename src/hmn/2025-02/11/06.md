---
title:  Peb nyob ntawm no txhawm rau lub sijhawm no
date:   12/06/2025
---

Tu siab kawg, Cov Ntseeg Yexus Khetos ib txhia tsuas tham txog tej yam nyuaj uas yuav tshwm sim thaum lub sij hawm ntiajteb kawg. Tseeb tiag, lub sijhawm muaj kev txaus ntshai yeej nyob uas ntej peb lawm. Tiamsis peb yuav tsum ceev faj tsis txhob cia peb txoj kev ntshai ua rau peb tsuas xav txog tej lub sij hawm muaj kev nyuaj siab thiab kev txom nyem yav tom ntej xwb.

Hauv Tshwmsim 12, dab ntxwg nyoog caum tua tus poj niam uas yog Vajtswv pawg ntseeg tseeb. Dab ntxwg nyoog ntxub pawg ntseeg thiab ua phem rau nws. Tiamsis Vajtswv cawm nws dim. Zaj uas hais txog Exethaws pab peb nkag siab txoj hau kev uas Vajtswv yuav cawm Nws haiv neeg lub sij hawm ntiajteb kawg. Exethaws yog ib tug poj huab tais zoo nkauj heev. Vajtswv siv nws, ib yam li Nws yuav siv Nws pawg ntseeg lub sij hawm ntiajteb kawg, los cawm Nws haiv neeg hauv ntiaj teb no.

`Nyeem Exethaws 4:13, 14; 5:1–3; 9:20–28. Peb kawm tau dab tsi los ntawm cov nqe Vajlug Kub lus no txog peb tus kheej tau ntsib ntawm txoj kev txom nyem nyob rau lub sij hawm ntiajteb kawg?`

Vajtswv tau pib Nws pawg ntseeg rau lub sijhawm ntiajteb kawg txhawm rau lub sijhawm tshwj xeeb hauv keeb kwm. Raws li 1,260 hnub ntawm Tiam Tsaus Ntuj xaus, Vajtswv tau coj Nws pawg ntseeg tseeb tawm ntawm kev raug muab zais cia tawm tuaj (piv nrog Tshwmsim 12:14). Vajtswv tau muab Nws txoj lus kawg ntawm txoj kev hlub tshua rau Nws pawg ntseeg lub sijhawm ntiajteb kawg los qhia rau txhua tus neeg hauv ntiaj teb no xws li: peb tug tim tswv ceeb tsheej cov sob lus. Peb nyob rau tiam no, ib yam li Exethaws nyob rau nws tiam, rau lub sij hawm no (Exethaws 4:14).