---
title:  Lub Sij Hawm Uas Vajtswv Rhuav Tshem Kev Txhaum Kom Tag Mus
date:   05/06/2025
---

Daniyees 7 qhia peb pom txog Vajtswv teg dej num uas yog tus txiav txim. Peb tau pom txoj haus kev uas Vajtswv yuav daws qhov teeb meem ntawm txoj kev txhaum thaum Nws cawm cov neeg uas cheem tsum ua neej dawb huv hauv kev sib raug zoo nrog Nws.

`Nyeem yam uas Daniyees hais txog lub sij hawm thaum Vajtswv tshuaj xyuas Nws haiv neeg lub neej txoj sia (Daniyees 7:9, 10, 13, 14, 22, 26 thiab 27). Vajtswv ua teg dej num dab tsi ntawm qhov Nws yog Tus Txiav Txim? Vajtswv txiav txim siab li cas thaum kawg ntawm Nws teg dej num? Qhov kev txiav txim siab no qhia peb dab tsi txog Nws txoj hau kev cawm cov neeg txhaum?`

Vajtswv yuav txiav txim rau txhua tus neeg. Tej Lus Qhia 12:14 qhia peb tias, “Vajtswv yuav txiav txim rau txhua yam uas tibneeg ua. Qhov ntawd suav nrog txhua yam uas lawv sim zais cia. Nws yuav txiav txim rau txhua yam, tsis hais qhov zoo los sis qhov phem”). Paulus qhia peb tias peb tsis tas yuav txiav txim ib leeg rau ib leeg, vim “Peb txhua tus yuav tau mus sawv tabmeeg Vajtswv thiab nws yuav txiav txim rau peb sawvdaws” (Loos 14:10).

Hauv Daniyees 7, Tswv Yexus tau tshwm sim hauv chav hais plaub saum ntuj ceeb tsheej (Daniyees 7:13; kuj ho nyeem Mathais 20:28). Tswv Yexus tib leeg nkaus xwb yog lub hom phiaj uas Vajtswv txiav txim txhawm pub rau Nws haiv neeg. Tswv Yexus lub neej zoo tag nrho yog tib yam uas ua rau Vajtswv lees txais Nws haiv neeg nyob rau lub sijhawm no.

`Cia li xav tias koj sawv ntawm Vajtswv tus dawb huv lub xub ntiag. Nws paub tag nrho txhua yam uas koj muab zais cia. Koj tib qhov kev vam thiab cia siab nyob rau lub sijhawm ntawd yog dabtsi? (Nyeem zaj lus qhia hauv Hnub Vas Xuv rau los lus teb.)`