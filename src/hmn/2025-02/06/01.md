---
title:  Kev To Taub Qhov Tswv Yexus Ua Pub Txhawm Rau Peb
date:   03/05/2025
---

### Nyeem zaj lus qhia rau lub lim tiam no

Yaxayas 1:2–15; Henplais 10:3–10; Khiav Dim 12:1–11; Hakais 2:7–9; Tshwmsim 4:7–11.

> <p>Nqe cim nco</p>
> “Lawv hu ib zaj nkauj tshiab hais tias, “Koj yog tus uas tsimnyog muab thooj ntawv ntawd thiab muab tej homthawj tev. Rau qhov twb muaj neeg muab koj tua lawm. Qhov uas koj tuag ntawd twb yog koj txhiv neeg coj los rau Vajtswv. Cov neeg uas koj txhiv ntawd tsis hais xeem twg los sis cov uas hais yam lus twg los sis haivneeg twg lossis nyob lub tebchaws twg puavleej yog koj txhiv los huv tibsi'” (Tshwmsim 5:9).

Thaum Yexus mus cuag Yauhas tus uas muab neeg ua kev cai raus dej, Yauhas hais tias, “Tus no yog Vajtswv tus menyuam yaj uas yuav ris neeg ntiajteb lub txim! (Yauhas 1:29). Yauhaus cov lus hais pab cov neeg uas tau hnov nco txog lub tswv yim ntawm kev muab tsiaj tua theej txhoj. Cov Yudais tej pov thawj hlob los sis cov thawj coj ntawm fab kev ntseeg muab cov tsiaj no tuaj fij rau Vajtswv txhawm rau theej tej kev txhaum ntawm cov neeg. Cov tsiaj uas raug tua theej txhoj nthuav qhia txog teg hauj lwm uas Tswv Yexus nqe los ua tuag saum ntoo khaub lig txhawm los theej txhua leej txhua tus lub txhoj.

Kev tua tsiaj theej txhoj yog ib feem uas tseem ceeb ntawm phau Tshwmsim. Peb pom qhov tseeb hauv phau Vajlug Kub no thaum Yauhas mus xyuas Vajtswv lub tuam tsev saum ntuj ceeb tsheej (Tshwmsim 4 thiab 5). Nyob qhov ntawd, Yauhas pom Tswv Yexus. Raws li qhov Yauhas pom, Tswv Yexus zoo ib yam li tus menyuam yaj uas raug tua theej txhoj (Tshwmsim 5:6). Daim duab piv txwv no pab peb nkag siab txog Tswv Yexus teg dej num ua pub txhawm rau peb hauv Tshwmsim 4 thiab 5.

Lub lim tiam no, peb yuav saib cov tsiaj uas muab tua theej txhoj hauv phau Vajlug Kub thiab yam uas tej ntawd qhia rau peb txog Tswv Yexus.