---
title:  Ob Tug Timtswv Ceeb Tsheej
date:   12/05/2025
---

Tom qab Adas thiab Evas ua txhaum lawm, Vajtswv ntiab nkawv tawm hauv lub Vaj Edees mus. Nyob rau tib lub sijhawm, Vajtswv muab txoj kev vam thiab kev cia siab uas hais txog tus Cawm Seej yuav los tseg cia rau nkawv (Chivkeeb 3:15). Ces Vajtswv txawm tso ob tug timtswv ceeb tsheej los zov lub qhov rooj mus rau hauv lub Vaj Edees. Muaj duab ci ntsa iab ntawm ob tug timtswv ceeb tsheej tuaj. Koj puas pom qhov xwm txheej no nrog cov duab ci ntsa iab los ntawm ob tug timtswv ceeb tsheej pab peb nco txog lub phij xab uas ntim Vajtswv cov lus cogtseg (Khiavdim 25:18)? Lub phij xab uas ntim Vajtswv cov lus cog tseg yog lub cim rau Nws lub zwm txwv.

`Nyeem txog cov timtswv ceeb tsheej hauv Chivkeeb 3:21–24. Vajtswv muab teg dej num twg rau cov timtswv ceeb tsheej? Vim li cas Vajtswv thiaj muab teg dej num no rau lawv ua?`

Cov timtswv ceeb tsheej yog cov uas saib xyuas kom cov neeg txhaum tsis txhob cev tes de tsob txiv uas pub txojsia los noj es muaj txojsia ntev mus ib txhis tsis kawg (Chivkeeb 3:22). Cov tim tswv ceeb tsheej kuj yog lub cim ntawm kev vam thiab kev cia siab thiab kev cog lus. Vajtswv tau cog lus tias muaj ib hnub twg tibneeg yuav tau mus nyob hauv lub Vaj Edees dua ib zaug ntxiv. “Lub Vaj Edees tseem nyob hauv lub ntiaj teb no ntev tom qab Adas thiab Evas raug ntiab tawm. Cov neeg txhaum tsuas tau saib lawv lub tsev uas ploj lawm xwb. Tiamsis cov tim tswv ceeb tsheej txwv tsis pub lawv nkag mus rau hauv lub vaj dua lawm.” (Niam Phauj Elees Cis Vais, Phau ntawv Cov yawg koob thiab cov cev Vajtswv lus, nplooj 62).