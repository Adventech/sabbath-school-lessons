---
title:  Twb Raug Txiav Txim Lawm
date:   28/11/2024
---

“Tus uas ntseeg Leej Tub yuav tsis raug txiav txim tiamsis tus uas tsis ntseeg twb raug txiav txim lawm, rau qhov nws tsis ntseeg Vajtswv tib Leej Tub.  Tus uas nyiam ua phem ua qias yeej tsis nyiam qhov kaj thiab tsis los nyob hauv qhov kaj, rau qhov lawv tsis xav kom sawvdaws pom lawv tej kev phem kev qias. Tiamsis tus uas nyiam ua zoo yeej los nyob hauv qhov kaj kom sawvdaws pom hais tias nws ua nws tes haujlwm raws li Vajtswv lub siab nyiam” (Yauhas 3:18–21; piv nrog Yauhas 1:10).

Yexus yog qhov kaj ntawm lub ntiaj teb no. Thaum peb tsis lees paub qhov kaj los sis qhov tseeb hauv phau Vajlug Kub, peb yuav muaj kev pheej hmoo ntawm kev tsis ntseeg phau Vajlug Kub thiab ua txhaum. Thaum peb tsis lees yuav Tswv Yexus, peb tig nraub qaum rau qhov kaj thiab lees txais yuav qhov tsaus ntuj.

Evas ua xem xyav txog Vajtswv tej lus sam hwm. Nws xav tias tus Vajtswv uas muaj kev hlub yuav tsis rhuav tshem tib neeg thiab tej tsiaj txhu uas Nws tsim. Nws tso siab rau tej uas nws hnov los ntawm tus nab. Nws pom tias tus nab noj cov txiv ntawm tsob ntoo uas raug txwv tsis pub noj thiab nab hais tau lus lawm! Nws xav tsis thoob li tias nab hais yog tiag los tsis yog. Nws xav tias, “Tej zaum yog kuv noj cov txiv, kuv yuav zoo ib yam li Vajtswv!” Tus nab dag Evas. Nws xaiv tsis lees yuav Vajtswv tej lus sam hwm. Nws tus txiv xaiv tib yam nkaus.