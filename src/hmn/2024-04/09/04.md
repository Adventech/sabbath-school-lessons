---
title:  Yug Dua Tshiab
date:   26/11/2024
---

`Peb yuav ua ib tug Ntseeg Yexus Khetos tau li cas? Nyeem Yauhas 1:12, 13`

Yauhas tau sau nws phau ntawv los pab peb ntseeg hauv Yexus thiab txais Nws lub txiaj ntsim uas ntawm txoj sia ntev dhawv mus ib txhis (Yauhas 20:31). Hauv Yauhas 1:12, 13, peb nyeem txog qhov uas Vajtswv cawm peb dim. Vajtswv lub hom phiaj ntawm txoj kev cawm dim muaj ob ntu: (1) Peb lees txais yuav Tswv Yexus los sis ntseeg hauv Nws. (2) Tswv Yexus pab peb dhau los ua Vajtswv cov menyuam. Yauhas 1:13 piav txog ntu thib ob ntawm Vajtswv lub hom phiaj nrog ib lo lus zoo li daim duab. Peb dhau los ua Vajtswv cov menyuam thaum peb yug dua tshiab.

Yog li ntawd, raws li peb pom, Vajtswv muaj feem rau peb qhov kev dhau los ua Cov Ntseeg Yexus Khetos thiab peb muaj feem ib yam thiab. Peb yuav tsum ua raws li hauv kev ntseeg. Thaum peb ntseeg, peb kuj lees txais yuav Tswv Yexus. Peb yuav tsum txaus siab lees txais yuav qhov tseeb hauv phau Vajlug Kub. Vajtswv yog tus uas ua rau peb muaj lub siab tshiab.

Kev ntseeg yog ib qho khoom plig los ntawm Vajtswv. Peb tau txais kev ntseeg thaum peb hnov thiab ua raws li qhov tseeb hauv phau Vajlug Kub (Loos 10:17). “Peb puas xav kom muaj kev ntseeg tseeb, uas muaj sia zias hauv Yexus? Ces peb yuav tsum paub Nws ib yam li Nws tau qhia rau peb hauv phau Vajlug Kub” (Niam Phauj Elees Ci Vais, Phau Ntawv Cov Hauv Paus Kev Kawm ntawm Cov Ntseeg Yexus Khetos, nplooj 433).

“Vaj Ntsujplig tus Dawbhuv ua haujlwm rau tib neeg lub siab thiab pab kom peb muaj kev ntseeg hauv Vajtswv ntxiv” (Niam Phauj Elees Ci Vais, Phau Ntawv Kev soj ntsuam ntawm cov Ntseeg Yexus Khetos so Hnub Xya Phau Vajlug Kub, Phau 7, nplooj 940).

Peb pib los ntawm kev ntseeg. Los ntawm qhov ntawd, peb loj hlob hauv kev nkag siab thiab hauv Vajtswv lub txiaj ntsim kev khuv leej.