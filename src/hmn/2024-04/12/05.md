---
title:  Lub Qhov Ntxa Khoob Lug Cia
date:   18/12/2024
---

`Nyeem Yauhas 20:1â€“7. Cov nqe Vajlug Kub no qhia rau peb dab tsi?`

Tswv Yexus tuag rau hnub Vas Xuv yav tav su dua thiab sawv hauv tuag rov qab los hnub Vas Thiv sawv ntxov. Hnub npaj rau hnub Xanpataus twb los ze lawm thaum muab Yexus lub cev mus tso rau hauv lub qhov ntxa ntawd (Yauhas 19:42). Yog li ntawd, Yexus cov thwjtim thiaj muab Nws lub cev coj mus tso rau hauv qhov ntxa yam maj kawg kiag thiab ua tsis tiav txhua uas yuav tsum tau npaj kom tsij. Yog li ntawd, lawv thiaj ceev hnub Xanpataus thiab tsis rov qab mus rau tom Yexus lub ntxa (piv rau Malakaus 16:1; Lukas 23:56). Tom qab hnub Xanpataus, qee leej poj niam coj ib co tshuaj tsw qab mus rau tom lub ntxa rau hnub Vas Thiv sawv ntxov. Cov poj niam xav tsis thoob li thaum lawv pom daim lag zeb twb dov rau ib cag lawm thiab lub qhov ntxa khoob du luag cia.

Tom qab Petus nkag mus rau hauv lub ntxa, Yauhas nkag mus thiab. Yauhas 20:8 hais tias Yauhas mus rau hauv, tau pom thiab ntseeg. Vim li cas Yauhas thiaj ntseeg tias Tswv Yexus sawv hauv qhov tuag rov qab los lawm thaum nws pom daim ntaub qhwv lub cev tuag tso nyob hauv lub qhov ntxa thiab daim ntaub npog ntsej muag tau muab taiv zoo cia thiab nyias rau nyias ib qho? Puas yog cov tub sab nyiag Yexus lub cev tuag lawm? Qhov kev piav qhia no qhia tsis tau rau peb qhov laj thawj xws li. (1) Mathais qhia peb tias cov tub rog zov lub ntxa (Mathais 27:62-66). Yog li ntawd, tsis muaj leej twg yuav nyiag Yexus lub cev tuag yam yooj yim kiag li. (2) Cov tub sab tub tsuas nyiaj tej yam khoom muaj nqis, tsis yog lub cev tuag. (3) Cov tub sab nyiag uas nyiag ub nyiag no maj ceev nrooj xwb. Lawv tsis taiv cov ntaub qhwv lub cev tuag.