---
title:  Tswv Yexus thiab Malis
date:   19/12/2024
---

`Nyeem zaj uas hais hauv Yauhas 20:11–13. Muaj dab tsi tshwm sim nyob rau hauv cov nqe Vajlug Kub no uas qhia tau txog Malis Madalas kev tsis to  au bhais tias Yexus lub ntxa khoob lug tau li cas?`

Hauv Yauhas 20:2, Malis hais qhia rau Petus thiab Yauhas txog lub qhov ntxa khoob lug cia. Petus thiab Yauhas thiaj khiav ceev nrooj mus rau tom qhov ntxa. Tom qab Petus thiab Yauhas mus xyuas lub ntxa, nkawv txawm tawm los. Tiamsis Malis rov qab mus rau tom lub qhov ntxa. Nws quaj thiab nyob tov. Tseeb tiag, Malis tau quaj heev nyob rau ob peb hnub dhau los. Thiab tam sim no, nws pom tus Cawm Seej lub ntxa khoob lug cia. Malis txawm khoov thiab xyauj mus rau hauv lub qhov ntxa.

`Dab tsi hloov txhua yam rau Malis? Nyeem Yauhas 20:14-18 rau lo lus teb.`

Malis quaj kua muag ntws si. Nws tig hlo thiab pom ib tug neeg sawv tom qab nws. Tus neeg txawv ntsej muag ntawd nug tias, “Tus pojniam 'e, koj quaj ua dabtsi? Koj nrhiav leejtwg?” (Yauhas 20:15). Malis xav tias nws tab tom sib tham nrog tus uas tu lub vaj ntawd. Yog li ntawd, nws thiaj thov kom tus txiv neej ntawd pab nws nrhiav Tswv Yexus lub cev.

Tus neeg txawv ntsej muag hais ib lo lus tias, “Malis!” (Yauhas 20:16). Ib lo lus no hloov Malis lub neej thiab lub neej yav tom ntej ntawm tag nrho txhua tus ntseeg Yexus Khetos. Tam sim ntawd Malis nkag siab tias Tswv Yexus twb sawv hauv qhov tuag rov qab los thiab tab tom hais lus rau nws!