---
title:  “Nej Saib! Tus Txivneej Ntawd Nyob Ntawm No!
date:   16/12/2024
---

`Philaj sim kom cov neeg thov kom nws tso Tswv Yexus li cas? Nyeem Yauhas 18:38–19:5 kom paub lo lus teb.`

Philaj tsis tos kom Yexus teb nws lo lus nug txog qhov tseeb. Philaj txawm tawm mus hais kom cov pej xeem thov kom nws tso Tswv Yexus kom dim.

Thaum txog lub caij ua Kevcai Hla Dhau, tus tswv xeev feem ntau tso ib tug neeg raug txim rau cov pej xeem. Philaj nug cov pej xeem seb lawv puas xav kom nws tso Tswv Yexus. Nws xav tsis thoob thaum cov pej xeem thov kom nws tso ib tug neeg tub sab hu ua Npalanpas thiab tsis yog Tswv Yexus, tus uas yog neeg dawb huv.

Philaj ntseeg hais tias Tswv Yexus yog neeg dawb huv. Philaj xav tso Tswv Yexus. Yog li ntawd, Philaj thiaj thov kev pab los ntawm cov tib neeg. Nws coj Yexus tawm mus rau lawv. Yexus ntoo lub mom vajntxwv uas muab tej pos ua thiab hnav lub tsho ntev tsamxem tawm los. Philaj hais rau lawv tias: “'Nej saib! Tus txivneej ntawd nyob ntawm no!” (Yauhas 19:5). Cov lus no yuav pab peb nco txog Yauhas tus uas muab neeg ua kev cai raus dej cov lus hais txog Yexus: “'Cia li saib! Vajtswv tus menyuam yaj uas ris ntiajteb lub txim mus!'” (Yauhas 1:29). Tus nom tswv Loos, uas tsis yog cov neeg Yudais, looj lub tsho ntev tsam xem rau Yexus thiab qhia Nws rau cov pej xeem pom zoo yam ib tug ua vajntxwv.