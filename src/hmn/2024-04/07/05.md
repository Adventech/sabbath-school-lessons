---
title:  Thauma faib txog nws txoj kev ntseeg Hauv Yexus
date:   13/11/2024
---

`Nyeem zaj uas hais txog Thauma hauv Yauhas 20:19–31. Peb kawm tau dab tsi ntawm zaj uas hais txog Thauma li kev ntseeg thiab kev tsis ntseeg?`

Yexus tshwm rau Nws cov thwjtim tom qab Nws sawv hauv qhov tuag rov qab los. Yexus cov thwjtim tau ntshai heev. Yog li ntawd, lawv thiaj mus nkaum ua ke rau hauv ib chav thiab kaw qhov rooj rau. Thauma tsis nrog cov thwjtim nyob ua ke ntawd. Tom qab ntawd, Thauma hnov lwm tus thwjtim hais tias Yexus twb sawv hauv qhov tuag rov qab los lawm. Tiamsis Thauma tu siab kawg. Cov xov xwm uas hais los ntawd tsis nyob rau hauv nws txoj kev xav txog Vajtswv lub Tebchaws. Tej zaum Thauma xav tsis thoob tias vim li cas Yexus thiaj tshwm rau Nws cov thwjtim pom thaum Thauma tsis nyob qhov ntawd.

Thauma hais tias, “Yog kuv tsis pom tej qhov ntsia hlau ntawm nws txhais tes thiab tsis tau muab ntiv tes ntxig rau hauv tej qhov ntsia hlau ntawd thiab tsis tau muab tes ntxig rau hauv tej qhov hmuv ntawm nws sab tav, mas kuv yuav tsis ntseeg li” (Yauhas 20:25).

Ntau leej neeg yuav tsis ntseeg txog thaum lawv pom tej pov thawj ua ntej. Tiamsis Phau Ntawv Yauhas ceeb toom peb tawm tsam kev ua xyem xyav. Tom qab Tswv Yexus sawv hauv qhov tuag rov qab los, Nws caw kom Thauma los saib thiab kov Nws. Ces Yexus hais tias, “Cov uas tsis pom kuv tiamsis ntseeg, tau nyob kaj siab lug” (Yauhas 20:29).