---
title:  Thaum chiv keeb Yexus yeej los muaj nyob lawm
date:   13/10/2024
---

`Nyeem Yauhas 1:1–5. Cov nqe Vajlug Kub no qhia li cas rau peb txog Yexus?`

Yauhas pib nws phau ntawv txog zaj ua hais txog Yexus lub neej nrog qhov kev xav tsis thoob no: “Thaum chiv keeb Txojlus yeej los muaj nyob, thiab Txojlus ntawd yeej nrog Vajtswv nyob, thiab Txojlus ntawd yog Vajtswv (Yauhas 1:1). Nqe uas muaj lub ntsiab lus zoo heev no muaj lub tswv yim tob thiab muaj hwj chim hais txog Yexus. Raws li ntawm tib neeg, peb tsis tuaj yeem nkag siab txog lub tswv yim uas xav tsis thoob no txhais li cas, tab sis peb yuav tsum sim.

Yauhas pib nws phau ntawv nrog tib lo lus uas pib hauv phau Chiv Keeb: “Thaum chiv keeb” (nyeem Chiv Keeb 1:1; Yauhas 1:1). Peb kawm paub tias Txojlus, Yexus, yeej muaj nyob ua ntej Vajtswv tsim txhua yam. Yog li ntawd, Yauhas qhia peb tias Yexus yeej ib txwm nrog Vaj Leej Txiv nyob txij thaum chiv keeb los lawm.

Yauhas qhia ntxiv rau peb tias “Txojlus ntawd yeej nrog Vajtswv nyob.” Ces Yauhas thiaj hais tias, “Txojlus ntawd yog Vajtswv” (Yauhas 1:1). Tam sim no Yauhas tab tom tham txog Yexus. Yexus tsis yog Vaj Leej Txiv. Nyob rau tib lub sijhawm, Yexus yog Vajtswv Leej Tub, Tus Thib Ob ntawm Vajtswv Peb Leeg (Tib Tug Vajtswv Uas Muaj Peb Leeg Koom Ua Ib Tug) xws li: Vaj Leej Txiv, Vaj Leej Tub thiab Vaj Ntsujplig tus Dawbhuv.