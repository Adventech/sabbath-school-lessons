---
title:  Nej yog neeg ntiajteb
date:   21/11/2024
---

Hauv peb txoj kev kawm txog tam sim no, peb tau pom tias Yauhas qhia tias Yexus yog tus Cawm Seej raws li qhov kev tau cog lus. Yexus yog qhov kev cia siab uas cov neeg Yudais tos los ntev heev lawm.

Tiamsis cov Yudais tej thawjcoj ntawm sab ntsuj plig/kev ntseeg coob leej yog Tswv Yexus cov yeeb ncuab loj tshaj plaws.

Vim li cas?

`Nyeem Yauhas 8:12–30. Dab tsi tshwm sim hauv cov nqe Vajlug Kub no? Cov nqe Vajlug Kub twg hauv Yauhas 8:12–30 pab tau zoo tshaj plaws los piav qhia tias vim li cas cov Yudais tej thawj coj coob leej tsis lees txais yuav Yexus?`

Yexus hais tias cov neeg Yudais tej thawj coj tsis paub Nws los sis Vaj Leej Txiv (Yauhas 8:19). Cov Yudais tej thawj coj yuav tsum paub Leej Txiv thiab Tswv Yexus. Tiamsis cov thawj coj ntseeg tej lus dag. Cov thawj coj tsis kam tso lawv tej kev ntseeg cuav thiab tej tswv yim yuam kev pov tseg. Yexus sawv ntawm lawv xub ntiag. Yexus tau hais thiab ua ntau yam uas muaj hwj chim los nthuav qhia cov thawj coj txog Leej Txiv tej yog leej twg. Tiamsis cov thawj coj tsis kam lees txais yuav Yexus kiag li.

Yexus kuj hais rau cov thawj coj hais tias, “'Nej yog neeg ntiajteb” (Yauhas 8:23). Tsis tas li ntawd xwb, Yexus tau hais rau cov thawj coj tias lawv yog neeg tsis dawb huv. Lawv tsuas coj txoj kevcai ntseeg nruj rau sab cev nqaij daim tawv xwb/sab nraud. Tab sis lawv tsis muaj kev ntseeg tawm hauv lawv lub siab tuaj.