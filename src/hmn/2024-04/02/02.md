---
title:  Yexus pub mov rau coob tshaj 5,000 leej noj
date:   06/10/2024
---

`Nyeem zaj uas hais hauv Yauhas 6:1–14. Yexus ua txujci tseemceeb dabtsi hauv zaj no? Cov nqe Vajlug Kub no qhia peb tias Yexus thiab Mauxes zoo thooj ib yam li cas?`

Hauv Yauhas 6:1–14, peb pom ntau yam hauv zaj no hais txog Yexus uas pab peb nco txog Mauxes nyob rau tiam phau Khiav Dim. Tiam phau Khiav Dim yog lub sij hawm uas Vajtswv tso cov Yixayees dim ntawm kev ua cev qhev hauv teb chaws Iziv. Lub caij ua Kevcai Hla Dhau yog qhov ua kev cai nco txog txoj kev Khiav Tawm hauv teb chaws Iziv los (Yauhas 6:4). Tej yam uas Yexus ua muaj xws li: (1) Yexus mus rau saum roob (Yauhas 6:3). (Mauxes kuj nce mus saum roob Xinai.) (2) Yexus sim Filis siab (Yauhas 6:5, 6). (Cov Yixayees raug sim siab hauv tiaj suab puam.) (3) Yexus pub mov rau coob tshaj 5,000 leej noj los ntawm tsib lub ncuav.

(Qhov txuj ci tseem ceeb no pab cov neeg Yudais nco txog qhov txuj ci tseem ceeb uas yog cov manas tom tiaj suab puam.) Yexus cov thwjtim khaws tej ncuav noj tsis cia ib nyuag qho poob xuam mus (Yauhas 6:12). (Ib yam li ntawd, cov Yixayees kuj khaws cov manas tom tiaj suab puam.) Cov neeg Yudais hais tias Yexus yog tus xibhwb cev Vajtswv lus tshwj xeeb (Yauhas 6:14) uas Mauxes tau cog lus tias yuav los (2 Kevcai 18:15). Txhua yam no pab cov Yudais to taub tias Yexus yog Mauxes tus tshiab. Yexus tej txuj ci tseem ceeb qhia cov neeg coob coob tias Nws yog Vajtswv.