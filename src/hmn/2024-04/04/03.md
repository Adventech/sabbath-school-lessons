---
title:  Vajtswv tus menyuam yaj
date:   21/10/2024
---

Cov Yudai tos rawv tus Cawm Seej uas yuav ua kom lawv dim ntawm haiv neeg Loos. Yauhas tau sau nws phau ntawv txog Yexus los pab cov neeg coob coob muaj kev nkag siab zoo txog tus Cawm Seej. Yauhas xav kom cov neeg coob coob pom tias Yexus ceev raws li Vajtswv tej lus cog tseg hauv phau Vajlug Kub huv tib si hais txog tus Vajntxwv uas yuav los.

Tus Cawm Seej tsis yog ib tug thawj coj uas muaj lub zwm txwv nyob hauv lub ntiaj teb no. Tus Cawm Seej los ceev raws li txhua cov lus cog tseg hauv phau Vajlug Kub Qub uas hais txog Nws tus kheej. Ib qho ntawm cov lus cog tseg no tau hais tias tus Cawm Seej yuav muab Nws tus kheej ua ib khoom fij theej neeg ntiaj teb lub txhoj. Tus Cawm Seej kuj yuav ua kom muaj kev sib raug zoo ntawm Vajtswv thiab Nws haiv neeg.

`Nyeem Yauhas 1:29-37. Hauv cov nqe no, Yauhas tshaj tawm dab tsi txog Yexus? Yauhas siv daim duab dab tsis los tham txog Yexus? Vim li cas daim duab uas hais los no tseem ceeb heev? Daim duab ntawd pab peb to taub tias Yexus yog leej twg thiab Nws teg dej num li cas?`

Yauhas tus uas muab neeg ua kevcai raus dej tshaj tawm tias Yexus yog Vajtswv tus menyuam yaj. Qhov lus tshaj tawm no txhawb nqa lub ntsiab lus txog qhov uas Yauhas tus ua Yexus hlub sau nws phau ntawv hais txog Yexus lub neej. Yauhas tus uas Yexus Hlub xav pab cov neeg kom nkag siab tias tus Cawm Seej yog leej twg tiag thiab teg dej num uas Nws nqe los ua. Yexus los ua qhov khoom fij theej noob neej tsev neeg lub txhoj los ntawm txoj kev txhaum. Cov khoom fij theej txhoj hauv Phau Vajlug Kub Qub nthuav qhia txog yam uas Yexus yuav ua. Nws yuav ua raws li Vajtswv cov lus cog tseg txhawm los cawm kom cov neeg txhaum dim. Vajtswv cog lus hais txog tus Cawm Seej thawj zaug hauv Chivkeeb 3:15.