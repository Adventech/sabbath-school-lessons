---
title:  בכל העולם
date:  12/04/2023
---

`קראו שנית התגלות י"ד 6. מהו היקף הכרזת בשורת העולם ומדוע התשובה לשאלה זו כה חיונית עבורנו ועבור משימתנו וקריאתנו כקהילה?`

על פי המסר הדחוף לאחרית הימים של המלאך הראשון, על אנשי אלוהים להכריז את "בשורת העולם" לכל אומה, שבט, לשון ועם. זוהי משימה אדירה ומקיפה, הדורשת מאיתנו את מיטב מאמצינו ומחויבות מוחלטת. היא לוקחת אותנו מהמקום של התעסקות עצמית ומובילה אותנו למקום של שירות להוט למען המשיח. היא מעוררת בנו השראה ומושכת את תשומת לבנו מתפיסותינו המוגבלות לחזון גדול ורחב יותר מאיתנו.

`קראו מתי כ"ח 19,20. כיצד עולים פסוקים אלו בקנה אחד עם המסר של המלאך הראשון?`

בספרו "A Quest for More: Living for Something Bigger Than You" [חיפוש אחר יותר: לחיות למען מטרה נעלה יותר מעצמך] , פול דייוויד טריפ מדבר על הצורך הפסיכולוגי של בני האדם להיות חלק ממשהו גדול יותר מעצמם: "בני האדם נבראו כדי להיות חלק ממטרה גדולה יותר מחייהם האישיים. החטא גורם לנו להתכווץ ולהצטמצם לגודל של חיינו. חסדו של המשיח ניתן לנו כדי לחלץ אותנו מהגבולות הקלאוסטרופוביים של ממלכתנו הקטנה והממוקדת בעצמה ולשחרר אותנו כדי שנחיה למען מטרה נעלה ונצחית וההנאות העתידיות במלכות האלוהים" (https://www1.cbn.com/books/living-for-something-bigger-than-yourself).

דבר אינו יכול לעורר בנו השראה וליצור בנו תחושה של סיפוק ותגמול יותר מהשייכות לתנועה שהוקמה בהשגחה אלוהית על מנת להשיג מטרה גדולה ורחבה יותר ממה שיצור אנושי יכול להשיג בכוחות עצמו ברמה האישית. השליחות האלוהית המתוארת בהתגלות י"ד היא למעשה המטלה הגדולה ביותר שה' הטיל על קהילתו מעולם. זוהי קריאה ישירה לכל אחד מאיתנו להקדיש את חיינו למשימה השמימית האדירה - לגלות לעולם את אהבתו האינסופית של אלוהים בטרם ביאתו השנייה של המשיח!

`האם הייתם פעם חלק ממשימה נעלה יותר מעצמכם? כיצד מסייעת לכם חוויה זו להבין את השיעור של היום? בנוסף, איזו מטרה יכולה להיות נעלה יותר מאשר שבורא הקוסמוס ישתמש בנו כדי לגרום לשינוי נצחי ביקום?`