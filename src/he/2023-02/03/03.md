---
title: 'בשורה נצחית'
date: 10/04/2023

---

שימו לב שבתחילת המסר של שלושת המלאכים מופיע מושג חשוב: בְּשׂוֹרַת עוֹלָם, או "הבשורה הנצחית". אם לא נצליח להבין לעומק את משמעות הבשורה, נחמיץ את עיקר המסר של שלושת המלאכים. לעולם לא נבין סוגיות כגון "עת משפטו של אלוהים", "נפילת בבל" או "תו החיה" אם לא נבין קודם את משמעות "הבשורה".

`קראו קורינתים א' 15:1-4, רומים 3:24-26 ורומים 5:6-8. כיצד מוצגת הבשורה הנצחית בקטעים אלו? איזו תקווה גדולה הם מפיחים בנו?`

המונח "בשורה" מתאר למעשה את החדשות הטובות על מותו של המשיח עבור חטאינו, על תחייתו מן המתים ועל אהבתו ודאגתו המתמדת אלינו. אנו משוחררים משכרו ומכוחו של החטא על ידי אמונה בדמו שנשפך עבורנו ובכוחו להקים מן המתים. שאול השליח היה מרותק מדמות המשיח, שעמד במרכז כתביו. עבור שאול, המשיח הצלוב גאל אותו מהרשעתו ומאשמתו בשל החטאים שעשה בעבר; המשיח שקם לתחייה העניק לו כוח לחיי קדושה בהווה, בעוד שהמשיח העומד לחזור הפיח בו תקווה לעתיד.

שימו לב לארבע נקודות חשובות באיגרת אל הרומים:

1.	אנו נצדקים על ידי חסדו של אלוהים שמקבלים במתנה.

2.	החסד הוא ביטוי של הצדק האלוהי.

3.	החסד מצדיק כל אדם המקבל את המשיח באמונה.

4.	אלוהים גילה את אהבתו אלינו בעודנו חוטאים.

איננו ראויים לחסדו של המשיח. חסד זה אינו מגיע לנו בזכות. ישוע מת בייסורים קשים שהחוטאים האבודים עתידים לחוות במותם הנצחי. הוא חווה את מלוא הזעם האלוהי נגד החטא. הוא נדחה על ידי בני אדם כדי שאנחנו נתקבל על ידי אלוהים. הוא בחר לחוות את מותנו כדי שאנחנו נזכה לחיות את החיים שהיו מגיעים לו.

`אם כן, מדוע אנו מתפלאים מן העובדה שהישועה היא באמונה, ללא מעשי התורה? מה אנו יכולים להוסיף במעשינו - אפילו אלו שנעשים בכוונות הטובות ביותר, בהשראת רוח הקודש - למה שהמשיח כבר עשה למעננו על הצלב? ובל נשכח לרגע שתכנית זו - תכנית הישועה - אפילו נוצרה טרם תחילת ההיסטוריה האנושית (טימותיאוס 1:9, טיטוס 1:2, אפסים 1:4), עובדה העוזרת לנו להבין מדוע היא נקראת "בשורת עולם". עוד בטרם מעשה הבריאה, אלוהים ידע מה עתיד לקרות ולכן הגה תכנית ישועה לעת המשבר שהייתה עתידה לבוא על האנושות.`