---
title: 'תנועה בישורית'
date: 13/04/2023

---

כבר מתחילת דרכם, האדוונטיסטים חקרו את בשורת שלושת המלאכים והגיעו בהדרגה להבנה עמוקה ומקיפה לגבי משמעותה. הם הגיעו למסקנה שאלוהים השאיר לנו בכתובים מסר "תפור" על דור אחרית הימים - מסר דחוף שעלינו להכריז אותו לכל אומה, שבט, לשון ועם כדי להכין את העולם לחזרתו של המשיח. למעשה, בשורת שלושת המלאכים היתוו המניע המרכזי לבישור האדוונטיסטי כבר מתחילתו.

ב-1874, הוועד הכללי של הקהילה העולמית שלח את המבשר הראשון שלנו לאירופה. אלן ווייט כינתה את ג'ון אנדריוס "האדם בעל היכולות הגבוהות ביותר בשורותינו". אנדריוס דיבר לפחות שבע שפות, היה מסוגל לדקלם את הברית החדשה במלואה וידע בעל פה את רוב התנ"ך. הוא היה איש מבריק, מחבר פורה, דרשן עוצמתי ותיאולוג משכיל. מדוע לשלוח איש שכמותו למקום עם מספר כה קטן של מאמינים? מדוע לשלוח את "האדם בעל היכולות הגבוהות ביותר" לשדה בישור לבן ולא מוכר? וכיצד ייתכן שהוא היה מוכן ללכת לשם? אשתו של אנדריוס נפטרה שנים ספורות קודם לכן. מדוע שירצה לעזוב את משפחתו ואת חבריו באמריקה ולשוט יחד עם שני ילדיו למקום לא מוכר ולהסתכן למען המשיח? לכך יכולה להיות רק סיבה אחת: הוא האמין בביאתו הקרובה של המשיח והבין את חשיבות הפצת המסר לאחרית הימים לעולם כולו.

במרוצת ההיסטוריה שלנו, הטובים והמבריקים שבינינו נסעו לכל קצווי תבל כדי להפיץ את המסר של אלוהים לאחרית הימים. היו אלו מורים, אנשי רפואה, פסטורים, חקלאים, מכונאים, נגרים וסוחרים למיניהם. חלקם עבדו רשמית עבור הקהילה, אך רבים מהם לא היו מועסקים על ידה. הם היו חברי קהילה מסורים שהאמינו בחזרתו הקרובה של המשיח.

`קראו התגלות 14:6, מעשי השליחים 1:8 ומתי 24:14. מהו המכנה המשותף בין שלושת פסוקים אלו?`

הכרזת בשורת העולם פורצת את כל הגבולות הגיאוגרפיים. היא חודרת לאזורים הנידחים ביותר על כדור הארץ ומגיעה לאנשים מכל תרבות ושפה - בסופו של יום תשפיע על העולם כולו! כמה מרתק לדעת שהמסר שלנו הגיע עד היום ליותר מ-210 מדינות מתוך 235 המדינות המוכרות על ידי האומות המאוחדות!

`איזה תפקיד אתם יכולים למלא וכיצד אתם יכולים לעשות זאת בצורה הטובה ביותר כדי לסייע בהפצת בשורת שלושת המלאכים "לְכָל אֻמָּה וְשֵׁבֶט וְלָשׁוֹן וְעַם"?`