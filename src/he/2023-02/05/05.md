---
title:  מבט חטוף על השמים
date:  26/04/2023
---

בהתגלות ד', יוחנן רואה דלת פתוחה בשמים ושומע קול המזמין אותו: "עֲלֵה הֵנָּה וְאַרְאֶה לְךָ אֶת אֲשֶׁר צָרִיךְ לִהְיוֹת אַחֲרֵי כֵן" (התגלות ד' 1). ובכן, ישוע הזמין את השליח להביט דרך הדלת הפתוחה במקדש השמיימי כדי לראות סצנות מכריעות בעימות הגדול בין הטוב לרע. גם אנו מוזמנים להביט דרך אותה דלת פתוחה יחד עם יוחנן ולקבל הצצה על תכנית הישועה הנצחית של אלוהים. אנו עדים להחלטות הרות הגורל המתקבלות בבית המשפט השמיימי. סוגיות חיוניות באשר לעימות הגדול מתרחשות תחת עינינו ממש.

`קראו התגלות ד' 2-4. מה דומה בין פסוקים אלו לבין סצנת המשפט בדניאל ז'?`

זאת ללא ספק סצנה מתוך חדר הכס. אלוהים האב יושב על כס המלכות מוקף בישויות שמימיות. הברקים והרעמים (פסוק 5) מסמלים את משפטו של אלוהים. בנוסף, אנו מגלים בפסוק 4 שסביב הכיסא של אלוהים נמצאים עשרים וארבעה זקנים. מיהם אותם זקנים? בישראל העתיקה הכהנים משבט לוי היו מחולקים לעשרים וארבע קבוצות. כהנים אלו היו למעשה נציגי העם לפני אלוהים. בכיפא א' ב' 9, השליח מתאר את המאמינים כ"עַם נִבְחָר" ו"מַמְלֶכֶת כֹּהֲנִים". ייתכן ועשרים וארבעה זקנים אלו מסמלים את הנושעים לדורותיהם שיזכו לשהות סביב כיסא האלוהים; או אולי הם קבוצת המאמינים שקמו לתחייה יחד עם המשיח ועלו לשמים יחד עמו (מתי כ"ז 52, אפסים ד' 7,8).

מכל מקום, אלו חדשות נפלאות! חלק מן הנושעים נמצאים סביב כיסא הכבוד של אלוהים. הם התמודדו עם פיתויים בדיוק כמונו, אך בחסדו של המשיח ובכוחו של רוח הקודש התגברו עליהם. הם לבושים "בְּגָדִים לְבָנִים", המסמלים את צדקתו של המשיח המכסה אותם ומטהרת אותם מחטאיהם. על ראשיהם יש עטרות זהב, המסמלות את ניצחונם בקרב נגד הרוע וגם את שייכותם כמאמינים לשושלת המלכות השמימית.

אנו רואים כיסא בשמים שהיושב עליו הוא אלוהים עצמו. ישויות שמימיות מקיפות את הכיסא ופוצחות בשירת הלל הולכת וגוברת: "לְךָ יָאֶה, אֲדוֹנֵנוּ וֵאלֹהֵינוּ, לְקַבֵּל אֶת הַכָּבוֹד וְהַיְקָר וְהַגְּבוּרָה, כִּי אַתָּה בָּרָאתָ הַכֹּל וּבִרְצוֹנְךָ הָיוּ וְנִבְרְאוּ" (התגלות ד' 11).