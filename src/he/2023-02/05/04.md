---
title:  סצנה מרהיבה
date:  25/04/2023
---

הספרים הנבואיים "דניאל" ו"התגלות" מגלים לנו את השתלשלות האירועים באחרית ימי ההיסטוריה של כדור הארץ. ספר התגלות מודיע לנו שעת משפטו של אלוהים כבר הגיעה, וספר דניאל מגלה לנו מתי משפט זה התחיל.

בדניאל ז', אלוהים גילה לנביא את כל המהלכים ההיסטוריים המשמעותיים עד ימי הקץ: אימפריות יעלו ויפלו, וכוחות הרוע ירדפו את עמו של אלוהים.

לאחר שתיאר לדניאל את בבל, את מדי ופרס, את יוון, את רומא, את פיצול האימפריה הרומית והרדיפות של הכנסייה למשך 1,260 שנה (דניאל ז' 25; התגלות י"ב 6,14), אלוהים הסב את תשומת ליבו של הנביא לאירוע שמימי מרהיב אשר יביא צדק סופי ומוחלט. תשומת ליבו של דניאל עוברת לפתע מעלייתן ונפילתן של האימפריות האנושיות המדכאות לחדר כס המלכות של היקום וליום הדין האחרון, כשכל עוול יתוקן ומלכות הצדק הנצחית של ה' תכונן.

אלוהים לקח את דניאל בחזון מהכאוס והקונפליקטים עלי אדמות להיכל השמיימי הנשגב, שבו יושב כעת הרכב בית המשפט העליון של היקום ושבו המשיח, כשליט לגיטימי של העולם כולו, יקבל מאביו את מלכותו, השייכת לו בזכות.

`קראו התגלות ז' 9,10,13 ותארו מה דניאל ראה על פי פסוקים אלו. מה תהיה התוצאה הסופית של משפט זה? ראו דניאל ז' 14,26,27.`

גורל האנושות מוכרע באותם רגעים ממש בבית המשפט השמיימי! האמת יוצאת לאור והצדק מנצח! זוהי אחת הסצנות המדהימות והמרהיבות ביותר במקרא כולו! והחדשות הטובות הן שהכול ייגמר נפלא עבור עמו הנאמן של אלוהים, העטוי בצדקתו של המשיח.

ישוע ניגש לאביו שבשמים בנוכחות היקום כולו. דרי השמים מתגודדים סביב כס מלכותו של אלוהים וכל היצורים שלא חטאו מעולם עומדים ביראת כבוד ונפעמים מסצנת המשפט. העימות הארוך עומד להסתיים בקרוב. הקרב על כס המלכות של היקום יוכרע בצורה מוחלטת וסופית.

דניאל צדק לגבי האימפריות שהתחלפו במרוצת ההיסטוריה בדיוק על פי נבואתו. אם כן, רק הגיוני שנסמוך על דבר אלוהים גם לגבי האימפריה האחרונה שהוא דיבר עליה - המלכות הנצחית ש-"לֹא תִכְלֶה"!