---
title:  חמלתו ומשפטו של אלוהים
date:  24/04/2023
---

הצלב והמשפט מגלים לנו שה' הוא אל חנון וצודק בעת ובעונה אחת. הפרת תורתו דורשת את מות החוטא. הצדק מכריז: "שְׂכַר הַחֵטְא הוּא מָוֶת", בעוד שהחסד משיב: "מַתְּנָתוֹ שֶׁל אֱלֹהִים הִיא חַיֵּי עוֹלָם בַּמָּשִׁיחַ יֵשׁוּעַ אֲדוֹנֵנוּ" (רומים ו' 23). אילו ניתן היה לשנות או לבטל את תורת ה', מותו של המשיח היה מיותר בעליל. ואולם, מותו המכפר של המשיח מוכיח את טיבו הנצחי של התורה - שהיא למעשה הבסיס למשפט הממשמש ובא.

`קראו התגלות כ' 12. כיצד אנו נשפטים? מהו טיב הקשר בין מעשינו הטובים לבין ישועתנו?`

מעשינו משקפים את החלטותינו ואת נאמנותנו לאלוהים. על פי אפסים ב' 8,9, "הֵן בַּחֶסֶד נוֹשַׁעְתֶּם עַל־יְדֵי הָאֱמוּנָה; [...] אֵין זֶה נוֹבֵעַ מִמַּעֲשִׂים, כְּדֵי שֶׁלֹּא יִתְגָּאֶה אִישׁ". ואולם, כשהמשיח מושיע אותנו, הוא גם משנה אותנו - " שֶׁהֲרֵי מַעֲשֵׂה יְדֵי אֱלֹהִים אֲנַחְנוּ, בְּרוּאִים בַּמָּשִׁיחַ יֵשׁוּעַ לְמַעֲשִׂים טוֹבִים" (אפסים ב' 10).

מעשינו הטובים, שנעשים בכוחו של רוח הקודש, אינם מושיעים אותנו, אבל הם כן מעידים על כנות אמונתנו. יום הדין של אלוהים פושט מעלינו כל יומרה, העמדת פנים וצביעות ובוחן לעומק את כל ישותנו. באשר למקומנו במשפט, אלן ווייט מעניקה לנו תובנה מדהימה לגבי האופן שבו הבשורה והמשפט הולכים יד ביד.

"העובדה שעמו של אלוהים מתואר כעומד לפני ה' בבגדים מטונפים אמורה להוביל לענווה ולחשבון נפש מעמיק כל אדם המתיימר להיות מאמין. על אלה המטהרים את נפשם על ידי ציות לאמת האלוהית להיות בעלי צניעות רבה. ככל שיתמקדו יותר באופיו כליל השלמות של המשיח, כך תפחת מידת צדקנותם ויגבר רצונם להשתנות לפי צלמו. ובכן, עלינו להבין את טבענו המושחת בשל החטא ולסמוך על המשיח כמקור צדקתנו, קדושתנו וגאולתנו. אין ביכולתנו להשיב להאשמות של השטן נגדנו. רק המשיח יכול להפגיע בעדנו ולהשתיק את הַמְקַטְרֵג שלנו על ידי טיעונים שאינם מבוססים על זכויותנו, אלא על זכויותיו בלבד" - Ellen White, Testimonies for the Church, vol. 5, 471-472.

`כיצד שזורים לדברי אלן ווייט הבשורה והמשפט בצורה בלתי נפרדת? איזו תקווה מפיח בנו קשר זה בין הבשורה למשפט של אלוהים?`