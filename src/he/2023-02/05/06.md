---
title: 'ישוע - השה הראוי'
date: 27/04/2023

---

בהתגלות 5:1-5 אנו עדים לסצנה נוספת מחדר הכס. הפעם מובא ספר כתוב משני צדדיו וחתום בשבעה חותמות אלוהיות, שאיש בשמים או בארץ אינו יכול לפתוח אותו. דרי השמים רועדים בשל חומרת המצב. אף מלאך אינו רשאי להציג את האנושות במשפט הסופי של כדור הארץ. יוחנן בוכה, שכן איש אינו יכול לפתוח את הספר. אז, אחד הזקנים, שנפדה בעימות הגדול, פונה ליוחנן במילות עידוד ונחמה באומרו שישוע - שה האלוהים - נמצא ראוי לפתוח את הספר!

ובכן, באותם רגעים הנביא הישיש רואה במו עיניו את הפתרון האולטימטיבי לבעית החטא ומבין בצורה חד-משמעית את הדרך היחידה שבה אדם יכול לצאת זכאי ביום הדין האחרון של אלוהים, היושב על כיסא הכבוד. "אָמַר אֵלַי אַחַד הַזְּקֵנִים: "אַל תִּבְכֶּה. הִנֵּה נִצַּח הָאַרְיֵה מִשֵּׁבֶט יְהוּדָה, שֺׁרֶשׁ דָּוִד, לִפְתֺּחַ אֶת הַסֵּפֶר וְאֶת שִׁבְעַת חוֹתָמָיו/  וְרָאִיתִי בֵּין [...] עוֹמֵד שֶׂה כְּמוֹ שָׁחוּט" (התגלות 5:5,6).

`קראו התגלות 5:8-12. כיצד מגיבים תושבי השמים להכרזה שישוע ראוי לפתוח את ספר הדין ולגאול אותנו?`

ישוע, שה האלוהים אשר הקריב את חייו למען ישועת האדם, נוטל את ספר הדין ופותח אותו. גל של שמחה, צהלה והלל פוקד את תושבי השמים! ניצחונו על פיתוייו של השטן, מותו המכפר על הצלב, תחייתו ושירותו ככהן גדול שמימי הם די והותר כדי להעניק ישועה לכל אדם הבוחר להיענות באמונה לחסדו של אלוהים.

המשפט מהווה בשורה מדהימה עבור עמו של אלוהים, שכן הוא שם קץ אחת ולתמיד לשלטון הרוע ומביא שחרור לאנשי אלוהים. מה יכול להיות מעודד מכך? ישוע מפגיע בעדנו במשפט ואופיו כליל השלמות מכסה את מגרעותינו. צדקתו פועלת בקרבנו כדי לחדש אותנו. בחסדו הרב הוא סולח לנו, משנה אותנו ומעצים אותנו כדי לחיות חיי קדושה. אין לנו ממה לפחד. ישוע יגן עלינו במשפט ויביס את כוחות הרוע. ביום הדין, אלוהים "דָן אֶת דִּינָם שֶׁל קְדוֹשֵׁי עֶלְיוֹן" (דניאל 7:22) ועושה להם צדק. תכלית המשפט אינה להראות כמה רעים אנחנו, אלא לגלות כמה טוב הוא אלוהים.

`הגו שוב בתקווה הטמונה ביום הדין האחרון: ישוע הוא תחליפנו. מדוע זוהי למעשה תקוותנו היחידה?`