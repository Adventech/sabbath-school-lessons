---
title:  כוח סיבולת
date:  04/06/2023
---

כפי שראינו בהתגלות י"ד 7, אלוהים קורא לכל בני האדם להשתחוות לבורא - זהו המסר של המלאך הראשון. בהתגלות י"ד 8, אלוהים מזהיר את האנושות לגבי "בבל", מערכת דתית אשר שורשיה בבבל העתיקה - זהו המסר של המלאך השני. בהתגלות י"ד 9,10, המלאך השלישי מזהיר אותנו מפני ההשתחוויה לחיה. המלאך קורא בקול גדול: "כָּל הַמִּשְׁתַּחֲוֶה לַחַיָּה וּלְצַלְמָהּ וּמְקַבֵּל תָּו עַל מִצְחוֹ אוֹ עַל יָדוֹ, גַּם הוּא יִשְׁתֶּה מִיֵּין חֲרוֹן אֱלֹהִים הַמָּזוּג בְּכוֹס זַעְמוֹ וְאֵינֶנּוּ מָהוּל; וִיעֻנֶּה בְּאֵשׁ וְגָפְרִית לִפְנֵי הַמַּלְאָכִים הַקְּדוֹשִׁים וְלִפְנֵי הַשֶּׂה".

`קראו התגלות י"ד 12. אלו שני מאפיינים של עמו של אלוהים באחרית הימים אנו מגלים כאן? מדוע שתי תכונות אלו כה חשובות?`

המילה היוונית ל"סבלנות" היא hupomone, שמתורגמת טוב יותר על ידי הביטוי "כח סבל/סיבולת". לאלוהים יהיה עם בזמן הסוף שיישאר נאמן לו אפילו מול התנגדות עזה ורדיפה אכזרית. ואולם, בעזרת חסדו של ה', בני עמו יפגינו כוח סבל, יישארו איתנים באלוהים וימשיכו לחיות חיי קדושה וציות.

הסגידה לבורא (התגלות י"ד 7) עומדת בניגוד ישיר ומוחלט להשתחוויה לחיה (התגלות י"ד 9) ובאה לידי ביטוי בחיי העם של אלוהים, השומר את מצוותיו ומפגין את אמונת ישוע (התגלות י"ד 12). עימות אחרון זה על הנאמנות למשיח או לחיה יהיה סביב סוגיית הסגידה, ונאמנותם של בני האדם בעימות גדול זה בין הטוב לרע תבוא לידי ביטוי על ידי שמירת השבת.

`קראו רומים ח' 1-4, אפסים ב' 8-10 וקולוסים א' 29. מה מלמדים אותנו קטעים אלו על הגמול של חיי האמונה?`

כשאנו חיים באמונה, אנו מקבלים את חסדו של ה' וחיינו משתנים. לחסידי המושיע המסורים תהיה לא רק אמונה "בישוע", אלא "אֱמוּנַת יֵשׁוּעַ" (התגלות י"ד 12). לאותם מאמינים תהיה אמונה חזקה ואיכותית כמו של ישוע, שתאפשר להם להישאר נאמנים לאלוהים אפילו עד המוות, בדומה למשיח.

`כמה נאמנים אתם בדברים הקטנים? מה אתם לומדים מכך על מידת נאמנותכם העתידית, כשיבואו עליכם ניסיונות קשים? (ראו לוקס ט"ז 10)`