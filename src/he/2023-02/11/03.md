---
title: 'המאבק הקוסמי'
date: 05/06/2023

---

`קראו מתי 27:45-50. מה אנו לומדים מקטע זה על חווייתו של המשיח על הצלב? למה התכוון ישוע כשהוא שאל את אלוהים מדוע הוא עזב אותו, וכיצד מסייעת לנו סצנה זו להבין עד כמה חיוני שתהיה לנו "אֱמוּנַת יֵשׁוּעַ"?`

באותם רגעי משבר קשים - כשהוא היה תלוי על הצלב, אפוף בחושך, נושא את אשמת, חרפת ושכר חטאי העולם, ומנותק מתחושת אהבתו של אביו שבשמיים - ישוע הסתמך על היחסים שהיו לו עם האב במהלך חייו. ובכן, חיי התלות המוחלטת באביו - אפילו בזמנים טובים - הכינו את ישוע לקשה שבזמנים - הצלב. המושיע סמך על אלוהים, אפילו כשכל הנסיבות סביבו אמרו לו לפקפק באהבתו. אפילו ברגעים שנדמה היה שאלוהים נטש אותו, ישוע לא ויתר. "באפלה המחרידה, נטוש לכאורה על ידי אלוהים, גמע המושיע את הטיפות האחרונות בכוס המרורים של היגון האנושי. בשעות נוראות אלה הוא הסתמך על ההוכחה אשר קיבל מן האב עד לאותה שעה [...] באמצעות אמונה נחל המשיח ניצחון" - Ellen G. White, Christ Triumphant, p. 277.

"אֱמוּנַת יֵשׁוּעַ" היא אמונה שכה עמוקה, כה מלאת ביטחון וכה מסורה, שאפילו כל השדים ביקום והניסיונות עלי אדמות לא יצליחו לטלטל אותה. זוהי אמונה שבוטחת כשאינה רואה, מאמינה כשאינה מבינה, מחזיקה חזק כשכמעט ואין במה להחזיק. אֱמוּנַת יֵשׁוּעַ היא מתנה אשר מקבלים באמונה, ואשר תסייע לנו לעבור את המשבר הממשמש ובא. רק אֱמוּנַת יֵשׁוּעַ השורה בליבנו תאפשר לנו להשתחוות לאלוהים כאל עליון ולסבול בסבלנות כאשר תו החיה מספר התגלות ייכפה על העולם.

עם זאת, אמונה זו אינה צומחת לפתע בלב האדם. על אנשי אלוהים ללמוד לחיות על פי האמונה כבר כעת, בחיי היומיום שלהם - גם בזמנים טובים, גם בזמנים פחות טובים, גם כשאלוהים מרגיש קרוב, וגם כשהוא מרגיש רחוק - בכל נסיבות החיים. הכתובים מלמדים אותנו ש"צַדִּיק בֶּאֱמוּנָתוֹ יִחְיֶה" (גלטים 3:11; ראו גם חבקוק 2:4). זמן ההתכוננות הוא עתה. כל ניסיון שנעמוד בו היום באמונה יניב פרי יקר ערך בחיי אמונתנו.

`חשבו על תקופה שבה היה נדמה שחייכם מתפרקים וכל מה שנותר לכם היה אמונתכם. כיצד התגברתם על אותם קשיים? אילו לקחים הפקתם מהם? מה חוויתם שיוכל לסייע גם לאחרים העוברים חוויות דומות?`