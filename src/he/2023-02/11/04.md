---
title:  שרשרת הרוע
date:  06/06/2023
---

הנבואה על תו החיה מדברת על תקופה של אי-סובלנות דתית, חרם כלכלי, רדיפות ובסופו של יום גזר דין מוות. יחד עם זאת, אותה נבואה מהווה גם מסר של עידוד, שהרי אפילו בזמנים הקשים ביותר, אלוהים יתמוך בבני עמו "הַשּׁוֹמְרִים אֶת מִצְווֹת אֱלֹהִים (שביניהן הדיבר הרביעי על השבת) וֶאֱמוּנַת יֵשׁוּעַ" (התגלות י"ד 12).

הנבואה על תו החיה בהתגלות י"ג מדברת על הקרב האכזרי והעוצמתי ביותר של השטן נגד אלוהים. האסטרטגיה העיקרית שלו במלחמה זו תהיה ההטעיה. בהתגלות י"ג מסופר לנו על עתיד שבו השטן יפעל באמצעות כוח דתי-פוליטי שנקרא "החיה" ולא יהסס להשתמש באלימות.

הרדיפה הדתית אינה כמובן תופעה חדשה - היא קיימת כבר משחר האנושות, כשקין רצח את הבל משום שהשני ציית לאלוהים באופן ההשתחוויה שלו (ראו בראשית ד' 1-8). ישוע הזהיר אותנו שהרדיפות יהיו מנת חלקם של המאמינים כבר מהמאה הראשונה לספירה ובמהלך כל הדורות: "תָּבוֹא שָׁעָה שֶׁכָּל הַהוֹרֵג אֶתְכֶם יַחְשֺׁב זֺאת לַעֲבוֹדַת אֱלֹהִים" (יוחנן ט"ז 2; ראו גם מתי י' 22, כיפא א' ד' 12). ובכן, הנבואה על תו החיה מהווה את החולייה האחרונה בשרשרת הרוע. בדומה לרדיפות העבר, צו זה באחרית הימים יכריח את כל תושבי תבל לקבל סט אמונות שקריות ומערכת פולחנית מסוימת שכוח זה יקבע.

`קראו התגלות י"ג 15-17. עם מה יתמודדו אנשי אלוהים של אחרית הימים במשבר האחרון?`

על פי הנבואה, הרדיפה תתחיל בעיצומים כלכליים: "לֹּא יוּכַל אִישׁ לִקְנוֹת אוֹ לִמְכֺּר – אֶלָּא מִי שֶׁיֵּשׁ לוֹ הַתָּו" (התגלות י"ג 17). כשזה יקרה, רוב רובם של בני האדם ייכנעו, שכן כל אדם המסרב לציית לצו זה ייגזר עליו גזר דין מוות. השטן מכין כיום את אלה המתיימרים להאמין במשיח - על ידי פשרות בחיי האמונה שלהם - שיקבלו את תו החיה בשעת הבחינה הסופית הממשמשת ובאה. רק אהבתו של אלוהים תחזק אותנו ותשמור עלינו באותם זמנים קשים העומדים לפנינו.

`קראו גלטים ו' 7-9. למרות שקטע זה אינו כתוב בהקשרם של אירועי אחרית הימים, מדוע עיקרון זה כה רלוונטי לסוגיית תו החיה ולאופן שבו נצליח להישאר נאמנים לאלוהים?`