---
title: 'קריאה למחויבות'
date: 24/05/2023

---

קריאתו של ספר התגלות לאנושות היא קריאה דחופה להתחייבות לבוראם, פנייה הנעשית בעזרת הדימוי הסמלי של שתי הנשים שהוזכרו לעיל. למרות שמעת לעת נדמה כאילו עמו של אלוהים ינחל תבוסה בעימות הקוסמי בין אמת לשקר, אלוהים מבטיח שקהילתו תנחל ניצחון בסופו של דבר.

`השוו בין מתי 16:18 לבין התגלות 17:14. מה הבטיח ישוע לתלמידים לגבי הקהילה?`

המשיח הוא הסלע המוצק שעליו בנויה קהילתו. קהילה זו מבוססת על דברו ומודרכת על ידי רוחו. בניגוד לכך, בבל מושרשת בתורות ומסורות אנושיות. כל מנהיג דתי המחליף את רצונו הגלוי של אלוהים מן הכתובים בדעות או מסורות אנושיות מחזק את הבלבול של בבל.

בימי בבל העתיקה, הדת והמדינה היו מאוחדות עד כדי הזדהות. כשהמלך נבוכדנצר ישב בהיכלו על כס מלכותו הוא דיבר לטענתו בשם האלים.

פעם אחת, כהתרסה נגד האל האמיתי, המלך הבבלי הוציא צו אוניברסלי הכופה סגידה על כל נתיניו וציווה שישתחוו לצלם שהקים - וזוהי המחשה עוצמתית לסכנות שאנשי אלוהים הנאמנים, אשר יסרבו להשתחוות לצלם החיה, יתמודדו אתן באחרית הימים (ראו דניאל ג').

בימיה האחרונים של ההיסטוריה האנושית, תצמח מערכת משולבת של "דת ומדינה" - הבבל הרוחנית - שבראשה יעמוד מנהיג רוחני המתיימר לדבר בשם אלוהים. דבריו יוכרזו כדברי הקדוש ברוך-הוא עצמו ומצוותיו ככמצוות הבאות הישר מכיסא אלוהים. בתקופת השיא של סמכות הכנסייה הקתולית, האפיפיורים הרומאים הכריזו על עצמם כאלוהים עלי אדמות. באנציקליקה שלו מ-20 ביוני 1894, האפיפיור ליאו השלושה-עשר כתב: "אנו ממלאים את מקומו של האל העליון עלי אדמות". יתרה מזו, המילון הכנסייתי "פֶרָרִיס" מוסיף: "מעמדו של האפיפיור כה רם ונשגב עד כי הוא אינו רק בן-אנוש, אלא הוא כמו אלוהים - למעשה, הוא מחליפו של אלוהים עלי אדמות". שאול השליח מתייחס למהותה של החיה וחושף את טיב כוחה כבר בטרם צמיחתה, במאה הראשונה לספירה: "הַמִּתְקוֹמֵם וּמְרוֹמֵם עַצְמוֹ עַל כָּל הַנִּקְרָא אֱלוֹהַּ אוֹ קֺדֶשׁ, עַד כִּי יֵשֵׁב בְּהֵיכַל הָאֱלֹהִים בְּהַצְהִירוֹ עַל עַצְמוֹ שֶׁהוּא אֱלֹהִים" (תסלוניקים ב' 2:4).

`מאחר וכבר ראינו שלאלוהים ישנם אנשים נאמנים ב"בבל", מדוע עלינו לנקוט משנה זהירות באופן הדיבור שלנו אליהם ולהיזהר לא לשפוט את בני האדם ברמה האישית, בניגוד לשיפוט המערכת עצמה?`