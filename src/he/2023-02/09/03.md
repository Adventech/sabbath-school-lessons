---
title:  יֵּין תַּזְנוּתָהּ
date:  22/05/2023
---

`קראו התגלות י"ז 1,2,15 והתגלות י"ח 1-4. עד כמה מקיפה השפעתה של בבל?`

מערכת דתית כופרת זו משפיעה על אנשים רבים ברחבי העולם כולו ומוליכה אותם שולל. השטן זועם על כך שבשורת העולם תופץ "לְכָל אֻמָּה וְשֵׁבֶט וְלָשׁוֹן וְעַם" וש"בְּשׂוֹרָה זוֹ שֶׁל הַמַּלְכוּת תֻּכְרַז בְּכָל הָעוֹלָם", ועל כן הוא עושה כל מאמץ אפשרי כדי לרמות ולשבות את ליבם של כל "שׁוֹכְנֵי הָאָרֶץ" (התגלות י"ד 6, מתי כ"ד 14, התגלות י"ז 2).

בהתגלות י"ז 2 אנו מקבלים הסבר נוסף לגבי הרז של בבל הגדולה, שכתוב עליה ש"זנתה" עם שועי הארץ. מהי "זנות"? זהו איחוד אסור - בהקשר זה האיחוד בין מערכת הדת הכופרת לבין המדינה. במערכת הדת האמיתית, הקהילה מאוחדת עם ישוע המשיח. הכנסייה הכופרת שואבת את כוחה ואת סמכותה ממנהיגים פוליטיים. היא מחפשת את תמיכתו של העולם הפוליטי לגיבוי ואכיפת צוויה. במקום לשאוב את כוחה מהמשיח כראש שלה, היא מחפשת את תמיכתה של המדינה.

התגלות י"ז 2 ממשיך בתיאור דרמטי: "וְשׁוֹכְנֵי הָאָרֶץ הִשְׁתַּכְּרוּ מִיֵּין תַּזְנוּתָהּ". מיץ הענבים מסמל בברית החדשה את הדם הטהור של המשיח אשר נשפך על הצלב למען ישועתנו (מתי כ"ו 27-29). בלוקס כ"ב 20, ישוע אומר: "הַכּוֹס הַזֺּאת הִיא הַבְּרִית הַחֲדָשָׁה בְּדָמִי הַנִּשְׁפָּךְ בַּעַדְכֶם". כאשר התירוש הטהור של הבשורה מעוות ותורת אלוהים מוחלפת בתורות שקר של מנהיגי דת אנושיים, הוא הופך ל"יֵּין תַּזְנוּתָהּ" של בבל (ראו מת ט"ו 9).

שימו לב גם לעובדה שאלוהים קורא לעמו לצאת מבבל. במילים אחרות, למרות שמערכת זו מרושעת ומושחתת מיסודה, השפעתה כה נרחבת שהיא מכילה בתוכה - לפחות לזמן מה - אפילו חלק מהאנשים הנאמנים של אלוהים, המכונים על ידו "עַמִּי" (התגלות י"ח 4). עם זאת, יבוא היום - והוא הולך וקרב - שבו אלוהים יקרא להם לצאת ממערכת מרושעת זו, העומדת ליפול בשל טיבה המושחת, המתוארת כ"מְעוֹן שֵׁדִים" ו"בֵית כֶּלֶא לְכָל עוֹף טָמֵא וּמָאוּס" (התגלות י"ח 2).

`איזה תפקיד ישחקו המאמינים המכריזים את בשורת שלושת המלאכים בקריאתו של אלוהים לעמו לצאת מבבל?`