---
title: 'טיהור המקדש'
date: 30/04/2023

---

כפי שראינו לעיל, מן המתבקש שלפני חזרתו של המשיח יהיה משפט. ואכן, המלאך הראשון מכריז בקול גדול ש"בָּאָה עֵת מִשְׁפָּטוֹ" של אלוהים (התגלות 14:7), וספר דניאל אפילו מציין לנו את הזמן המדויק של תחילת המשפט.

`קראו דניאל 8:14. איזו מסגרת זמנים ניתנת לנו כאן לגבי טיהור המקדש?`

כל יהודי הבין את משמעות המושג "טיהור המקדש", שכן תהליך זה התרחש מדי שנה ביום הכיפורים, יום המשפט של אלוהים. למרות שדניאל הבין היטב קשר זה, הוא עדיין תהה לגבי משמעותם של 2,300 הימים הנבואיים.

`קראו דניאל 8:27 ודניאל 9:21,22. מה הייתה תגובתו של דניאל בעקבות החזון על 2,300 הימים וכיצד הגיב אלוהים?`

בסוף פרק ח', דניאל התעלף ולאחר שהתעשת אמר: "וָאֶשְׁתּוֹמֵם עַל-הַמַּרְאֶה וְאֵין מֵבִין" (דניאל 8:27). מה בדיוק הוא לא הבין? את החזון על 2,300 הימים - שהרי על שאר החזון הוא כבר קיבל הסבר (ראו דניאל 8:19-22). בפרק הבא, דניאל ט', המלאך גבריאל ניגש לדניאל כדי לפרש לו את הנבואה על 2,300 הימים: "דָּנִיֵּאל, עַתָּה יָצָאתִי לְהַשְׂכִּילְךָ בִינָה" (דניאל 9:22). למעשה, גבריאל מפתיע את דניאל ונותן לו הסבר מקיף בהרבה ממה שהוא העלה על דעתו או ביקש בתפילתו. המלאך גבריאל לקח אותו למסע בזמן וגילה לו את האמת על ביאתו של המשיח, ואפילו ציין לו את התאריכים המדויקים של תחילת שירותו ושל צליבתו, אירועים הרי גורל שהיו קשורים בצורה ישירה לטיהור המקדש בדניאל ח'. במילים אחרות, על פי נבואה זו, מות המשיח והמשפט הם נושאים שזורים זה בזה בצורה בלתי נפרדת.

`מדוע כה משמעותי שמותו המכפר של המשיח, כפי שהוא מתואר בדניאל 9:24-27, קשור בצורה ישירה למשפט בדניאל 8:14? איזו אמת חשובה נגלית לנו על סמך קשר זה?`