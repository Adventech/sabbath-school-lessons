---
title: '2,300 הימים וזמן הקץ'
date: 01/05/2023

---

`קראו דניאל 8:17,19,26. על איזו תקופה היסטורית מצביע החזון בדניאל ח' על 2,300 הימים על פי המלאך, ומדוע חשוב להבין זאת?`

ישנם הטוענים ש-2,300 הימים בנבואה הם ימים מילוליים. הם גם סבורים שהקרן הקטנה בדניאל ח' מסמלת את המנהיג הצבאי הסלאוקי אנטיוכוס אפיפנס (216-164 לפנה"ס), שתקף את ירושלים וטימא את בית המקדש - חרף העובדה שהתקופה של 2,300 הימים אינה באמת הולמת את מסגרת הזמנים של כהונתו. למעשה, פרשנות זו סותרת את דברי המלאך על כך שהנבואה מתייחסת לימים רחוקים (לְיָמִים רַבִּים - פסוק 26), דהיינו לאחרית הימים - ואנטיוכוס בטוח לא חי בימי הקץ!

בדניאל ח', גבריאל מתחיל לפרש את הנבואה על 2,300 הימים. הוא מסביר לדניאל שהאיל בעל הקרניים מסמל את מלכי מָדַי ופרס, בעוד שתייש הוא מלך יוון. למרות שהמלאך אינו נוקב בשמה של הממלכה השלישית - בניגוד לממלכות הקודמות - הקרן הקטנה מסמלת מן הסתם את רומא (דניאל 8:9,23,24). לאחר מכן, גבריאל עובר לתיאור פזה דתית-פוליטית של רומא, שבה "תַשְׁלֵךְ אֱמֶת אַרְצָה" (דניאל 8:10-12,25) ותתערב בכהונתו השמימית של המשיח (דניאל 8:10-12). טיהור המקדש בדניאל 8:14 הוא נקודת השיא של הפרק ותשובתו לניסיונם של הכוחות הארציים והרוחניים לערער את סמכותו של אלוהים. זהו למעשה חלק משמעותי מפתרונו של אלוהים לבעיית החטא.

גבריאל מסביר לדניאל לפרטי פרטים את מקומה של נבואה זו בלוח הזמנים של אלוהים. בסוף פרק ח' אנו רואים בוודאות שדניאל לא הבין את החלק בנבואה המדבר על 2,300 הימים (דניאל 8:27). החלק הקודם על האיל, התיש והקרן הקטנה כבר פורש, ושני הכוחות הראשונים אפילו צוינו בשם (דניאל 8:20,21). ואולם, החלק הקשור לטיהור המקדש לא הוסבר.

המלאך גבריאל, שהופיע לדניאל בחזון בפרק ח', מופיע שוב גם בפרק ט' ואומר לנביא: "בִּתְחִלַּת תַּחֲנוּנֶיךָ יָצָא דָבָר וַאֲנִי בָּאתִי לְהַגִּיד כִּי חֲמוּדוֹת אָתָּה וּבִין בַּדָּבָר וְהָבֵן בַּמַּרְאֶה" (דניאל 9:23). איזה מראה? כפי שנראה בשיעור של מחר, אותו מראה הוא החזון על 2,300 הימים - החלק היחיד בנבואה הקודמת בדניאל ח' אשר המלאך לא פירש לדניאל.

`גבריאל קרא לדניאל "חֲמוּדוֹת" [איש אהוב]. מה אנו למדים מכך על הזיקה הקרובה בין השמים לארץ?`