### הקדמה

בשורת שלושת המלאכים

ב-22 באוקטובר 1844, שבוע בלבד לפני "האכזבה הגדולה", במשפחה לותרנית אדוקה נולד ילד בשם פרידריך ניטשה, אשר ברבות הימים הפך לאחד האתאיסטים המשפיעים ביותר של התקופה המודרנית. מאחר ולתפיסתו אלוהי הנצרות גוסס במערב, ניטשה התרעם על ההשפעה המוסרית המתמשכת של הנצרות ולעג לה כ"מוסר עבדים" - המוסר של החלשים, שבניסיונם להגן על עצמם מהחזקים יותר המציאו מושגים טיפשיים כגון "אֶהֱבוּ אֶת אוֹיְבֵיכֶם". עבור ניטשה, על המודרניות להתנער ממושגים מיושנים כ"טוב ורע"; למעשה, אחת הדמויות שבספרו "כה אמר זרתוסטרא" הצהירה: "נפצו את לוחות התורה הישנות!" (כשהכוונה היא כמובן לעשרת הדיברות).

שנת 1844 חשובה גם כן עבור קרל מרקס, אבי הקומוניזם. ספרו  של מרקס, "כתבי יד כלכליים ופילוסופיים מ-1844", נכתב על ידו באותה שנה, על אף שלא הוצא לאור עד 1932 בברית המועצות. אותם כתבי יד מגלים לנו את תחילת ההתפתחות האידיאולוגיה של מרקס, שלפיה על המציאות החומרית לעבור שלבים כלכליים שונים עד לרגע המיוחל מבחינתו שבו כלל הפועלים בעולם יתאחדו, יפילו את הקפיטליסטים המדכאים אותם וייצרו אוטופיה עלי אדמות.

שנת 1844 הייתה חשובה גם עבור צ'ארלס דרווין, שכן באותה שנה הוא סיים לכתוב יצירה שכונתה בדיעבד "המַסָּה של 1844", שבה הועלו על הכתב הביטויים הראשוניים ביותר של תיאוריית האבולוציה שלו, למרות שטרם פורסמה באופן רשמי. רק ב-1859 דרווין הוציא לאור את הספר "מוצא המינים", שבו הכריז בצורה פומבית על תפיסתו שלפיה כל המינים השונים על כדור הארץ התפתחו במשך מיליארדי שנים מאב קדמון משותף אחד, באמצעות הברירה הטבעית בלבד.

עם זאת, שנת 1844 הייתה גם שנת התגשמותה של הנבואה בדניאל ח' 14 על 2,300 הימים, ובכך השנה שבה ניטעו זרעים שהתפתחו ברבות הימים לתנועה עולמית אשר עיקר המסר שלה נועד לדחות את האידיאולוגיה המרקסיסטית, הניטשיאנית והדרוויניסטית.

כנגד מרקס, התנועה האדוונטיסטית הכריזה שהעימות הגדול בין המשיח לשטן - ולא הזרימה החומרנית של ההיסטוריה - מסביר בצורה נכונה את ההיסטוריה העולמית, אשר תגיע לסיומה לא על ידי אוטופיה קומוניסטית-מעשה בני אדם, אלא על ידי ייסודה העל-טבעית של מלכות אלוהים הנצחית.

כנגד דרווין, התנועה האדוונטיסטית לימד שמוצא החיים אינו בתהליכים מקריים של מוטציות אקראיות וברירה טבעית, אלא בכוחו של אל עליון, אשר ברא את העולם בשישה ימים ונח ביום השביעי.

כנגד ניטשה, התנועה האדוונטיסטית הכריזה לא רק על קיומו של אלוהים, אלא גם על כך שהקוד המוסרי האוניברסלי שלו ("לוחות התורה הישנות"), עשרת הדברות, עומדים על קנם כקריטריון מוחלט, החל על האנושות כולה, שעל פיו היא תישפט ביום הדין האחרון.

האם ייתכן שהתרחשותם של כל אותם אירועים ב-1844 היה צירוף מקרים בלבד? אל לנו לחשוב כך. מרקס, ניטשה ודרווין היו שלוש דמויות משפיעות, אשר יצירותיהם גרמו לאנושות נזק חסר תקנה. ואולם, אלוהים לא השאיר את העולם בחושך לגבי אותן תפיסות טועות ומטעות. על כן, לצד אותן אידאולוגיות הרסניות, הוא הקים תנועה שתעיד למען האמת שלו, אשר לרבות הימים הפכה לקהילת האדוונטיסטים שומרי שבת, המכריזה על האמת העכשווית של אלוהים לגבי אחרית הימים - בשורת שלושת המלאכים. ובכן, מסרים חשובים אלו מפריכים מן היסוד את התפיסות השגויות שקודמו על ידי אותם שלושה הוגים מרומים להחריד.

בשורת שלושת המלאכים הינה במובן מסוים "פקודת המבצע" של הקהילה האדוונטיסטית. שלושה מסרים אלו הם למעשה הבשורה בתמציתה, המוצגת בהקשר של "האמת העכשווית" (כיפא ב' א' 12) - והם למעשה במוקד הלימוד שלנו ברבעון הנוכחי.

_מרק פינלי - יליד קונטיקט, ארצות הברית, מבשר בעל שם עולמי וסגן הנשיא של הוועד הכללי של הקהילה האדוונטיסטית (גנרל קונפרנס) בין 2005-2010. לאחר פרישתו הוא שימש כעוזר אישי של נשיא הוועד הכללי של הקהילה העולמית. לפסטור פינלי ואשתו ארנסטין ישנם שלושה ילדים וחמישה נכדים._