---
title:  לירוא את אלוהים ולציית לו
date:  17/04/2023
---

`מה עוד מלמדים אותנו הכתובים לגבי פירוש הביטוי "לירוא את אלוהים"? קראו דברים ו' 2, תהלים קי"ט 73,74 וקהלת י"ב 13,14. מה מגלים לנו פסוקים אלו על תוצאותיה של "יראה" זו?`

קטעים אלו מגלים לנו קשר ישיר בין יראת ה' לבין שמירת מצוותיו. יראת ה' היא גישה של יראת כבוד כלפי אלוהים, המובילה אותנו לציות אליו. השמיים מפצירים בכל אלו שנושעו בחסדו של אלוהים לציית למצוותיו (אפסים ב' 8-10). החסד אינו פוטר אותנו מציות לתורה. הבשורה משחררת אותנו מהרשעת התורה, לא מן המחויבות לציית לה. החסד לא רק משחרר אותנו מאשמת העבר, אלא הוא גם מעצים אותנו כדי לחיות חיי קדושה וציות בהווה. שאול השליח מציין שדרך המשיח "קִבַּלְנוּ חֶסֶד וּשְׁלִיחוּת לְהָבִיא לִידֵי צִיּוּת שֶׁבָּאֱמוּנָה בְּכָל הָאֻמּוֹת לְמַעַן שְׁמוֹ" (רומים א' 5).

ישנם אנשים הדוגלים ברעיון המשונה שהישועה על ידי חסד מבטלת חלקית את תורת ה' או שהיא מצמצמת עד למינימום את חובתנו לציית לה. לתפיסתם, כל צורה של ציות היא לגליזם. הם אומרים: "אני רק רוצה את ישוע!" השאלה היא - "איזה ישוע?" ישוע שהוא המצאתנו, או את ישוע שמתוך הכתובים? המשיח של הכתובים לעולם לא ינחה אותנו לזלזל בתורתו, שהרי היא ביטוי אופיו. המשיח של הכתובים לעולם לא ילמד אותנו להמעיט בערכם של עקרונות האמונה של המקרא, המגלים בבירור את זהותו ואת תכנית הישועה שלו לעולם. בנוסף, המשיח של הכתובים לעולם לא יגרום לנו לצמצם את תורתו לאמירות שטחיות וצדקניות, חסרות כל רלוונטיות לחיינו הרוחניים. המשיח הוא למעשה התגלמות עקרונות האמונה במלואם. ישוע הוא עצם האמת שלבשה בשר ושכנה בתוכנו.

פנייתו של ישוע לעולמנו באחרית הימים דרך ספר התגלות היא שנקבל את מה שיש לו להעניק לנו. ספר זה קורא לנו "לירוא את אלוהים", יראה הבאה לידי ביטוי באמונתנו בכוחו לגאול אותנו ולהעניק לנו את הכוח לחיות חיי קדושה וציות לתפארתו של אלוהים.

`ישוע אמר: " אַל תִּפְחֲדוּ מִן הַהוֹרְגִים אֶת הַגּוּף שֶׁאֵין בִּיכָלְתָּם לַהֲרֹג אֶת הַנֶּפֶשׁ, אֶלָּא יִרְאוּ מִזֶּה אֲשֶׁר יָכוֹל לִגְרֹם הֵן לְאָבְדַן הַנֶּפֶשׁ וְהֵן לְאָבְדַן הַגּוּף בְּגֵיהִנּוֹם" (מתי י' 28). כיצד עוזרות לנו מילים אלו להבין את משמעות הביטוי "לירוא את אלוהים"?`