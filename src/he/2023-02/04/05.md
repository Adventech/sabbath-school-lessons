---
title:  תנו כבוד לאלוהים
date:  19/04/2023
---

חקר השימוש בביטוי המקראי "לתת כבוד לאלוהים" (התגלות י"ד 7) מגלה לנו שבאופן מעניין הוא מופיע לעיתים קרובות בהקשר המשפט האלוהי (יהושע ז' 19; שמואל א' ו' 5; ירמיהו י"ג 15,16; מלאכי ב' 2), בדיוק כפי שקורה גם במקרה של בשורת שלושת המלאכים. אותו קשר מופיע גם כן בהתגלות י"ט 1,2: "הַלְלוּיָהּ! הַיְשׁוּעָה וְהַכָּבוֹד וְהַגְּבוּרָה לֵאלֹהֵינוּ, כִּי אֱמֶת וְצֶדֶק מִשְׁפָּטָיו".

`קראו קורינתים א' ג' 16,17, ו' 19,20 ו-י' 31. מהי אחת הדרכים שבה אנו יכולים לתת כבוד לאלוהים לפי קטעים אלו?`

על פי שאול השליח, הגוף שלנו הוא היכלו של רוח הקודש, משכן אשר קדושתו נובעת מנוכחותו של אלוהים. הכתובים קוראים לנו לתת כבוד לאלוהים בכל תחומי חיינו. כאשר אלוהים עומד במרכז חיינו, אנו מרגישים רצון עז לתת כבוד לשמו - בתזונה, בלבוש, בבידור וגם באינטרקציות עם הזולת. אנו נותנים כבוד לאלוהים כשאנו מגלים את אופיו האוהב לעולם באמצעות מחויבותנו לעשות את רצונו - ועובדה זו חשובה במיוחד לאור התקרבות עת משפטו של אלוהים.

`קראו רומים י"ב 1,2. מה מפציר בנו שאול השליח לגבי אופיין המוחלט של הבחירות שעלינו לקבל בחיינו?`

המילה היוונית ל"גוף" בקטע זה היא somata, מונח המתורגם בצורה הטובה ביותר כמכלול הזהות שלנו - גוף, שכל ורגשות. באחד התרגומים לאנגלית (Phillips), הביטוי "עֲבוֹדָה שֶׁבַּלֵּב" מתורגם כ"סגידה אינטליגנטית" (intelligent worship). במילים אחרות, כשאנו מתחייבים לאלוהים באופן מוחלט "לירוא אותו" ו"לתת לו כבוד" בכל ההיבטים בחיינו, העובדה שאנו מקדישים לו את גופנו, את שכלנו ואת רגשותינו היא למעשה אקט של סגידה אינטליגנטית. בנוסף, לאור משפטו של אלוהים הממשמש ובא, הבחירה לשמוע לאלוהים ולציית לו היא אכן רעיון טוב.

`חשבו על מה שאתם עושים עם גופכם. מה עליכם לעשות כדי לוודא שאתם נותנים כבוד לאלוהים באמצעותו?`