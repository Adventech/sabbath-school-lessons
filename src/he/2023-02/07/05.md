---
title: 'בשורה, משפט ובריאה'
date: 10/05/2023

---

שימו לב למסר של המלאך הראשון: בשורת עולם, עת משפטו של אלוהים, השתחוו לבורא! שימו לב איזה קשר הדוק יש בין רעיונות אלו. כאשר אנו עומדים מול הבורא שלנו בעת המשפט, תקוותנו טמונה אך ורק בבשורה. "לָכֵן אֵין עַכְשָׁו שׁוּם הַרְשָׁעָה עַל אֵלֶּה שֶׁנִּמְצָאִים בַּמָּשִׁיחַ יֵשׁוּעַ, הַמִּתְהַלְּכִים שֶׁלֹּא כַּבָּשָׂר אֶלָּא לְפִי הָרוּחַ" (רומים 8:1). אין שום הרשעה עכשיו – ועל אחת כמה וכמה לא בעת המשפט! המסר על אלוהים כבורא הוא מרכזי לאמת העכשווית, במיוחד כאשר תורת האבולוציה בלבוש נוצרי מאיימת להרוס את בסיס האמונה במשיח. ואולם, באמצע התקפות אלו, אלוהים הקים קהילה, עם אשר עצם שמו מעיד כנגד תורת האבולוציה - עם אשר עליו להכריז את האמת הבסיסית על אלוהים כבוראנו וגואלנו.

`קראו אפסים 3:9, קולוסים 1:13-17, התגלות 4:11,18 ורומים 5:17-19. מה מלמדים אותנו פסוקים אלו על ישוע כבורא וגואל?`

שימו לב כמה הדוק הקשר בין ישוע הבורא לבין ישוע הגואל. ברגע שתפקידו כבורא מופחת - מה שקורה באופן בלתי נמנע בתורת האבולוציה - תפקידו כגואל גם עולה בספק. כיצד ייתכן שישוע בא לגאול אותנו מחטא, מוות, סבל ואלימות - כשאותם אלמנטים על פי תורת האבולוציה הם אמצעי הבריאה עצמה?! האם אלוהים מנסה לגאול אותנו מעצם התהליך שבאמצעותו ברא אותנו לכאורה?! זהו שקר מסוכן ביותר!

ואף גרוע מכך, תורת האבולוציה בזה לעצם הרעיון של מותו המכפר של ישוע על הצלב. מדוע? שאול השליח קושר באופן בלתי נפרד בין כניסת החטא לעולם דרך אדם לבין מותו של ישוע (ראו רומים 5:17-19). אם כן, בין אדם לישוע קיים קשר ישיר. לעומת זאת, בכל מודל של תיאוריית האבולוציה אף אדם נטול חטא לא היה יכול להכניס את החטא לעולם, שהרי המוות עצמו - מיליוני שנות מוות - היה לכאורה כוח הכרחי ביצירתו של אדם מלכתחילה!

ובכן, כבר מתחילתה, תורת האבולוציה הורסת את הבסיס המקראי לכפרת החטאים על הצלב. בניגוד לכך, אנו כאדוונטיסטים שומרי שבת קוראים לאנושות להשתחוות לבורא ובכך עומדים כעדים חיים נגד הטיה זו.