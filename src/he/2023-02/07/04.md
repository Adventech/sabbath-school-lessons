---
title: 'אלוהים קרוב אלינו'
date: 09/05/2023

---

האל הכביר אשר ברא את השמש, הירח והכוכבים ושבאמצעות כוחו המדהים ברא את כדור הארץ שלנו ומילא אותו ביצורים חיים, הוא אותו אלוהים אשר מעוניין בכל אחד מאיתנו באופן אישי. הוא האל ששחרר את עמו מעבדות מצרים, הנחה אותם במסעותיהם במדבר, הוריד להם מן מהשמים, הפיל את חומות יריחו והביס את אויביו של עם ישראל. אותו אל שהשתמש בכוחו האינסופי כדי לברוא את היקום משתמש באותו כוח אינסופי כדי להביס את כוחות הרוע הנלחמים על נשמותינו.

`קראו קורינתים ב' 5:17, תהלים 139:15,18, מעשי השליחים 17:27 וקולוסים 1:17. מה מלמדים אותנו פסוקים אלו על הקרבה שלנו לאלוהים?`

התיאולוגים מדברים לא פעם על הטְרַנְסְצֶנְדֶנְטִיוּת של אלוהים - העליונות והנשגבות של אלוהים ביחס לבריאה. מאידך, הם גם מדברים על האִימָנֶנְטִיוּת של אלוהים - מושג שלפיו אלוהים שוכן בתוך עולמנו, וכפי שסיפורי המקרא מגלים לנו, גם מעורב בו הצורה אישית. על אף שאלוהים שוכן "מָרוֹם וְקָדוֹשׁ" [למעלה מעלה], הוא גם נמצא "אֶת-דַּכָּא וּשְׁפַל-רוּחַ" [עם עני ומדוכא - למטה מטה] (ישעיהו 57:15). כפי שישוע עצמו אמר כאשר הוא דיבר אל חסידיו הנאמנים: "אֲנִי בָּהֶם וְאַתָּה בִּי כְּדֵי שֶׁיֻּשְׁלְמוּ לִהְיוֹתָם אֶחָד, לְמַעַן יֵדַע הָעוֹלָם כִּי אַתָּה שְׁלַחְתַּנִי וְאָהַבְתָּ אוֹתָם כְּמוֹ שֶׁאָהַבְתָּ אוֹתִי" (יוחנן 17:23). אין קרבה גדולה יותר מזו!

הבשורה המדהימה על אלוהינו היא שגדולתו וכוחו הכביר כה עצומים שהם חוצים את הקוסמוס כולו וחודרים לחיינו! הוא הבטיח לנו לברוא אותנו מחדש, לעצב, לשנות ולשחזר אותנו על פי דמותו. חשבו על משמעותה המדהימה של הבטחה זו! האל שברא ומכלכל מיליארדי גלקסיות הוא אותו אל שלא רק ש"בּוֹ אֲנַחְנוּ חַיִּים וּמִתְנוֹעֲעִים וְקַיָּמִים" (מעשי השליחים 17:28), אלא שגם פועל בלבנו ומעניק לנו לב חדש, מטהר אותנו מחטאינו והופך אותנו ליצורים חדשים במשיח. איזו מחשבה מנחמת שאל כביר זה אוהב אותנו ודואג לנו!

`כיצד אנו יכולים ללמוד להפיק תקווה ונחמה מהבנת האימננטיות של אלוהים? או שמא עובדה זו מפחידה אתכם, שכן אלוהים יודע אפילו את הסודות הכמוסים ביותר שלכם? כיצד יכולה הבשורה להביא לכם שלווה בלב באשר לעניין זה?`