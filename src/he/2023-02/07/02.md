---
title:  עזרה בעת צרה
date:  07/05/2023
---

לאחר עלייתו לשמים (מעשי השליחים א' 9), ישוע ביקר את השליח האחרון שהיה בחיים באותה עת - את יוחנן, שהוגלה לאי פטמוס על ידי הקיסר הרומי האכזרי דומיטיאנוס.

`קראו התגלות א' 9. ראו גם מתי י"ג 21, מעשי השליחים י"ד 22 ויוחנן ט"ז 33. מהו המסר המרכזי בפסוקים אלו עבור כל חסידי המשיח, ההולכים אחריו?`

על אף שהוא נמצא הרחק ממשפחתו, מחבריו ומקהילת המאמינים ומתמיכתם, יוחנן לא נעזב לנפשו בצרות והתלאות שהוא התמודד אתן כחסיד המשיח. שירותו טרם הסתיים - עדותו למען המשיח ממשיכה. מלאך עטוף אור מסנוור ביקר את יוחנן על אי בודד זה והביא לו מסר חשוב ישר מכיסא הכבוד של אלוהים - מסר אשר עתיד היה להדהד במסדרונות הזמן במרוצת אלפיים השנים הבאות. היה זה מסר של תקווה לכל הדורות, אך בייחוד מסר שנועד להכין את עמו של אלוהים באחרית הימים לביאתו השנייה של המשיח. מחד הוא מסר אזהרה חמור, אך מאידך הוא מסר עידוד עבור המאמינים אל מול הקשיים והצרות שהם עתידים להתמודד אתם הן בעתיד הקרוב והן באחרית הימים.

אם יזדמן לכם פעם להיכנס למערה שנחשבת למקום שבו המלאך נגלה ליוחנן והביא לו את החזון הנבואי מספר התגלות, תשימו לב מיד למילים החרוטות על שלט שנמצא בכניסה למערה, מילים המסכמות את ספר התגלות בכללותו: "יִרְאוּ אֶת אֱלֹהִים וּתְנוּ לוֹ כָּבוֹד, כִּי בָּאָה עֵת מִשְׁפָּטוֹ. הִשְׁתַּחֲווּ לְעוֹשֵׂה הַשָּׁמַיִם וְהָאָרֶץ וְהַיָּם וּמַעַיְנוֹת הַמַּיִם" (התגלות י"ד 7).

הסוגייה המרכזית בספר התגלות היא הסגידה. נבראנו כיצורים סוגדים - כל אחד מאיתנו משתחווה למישהו או משהו. ואולם, רק הסגידה לבוראנו מאפשרת לנו לגלות את תכליתם האמיתית של החיים ומעניקה לנו סיבה לחיות. ובכן, סגידה זו מעניקה לנו לא רק דבר ששווה למות עבורו, אלא - חשוב מכך -  היא נותנת לנו סיבה לחיות ובמידת הצורך גם כוח לסבול את הצרות בזמן הסוף. ואכן, ככל שהמשבר הסופי הולך ומתקרב, נבין טוב יותר את המשפט שאומר: "דֶּרֶךְ צָרוֹת רַבּוֹת עָלֵינוּ לְהִכָּנֵס לְמַלְכוּת אֱלֹהִים" (מעשי השליחים י"ד 22).

`אם משרתים נאמנים של אלוהים כמו יוחנן עברו סבל ותלאות, מה גורם לנו לחשוב שאנחנו עצמנו לא נעבור ניסיונות דומים באחרית הימים? (ראו כיפא א' ד' 12-15).`