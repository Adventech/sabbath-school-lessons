---
title:  האישה שברחה למדבר
date:  29/03/2023
---

`קראו התגלות י"ב 6 והשוו פסוק זה עם פסוקים 14-16. שימו לב לרצף האירועים, לתקיפתו של השטן כנגד "האישה" (הקהילה של אלוהים) ולהשגחתו המיוחדת של אלוהים על עמו. על אילו אירועים ממשיים מצביעים פסוקים אלו?`

התקופה הנבואית של "אֶלֶף וּמָאתַיִם וְשִׁשִּׁים יוֹם" בהתגלות י"ב 6 מקבילה לתקופה של "מוֹעֵד, מוֹעֲדִים וַחֲצִי מוֹעֵד" בהתגלות י"ב 14. בנוסף, תקופות אלו מקבילות גם כן לתקופות הנבואיות בדניאל ז' 25, התגלות י"א 2,3 והתגלות י"ג 5. מאחר ומדובר בנבואות סמליות (אף אישה ממשית בעלת כנפיים לא עפה למדבר!), אנו מתייחסים לתקופה זו כתקופה נבואית ומפרשים אותה על פי העיקרון "יום-שנה" (ראו לדוגמה במדבר י"ד 34 ויחזקאל ד' 4-6). דהיינו, אנו מבינים שכל יום נבואי שווה לשנה ממשית.

במהדורת המקרא עם ביאורים של אוניברסיטת אנדריוס כתוב על התקופה הנבואית בהתגלות י"א 2: "הפרשנים ההיסטוריציסטים [הגורסים שהאירועים ההיסטוריים נקבעים או מושפעים על ידי תהליכים שמעבר לשליטה האנושית] הבינו לרוב את התקופה של 'אלף ומאתיים ושישים יום' כאלף מאתיים ושישים שנים ממשיות, המשתרעות בין 538-1798 לספירה" (עמוד 1673, ביאור על התגלות י"א 2). על פי פרשנות זו, הכנסייה המושחתת - בתמיכתה של מדינה מושחתת - דיכאה, רדפה ולעיתים אף ביצעה מעשי טבח באנשי אלוהים הנאמנים.

רדיפה פראית ושטנית זו של מאמינים בדבר אלוהים הייתה למעשה ביטוי מוחשי לעימות הגדול בין הטוב לרע. בתום התקופה החשוכה של ימי הביניים, בזמן הרפורמציה, בני האדם מצאו את עצמם מול החלטה הרת גורל: האם יהיו נאמנים לדבר אלוהים או שמא יקבלו את תורותיהם של הכמרים ושל הקרדינלים? גם הפעם, האמת נחלה ניצחון אדיר באמצעות העם של ה' - אנשי אלוהים שנשארו נאמנים לו מול ההתנגדות העזה של כוחות הרוע.

למרות האירועים הקשים המתוארים בפסוקים אלו, כדאי לשים לב שהם מכילים גם ביטויים מעודדים במיוחד, המבטאים את דאגתו והשגחתו של אלוהים על עמו. לדוגמה, בהתגלות י"ב 6 מופיע הצירוף "מָקוֹם מֵאֵת הָאֱלֹהִים". בהתגלות י"ב 14 כתוב שהאישה "כולכלה" במדבר ובפסוק 16 כתוב ש"הָאָרֶץ עָזְרָה לָאִשָּׁה". בזמנים של רדיפה קשה, אלוהים השגיח על קהילתו - וכפי שהוא עשה אז הוא ימשיך לעשות זאת גם עבור שארית הפליטה באחרית הימים!

`חשבו על תקופה קשה או על תקופה של ניסיונות בחייכם, כשהייתם יכולים להישבר ולהתייאש בקלות, אך אלוהים דאג ל"מקום מפלט" עבורכם שבו הוא "כלכל" אתכם בזמן האתגרים. כיצד דאג לכם אלוהים כשהזדקקתם לכך ביותר?`