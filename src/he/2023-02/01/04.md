---
title:  קבלת נצחונו של המשיח
date:  28/03/2023
---

הכתובים מלמדים אותנו חד-משמעית שישוע מעולם לא הפסיד אפילו קרב אחד מול השטן. ישוע הוא המנצח הגדול על כוחות הרוע. להאמין שישוע נחל ניצחון כנגד פיתוייו של השטן הוא דבר אחד, אך להאמין שניצחונו הוא גם נצחוננו - זהו דבר אחר לגמרי!

`קראו התגלות י"ב 10. כיצד מעודדת אתכם העובדה שה"שׂוֹטֵן" וה"מְקַטְרֵג" שלנו הושלך מן השמים?`

אף על פי שהמאבק ממשיך עלי אדמות, השטן כבר הובס. עובדה זה תקפה לא רק לגבי ניצחונו הסופי של המשיח בשיאה של ההיסטוריה האנושית, אלא גם לגבי המלחמה שלנו כנגד "הרשויות והשררות" של הרוע בחיינו האישיים. מאמינים רבים חיים בתחושה של תבוסה מתמדת ושל תסכול. הם היו רוצים לנחול ניצחון על גישות או על הרגלים מסוימים בחייהם, אך הם אינם נאחזים במציאות ניצחונו של המשיח עבורם.

`קראו התגלות י"ב 11. כיצד המשיח מבטיח לנו את הניצחון בקטע זה?`

במסרים לשבע הקהילות בספר התגלות אנו מוצאים שבע פעמים את המילה "הַמְנַצֵּחַ". כאן, בהתגלות י"ב 11, אנו נתקלים שוב במושג זה של ניצחון. ביוונית עתיקה, הפועל "לנצח" הוא "nikao", ומשמעותו המילולית היא "לכבוש, להתגבר, להביס, לצאת מנצח". שימו לב באילו תנאים מתאפשר לנו הניצחון - על פי התגלות י"ב 11 כתוב שהוא ניתן לנו "בְּדַם הַשֶֹה".

בחזון הנבואי שבהתגלות ה' 6, יוחנן נושא את עיניו לשמיים ורואה "שֶׂה כְּמוֹ טָבוּחַ". למעשה, עיני כל דרי השמים נשואות אל קורבן המשיח - שהרי אין הוכחה נשגבת ובלתי מעורערת יותר לאהבתו האינסופית של אלוהים מאשר קרבנו של המשיח על הצלב!

כשאנו מקבלים באמונה את מה שהמשיח עשה למעננו, החוב המוסרי שלנו מתבטל ואנו עומדים שלמים וללא דופי לפני אלוהים. חטאינו נסלחים (קולוסים א' 14, אפסים א' 7, קולוסים ב' 14) ו"שׂוֹטֵן אַחֵינוּ" מובס ומושלך מנוכחותו של אלוהים (התגלות י"ב 10). אנו נגאלים, מנצחים ונושעים לא בזכות מעשינו הטובים, אלא בזכות ניצחונו של ישוע המשיח למעננו.