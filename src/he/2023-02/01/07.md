---
title: 'נקודות למחשבה'
date: 31/03/2023

---

במובן מסוים, ניתן לומר שלאלוהים פשוט לא הייתה ברירה אחרת: מאחר והוא ביקש לברוא יצורים שיאהבו אותו ואת הזולת, הוא "נאלץ" לברוא אותם חופשיים. אילולא נבראו עם רצון חופשי, נבצר היה מאיתנו לאהוב - וכיצד היה נראה היקום ללא אהבה? הוא היה לא יותר מנגנון חסר דעת שהיה פועל על פי החוקים הנוקשים של סיבה ותוצאה. היצורים היו נטולי רצון חופשי ובחירה חופשית: הם היו למעשה חבילות חלקיקים תת-אטומיים של בשר ודם הכפופות לחוקי הפיזיקה - ותו לא. אין ספק שזאת איננה תמונה מושכת במיוחד, והיא גם לא ממחישה את המציאות כפי שאנו תופסים אותה. לדוגמה, מי מאיתנו באמת חושב שאהבתנו להורים, לילדים או לבני הזוג שלנו היא לא יותר מסידור טכני של אטומים?

"שלטונו של הקדוש ברוך הוא מבוסס על תורת האהבה; אושרם של כל היצורים התבוניים תלוי בהיותם שרויים בהרמוניה מוחלטת עם עקרונות הצדקה הנשגבים של ה’. האלוהים חפץ שכל ברואיו ישרתו אותו באהבה, מתוך הערכה לאופיו ולמהותו. אין לו חפץ בציות כפוי. הוא מעניק לכול את חופש הבחירה, כדי שהכול יוכלו לשרת אותו מרצון. כל עוד הכירו ברואיו של ה’ בברית האהבה, שררה הרמוניה מוחלטת ביקום. צבאות השמיים ששו להגשים את תכליתו של הבורא. הם הפיקו הנאה רבה כאשר שיקפו את תפארת האל והפגינו את תהילתו. כל עוד אהבתם לבורא הייתה עילאית ונשגבת, הם אהבו זה את זה במסירות אין קץ. מחלוקת לא צרמה או הפרה את ההרמוניה השמיימית" - אלן ווייט, אבות האומה ונביאי ישראל, 18.

**שאלות לדיון**:

`מדוע פרק י"ב בהתגלות הוא הקדמה מתבקשת לבשורת שלושת המלאכים, במיוחד לאור הקרב הגדול שעתיד להתחולל באחרית הימים?`

`כיצד מעודד אתכם פרק י"ב בהתגלות אל מול הפיתויים והניסיונות שאתם מתמודדים אתם מדי יום?`

`יש הסבורים שמעשינו נקבעים במידה ניכרת על ידי התורשה והשפעות הסביבה שלנו. האם אתם מסכימים עם אמירה זו? איזה תפקיד יש לבחירתנו בקביעת התנהגותנו? שוחחו על היחס שבין בחירותנו לבין כוחו הפועל של אלוהים בחיינו?`