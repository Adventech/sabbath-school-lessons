---
title: הָעֲזִיבָה
date: 12/06/2023

---

`קראו תסלוניקים ב' 2:3,4,9-12. מה מנבא כאן שאול השליח לגבי אחרית הימים? אלו סימני היכר הוא מעניק לנו על החיה - הכוח שמאחורי צורר המשיח?`

שאול השליח מזהיר את קהילת המאמינים מ"עזיבת" האמת של דבר אלוהים. הוא מוטרד מזרעי הכפירה הקיימים כבר בקהילה בת זמנו, שעתידים היו להניב פרי באושים במהלך כל הדורות טרם חזרתו של ישוע. לקהילה חדרה ברבות הימים בשורה מזויפת, אשר עיוותה את דבר אלוהים. ובכן, העומד מאחורי כפירה זו הוא לא אחר מהשטן עצמו - הוא למעשה "אִישׁ הָרֶשַׁע [...] הַמִּתְקוֹמֵם וּמְרוֹמֵם עַצְמוֹ עַל כָּל הַנִּקְרָא אֱלוֹהַּ אוֹ קֺדֶשׁ" [...] ואשר "יֵשֵׁב בְּהֵיכַל הָאֱלֹהִים בְּהַצְהִירוֹ עַל עַצְמוֹ שֶׁהוּא אֱלֹהִים" (תסלוניקים ב' 2:4).

עם זאת, "המסית הגדול" פועל באמצעות סוכנים אנושיים בהשגת מטרותיו. על פי סימני ההיכר בדניאל והתגלות, הקרן הקטנה בדניאל ז', החיה בהתגלות י"ג ו-י"ד ו"אִישׁ הָרֶשַׁע" בתסלונוקים ב' ב' מצביעים כולם על אותה הישות. על פי הביאור למקרא של הקהילה האדוונטיסטית (The SDA Bible Commentary, Volume 7, p. 271), "ההשוואה בין הנבואות בספר דניאל על הכוח המגדף היורש את רומא הפגאנית [...] לבין התיאור המילולי של יוחנן על החיה הדומה לנמר [...] מגלה קווי דמיון רבים בין שלושה דימויים אלו [הקרן הקטנה, החיה ואיש הרשע]. עובדה זו מובילה אותנו למסקנה שדניאל, שאול ויוחנן מדברים על אותו כוח: [...] האפיפיורות".

בנוסף, חשוב מאוד לזכור שהנבואות המקראיות מתארות מערכת דתית אשר השחיתה את דבר אלוהים והחליפה את הבשורה במסורות אנושיות, רחוקות מאוד מהאמת של הכתובים. נבואות אלו ניתנו לנו על ידי אל אוהב, שביקש להכין לו עם לפני ביאתו של המשיח. נבואות אלו הן למעשה נזיפה גלויה לאותם ארגוני דת כופרים שנסחפו רחוק מדבר אלוהים, ולא בהכרח לאנשים הפרטיים שבתוכם (ראו התגלות 18:4). המסר שלנו הוא על מערכת שהוליכה שולל רבבות בני אדם במהלך ההיסטוריה. ואולם, אנשים אלו אהובים עד מאוד על ידי המשיח ולכן עלינו להתייחס אליהם בהתאם.

`"לָכֵן כָּל מַה שֶּׁתִּרְצוּ שֶּׁיַּעֲשׂוּ לָכֶם בְּנֵי הָאָדָם, כֵּן גַּם אַתֶּם עֲשׂוּ לָהֶם, כִּי זֺאת הַתּוֹרָה וְהַנְּבִיאִים" (מתי 7:12). כיצד עלינו ליישם עיקרון זה לגבי סוגיית החיה בהתגלות י"ג ו-י"ד?`