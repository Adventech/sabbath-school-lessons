---
title: 'השבת והמנוחה הנצחית'
date: 18/05/2023

---

השבת היא חוף מבטחים עבור עולם מוטרד ויגע. מדי שבוע אנו מניחים בצד את דאגות העולם הזה ומחפשים מחסה במפלט של אלוהים - השבת. ההוגה היהודי המפורסם, אברהם הרשל, כינה את השבת "ארמון בזמן" - The Sabbath: Its Meaning for Modern Man [השבת: משמעותה לאדם המודרני] (New York: Farrar, Straus, and Giroux, 2005), p. 12). מדי שבעה ימים, ארמון אלוהי זה יורד מן השמים לארץ והקדוש ברוך-הוא מזמין אותנו לגשת לנוכחותו הנשגבת ולבלות 24 שעות בחברתו.

בהקדמת ספרו של השל על יופייה וקדושתה של השבת, סוזנה השל, בתו, מתארת את משמעותה של השבת במילים הבאות: "השבת היא מטפורה של גן העדן ועדות לנוכחותו של אלוהים בקרבנו; בתפילותינו אנו מביטים קדימה בציפייה לעידן המשיחי העתיד לבוא, שיהיה דומה ליום שבת, וכל שבת שבועית מכינה אותנו לחוויה ההיא: מי שלא ילמד להתענג על יום השבת [...] ייבצר ממנו ליהנות מטעמו של הנצח בעולם הבא" (עמוד XV).

בשבוע הבריאה, המשיח כונן מעון מיוחד עבורנו, שבו אנו יכולים לתפוס מחסה ולהרגיש מוגנים. מלאכתו תמה ונשלמה. מנוחתנו ביום השבת משמעה מנוחה בזרועותיו האוהבות של אלוהים. אנו נחים בציפייה למנוחתנו הנצחית בשמים החדשים והארץ החדשה הממשמשים ובאים.

`קראו ישעיהו 65:17, 66:22, כיפא ב' 3:13 והתגלות 21:1. כיצד שמירת השבת מצביעה קדימה על ימי הנצח?`

אותו אל שברא את עולמנו גם יברא אותו מחדש, והשבת תישאר כסמל נצחי להיותו בוראנו (ישעיהו 66:23). למעשה, ביהדות נהוג לראות בשבת סמל וטעימה של "העולם הבא".

המסר של שלושת המלאכים המעופפים באמצע השמים, המפציר בנו להשתחוות לבורא, הוא תשובתו של האל לייאוש העמוק המורגש על ידי רבים במאה העשרים ואחת. מסר זה מצביע לנו על בוראנו וגואלנו, אשר לאחר המשפט ומיגור החטא יעשה הכל חדש. "אָמַר הַיּוֹשֵׁב עַל הַכִּסֵּא: 'הִנְנִי עוֹשֶׂה הַכֺּל חָדָשׁ.' וְאָמַר: 'כְּתֺב, כִּי הַדְּבָרִים הָאֵלֶּה נֶאֱמָנִים וַאֲמִתִּיִּים הֵם.'" (התגלות 21:5).

`כיצד אתם יכולים להפוך את יום השבת לטעימה של השמים בחייכם ובמשפחתכם?`