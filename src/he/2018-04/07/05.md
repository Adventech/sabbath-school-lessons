---
title: 'המועצה בירושלים'
date: 14/11/2018

---

`קראו מעשי השליחים 15:1,2 וגלטים 2:11-14. מה היו שתי הסוגיות אשר עוררו סכסוכים חמורים בקרב הקהילה הקדומה?`

הקהילה הקדומה עמדה מול איום ממשי על אחדותה. מאמינים אחדים מכת הפרושים סברו שהישועה מיועדת אך ורק לנימולים, שהרי רק הם שייכים, לדבריהם, לעם הברית של אלוהים. בנוסף, הם גם האמינו שנאמנותם לאלוהים דורשת מהם להימנע מכל מגע עם הגויים – מגע אשר, לדעתם, עלול להעמיד בסכנה את עצם ישועתם.

ליהודים היו מסורות קפדניות באשר ליחסיהם עם הגויים. מסורות אלו הפכו עד מהרה לאבן נגף עבור הקהילה המשיחית הצעירה כאשר השליחים החלו לבשר לגויים שרצו להיות תלמידי המשיח. מאחר והמשיח היה אמור להיות מושיעו של עם הברית, האם הגויים לא היו צריכים להפוך קודם ליהודים ולציית לאותן מצוות הברית במידה והיו רוצים להיוושע?

`קראו מעשי השליחים 15:3-22. מה היו כמה מהסוגיות שדנו בהן במועצה בירושלים?`

סוגייה זו הייתה מושרשת בפולמוסים לא מעטים על פרשנות מספר סיפורים תנ"כיים הקשורים לברית המילה וליחסים עם הגויים. השליחים, הזקנים והנציגים מאנטיוכיה התכנסו לעיין בנושא זה, אך מאמציהם לפתור את המשבר עלו בתוהו.  

או אז, כיפא, בר-נבא ושאול נשאו כל אחד נאום בעניין זה. נאומו של כיפא התייחס הן לחזון אשר קיבל מאלוהים בנושא והן למתנת רוח הקודש, אשר סללה את הדרך לעבודת הבישור עבור הגויים. מיד לאחר מכן, שאול ובר-נבא חלקו עם הנוכחים סיפורים על אותות ומופתים אשר עשה אלוהים על ידם בקרב הגויים. כתוצאה מכך, עיניהם של אנשים רבים נפקחו לאמת. כיפא אמר: "אָנוּ מַאֲמִינִים שֶׁבְּחֶסֶד הָאָדוֹן יֵשׁוּעַ הַמָּשִׁיחַ נוֹשַׁעְנוּ, כָּמוֹנוּ כְּמוֹהֶם [ז"א הגויים] (מעשי השליחים 15:11). מאות שנים של מסורת התרסקו באותו רגע מדהים לאור הבשורה. 

`האם קרה לך בעבר ששינית את דעתך בנושא מהותי הקשור לאמונה? מה למדת מאותה חוויה אשר יכול לסייע לך במידה ותצטרך אי פעם להעמיד שוב נושא מהותי בסימן שאלה?`