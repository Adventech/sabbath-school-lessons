---
title: 'פתרון לא קל'
date: 15/11/2018

---

העובדה שהקהילה באנטיוכיה שלחה נציגים לירושלים על מנת למצוא פתרון לסכסוך שאתו התמודדה מעידה על רמת אמון מאוד גבוהה מצדה כלפי המנהיגים בירושלים. ועם זאת, לאחר שעות רבות של דיונים ללא הכרעה בין השליחים לבין הזקנים, היה זה יעקב – אחיו של ישוע וככל הנראה גם נשיא מועצת השליחים – שקיבל החלטה שקולה בעניין (מעשי השליחים 15:13-20). בסופו של יום, המועצה הגיעה להכרעה שאין צורך לגייר את הגויים ובכך להכריחם להימול, אם ברצונם להיחשב למשיחיים.

`קראו עמוס 9:11,12 וירמיהו 12:14-16. אלו נבואות מוצאים אנו בקטעים אלו לגבי העמים השכנים לישראל?`

בעוד שיעקב מצטט מעמוס ט', אנו מוצאים במקביל, אצל נביאים שונים, רמיזות לגאולתם של עמים אחרים. כוונתו של אלוהים הייתה להושיע את כלל אומות העולם על ידי עדותה וחוויתה של ישראל כעם נבחר. למעשה, קריאתו של אברהם הייתה כרוכה מלכתחילה בברכה לכל משפחות האדמה (בראשית 12:1-3). 

הדרכתו של רוח הקודש, עבודת הבישור של כיפא, בר-נבא ושאול בקרב הגויים ותשובתם של מספר כה רב מהם היו הוכחות חותכות, אשר הכריעו את הכף לטובת קבלת החלטתו של יעקב במועצה בירושלים. עדויות אלו סייעו למנהיגי הקהילה בירושלים להגיע למסקנה שרבות מנבואות התנ"ך התגשמו לנגד עיניהם.

לאמיתו של דבר, הקדוש ברוך הוא כבר נתן בתורה חוקים לגבי נוכחותם של הגויים בקרב עם ישראל והגדיר את המגבלות הכרוכות בכך (ויקרא י"ז ו-י"ח). יעבק עצמו התייחס אליהם בהחלטתו (מעשי השליחים 15:29). ככל שהזמן חלף, התברר לכולם ביתר שאת שאלוהים קרא לגויים להצטרף לעמו ולקבל את ישועתו במשיח. הדרכתו של רוח הקודש העמיקה להם את הבנת הכתובים וגילה להם אמיתות כבירות אשר לא הבינו אותן קודם לכן.

במעשי השליחים 15:30-35 כתוב לנו מה הייתה תגובתם של המאמינים באנטיוכיה להכרעת מועצת השליחים בירושלים: "כְּשֶׁקָּרְאוּ הָאַחִים אֶת הָאִגֶּרֶת נִתְמַלְּאוּ שִׂמְחָה עַל הָעִדּוּד" (מעשי השליחים 15:31). ובכן, במעשי השליחים ט"ו יש לנו דוגמה מופתית של האופן שבו הקהילה הקדומה מנעה משבר אחדות חמור על ידי ציות לדבר אלוהים, אהבה ואמון הדדי, הכל תחת הדרכתו של רוח הקודש.

`כיצד מלמד אותנו סיפור זה עד כמה חשוב לא רק לשמוע את דעותיהם של אחרים, אלא גם לשקול אותן בכובד ראש, על אף שהן לא בדיוק הדברים אשר היינו רוצים לשמוע אותם?`