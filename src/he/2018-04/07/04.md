---
title: 'הדרכתו של רוח הקודש'
date: 13/11/2018

---

דיווחים על קורנליוס ועל האירועים המדהימים בקיסריה הגיעו עד מהרה למנהיגי הקהילה המשיחית בירושלים, והם מצדם ביקשו מכיפא לתת דין וחשבון על מה שהתרחש שם. הם חשו עלבון מהחלטתו של כיפא להיכנס לביתם של אנשים ערלים ולאכול אתם, מאחר שלפי הפרשנות היהודית לתורה, ליהודים המאמינים היה אסור לאכול עם הגויים (מעשי השליחים 11:3).

`קראו מעשי השליחים 11:4-18. כיצד מסביר כיפא את פעולתו ואת הדרכתו של רוח הקודש באירוע זה? מה הנקודה העיקרית שאותה הוא מנסה להעביר בשחזור האירועים?`

על אף שמאמינים אחדים העמידו בספק את לגיטימיותה של החלטתו של כיפא להטביל גויים, היו מנגד מספיק עדים (מעשי השליחים 11:12) שאשרו את העובדה שרוח הקודש אכן נגלה לגויים באותו אופן שהוא נגלה ליהודים בחג השבועות. זו הייתה עבורם הוכחה בלתי ניתנן לערעור להשגחה ולהדרכה אלוהית, ועל כן המאמינים היהודים הכירו במתן רוח הקודש לגויים. "כְּשָׁמְעָם זֹאת לֹא הֵשִׁיבוּ דָּבָר, אֶלָּא נָתְנוּ כָּבוֹד לֵאלֹהִים בְּאָמְרָם: אָכֵן גַּם לַגּוֹיִם נָתַן אֱלֹהִים לַחֲזֹר בִּתְשׁוּבָה אֱלֵי חַיִּים" (מעשי השליחים 11:18).

`קראו מעשי השליחים 11:19-24. מה היה האירוע המשמעותי הבא בחיי הקהילה?`

לא מן הנמנע שאחדים בירושלים חשבו שחזרתו בתשובם של קורנליוס וביתו הייתה אירוע חד פעמי שלא יחזור על עצמו. אך זאת לא הייתה גם תכניתו של רוח הקודש. מיד לאחר אירועים אלו, התלמידים אשר נפוצו מעבר לירושלים וליהודה מפני הרדיפה שפרצה לאחר מותו של סטפנוס (מעשי השליחים 8:1) הגיעו עד שומרון, פיניקיה, קפריסין ואנטיוכיה והכריזו שם את הבשורה – וגויים רבים קיבלו את ישוע כמושיעם. 

חשוב לציין שהתפתחות מפתיעה זו של האירועים אכן עלתה בקנה אחד עם נבואתו של ישוע (מעשי השליחים 1:8). ועם זאת, על אף שניתן היה לראות בנהירתם של הגויים לישוע המשיח אירוע מופלא, אם נשים את עצמנו לרגע בנעליהם של מאמינים יהודים אלו, לא קשה להבין שהם לא ידעו בדיוק כיצד להגיב לתופעה מפתיעה זו.

`האם גם אנו מחזיקים בעמדות צרות באשר לתכלית הקהילה ולמסר שעלינו להעביר לעולם, שעלולות להזיק לעבודת הבישור?`