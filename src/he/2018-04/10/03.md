---
title: 'מעבר חד: מעבד לבן'
date: 03/12/2018

---

בעודו אסיר ברומא, שאול פגש עבד נמלט בשם אוניסימוס, אשר ברח מקולוסוס לרומא. בשלב מסוים, שאול הבין שהוא הכיר אישית את אדונו של אוניסימוס. האיגרת אל פילימון הינה פנייה אישית של שאול אל חברו לחידוש היחסים עם העבד הנמלט.

שאול ראה ביחסים חשיבות רבה. הוא היה מודע לכך שיחסים שבורים הם מכשול לגדילה הרוחנית ולאחדות הקהילה. פילימון היה מנהיג רוחני בקולוסוס. אם הוא היה נוטר טינה לאוניסימוס, דבר זה היה מטיל כתם על עדותו המשיחית ועל עדות קהילתו לסביבתה הלא-משיחית.

`קראו פילימון 1-25. אילו עקרונות חשובים לומדים אנו מקטע זה על חידוש היחסים? וזכרו, מילת המפתח היא "עקרונות".`

למרבה תדהמתנו, שאול אינו מגנה בחריפות את סוגיית העבדות. ואולם, האסטרטגיה שלו מועילה בהרבה. השליח יוצא מתוך נקודת הנחה שהכתובים מציגים, לפיה הבשורה ממוטטת כל מחסום בין בני האדם, כולל המעמד החברתי (גלטים 3:28; קולוסים 3:10,11). שאול מחזיר את אוניסימוס לפילימון לא כעבד, אלא כבנו במשיח ו"כְאָח אָהוּב" של פילימון באדון (פילימון 16).

שאול ידע היטב איזה עתיד עגום ציפה לעבד נמלט. הוא עמד בסכנה מתמדת להיתפס. נכפה עליו לחיות בעוני ובמחסור. ואולם עתה, כאחיו של פילימון במשיח וכמשרת מתוך רצון חופשי, לאוניסימוס ציפה עתיד טוב יותר. אצל פילימון, מזון, מחסה ועבודה לא יחסרו לו. ובכן, לחידוש היחסים הייתה השפעה מכריעה בחייו של אוניסימוס. בסופו של דבר, הוא נהיה ל"אָח הַנֶּאֱמָן וְהָאָהוּב" של שאול ולשותפו למלאכת הבשורה (קולוסים 4:9). יתרה מזו, שאול היה כה נחוש ונלהב בתשוקתו לפייס בין השניים, עד כי היה מוכן לשלם מכיסו על כל בעיה כספית שנוצרה בעקבות התקרית בין שני המאמינים במשיח.

`כיצד ניתן להשתמש בעקרונות שאנו לומדים מסיפור זה על מנת להתמודד עם הלחצים והשסעים ביחסים שלנו? כיצד יכולים עקרונות אלו לשמור על אחדות קהילתכם?`