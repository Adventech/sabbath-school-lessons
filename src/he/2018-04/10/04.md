---
title: 'מתנות רוח למען אחדות הקהילה'
date: 04/12/2018

---

`כפי שראינו בשיעור הקודם, הקהילה בקורינתוס הייתה שקועה בבעיות חמורות. אלו עקרונות מציג שאול ב-1 קורינתים 3:5-11 ו-2 קורינתים 10:12-15 כאמצעים לריפוי ושיקום הקהילה, ובכך לשמירת אחדותה?`

בקטעים לעיל, השליח משרטט מספר עקרונות לאחדות הקהילה. הוא מצביע על כך שהמשיח משתמש במגוון פועלים על מנת לבצע מלאכות שונות בקהילה, ושכולם עובדים יחד למען בניית מלכות אלוהים (1 קורינתים 3:9).

הקדוש ברוך הוא קורא לנו לשתף פעולה, ולא להתחרות בינינו. כל מאמין ניחן על ידי אלוהים בכשרונות ובהזדמניות לבשר על מנת שייקח חלק בשירות למען גוף המשיח – הקהילה (1 קורינתים 12:11). אין כאן חלוקה למתנות גדולות ומתנות פעוטות. כולן נחוצות לקהילת המשיח (1 קורינתים 12:18-23). המתנות והכישורים שאלוהים חנן אותנו בהם אינם מיועדים להאדרה עצמית, אלא מוענקים לנו על ידי רוח הקודש כדי שניקח חלק בהפצת הבשורה.

כל השוואה ביננו לבין אחרים שגויה ולא במקום, מאחר והיא עלולה לגרום לנו להתייאש, או, מנגד, להתרברב. אם נתפוס את האחרים כ"נעלים" יותר מאיתנו בפער ניכר, בסוף נמצא את עצמנו מדוכדכים ומיואשים בשירותנו למען המשיח. מאידך,אם נראה את עצמנו כמועילים בהרבה ממאמינים אחרים, דבר זה יוביל אותנו ליהירות – הרגש האחרון שאדם מאמין אמור לטפח אותו. בסופו של יום, שתי הגישות הרסניות, הן ליעילות שירותנו למען המשיח, והן ליחסים בינינו. 

ואילו, אם נפעל באזור ההשפעה אשר המשיח עצמו העניק לנו, נרגיש שמחה וסיפוק רב בעבודת הבישור. מאמצינו ישתלבו עם מאמציהם של מאמינים אחרים, והקהילה תתקרב בצעדי ענק למלכות אלוהים.

`האם פגשתם פעם אדם שניחן במתנות רוחניות אשר גרמו לכם לקנא בו? (לא קשה לענות, נכון?) מנגד, כמה פעמים הרגשתם גאווה בכישוריכם לעומת אלה של מאמינים אחרים? לדאבוננו, סוגייה זו, אשר שאול מעלה אותה כאן, הינה מציאות מתמדת של הטבע האנושי החוטא. בין אם נטייתנו היא לכאן או לכאן, כיצד עלינו לשמור על גישה מאוזנת באשר למתנות הרוח שבהם ניחננו, ובכך לשמור על אחדותנו במשיח?`