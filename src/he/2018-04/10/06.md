---
title: 'חידוש היחסים ואחדות הקהילה'
date: 06/12/2018

---

`קראו מתי 18:15-17. מהם שלושת הצעדים אשר ישוע ממליץ לנו לנקוט בהם על מנת ליישב סכסוכים בין חברי הקהילה? כיצד ניתן ליישם עצות אלו בתקופה שבה אנו חיים?`

תכליתן של העצות במתי י"ח הינה השמירה על הסכסוכים הבין-אישיים בקהילה במעגל כמה שיותר מצומצם. האידאל מבחינתו של ישוע הוא ששני המאמינים המסוכסכים יפתרו את הבעייה בינם לבין עצמם. על כן, ישוע אומר: "אִם יֶחֱטָא לְךָ אָחִיךָ, לֵךְ וְהוֹכֵחַ אוֹתוֹ בֵּינְךָ וּבֵינוֹ לְבַד. אִם יִשְׁמַע לְךָ, קָנִיתָ לְךָ אֶת אָחִיךָ" (מתי 18:15). 

ככל שמספר חברי הקהילה המעורבים בסכסוך בין השניים עולה, כך השיח מתלקח והוויכוח עלול לצאת מפרופורציות ולפגוע ביחסים בין מספר רב יותר של מאמינים. כל אחד מהמעורבים לוקח צד, וכך נוצרים שני קווי מגננה. לעומת זאת, כאשר המאמינים משתדלים ליישב את הסכסוך ביניהם בצורה דיסקרטית, וברוח של אהבה משיחית והבנה הדדית, נוצרת אווירת פיוס. זוהי האווירה המתאימה ביותר לפעולת רוח הקודש בליבם של המעורבים בוויכוח. 

ועם זאת, ישנם מקרים שבהם המאמצים ליישוב הסכסוך אינם מניבים פירות. במקרה שכזה, ישוע ממליץ לנו לקחת אתנו עוד חבר קהילה או שניים. אולם, צעד שני זה בתהליך הפיוס חייב להתבצע אך ורק לאחר הצעד הראשון. מטרתנו היא לחבר בין המאמינים, לא לפלג אותם. חבר הקהילה או השניים שמצטרפים לצד הפגוע אינם באים להוכיח את חפותו או להרשיע את הצד השני. הם באים ברוח האהבה והחמלה המשיחית כיועצים ושותפים לתפילות למען חידוש היחסים בין שני מאמינים שהתנכרו.

למרבה הצער, ישנם מקרים שבהם גם מאמצים נוספים אלו ליישוב הסכסוך עולים בתוהו. במקרה זה, ישוע מנחה אותנו להביא את הסוגייה מול הקהילה בכללותה. אין ספק שהוא אינו מתכוון שעלינו לעצור את דברי התורה בשבת בבוקר על מנת להציג מול הקהילה את הסכסוך בין שני המאמינים. המקום הראוי ביותר להעלאת דיון זה ולמאמצי הפיוס בין הצדדים הינו וועד הקהילה. ושוב, בל נשכח לרגע שתכליתו של המשיח אינה העשמת צד אחד וזיכוי הצד השני, אלא ההתפייסות המלאה בין שני הצדדים.

"אל לנו לנטור טינה או לאפשר לה להבשיל לכדי זדוניות. אל לנו להתיר לפצע המדמם בתוכנו ולפרוץ החוצה במילים פוגעניות, שיחלחלו עמוק בלבבות שומעיהן ויזהמו אותם. אל לנו להרשות למחשבות חודרניות אלו להטריד אותנו בלי הפסקה. עלינו לקום, לגשת אל אחינו אשר פגע בנו, ובענווה רבה לשוחח עמו על העניין" – Ellen G. White, Gospel Workers, p. 499.