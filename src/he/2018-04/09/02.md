---
title: 'למרגלות מזבח הצלב'
date: 25/11/2018

---

בדומה לברכות הרוחניות הלא מעטות אשר הרעיף הקדוש ברוך הוא על עמו, אחדות הקהילה מהווה גם כן מתנת אלוהים. אחדות זו איננה תוצר של הכוונות הטובות או של המאמצים האנושיים. בעיקרו של דבר, יוצר אחדות זו הוא ישוע המשיח, באמצעות מותו ותחייתו. הן ברגע הטבילה, כשאנו מנכסים באמונה את מותו ואת תחייתו ומקבלים את סליחת החטאים, והן לאחר מכן, כאשר אנו מצטרפים לקהילה ומפיצים את מסר שלושת המלאכים לעולם, אנו מאוחדים לא רק עם מושיענו, אלא גם בינינו.

`קראו יוחנן 11:51-52 ואפסים 1:7-10. איזה אירוע מכונן בחייו של ישוע מהווה את בסיס האחדות שלנו כאדוונטיסטים שומרי שבת?`

"לֹא מִלִּבּוֹ אָמַר זֹאת, אֶלָּא שֶׁבִּהְיוֹתוֹ כֹּהֵן גָּדוֹל בְּאוֹתָהּ שָׁנָה הִתְנַבֵּא כִּי יֵשׁוּעַ עָתִיד לָמוּת בְּעַד הָאֻמָּה; וְלֹא רַק בְּעַד הָאֻמָּה, אֶלָּא גַּם כְּדֵי שֶׁיְּקַבֵּץ לְאֶחָד אֶת נְפוּצוֹת בְּנֵי־הָאֱלֹהִים" (יוחנו 11:51,52). כמה משונה שאלוהים השתמש בקיפא על מנת להבהיר את משמעות מותו של המשיח, על אף שקיפא עצמו לא היה מודע למשמעות גזר דין המוות שהוא הטיל על ישוע. הכהן לא ירד לעומקו של הטיעון שהוא עצמו העלה. לתפיסתו של קיפא, הייתה זו אמירה פוליטית ותו לא. בניגוד לכך, יוחנן הציג את אותה האמירה באורה הנכון – כאמת מהותית לתכנית הישועה, על מותו התחליפי של ישוע עבור כל בני האדם הנאמנים לאלוהים, אשר יום יבוא והוא "יקבץ אותם לאחד" (פסוק 52).

כאדוונטיסטים שומרי שבת, יש לנו עיקרי אמונה רבים ומסר ייחודי לעולם, אך בסיס האחדות שלנו, המאפשרת את כל אלה, הינה קבלת מותו של המשיח כקרבן עבורנו. יתרה מכך, אנו חווים את אחדותנו במשיח באמצעות הטבילה. " כֻּלְכֶם בָּנִים־לֵאלֹהִים עַל־יְדֵי הָאֱמוּנָה בַּמָּשִׁיחַ יֵשׁוּעַ; כִּי כֻּלְּכֶם אֲשֶׁר נִטְבַּלְתֶּם לַמָּשִׁיחַ לְבַשְׁתֶּם אֶת הַמָּשִׁיחַ" (גלטים 3:26,27). הטבילה, המסמלת את אמונתנו במשיח, הינה אלמנט נוסף שאנו חולקים במשותף כאדוונטיסטים. יש לנו את אותו אב, ולכן כולנו בנים ובנות של אלוהים. ולא זו בלבד – יש לנו גם את אותו מושיע, שבמותו ובתחייתו אנו נטבלים (רומים 6:3,4).

`יש בינינו כאדוונטיסטים לא מעט הבדלים תרבותיים, חברתיים, אתניים ופוליטיים. ועם זאת, מדוע אמורה אמונתנו המשותפת במשיח להתעלות על כל הבדלים אלו?`