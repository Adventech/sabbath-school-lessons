---
title: 'אחדות בגיוון'
date: 28/11/2018

---

ברומים י"ד ו-ט"ו, שאול השליח כותב על כמה סוגיות אשר עוררו מחלוקות רבות וגרמו לשסעים בקהילה ברומא. כמענה לסוגיות אלו, שאול הזמין את הרומים להפגין אורך רוח וסובלנות אלה כלפי אלה, ולהימנע מלפלג את הקהילה. מה לומדים אנו מעצתו? 

`קראו רומים 14:1-6. אלו דילמות מוסריות גרמו לחברי הקהילה ברומא לשפוט אלה את אלה?`

סביר מאוד להניח שסוגיות אלו קשורות להלכות טומאה וטהרה. לדבריו של שאול, היו אלה "וִכּוּחִים עַל דֵּעוֹת" (רומים 14:1). ביטוי זה מצביע על כך שלא היה מדובר בסוגיות עקרוניות, הקשורות לישועה, אלא במלחמת דעות גרידא, בסוגיות אשר היו צריכות להישאר בתחום חופש המצפון (רומים 14:5).

הויכוח הראשון קשור לעינייני אוכל. שאול לא מדבר כאן כלל וכלל על סוגיית החיות הטמאות בויקרא י"א. אין כל ראייה שהמאמינים הראשונים, בני זמנו של שאול, אכלו חזיר או כל חיה טמאה אחרת, ואנחנו גם יודעים בוודאות שכיפא מעולם לא אכל "שׁוּם פִּגּוּל וְטָמֵא" (מעשי השליחים 10:14). 

בנוסף, העובדה שה"חלש" אכל רק מאכלים צמחיים (רומים 14:2) ושהדיון עסק גם בעניינים הקשורים ל"שתייה" מצביעה על כך שהסוגייה מתמקדת בדיני טומאה וטהרה. יתרה מכך, אופציה זו יותר מתקבלת על הדעת גם בזכות השימוש במונח "טמא", "koinos" ברומים 14:14. התרגום היווני של התנ"ך משתמש במונח זה כדי להצביע על חיות לא כשרות, ולא על החיות הטמאות שבויקרא י"א. דומה שחלק מהמאמינים ברומא סירבו להשתתף בארוחות המשותפות של הקהילה משום שהטילו ספק בכשרותו של האוכל בשל הכנתו שלא כהלכה או הקדשתו לאלילים לפני הגשתו לאכילה.

אותו עיקרון תקף גם לגבי הדיון השני, על שמירת ימים מסוימים. ללא כל צל של ספק, הכוונה אינה לשבת השבועית, מאחר ואנו יודעים בוודאות ששאול השליח עצמו שמר אותה בעקביות (מעשי השליחים 13:14; 16:13; 17:2). סביר להניח שמדובר כאן בימי חג כלשהם או בימי צום. ברומים 14:5,6 שאול מבקש לעודד את חברי הקהילה להפגין סובלנות כלפי אחיהם השומרים טקסים אלו בקפדנות, מטעמי מצפון, כל עוד אחים אלו אינם רואים בהם אמצעי לישועה. האחדות המשיחית באה לידי ביטוי ביכולת להפגין אורך רוח גם כאשר יש בינינו חילוקי דעות, בייחוד אם הם עוסקים בנושאים שאינם חיוניים לאמונתנו.

`דנו בכיתה בשאלה הבאה: האם ישנו דבר מה אשר אנו, כאדוונטיסטים שומרי שבת, מאמינים בו או מקיימים אותו, אך כל שאר האדוונטיסטים לא בהכרח אמורים לאמץ אותו בחיי האמונה שלהם?`