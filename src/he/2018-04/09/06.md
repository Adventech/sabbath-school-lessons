---
title: 'אחדות במשימה'
date: 29/11/2018

---

`השוו את הלך רוחם של התלמידים בליל הסדר (לוקס 22:24) עם הלך רוחם זמן קצר לפני חוויתם המיוחדת בחג השבועות (במעשי השליחים 1:14 ו-2:1,46). מה גרם לשינוי דרמטי זה בחייהם?`

במעשי השליחים 1:14 ו-2:46, כתוב שהתלמידים התמידו "בְּלֵב אֶחָד". אחדות זו הייתה פרי החלטתם להישאר יחדיו ולהמתין בתפילה להתגשמות הבטחתו של ישוע באשר לשליחת המנחם. בזמן המתנה זו, הם יכולים היו בקלות להתחיל ולגנות אלה את אלה. חלקם היו יכולים להצביע על התכחשותו של כיפא בישוע (יוחנן 18:15-18,25-27) או על ספקנותו של תֹאמָא לגבי תחייתו של המשיח (יוחנן 20:25). הם היו יכולים להיזכר בבקשתם של יוחנן ויעקב לקבל את המשרות הנחשקות ביותר בממלכתו של ישוע (מרקוס 10:35-41), או בעברו של מתי כמוכס בזוי (מתי 9:9). 

ואולם, "ימים אלה, ימי ההכנה והציפייה, היו ימים של חשבון נפש נוקב. התלמידים נעשו מודעים לצרכיהם הרוחניים, וזעקו לה' כדי לקבל את המשיחה הקדושה שתכשירם למלאכת קירוב הלבבות וגאולת הנשמות. הם לא ביקשו ברכה בעבורם בלבד. משא גאולת הנשמות העיק על ליבותיהם. הם הבינו שהבשורה חייבת להתבשר בעולם כולו, ודרשו מן המשיח לאזור אותם בגבורה, כפי שהבטיח להם" – אלן וויט, מעשי השליחים, 26.

קרבתם הנפשית של התלמידים, יחד עם עוצמת תפילותיהם, הכינו את לבם לאירוע מכריע זה בחג השבועות. ככל שהתקרבו יותר ויותר אל אלוהים והניחו בצד את הסכסוכים שביניהם, רוח הקודש הפך את התלמידים לעדים נועזים לתחיית המשיח. הם היו מודעים לכך שישוע סלח להם על מגרעותיהם וחולשותיהם, ודבר זה דרבן אותם להמשיך בכל הכוח. הם ידעו היטב אילו שינויים חולל המשיח בחייהם. היה להם ברור שהבטחת הישועה נמצאת בו, ועל כן, "שאיפתם ומשאת ליבם היו לחשוף את אופיו באופיים ובדמותם, ולפעול למען הרחבת מלכותו" – אלן וייט, מעשי השליחים, 33. לא פלא שהמשיח הצליח לחולל דרכם ניסים כה רבים! איזה לקח מדהים עבור קהילתנו היום!

`תמיד קל למצוא פגמים באחרים. כיצד עלינו להניח בצד את שגיאות הזולת ולהתמקד בעשיית רצון ה' בקהילתנו המאוחדת?`