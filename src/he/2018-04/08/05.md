---
title: השבת
date: 21/11/2018

---

אמת חיונית נוספת שהקהילה האדוונטיסטית מדגישה אותה הינה השבת. זהו עיקרון אמונה חשוב, אשר מחזק את היחסים בינינו ומביא לידי איחוד הקהילה. זוהי אמת אשר ייחודית לקהילה שלנו, עם מעט מאוד יוצאי דופן בעולם המשיחי.

השבת הינה מתנת אלוהים עבור אנושות כבר משבוע בריאת העולם (בראשית 2:1-3). במעשה הבריאה עצמו, הקדוש ברוך הוא ייסד את השבת באמצעות שלוש פעולות אלוהיות: (1) הבורא עצמו נח בשבת; (2) הוא בירך את השבת; (3) הוא קידש אותה. שלוש פעולות אלו ייסדו את השבת כמתנה אלוהית מיוחדת, אשר אפשרה למשפחת האדם לחוות את המציאות השמיימית עלי אדמות ולאשש את האמת על בריאת העולם בשישה ימים על ידי אלוהים. אברהם יהושע השל, חוקר מחשבת ישראל במאה ה-20, כינה את השבת "מקום בזמן", יום מקודש שבו פוגש אלוהים את עמו באופן מיוחד.

`מה מלמדים אותנו הקטעים להלן על משמעות השבת עבור האנושות? שמות 20:8-11; דברים 5:12-15; יחזקאל 20:12,20.`

אנו כאדוונטיסטים שומרים את השבת גם מתוך רצון עז ללכת בעקבותיו של ישוע, אשר "בְּיוֹם הַשַּׁבָּת הָלַךְ כְּמִנְהָגוֹ לְבֵית הַכְּנֶסֶת" (לוקס 4:16). השתתפותו של ישוע בתפילות השבת מגלה לנו את תמיכתו ביום השבת כיום מנוחה והלל. הוא גם חולל חלק מהניסים שלו בשבת, על מנת ללמד על המימד של ריפוי (פיזי ורוחני כאחד) הנובע משמירת השבת (לוקס 13:10-17). הן השליחים והן המאמינים הראשונים הבינו היטב שישוע לא ביטל את השבת כלל וכלל; הם עצמם שמרו אותה גם כן והתכנסו בשבת בבית הכנסת (מעשי השליחים 13:14,42,44; 16:13; 17:2; 18:4).

מימד חשוב לא פחות של יום השבת הוא היותו סמל לשחרורנו מעבדות החטא. השבת הינה זכר ליציאת מצריים, לשחרורו של עם ישראל מעבדות ולמנוחה המובטחת בארץ כנען (דברים 5:12-15). למרות כשלונו של עם ישראל להיכנס למנוחה זו בשל אי-ציותו ועבודת האלילים, אלוהים הבטיח ש"נוֹתְרָה מְנוּחַת שַׁבָּת לְעַם אֱלֹהִים" (עברים 4:9). כל אדם הכמה להיכנס למנוחה זו יכול לעשות זאת באמונה בישועה המוענקת על ידי ישוע המשיח. שמירת השבת מסמלת את המנוחה הרוחנית במשיח ואת העובדה שאנו מסתמכים לא על מעשינו, אלא רק על זכותו להושיענו מן החטא ולהעניק לנו חיי עולם (ראו עברים 4:10; מתי 11:28-30).

`באלו דרכים מוחשיות עזרה לכם השבת לחוות את האחדות ואת ההתחברות שהמשיח חפץ בהן עבור עמו?`