---
title: 'המוות ותחיית המתים'
date: 22/11/2018

---

במעשה הבריאה, "וַיִּיצֶר יְהוָה אֱלֹהִים אֶת-הָאָדָם, עָפָר מִן-הָאֲדָמָה, וַיִּפַּח בְּאַפָּיו נִשְׁמַת חַיִּים; וַיְהִי הָאָדָם לְנֶפֶשׁ חַיָּה" (בראשית 2:7). סיפור בריאת האנושות מגלה לנו שאלוהים הוא מקור החיים. האם האלמוות הינו חלק אינטגרלי מהטבע האנושי? הכתובים אומרים לנו בפירוש שרק אלוהים לבדו הוא בן-אלמוות (1 טימותיאוס 6:16); בני האדם, לעומת זאת, הם בני תמותה. הכתובים משווים את חיינו לאד, "הַנִּרְאֶה לְרֶגַע וְאַחַר כָּךְ נֶעְלָם" (יעקב 4:14) ומתארים את מותנו כשינה ללא חלומות, כמצב של חוסר הכרה (ראו קהלת 9:5,6,10; תהלים 146:4; 115:17; יוחנן 11:11-15).

אף על פי שאנו נולדים בני תמותה, הכתובים מציגים את אלוהים כמקור האלמוות ומדגישים שהוא הבטיח חיי עולם לכל אלה שיקבלו את ישועתו בישוע המשיח. "מַתְּנָתוֹ שֶׁל אֱלֹהִים הִיא חַיֵּי עוֹלָם בַּמָּשִׁיחַ יֵשׁוּעַ אֲדוֹנֵנוּ" (רומים 6:23). ישוע המשיח "מְבַטֵּל אֶת הַמָּוֶת וּמוֹצִיא לָאוֹר אֶת הַחַיִּים וְהָאַל־כִּלָּיוֹן עַל־יְדֵי הַבְּשׂוֹרָה" (2 טימותיאוס 1:10). "כִּי כֹּה אָהַב אֱלֹהִים אֶת הָעוֹלָם עַד כִּי נָתַן אֶת בְּנוֹ יְחִידוֹ לְמַעַן לֹא יֹאבַד כָּל הַמַּאֲמִין בּוֹ, אֶלָּא יִנְחַל חַיֵּי עוֹלָם" (יוחנן 3:16). ובכן, יש תקווה לחיים לאחר המוות.

`קראו 1 קורינתים 15:51-54 ו-1 תסלוניקים 4:13-18. מה מלמדים אותנו קטעים אלו על החיים לאחר המוות ועל הרגע שבו בני האדם יקבלו חיי עולם?`

שאול השליח מבהיר שאלוהים מעניק לאדם חיי עולם לא ברגע מותו, אלא בתחיית המתים, בתקיעה האחרונה. בעוד שהבטחת האלמוות מוענקת למאמינים בו ברגע שהם מקבלים את ישוע כמושיעם, מתנה יקרה זו מוענקת להם באופן ממשי רק בתחיית המתים. אין בברית החדשה כל זכר לרעיון שלפיו הנשמה עולה השמיימה מיד לאחר המוות; מקורותיו של רעיון זה הינם פגאניים וחוזרים לפילוסופיה היוונית; רעיון זה אינו מוזכר בכתובים כלל וכלל – לא בתנ"ך ולא בברית החדשה.

`כיצד מסייעת לנו הבנת הקשר שבין המוות, התחייה והאלמוות להעריך ביתר שאת את הבטחת ביאתו השנייה של המשיח? באיזה אופן מאחדת אותנו אמונה זו, כאדוונטיסטים שומרים שבת?`