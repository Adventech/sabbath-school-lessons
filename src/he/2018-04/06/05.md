---
title: 'גופו של המשיח'
date: 07/11/2018

---

דימוי אחדות הקהילה שהוא אולי המפורסם והמוחצן ביותר הוא גופו של המשיח. "כְּשֵׁם שֶׁהַגּוּף הוּא אֶחָד וְאֵיבָרִים רַבִּים לוֹ, וְכָל אֵיבְרֵי הַגּוּף הֵם גּוּף אֶחָד אַף כִּי רַבִּים הֵם, כֵּן גַּם הַמָּשִׁיחַ. [...] אַתֶּם גּוּף הַמָּשִׁיחַ וְאֵיבָרָיו, אִישׁ אִישׁ לְפִי חֶלְקוֹ (1 קורינתים 12:12,27).

כפי שהגוף הינו יחידה אחת, המורכבת מאיברים שונים, כל אחד עם תפקיד מסוים, כך גם הקהילה כגוף המשיח.

`קראו 1 קורינתים 12:12-26. כיצד חל דימוי זה של גוף אחד עם איברים רבים על תיאור קהילתכם המקומית? כיצד הוא חל על תיאור אירגון הקהילה האדוונטיסטית בכלל?`

לימודו של שאול ב-1 קורינתים י"ב מעביר מסר חשוב, שלפיו האחדות המשיחית האותנטית מתקיימת לא רק בגיוון, ובטח ובטח שלא למרות הגיוון, אלא על ידי הגיוון. הבה לא נהיה מופתעים שמקור ביטויי הגיוון הוא רוח הקודש. כפי שגוף האדם הינו מאוחד ומגוון בעת ובעונה אחת, כך גם גופו של המשיח מביא לידי ביטוי את שלמותו דווקא על ידי גיוונו.

דימוי זה קשור לקהילה שלנו באופן ישיר. בעשורים האחרונים, הקהילה האדוונטיסטית התפתחה בצעדי ענק. הקהילה שלנו מורכבת עתה מאנשים מכל הרקעים והתרבויות. עם זאת, עלינו למנוע מהבדלי הגזע, התרבות, החינוך והגיל לפלג אותנו. אדרבא, הגיוון אמור לשמש כלי בידי רוח הקודש לאיחוד הקהילה ובכך לגלות את האמת המדהימה שלמרות כל ההבדלים בינינו, כולנו אחד במשיח.

כפי שראינו לעיל, למרגלות מזבח הצלב של המשיח כולנו שווים, ללא קשר למי אנחנו או מאין אנחנו באים. ככל שהעולם מסביבנו יילך ויהפוך מפוצל יותר, כך יהיה נחוץ יותר שהקהילה תוכיח שהאחדות בשונות אכן בת השגה. על עמו של אלוהים לגלות את כוחה המרפא והמפייס של הבשורה. 

שאול השליח סבור שאידאל זה אכן בר השגה. "הַמָּשִׁיחַ הוּא רֹאשׁ הַקְּהִלָּה - הַמּוֹשִׁיעַ שֶׁל הַגּוּף" (אפסים 5:23). "הוּא הָרֹאשׁ שֶׁל הַגּוּף, כְּלוֹמַר, שֶׁל הַקְּהִלָּה" (קולוסים 1:18). כל מאמין בנפרד קשור ישירות למשיח, ובכך כל הגוף ניזון מאותו מקור. ובכן, קשה להפריז בחשיבותם של הלימוד מדבר אלוהים ויישום הלקחים אשר מפיקים ממנו, כמו גם כן של חוויותנו המשותפות בהלל ותפילה למען האיחוד בגוף המשיח.