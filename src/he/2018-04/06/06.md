---
title: 'הכבשים ורועה הצאן'
date: 08/11/2018

---

`קראו יוחנן 10:1-11. אילו היביטים של מטפורת הקהילה כדיר כבשים שופכת אור על מושג האחדות? ראו תהלים כ"ג. `

בעולמנו המודרני עם כרכים וגורדי שחקים, גידול בעלי חיים הפך לתופעה נדירה. כיום, מרבית האנשים יודעים אך מעט על היחסים בין כבשים לבין רועי צאן. ואולם, כאשר ישוע סיפר משל זה, האנשים הבינו אותו היטב. כאשר הוא אמר להם "אֲנִי הָרוֹעֶה הַטּוֹב" (יוחנן 10:11), הם זיהו מיד את התייחסותו לתהלים 23:1 – "יְהוָה רֹעִי". דימוי זה היה עבורם לא רק מובן, אלא גם מאוד מרגש. בתרבות המזרח תיכונית, הן בתקופה הקדומה והן כיום, רועי הצאן ידועים על טיפולם המסור בכבשים שלהם, למרות האתגרים. דמות הרועה הפכה לאחד הדימויים האהובים ביותר שכתבי הקודש משתמשים בהם בתיאור אופיו של אלוהים ויחסיו עם עמו.

השוואתם של המאמינים לכבשים הינה דימוי מעניין. התכונה הבולטת ביותר אשר אנו מייחסים לכבשים הינה תכונתן חסרת ההגנה והלא מזיקה. על כן, הן זקוקות להגנתו ולהדרכתו של רועה טוב. לאמיתו של דבר, הן אפילו נחשבות למטופשות. לעיתים, בהסח הדעת, הכבשים אובדות, והרועה מחפש אותן ומחזיר אותן לדיר. לרוב, הטלאים, בהיותם פגיעים יותר, זקוקים ליותר תשומת לב וטיפול, ולפעמים הרועה אפילו נושא אותם בזרועותיו כאשר הם מתעייפים. הטיפול בכבשים דורש לא מעט סבלנות והבנה. במובנים רבים, דימוי זה מאוד מתאים לתיאור הקהילה. לחבר הקהילה אין כל סיבה לפחד מהרועה שלו, המשיח, אלא יש לו רק מה להרוויח מהיחסים אתו.

ישוע גם הדגיש במשל זה את חשיבות השמיעה בקולו של הרועה. כשהמצב דורש זאת, מגינים על כמה עדרים בו זמנית על ידי הכנסתם לאותו דיר. אך כיצד ניתן להפרידם לאחר מכן? כל מה שנדרש הוא שהרועה יעמוד בשער המכלאה ושיקרא. הכבשים שלו יכירו את קולו ויבואו אליו. "לְאַחַר שֶׁהוֹצִיא אֶת כָּל אֲשֶׁר לוֹ הוּא הוֹלֵךְ לִפְנֵיהֶן וְהַצֹּאן הוֹלְכוֹת אַחֲרָיו, כִּי מַכִּירוֹת הֵן אֶת קוֹלוֹ" (יוחנן 10:4). השמיעה בקולו של הרועה הינה עניין חיוני עבור הקהילה. למעשה, אחדותו והגנתו של עם ה' תלויות בקרבתו ובציותו אליו.

`על פי רוב, האנשים לא אוהבים שישוו אותם לכבשים. אף על פי כן, מדוע מטפורה זו כל כך רלוונטית עבורנו? מה מלמד אותנו דימוי זה על הצורך שלנו ברועה ועל חשיבות השמיעה בקולו?`