---
title: 'בית אלוהים'
date: 05/11/2018

---

דימוי נוסף לעמו של אלוהים בברית החדשה הינו "בית אלוהים". זוהי מטפורה המתארת את הקהילה כבניין ואת המאמינים כאבני הבניין, ומדגישה בכך את התלות ההדדית שביחסים בין חברי הקהילה. כיפא אף מכנה את המאמינים "אֲבָנִים חַיּוֹת" (1 כיפא 2:5). בנוסף לכך, מטפורה זו מכילה גם את תכונות הקימוּת והמוצקוּת.

`קראו אפסים 2:19-22. אלו רעיונות מדגיש שאול בקטע זה? מה למדים אנו מדימוי זה על האחדות בקהילה?`

בקטע זה, שאול מחבר בין שני דימויים של הקהילה: אחד אינרטי – בית במובן של בניין – והאחר חי – בית במובן של משפחה.

לאבן בודדה אין ערך בפני עצמה, ואולם כאשר מחברים אותה יחד עם אבנים אחרות, היא הופכת לחלק ממבנה עמיד בסערות החיים. המאמין אינו יכול להישאר כאבן בודדה, אלא חייב להתחבר למאמינים אחרים בבית אלוהים. כדי שהבניין יהיה עמיד, הוא חייב להיות בנוי על יסוד מוצק. ישוע המשיח מהווה יסוד זה (1 קורינתים 3:11). הקהילה תחדול מלהתקיים אלמלא המשיח יהיה אבן היסוד של כל פעולותיה. לאמיתו של דבר, הקהילה בנויה סביב המשיח – חייו, מותו, תחייתו וחזרתו. הקהילה מורכבת ממאמינים המאוחדים בכרזת ישוע המשיח לעולם. בראש מעייניה של הקהילה נמצא המשיח – זהותו, מעשיו עבורנו והבטחותיו לכל אלה אשר מקבלים אותו כאדונם וכמושיעם האישי.

הדימוי של "בית" כמשפחה הינו משמעותי מאוד, שהרי הוא מבוסס על היחסים בין בני הבית – האב, האם, האחים והאחיות. הקשרים בין בני המשפחה עשויים להיות חזקים במיוחד, ולרוב הנאמנות עבור בני המשפחה גוברת על כל קשר חיצוני אחר. הנאמנות הינה מרכיב חיוני של האחדות – אין אחדות בלי נאמנות.

כיצד קשור דימוי זה לקהילה? חברי הקהילה הינם חלק ממשפחה אחת גדולה. אנו קשורים בינינו לא רק בזכות היותנו צאצאיו המשותפים של אדם, אלא גם בשל העובדה שכל אלה שחווינו את חוית ה"לידה מחדש" קשורים לישוע, האדם השני. על כן, אנו מאוחדים לא רק בשל לימודנו המשותף, אלא גם בזכות חווית החזרה בתשובה, המאפשרת לנו חיים חדשים בישוע המשיח.

`למרבה הצער, לא לכולם היו חוויות חיוביות במשפחתם. לכן, דימוי זה אולי לא יהיה משמעותי מבחינתם. ועם זאת, כיצד עלינו כקהילה להיות עבורם המשפחה שלעולם לא הייתה להם?`