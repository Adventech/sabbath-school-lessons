---
title: 'שׁוּבָה מְשֻׁבָה יִשְׂרָאֵל'
date: 07/10/2018

---

בתולדות עם ישראל ישנם סיפורים רבים על דפוס התנהגות בעייתי: אי-ציות לאלוהים והפקרות , לאחר מכן חזרה בתשובה ושוב אי-ציות וסכסוכים. דפוס זה חוזר ונשנה בכתובים ללא הרף. בכל פעם שהעם נכנע ביודעין לרצונו של האל, הוא בירך אותם בחיי שפע ושלווה. מאידך, בכל פעם שלא צייתו לו ועשו כטוב בעיניהם, חייהם הפכו לאומללים, מלאי מלחמות וסכסוכים. אף לפני כניסתם לארץ המובטחת, צפה אלוהים מראש דפוס זה וכבר הציע פתרון מבעוד מועד למניעת תוצאות אלו. 

`קראו דברים 28:1-14. אילו ברכות תכנן אלוהים להרעיף על עמו אלו היו בוטחים בו ונכנעים לרצונו?`

`קראו ירמיהו 3:14-18. מה לומדים אנו מקריאתו של אלוהים לעמו לחזור בתשובה? מה מלמד אותנו קטע זה על אהבתו של האל ועל סבלנותו כלפי העם?`

מה שמדהים בספר ירמיהו הוא שלמרות המרי, הפילוג ועבודת האלילים שבקרב עמו, אלוהים לא מפסיק לרגע להתיחס אליהם באהבה, חמלה ונדיבות אינסופיות. הוא מזמין אותם שוב ושוב לחזור מדרכיהם הרעות ולדבוק בטוב. שוב ושוב הבטיח להם הקדוש ברוך הוא תיקון ותקווה לעתיד. "שׁוּבָה מְשֻׁבָה יִשְׂרָאֵל נְאֻם-יְהוָה, לוֹא-אַפִּיל פָּנַי, בָּכֶם:  כִּי-חָסִיד אֲנִי נְאֻם-יְהוָה, לֹא אֶטּוֹר לְעוֹלָם. אַךְ דְּעִי עֲוֺנֵךְ, כִּי בַּיהוָה אֱלֹהַיִךְ פָּשָׁעַתְּ; וַתְּפַזְּרִי אֶת-דְּרָכַיִךְ לַזָּרִים, תַּחַת כָּל-עֵץ רַעֲנָן, וּבְקוֹלִי לֹא-שְׁמַעְתֶּם, נְאֻם-יְהוָה" (ירמיהו 3:12-13).

דבריו של ירמיהו נאמרו בתקופה של הזנחה כללית של דבר ה'. על אף שתיקונים מסוימים נעשו בתקופתו של המלך יאשיהו, רוב רובו של העם לא הרגיש כל צורך רוחני להמשיך ולהיכנע לאלוהים. חטאיהם, עבודת האלילים ואורח חייהם האנוכי של העם המיטו על ארצם הרס רוחני ופוליטי כאחד. ככל שהעם הלך והתרחק מעשיית רצון אלוהים, כך עתידם הנראה לעין הפך לקודר יותר.

ועם זאת, הקדוש ברוך הוא לא הפסיק להפציר בהם באמצעות הנביא ירמיהו. אלוהים תכנן עבורם עתיד מזהיר יותר והיה כמה להעניק להם חיי שפע, איחוד ובריאות. אך הבטחה זו הייתה תלויה בהחלטתם לחיות חיי אמונה, עם כל מה שכרוך בחיים אלו.

`אילו הבדלים בין חיי ציות וחיי מרי כלפי אלוהים גיליתם במהלך חייכם?`