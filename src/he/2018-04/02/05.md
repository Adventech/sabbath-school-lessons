---
title: 'פילוג בקורינתוס'
date: 10/10/2018

---

למרבה הצער, בעית הפילוג בקרב עמו של אלוהים המשיכה גם בתקופת הברית החדשה. לדוגמה, ארבעת הפרקים הראשונים באיגרתו של שאול השליח לקורינתים הינם פנייה לאיחוד הקהילה המקומית. בהיותו באפסוס, שמע שאול השליח על הסכסוכים הרבים אשר פרצו בקרב הקהילה בקורינתוס. על כן, כבר בתחילת מכתבו מעודד אותם שאול להימנע מסכסוכים ולנסות להגיע לעמק השווה. הוא מודאג מהמצב ומנסה להעניק להם עצות חכמות אשר יחזירו את האיחוד לקהילה זו.

`על פי 1 קורינתים 1:10-17, מהו שורש הסכסוכים והמריבות ביניהם?`

כאשר בני משפחת כלואה סיפרו לשאול על המריבות שפרצו בין חברי הקהילה בקורינתוס, הוא התחיל להיות מודאג ממצבם. המילים הראשונות שבמכתבו חושפות לנו את עומק דאגתו: "אַחַי, אֲנִי מַפְצִיר בָּכֶם בְּשֵׁם אֲדוֹנֵנוּ יֵשׁוּעַ הַמָּשִׁיחַ שֶׁתִּהְיוּ כֻּלְּכֶם תְּמִימֵי דֵעִים בְּמוֹצָא פִּיכֶם וְשֶׁלֹּא יִהְיוּ פִּלּוּגִים בֵּינֵיכֶם". באותה נשימה, הוא מזכיר להם שכתלמידי המשיח, עליהם לעמוד "מְאֻחָדִים לְגַמְרֵי בְּאוֹתָהּ מַחֲשָׁבָה וּבְאוֹתָהּ דֵּעָה" (1 קורינתים 1:10). תהיה אשר תהיה הסיבה לפילוג ביניהם, שאול ביקש לשים קץ למצב הרסני זה.

שאול גם מזכיר לקורינתים שכמשיחיים הם נקראו ללכת בעקבות המשיח, ולא בעקבות אדם כלשהו – לא משנה עד כמה מוכשר או מחונן הוא יהיה. הקורינתים היו מפולגים ל"מפלגות", אך שאול אומר להם מפורשות שפילוג זה אינו עולה בקנה אחד עם רצונו של האל בעבורם. אדרבה, אלוהים חפץ באיחודם, ואיחוד זה מבוסס על קורבן המשיח (פסוק 13), ולא על "זכויות" של מטיף או מנהיג כלשהו. ליד מזבח הצלב, כולנו שווים. כולנו נטבלנו לשם המשיח, היחיד שבאמצעותו ניתן לקבל את סליחת חטאינו. ועם זאת, עלינו למלא את חלקנו בתהליך זה של איחוד במשיח.

הלקח שעלינו כאדוונטיסטים שומרי שבת להפיק מסיפור זה הוא שאסור לנו להתיחס אל איחוד אמונתנו ומשימתנו כמובן מאליו. אם המשיח לא מאחד אותנו באהבתו כראש הקהילה, הסכסוכים והמריבות עלולים לקעקע את יסוד קיומנו.

`כיצד עלינו להימנע מן הסכנות אשר שאול מדבר עליהם כאן? מדוע תמיד חשוב להיזהר מלהפגין נאמנות מוחלטת כלפי אף אחד מלבד המשיח?`