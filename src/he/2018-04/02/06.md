---
title: 'יָבוֹאוּ בְּתוֹכְכֶם זְאֵבִים'
date: 11/10/2018

---

`קראו מעשי השליחים 20:25-31. ממה הזהיר שאול השליח את זקני הקהילה שבאפסוס? מה היה עליהם לעשות על מנת למנוע מסכנה זו להתממש?`

במהלך שירותו כשליח, שאול נתקל בלא מעט התנגדות ובשלב זה כבר היה לו ברור עד כמה קשה לשמור על טהרות בשורת המשיח. בנאום הפרידה שלו מזקני הקהילה באפסוס, השתמש שאול בדימוי הצופה שביחזקאל 33:1-6 על מנת לסייע להם להפנים את גודל אחריותם בשמירה על הבשורה ובמילוי תפקידם כרועי קהילה.

השימוש בביטוי " זְאֵבִים עַזִּים" (מעשי השליחים 20:29) לתיאור מורי שקר מזכיר את אזהרתו הדומה של ישוע לגבי נביאי שקר אשר יבואו בלבוש כבשים אך בתוך תוכם זאבים טורפים המה (מתי 7:15). ומורי שקר אכן קמו, זמן קצר לאחר אזהרתו של שאול, וניסו "לטרוף" את המאמינים בקהילות באסיה אשר הוא ייסד. באפסים 5:6-14 ובקולוסים 2:8 מוצאים אנו חלק מאזהרותיו של שאול לקהילות באסיה הקטנה.

באגרתו השנייה אל טימותיאוס, שאול השליח מזהיר גם את טימותיאוס – מנהיג הקהילה באפסוס – מפני תורות שקר וחוסר קדושה בימי הקץ. 

`קראו 2 טימותיאוס 2:14-19 ו-3:12-17. מה מלמד שאול את טימותיאוס על האופן שבו עליו להתנגד לתורות השקר ולשמר את איחוד הקהילה?`

קודם כל, על טימותיאוס להכיר היטב את כתבי הקודש ולהתייצב לפני אלוהים כפועל נאמן, "הַמְחַלֵּק נְכוֹנָה אֶת דְּבַר הָאֱמֶת" (2 טימותיאוס 2:15). האנטידוט נגד ויכוחים חסרי תועלת וספקולציות הוא הבנה ולימוד נכון של דבר אלוהים. כל אמת תנ"כית זקוקה לפרשנות נכונה, על מנת שהיא לא תעמוד בסתירה לחלקים אחרים מכתבי הקודש, וגם כדי שהיא לא תיצור אי-הבנות שעלולות לגרום לאדם כלשהו לאבד את אמונתו בישוע המשיח. עלינו להבחין בין עיקר לטפל ולהכניע את הסוגיות הטפלות והפחות רלוונטיות לעקרונות שבדבר אלוהים אשר מכינים את האדם המאמין לחיי קדושה והצלחה בישוע המשיח. 

המלצתו השנייה של שאול לטימותיאוס עצמו היא: "רְחַק מִדִּבּוּרִים תְּפֵלִים וְחַסְרֵי קְדֻשָּׁה" (2 טימותיאוס 2:16). על טימותיאוס להימנע מנושאים טריויאליים וספקולטיביים בלימוד שלו אם הוא רוצה להיחשב למשרת ראוי ונאמן של אלוהים. סוג זה של שיח אינו בונה את אמונתם של חברי הקהילה ואינו מוביל אלא לחוסר קדושה (2 טימותיאוס 2:16). רק האמת לבדה מובילה לקדושה ולהרמוניה בין המאמינים. 

על טימותיאוס להימנע בכל מחיר ולהפציר גם בחברי קהילתו להימנע משגיות אלו, מאחר שהן מתפשטות בקהילה כמחלה (2 טימותיאוס 2:17). בסופו של עניין, דבר אלוהים הוא האנטידוט המוחלט לתורות שקר (2 טימותיאוס 3:14-17), אשר מאיימות על איחוד הקהילה.

`כיצד עלינו כקהילה להישמר ממורי שקר שמחפשים לזרוע פילוג בקרבנו?`