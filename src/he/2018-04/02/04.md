---
title: 'פילוג באומה היהודית'
date: 09/10/2018

---

תהליך ההדרדרות לכפירה ולתוצאותיה החמורות לא קרה בין לילה. ברם החלטותיו השגויות של עם ישראל הצטברו במרוצת הזמן והובילו לתוצאות הרות אסון עבור עמו של ה'.

`קראו את סיפורו של מלך רחבעם במלכים א' 12:1-16. מה היה הגורם להתפלגות הממלכה?`

"אילו השכילו רחבעם ויועציו חסרי הניסיון להבין את רצון ה' בעבור ישראל, הם היו מקשיבים לבקשת העם לערוך תיקונים נחרצים בהתנהלות הממשל. ואולם, הם החמיצו את ההזדמנות שנקרתה להם במפגש בשכם כאשר כשלו בהבנת הסיבה והתוצאה, ובכך החלישו לעד את כוח השפעתם על ציבור גדול בקרב העם. החלטתם הנחושה להנציח את הדיכוי והשעבוד של מלכות שלמה (ואף להחמירם), עמדה בניגוד מוחלט לתוכנית ה' לישראל, וגרמה לעם לפקפק בכנות מניעיהם. בניסיון לא נבון ואכזר זה להטיל את מרותם על העם, חשפו המלך ויועציו הנבחרים את הגאווה שהסתתרה מאחורי מעמדם ושלטונם" – אלן וויט, מלכי ונביאי ישראל, ע40:47.

**מה מלמדים אותנו הקטעים להלן על הצורך בחכמה בקבלת ההחלטות? היכן מקור החכמה האמיתית?**

`משלי 4:1-9`

`משלי 9:10`

`יעקב 1:5`

הסיפור על רחבעם ועל החלטתו האכזרית והפזיזה לנהוג בעם ביד קשה ולגזור עליו עבודת כפייה נוספת הינו אירוע מצער בתולדות ממלכת ישראל. המלך ביקש עצה משתי קבוצות יועצים, אולם לבסוף החליט לקבל את עצתם של היועצים הצעירים, בני דורו, הפחות מנוסים; החלטה זו המיטה אסון בלתי הפיך על הממלכה אשר ייסדו אותה אביו שלמה וסבו דוד במהלך 80 השנים שקדמו לכך.

העצה שלפיה היה על המלך להרתיע את המוני העם בהצהרה שהוא ינקוט ביד קשה יותר מאביו שלמה הייתה עצה שגויה. לתפיסתם של היועצים הצעירים, מדיניות מתונה ואוהדת כלפי העם לא שיקפה את סוג המנהיגות שהיה על המלך לאמץ בתחילת דרכו. נהפוך הוא, לדעתם היה עליו להציג את עצמו כמנהיג אכזרי וחסר רחמים. בסופו של דבר, הוא נחשף לעיני העם כולו כבריון אשר לא ראוי לתמיכתם ולנאמנותם. אירוע זה גרם לפילוג בקרב חסידי ה', אשר לא היה אמור להתחולל וכלל לא היה חלק מתכניתו של אלוהים עבור עמו.