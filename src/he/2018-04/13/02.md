---
title: 'וודאות חזרתו של המשיח'
date: 23/12/2018

---

`יוחנן 14:1-3 הינו הקטע המפורסם ביותר שבו מופיעה הבטחת ביאתו השנייה של המשיח. מה לומדים אנו מקטע זה על סוג החיים המחכים לפדויים בארץ החדשה שהקדוש ברוך הוא יברא?`

המשיחיים הראשונים ראו בחזרתו של המשיח את "הַתִּקְוָה הַמְבֹרָכָה" (טיטוס 2:13). הם חיכו בקוצר רוח להתגשמות כל הנבואות וההבטחות של הכתובים עם ביאתו השנייה של המשיח, תכלית כל נדידותיהם. כל אוהבי המשיח מחכים בכליון עיניים ליום שבו יעמדו פנים אל פנים מול מושיעם. מילותיו החמות של ישוע בקטע זה מרמזות על קרבת היחסים שתשרור לא רק בינינו לבין אלוהים, אלא גם בינינו לבין עצמנו כמאמינים.

תלמידי המשיח מאמינים בהבטחה זו משום שהכתובים עצמם מאששים אותה. ביטחוננו מבוסס על מילותיו של המשיח עצמו – "אָשׁוּב" (יוחנן 14:3). כפי יש בתנ"ך נבואות על ביאתו הראשונה של המשיח, ישתן גם נבואות על ביאתו השנייה. עוד לפני המבול, אלוהים גילה לחנוך שביאת המשיח בהוד והדר תשים קץ לחטא. חנוך התנבא: "הִנֵּה יהוה בָּא בְּרִבְבוֹת קְדוֹשָׁיו, לַעֲשׂוֹת מִשְׁפָּט בַּכֹּל וּלְהוֹכִיחַ אֶת כָּל הָרְשָׁעִים עַל כָּל מַעֲשֵׂי רִשְׁעָתָם וְעַל כָּל הַקָּשׁוֹת אֲשֶׁר דִּבְּרוּ עָלָיו חוֹטְאִים רְשָׁעִים" (יהודה 14,15).

אלף שנים לפני ביאתו הראשונה של ישוע עלי אדמות, המלך דוד ניבא שהמשיח יבוא לאסוף את חסידיו של אלוהים. "יָבֹא אֱלֹהֵינוּ, וְאַל-יֶחֱרַשׁ; אֵשׁ-לְפָנָיו תֹּאכֵל וּסְבִיבָיו נִשְׂעֲרָה מְאֹד. יִקְרָא אֶל-הַשָּׁמַיִם מֵעָל וְאֶל-הָאָרֶץ, לָדִין עַמּוֹ. אִסְפוּ-לִי חֲסִידָי כֹּרְתֵי בְרִיתִי עֲלֵי-זָבַח (תהלים 50:3-5).

ביאתו השנייה של ישוע קשורה קשר הדוק לביאתו הראשונה. הנבואות אשר הצביעו על לידתו ושירותו עלי אדמות (ראו בראשית 3:15; מיכה 5:1; ישעיהו 11:1; דניאל 9:25,26) הינן אבן המסד לתקוותנו ובטחוננו בהבטחות המצביעות על ביאתו השנייה. המשיח נגלה כדי "לְהָסִיר אֶת הַחֵטְא בְּקָרְבַּן עַצְמוֹ. [...] הֻקְרַב פַּעַם אַחַת לָשֵׂאת חֲטָאֵי רַבִּים, וְיוֹפִיעַ שֵׁנִית – שֶׁלֹּא לְעִנְיַן הַחֵטְא – לַמְחַכִּים לוֹ לִישׁוּעָה" (עברים 9:26,28).

`באיזה אופן מתעודדים ומתנחמים אנו כאשר תולים את יהבינו בה' ובהבטחת חזרתו של המשיח?`