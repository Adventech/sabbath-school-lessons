---
title: 'ארץ חדשה עבור הפדויים'
date: 26/12/2018

---

"כִּי-הִנְנִי בוֹרֵא שָׁמַיִם חֲדָשִׁים, וָאָרֶץ חֲדָשָׁה; וְלֹא תִזָּכַרְנָה הָרִאשֹׁנוֹת, וְלֹא תַעֲלֶינָה עַל-לֵב" (ישעיהו 65:17). הן ישעיהו והן יוחנן (התגלות 21:1) ראו בחזון את הארץ המובטחת החדשה.

`הביטו בתיאור העיר המופלאה של הפדויים, ירושלים החדשה, בהתגלות 21:2,9-27. מה לומדים אנו מפסוקים אלו על האחדות וההרמוניה אשר יִשרו בעיר זו?`

`קראו התגלות 22:1-5. נהר החיים אשר יוצא מכיסא האלוהים, יחד עם עץ החיים אשר משתרע על שתי גדותיו של הנהר, הינם שני מאפיינים מובהקים של העיר החדשה. מהי תכליתם בארץ החדשה?`

עץ החיים, שאת הגישה החופשית אליו איבד האדם בעטיו של החטא (בראשית 3:22-24), ישוקם על ידי המשיח בירושלים החדשה. הגישה החופשית לעץ זה הינה אחת ההבטחות לאלו אשר ינצחו בעימות הגדול (התגלות 2:7). העובדה שהוא מניב שנים עשר סוגי פירות – כל חודש סוג שונה – מצביע אולי על כך שבארץ החדשה "וְהָיָה, מִדֵּי-חֹדֶשׁ בְּחָדְשׁוֹ, וּמִדֵּי שַׁבָּת, בְּשַׁבַּתּוֹ; יָבוֹא כָל-בָּשָׂר לְהִשְׁתַּחֲוֺת לְפָנַי, אָמַר יְהוָה" (ישעיהו 66:23).

ההתייחסות ל"מַרְפֵּא הַגּוֹיִם" (התגלות 22:2) מצביעה על כוונתו של אלוהים למוטט כל מחסום בין בני האדם ולשקם את האנושות לתכליתה המקורית. או אז יתאחדו כל האומות, השבטים והלשונות למשפחה אחת גדולה ומאוחדת, אשר תחיה בהרמוניה ובשלווה ותהלל את אלוהים לעולמי עולמים. 

"הביטוי «מַרְפֵּא הַגּוֹיִם» מתייחס באופן סמלי להסרת כל מחסום לאומי ולשוני בין בני האדם. [...] עלי עץ החיים מרפאים את הסדקים שנפערו ביניהם. אומות העולם חדלים להיות "גויים" ומצטרפים למשפחה הגדולה של חסידי ה' (ראו התגלות 21:24-26). מה שמיכה הנביא צפה לפני מאות רבות של שנים יתקיים אז במלואו: 'לֹא-יִשְׂאוּ גּוֹי אֶל-גּוֹי חֶרֶב, וְלֹא יִלְמְדוּן עוֹד מִלְחָמָה. וְיָשְׁבוּ אִישׁ תַּחַת גַּפְנוֹ וְתַחַת תְּאֵנָתוֹ וְאֵין מַחֲרִיד, כִּי-פִי יְהוָה צְבָאוֹת דִּבֵּר' (מיכה 4:3,4). ביום ההוא, על גדות נהר החיים, הפדויים יקראו 'אִישׁ לְרֵעֵהוּ אֶל תַּחַת גֶּפֶן וְאֶל-תַּחַת תְּאֵנָה' (זכריה 3:10). עלי עץ החיים ירפאו כל פצע – גזעי, אתני, שבטי או לשוני – אשר שיסע ופילג את האנושות במרוצת כל הדורות" – Ranko Stefanovic, Revelation of Jesus Christ: Commentary on the Book of Revelation, p. 593.