---
title: 'החיים בארץ החדשה'
date: 27/12/2018

---

`קראו ישעיהו 35:4-10; 65:21-25. עד כמה שונים יהיו החיים אז מחוויתנו הנוכחית? `

פעם אחר פעם, אנו קוראים בספר ישעיהו על דבר מה חדש: "חדשות" [דברים חדשים] (ישעיהו 42:9; 48:6), "שיר חדש" (42:10), "חדשה" [דבר חדש] (43:19), "שם חדש" (62:2). לאמיתו של דבר, בישעיהו ס"ה מדובר בסדר עולמי חדש, שבו ישרו הרמוניה ושלווה בין כל הבריות. הקללות על האדמה בשל אי-ציותם ומרים של בני הברית (ויקרא 26:14-17; דברים 28:30) יסורו לעולם, שהרי החטא לא יהיה עוד. לעומת זאת, יהיה שם שפע של ברכות, בתים לגור בהם ואוכל להנות ממנו.

כיצד ייראו חיינו במקום מרהיב זה? אחדים תמהים האם נוכל לזהות את חברינו ואת משפחתנו לאחר שגופנו יקבל את האלמוות וישוב להיות בדמותו ובצלמו של האל. ואולם, לאחר תחייתו, התלמידים הצליחו לזהות את ישוע. מרים זיהתה את קולו (יוחנן 20:11-16). תֹאמָא זיהה את מראהו (יוחנן 20:27,28). שני התלמידים בדרך לעמאוס הכירו את הרגליו בבציעת הלחם (לוקס 24:30,31,35). על כן, אם הגוף שאתו נקום לתחייה ידמה לגופו של ישוע לאחר תחייתו, נוכל בוודאות לזהות זה את זה ויש לנו את כל הסיבות לצפות להתחדשות הנצחית של יחסינו. סביר להניח שנמשיך את היחסים עם אלה שאנו מכירים ואוהבים, שיימצאו שם עמנו.

"אז הפדויים יכירו כדרך שגם הם מוכרים. התשוקה לאהבה ולאהדה, אשר אלוהים עצמו נטע בלבם, תבוא לידי ביטוי מלא. ההתחברות עם יצורים קדושים, חיי ההרמוניה עם המלאכים המבורכים ועם המאמינים הנאמנים מכל הזמנים, אשר כיבסו את גלימותיהם והלבינו אותן בדם השה והעבותות הקדושות שיקשרו יחד את ה"מִשְׁפָּחָה בַּשָּׁמַיִם וּבָאָרֶץ" (אפסים 3:15) – כל אלה יהוו משוש חייהם הנצחיים של הפדויים" – Ellen G. White, The Great Controversy, p. 677.

`"לָכֵן אֵין אָנוּ מִתְיָאֲשִׁים [...] הֵן צָרָתֵנוּ הַקַּלָּה שֶׁל הָרֶגַע מְכִינָה לָנוּ כְּבוֹד עוֹלָמִים גָּדוֹל וְרַב עַד מְאֹד. וְאֵין אָנוּ צוֹפִים אֶל הַדְּבָרִים הַנִּרְאִים, אֶלָּא אֶל אֲשֶׁר אֵינָם נִרְאִים; כִּי הַדְּבָרִים הַנִּרְאִים לְשָׁעָה הֵם, אֲבָל הַבִּלְתִּי נִרְאִים – לְעוֹלָמִים" (2 קורינתים 4:16-18). בעולם כה עראי וחולף כמו שלנו, כיצד נצליח לאחוז במה שבלתי נראה ונצחי?`