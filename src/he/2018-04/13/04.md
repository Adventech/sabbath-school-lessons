---
title: 'תחיית המתים וחידוש היחסים'
date: 25/12/2018

---

כבר מימיה הראשונים של הקהילה, הבטחת חזרתו של המשיח חיזקה – אולי יותר מכל דבר אחר – את לבבותיהם של חסידי ה', וניחמה אותם בצרותיהם. על אף מאבקיהם הקשים ועל סבלותיהם הנוראיים, הם תלו את יהבם בחזרתו של המשיח ובכל ההבטחות היקרות הכרוכות בכך.

`קראו 1 התסלוניקים 4:13-18. אלו הבטחות טמונות בקטע זה? מהן מלמדות אותנו על תקוות חידוש היחסים?`

ביאתו השנייה של המשיח תשפיע על האנושות באופן עמוק. אחד ההיבטים החשובים של ייסוד מלכותו של אלוהים הוא קיבוץ הבחירים. "וְהוּא יִשְׁלַח אֶת מַלְאָכָיו בְּשׁוֹפָר גָּדוֹל וִיקַבְּצוּ אֶת בְּחִירָיו מֵאַרְבַּע הָרוּחוֹת, מִקְצוֹת הַשָּׁמַיִם עַד קְצוֹתָם" (מתי 24:31). ברגע קיבוץ זה, המתים הצדיקים יקומו לתחייה ויקבלו את האלמותיות (1 קורינתים 15:52,53). "הַמֵּתִים הַשַּׁיָּכִים לַמָּשִׁיחַ יָקוּמוּ רִאשׁוֹנָה" (1 התסלוניקים 4:16). זהו הרגע שתמיד חיכינו לו! אלו שיקומו לתחייה יתאחדו מחדש עם אלה אשר כה כמהו לנוכחותם ולאהבתם. על אותו יום מכריז שאול בשמחה: "אַיֵּה עָקְצְךָ מָוֶת? אַיֵּה נִצְחוֹנְךָ מָוֶת?" (1 קורינתים 15:55).

באותו אירוע מרהיב, מה שיקום לתחייה אינו הגוף החולה, השחוק והמושחת אשר ירד לקבר, אלא גוף חדש, מושלם ואלמותי, משוחרר מהריקבון שנגרם לו בעטיו של החטא. הקדושים שיקומו לתחייה יחוו את סיום מלאכת ההתחדשות של המשיח, אשר תחזיר את מצב האדם לשלמות שאותה תכנן אלוהים עבורו מלכתחילה, במעשה הבריאה (בראשית 1:26; 1 קורינתים 15:46-49).

בביאתו השנייה של ישוע, כאשר הפדויים יקומו לתחייה, הקדושים אשר יהיו בחיים באותה עת ישתנו בין רגע ואף להם יוענק גם כן גוף חדש, מושלם ואלמותי. "כִּי מִן הָרָאוּי שֶׁזֶּה הַכָּפוּף לְכִלָּיוֹן יִלְבַּשׁ אַל־כִּלָּיוֹן וְזֶה הַכָּפוּף לַמָּוֶת יִלְבַּשׁ אַלְמָוֶת" (1 קורינתים 15:53). ובכן, שתי קבוצות הפדויים – אלה שיקומו לתחייה והקדושים החיים שישתנו – יילקחו "יַחַד [...] בַּעֲנָנִים לִפְגֹּשׁ אֶת הָאָדוֹן בָּאֲוִיר, וְכָךְ נִהְיֶה תָּמִיד עִם הָאָדוֹן" (1 התסלוניקים 4:17).

`בעידן המדעי שבו אנו חיים, אפילו המשיחיים מנסים למצוא הסברים טבעיים לכל תופעה, כולל לניסים. מה מלמדת אותנו הבטחת תחיית המתים על העובדה שרק התערבותו העל-טבעית של אלוהים יכולה להושיע אותנו?`