---
title: 'עמו הנבחר של אלוהים'
date: 04/10/2018

---

בקריאתו לאברהם כמשרתו, בחר הקדוש ברוך הוא לעצמו עם שייצג אותו בעולם. בחירה זו הייתה מחוות אהבה וחסד מצדו של אלוהים. קריאתו של עם ישראל הייתה חיונית לתכנית האלוהית לשיקום האנושות כולה לאחר החורבן והפילוג שנגרמו בעטיו של החטא. ובדיוק על מאמצים אלו מצדו של אלוהים, אשר החלו בברית שהוא כרת עם ישראל, מספרים כתבי הקודש בהרחבה. 

`על פי דברים 7:6-11, מדוע קרא אלוהים לישראל להיות לעמו? מדוע הוא בחר דווקא בצאצאיו של אברהם?`

במרכז בחירתו של עם ישראל עמדה אהבתו האינסופית של אלוהים לאנושות כולה. הקדוש ברוך הוא כרת ברית עם אברהם וצאצאיו על מנת שכל אומות העולם יכירו אותו ואת ישועתו (תהלים 67:2,3). לצאצאיו של אברהם לא עמדה כל זכות מיוחדת ולא הייתה להם כל סיבה להתהלל לפני אלוהים. "לֹא מֵרֻבְּכֶם מִכָּל-הָעַמִּים, חָשַׁק יְהוָה בָּכֶם וַיִּבְחַר בָּכֶם, כִּי-אַתֶּם הַמְעַט, מִכָּל-הָעַמִּים" (דברים 7:7).

זהו היפוך של סולם הערכים האנושיים. בעוד שבני האדם מחפשים כוח, חכמה וביטחון עצמי בבחירת מנהיגם, אלוהים אינו בוחר את משרתיו לפי חוסנם ומאודם, אלא על סמך המודעות שלהם לחולשתם, כסילותם ואפסיותם, למען לא יתהלל איש לפני אלוהים (1 קורינתים 1:26-31).

ועם זאת, איזו זכות גדולה נפלה בחלקם: "אלוהים חפץ להעניק לעמו תהילה וכבוד רב. כל יתרון רוחני ניתן להם ביד רחבה. לא נבצר מהם דבר המועיל לבניית אופי שייצג את האל העליון. בשל ציותם המוחלט למצוותיו, ירעיף עליהם אלוהים ברכות רבות ויעשה מהם עם מופלא ומשגשג יותר מכל אומות העולם. הוא יברך אותם במיומנויות ובכשרונות רבים וימשיך ללמדם, להאצילם ולאדירם על ידי שמירת מצוותיו. אם ישמעו בקולו, הוא ישמור עליהם מכל נגע או מחלה אשר דבקו בו שאר העמים ויברכם בחוסן גופני ושכלי כאחד. האל הכביר יתגלה במלוא תפארתו על ידי שגשוגם והצלחתם. הם יהיו לו לממלכת כוהנים והוא יעמיד לרשותם את כל האמצעים הדרושים כדי להפוך אותם לאומה הגדולה ביותר עלי אדמות" – .Ellen G. White, Christ’s Object Lessons, p. 288 

`אילו מקבילות ישנן בין קריאתו של עם ישראל הקדום ומה שעשה אלוהים למענם לבין הקריאה שלנו כאדוונטיסטים שומרי שבת ומה שהוא עשה למענינו? הציגו את תשובותיכם בשבת לכיתה.`