---
title: 'האהבה כבסיס לאחדות'
date: 30/09/2018

---

אחד האלמנטים הבולטים בסיפור הבריאה הוא ההרמוניה הכוללת ששררה בתום שבוע מיוחד זה. מילותיו האחרונות של אלוהים, "טוֹב מְאֹד" (בראשית 1:31), תיארו לא רק את יופיו האסתטי של העולם, אלא גם היעדר כל שמץ של רוע בתום מעשה הבריאה המושלם. תכניתו המקורית של אלוהים כללה דו-קיום הרמוני ויחסי גומלין בין כל צורות החיים עלי אדמות. היה זה עולם מרהיב ביופיו, הנברא למען משפחת האדם, ללא דופי או כל מגרעת, וראוי לבוראו. ובכן, תכניתו המקורית של אלוהים עבור עולמנו כללה הרמוניה, אחדות ואהבה. 

`קראו בראשית 1:26-27. מה מלמדים אותנו פסוקים אלו על ייחודו של האדם לעומת כל שאר הבריאה, על פי התיאור בבראשית א' ו-ב'?`

בבראשית כתוב שאלוהים עשה את האדם בצלמו – דבר אשר אינו מצוין לגבי אף יצור אחר בסיפור הבריאה. "וַיֹּאמֶר אֱלֹהִים, נַעֲשֶׂה אָדָם בְּצַלְמֵנוּ כִּדְמוּתֵנוּ [...] וַיִּבְרָא אֱלֹהִים אֶת-הָאָדָם בְּצַלְמוֹ, בְּצֶלֶם אֱלֹהִים בָּרָא אֹתוֹ:  זָכָר וּנְקֵבָה, בָּרָא אֹתָם" (בראשית 1:26-27). על אף הדיונים האינסופיים של התיאולוגים במרוצת הזמן על טיבו של האדם העולה מפסוקים אלו, או אפילו על טיבו של הבורא עצמו, קטעים רבים מן הכתובים מציגים את טיבו של אלוהים כאהבה.

`קראו 1 יוחנן 4:7,8,16. כיצד מסייעים לנו פסוקים אלו להבין את טבענו המקורי ואת האחדות ששררה מיד לאחר מעשה הבריאה? `

אלוהים הוא אהבה. העובדה שבני האדם מסוגלים לאהוב (בצורות ובמימדים שאף יצור אחר אינו מסוגל) מצביעה בוודאות על כך שלהיברא "בצלמו" של אלוהים כולל את היכולת לאהוב, הבאה לידי ביטוי במערכות יחסים.