---
title: 'ישוע מתפלל עבור תלמידיו'
date: 15/10/2018

---

`קראו יוחנן 17:9-19. על מה מתפלל ישוע עבור תלמידיו?`

לאחר התפילה עבור עצמו, מתפלל ישוע עבור תלמידיו, אשר עומדים בסכנת אובדן אמונתם בו בימים שלאחר מכן, כאשר הוא כבר לא יהיה אתם בבשר. על כן, הוא מפקיד אותם בידי אביו שבשמיים.  

ישוע מתפלל שאלוהים ישמור עליהם בעולם. הוא איננו מתפלל עבור העולם עצמו, שהרי הוא יודע שהעולם מתנגד נחרצות לרצון האל (1 יוחנן 5:19). אולם, היות ועולם זה מהווה המקום שבו התלמידים עתידים לשרת, ישוע מתפלל שאלוהים ישמור עליהם מן הרע. מאידך, ישוע אכן מודאג מגורלו של העולם, שהרי הוא מושיעו. ברם הפצת בשורת הישועה בעולם זה תלויה בעדותם של תלמידיו. על כן, ישוע מתווך למענם על מנת שלא יעלה בידי הרע להביסם (מתי 6:13).

ועם זאת, תלמיד אחד כן הובס, למרבה הצער. מוקדם יותר באותו ערב פסח, ציין ישוע שאחד מהם יסגירו (יוחנן 13:18-30). על אף שישוע מצביע על כך שהכתובים ניבאו את בגידתו (תהלים 41:9), יהודה לא היה קורבן הגורל. במהלך הסעודה האחרונה, ישוע פנה אליו באהבה אין סופית (יוחנן 13:26-30). "בסדר הפסח הפגין ישוע את אלוהותו כאשר חשף את זממו של הבוגד. מתוך טוב ליבו, הוא שירת גם את יהודה כאשר שירת את יתר תלמידיו. אך יהודה לא השיב אהבה למחוות אהבה אחרונה זו. או אז הוכרע גורלו של יהודה, והרגליים אשר רחץ המושיע יצאו לבצע את מלאכת הבוגד" – אלן וויט, חמדת הדורות, 581.

מאחר והוא ידע שהקנאה גורמת לסכסוכים ולפילוג בין התלמידים, כפי שזה קרה לא מעט פעמים בעבר, ישוע התפלל לאיחודם: "אֲנִי אֵינֶנִּי עוֹד בָּעוֹלָם; הֵם בָּעוֹלָם, וַאֲנִי בָּא אֵלֶיךָ. אָבִי הַקָּדוֹשׁ, שְׁמֹר אוֹתָם בְּשִׁמְךָ אֲשֶׁר נָתַתָּ לִי, לְמַעַן יִהְיוּ אֶחָד כָּמוֹנוּ" (יוחנן 17:11). איחוד מעין זה אינו עולה בידי אדם להגשימו. הוא יכול להיות אך ורק תוצר ומתנה אלוהית. איחודם של המאמינים מבוסס על איחודם של האב והבן, ואיחוד זה הינו תנאי מוקדם והכרחי לשירותם המועיל של התלמידים בעתיד.

הקידוש בָּאמת (יוחנן 17:17) הינו גם כן תנאי הכרחי לשירות. פעולת רוח קודשו של אלוהים בלבבות התלמידים תגרום לשינויים מהותיים בחייהם. אם ברצונם להעיד למען האמת האלוהית, הם עצמם זקוקים להתמרה על ידי אמת זו.

`מה משמעות המשפט "אין הם מן העולם" (יוחנן 17:16)? מה מתוך אורח חיינו מצביע על כך שאיננו "מן העולם"?`