---
title: 'אירגון מלאכת הבישור'
date: 20/12/2018

---

כפי שראינו במהלך הרבעון הנוכחי, תכליתם של ארגון ואיחוד הקהילה הינה מלאכת הבישור. איננו מועדון חברתי מיועד לאנשים בעלי צורת חשיבה דומה, אשר מתכנסים ומצהירים זה לזה במה אנו מאמינים. לאמיתו של דבר, התכנסנו יחדיו על מנת לחלוק עם העולם את האמת אשר אנחנו בעצמנו למדנו לאהוב. 

`במתי 28:18-20, ישוע נתן לתלמידיו הוראות אחרונות לגבי משימתם בעולם. זיהו את מילות המפתח במצוותו של ישוע. מה משמעותן של מילים אלו עבור קהילתנו היום? `

שליחתו הגדולה של ישוע לתלמידיו כוללת ארבע פעלים עיקריים: לכו, עשו תלמידים, הטבילו ולמדו. לפי התחביר היווני בפסוקים אלו, הפועל הראשי הוא "לעשות תלמידים", בעוד ששאר הפעלים מצביעים על האופן שבו התלמידים אמורים להשלים פעולה זו. התלמידים נעשים כאשר המאמינים הולכים לכל אומות העולם, מציגים להם את הבשורה, מטבילים אותם ומלמדים אותם לשמור את כל מה שישוע אמר.

כאשר הקהילה ממלאת את שליחותה, מלכותו של אלוהים מתרחבת, ורבבות בני אדם מכל אומות העולם מעבים את שורותיהם של אלה אשר מכירים בישוע כמושיעם. ציותם של תלמידים חדשים אלו למצוותיו של ישוע – להיטבל ולשמור את מה שהוא לימד – יוצר משפחה כלל-עולמית. לתלמידים אלו גם מובטחת נוכחותו של ישוע מדי יום ביומו, ותמיכתו התמידית במאמציהם לעשות תלמידים אחרים. נוכחותו של ישוע הינה ערובה לנוכחותו של אלוהים. הבשורה על פי מתי מתחילה בהכרזה שלידתו של ישוע קשורה באופן הדוק למונח "עמנואל" – אלוהים עימנו (מתי 1:23) ומסתיימת בהבטחת נוכחותו המתמדת של ישוע עימנו עד לביאתו השנייה. 

"המשיח לא אמר לתלמידיו שמלאכתם תהיה קלה. [...] הוא הבטיח להם שהוא יהיה איתם, וכאשר הם יצאו לקרב באמונה, הם ילחמו תחת המגן של אלוהים הכול-יכול. הוא עודדם והפציר בהם להיות אמיצים וחזקים, שכן האחד, שכוחו כביר יותר מכוחם של המלאכים — הלוא הוא המצביא העליון של צבאות השמיים — ישרה עימם בשורותיהם. המושיע סיפק להם את כל צרכיהם לשם ביצוע מלאכתם, והתחייב להנחיל להם הצלחה. כל עוד יצייתו לדברו ויבצעו את שליחותם מתוך התחברות איתו, הם לא ייכשלו" – אלן וויט, מעשי השליחים, 21.

`הגו במשמעות הבטחת נוכחותו של המשיח עם חסידיו עד לביאתו השנייה. כיצד אמורה להשפיע עלינו הבטחה זו במאמצינו לבצע את השליחות אשר קיבלנו ממנו?`