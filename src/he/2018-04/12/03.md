---
title: 'מנהיגות משרתת'
date: 17/12/2018

---

במהלך שירותו עלי אדמות, ישוע חווה רגעים לא מעטים של כעס וייאוש בשל מאבקי הכוח בין התלמידים. השליחים שאפו לקבל משרות בכירות במלכות המשיח (מרקוס 9:33; לוקס 9:46). אפילו בליל הסדר האחרון, בין התלמידים שררה אותה האווירה של רצון בשליטה ושאיפה לעליונות (לוקס 22:24).

`ישוע ניצל אחת ההזדמנויות הללו כדי לשתף את תלמידיו בתפיסתו באשר לנושא המנהיגות הרוחנית בקרב חסידיו. אלו עקרונות מנהיגות לומדים אנו מהמלצותיו של ישוע במתי 20:25-28? כיצד עלינו להביא עקרונות אלו לידי ביטוי בחיינו ובייחוד בקהילתנו?`

"בקטע קצר זה, ישוע מציג בפנינו שני מודלים של סמכות. הראשון הינו המודל הרומי, שבו האליטה עומדת בראש המדרג ושולטת על יתר הקבוצות בחברה. אליטות אלו הינם מקבלי ההחלטה האולטימטיביים באותה חברה, אשר מצפים לכניעה מוחלטת מצד ההמון. ישוע דחה מכל וכל מודל סמכות זה באומרו: "אַל יְהִי כֵן בֵּינֵיכֶם!" במקום זאת, הוא הציג בפני התלמידים מודל סמכות חדשני ועוצר נשימה – ההיפך הגמור של המודל ההיררכי שהיה כה מוכר להם עד אז" – Darius Jankiewicz, “Serving Like Jesus: Authority in God’s Church,” Adventist Review, March 13, 2014, p. 18

מודל הסמכות אשר ישוע מציג בסיפור זה מבוסס על שתי מילות מפתח: משרת (diakonos) ועבד (doulos). חלק מהתרגומים בוחרים להשתמש במונחים מעודנים יותר, אך עובדה זו מחלישה את המסר שהמשיח ניסה להעביר. ישוע לא דיבר על השמדת כל מבנה סמכות, אלא ביקש להדגיש בפני התלמידים שמנהיגי הקהילה חייבים להיות בראש ובראשונה עבדי ה' ומשרתי עמו. תפקידם אינו להפעיל סמכות על המאמינים או לשלוט עליהם, וגם לא לרדוף אחר כבוד ושם טוב.

"המשיח כונן את מלכותו על בסיס עקרונות אחרים לגמרי. הוא קרא לבני האדם לא להנהיג, אלא לשרת, כאשר החזקים עוזרים לחלשים בכל חולשותיהם וקשייהם. מי שזכה בעוצמה, מעמד, כישרון וחינוך, נתון תחת מחויבות גדולה יותר לשרת את אחיו בני האדם" – אלן וייט, חמדת הדורות, 436.

`קראו יוחנן 13:1-20. באיזה אופן שימש ישוע כמופת למנהיגות עבור תלמידיו? מה המשיח עדיין מנסה ללמד אותנו בקטע זה? כיצד עלינו להביא עיקרון זה לידי ביטוי בכל היחסים שלנו עם אחרים, הן בתוך הקהילה והן מחוצה לה?`