---
title: 'אל תשכחו את העניים'
date: 01/11/2018

---

שיתוף המשאבים האישיים עם האחרים היווה ביטוי ברור ומוחשי לאחדות בקהילה הקדומה. נדיבות הלב, המתוארת בפרקים הראשונים של ספר מעשי השליחים, מתבטאת בהמשך הסיפור בהזמנתו של שאול השליח לקהילות אשר ייסד במקדוניה ואכיה לתרום תרומה למאמינים העניים בירושלים (ראו מעשי השליחים 11:27-31; גלטים 2:10; רומים 15:26; 1 קורינתים 16:1-4). תרומות אלו הן ביטוי מוחשי לעובדה שבקהילות הללו, המורכבות בעיקר ממאמינים לא יהודים, יש הערכה אמיתית כלפי אחיהם היהודים בירושלים. על אף ההבדלים האתניים והתרבותיים, כולם יחדיו מהווים גוף אחד במשיח וכולם שותפים לאותה הבשורה. תרומות אלו לנזקקים מקרב הקהילה לא רק גילו את האחדות שכבר הייתה קיימת, אלא אף הגבירו אחדות זו.

`קראו 2 קורינתים 9:8-15. לפי שאול השליח, מה יהיו תוצאות נדיבותה של הקהילה בקורינתוס?`

האחדות בקהילה הקדומה מוכיחה לנו שחוויה זו עודנה אפשרית גם כיום. עם זאת, אחדותם לא הייתה מקרית, אלא הייתה מבוססת על התחייבות מכוונת מצדם של כל המאמינים. מנהיגי הקהילה דאז ראו בטיפוח האחדות במשיח את תפקידם האישי. כפי שהאהבה בין הגבר, האישה והילדים במשפחה הינה פרי ההתחייבות היומיומית של כל הצדדים, כך גם האחדות בין המאמינים.

האחדות שיש לנו במשיח מטופחת ומחוזקת במספר דרכים. הרכיבים הבולטים אשר יצרו אחדות זו בקהילה הקדומה היו התפילה, ההשתחוויה, ההתחברות, החזון המשותף ולימוד דבר אלוהים ביחד. הם הבינו שאחריותם היא לא רק להביא את הבשורה לכל העמים, אלא גם לאהוב ולטפל אלה באלה. אחדותם באה לידי ביטוי בנדיבותם ובתמיכה ההדדית, הן בתוך כל קהילה בנפרד והן בין קהילות שונות, על אף המרחקים הגדולים אשר הפרידו ביניהן.

"נדיבות ליבם העידה שהם לא קיבלו את חסד ה' לשווא. נדיבות כזו תקדש את המאמין באמצעות רוח ה'. בעיני המאמינים והלא מאמינים כאחד, היה זה נס של חסד" – אלן וייט, מעשי השליחים, 218.

`כיצד חוויתם, הן באופן אישי והן כקהילה, את תועלות הנדיבות כלפי אחרים? אלו ברכות מקבל הנותן לאחרים?`