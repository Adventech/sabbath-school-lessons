---
title: 'נדיבות לב ותאוות בצע'
date: 31/10/2018

---

לוקס מספר לנו שאחת התוצאות של התחברות התלמידים לאחר חג השבועות הייתה התמיכה ההדדית ביניהם. "כָּל הַמַּאֲמִינִים הָיוּ יַחְדָּיו וּבְכָל אֲשֶׁר הָיָה לָהֶם הָיוּ שֻׁתָּפִים. הֵם מָכְרוּ אֶת אֲחֻזּוֹתֵיהֶם וְאֶת רְכוּשָׁם וְחִלְּקוּ אוֹתָם לַכֹּל, לְכָל אִישׁ כְּפִי צָרְכּוֹ" (מעשי השליחים 2:44,45).

שותפות זו לא הייתה תנאי הכרחי לשייכות לקהילה, אלא תוצר טבעי של האהבה והקרבה ביניהם. הלכה למעשה, שותפות זו הביאה לידי ביטוי בצורה המוחשית ביותר את אחדותם. תמיכה הדדית זו המשיכה לזמן מה, ואנו מקבלים עליה תמונה מפורטת במעשי השליחים ד' ו-ה'. זהו גם נושא אשר מטפלים בו גם במקומות אחרים בברית החדשה, כפי שנראה להלן.

בשלב זה מוצג לנו לראשונה אדם בשם בר-נבא. אנו מבינים מן הסיפור שהוא אדם עשיר, בעל אדמות. לאחר שהוא מכר את שדהו לטובת הקהילה, הוא הביא את הכסף לשליחים (מעשי השליחים 4:36,37). דבר ה' מצביע עליו כמופת לאדם מאמין.

`קראו מעשי השליחים 4:32-37 ו-5:1-11. השוו בין גישתו והתנהגותו של בר-נבא לבין אלו של חנניה ושפירה. מה הייתה טעותו של זוג זה?`

חנניה ושפירה חטאו לא רק בכך שניסו לשקר לרוח קודשו של אלוהים, אלא גם בכך שהפגינו תאוות בצע וחמדנות. אין חטא הרסני יותר לאהבה ולאחווה מאשר האנוכיות, הבאה לידי ביטוי במקרה זה בתאוות בצע. בעוד שבר-נבא משמש דוגמה מופתית לרוח האחווה של הקהילה הקדומה, חנניה ושפירה משמשים דוגמה הפוכה. לוקס מאוד כנה בכך שהוא חולק עימנו סיפור זה על מאמינים פחות מוסריים מקרב קהילה קדומה זו.

בעשרת הדיברות (שמות 20:1-17), הדיבר העשירי, על חמדנות, שונה בתכליתו מכל שאר הדיברות. בעוד שדיברות אחרים מצביעים על פעולות אשר מפרות באופן גלוי את מצוות אלוהים, הדיבר האחרון מתייחס לדבר אשר מתרחש בלב. תאוות הבצע היא לא מעשה, אלא תהליך שכלי. האנוכיות והחמדנות אינן חטא מעשי וגלוי, אלא ביטוי פנימי של הטבע החוטא שלנו. תכונה זו מתגלה אך ורק כאשר היא באה לידי ביטוי בפעולות אנוכיות, מהסוג שאנו רואים בסיפור על חנניה ושפירה. במידה מסוימת, בדיבר האחרון טמון השורש לרוע המתבטא בפעולות פסולות על ידי כל שאר הדיברות. חמדנותם חשפה אותם להשפעתו של השטן, ותחת השפעה זו שיקרו לאלוהים; לא מן הנמנע שאותה חמדנות הניעה גם יהודה איש קריות.

`באיזו דרך ניתן לעקור את חטא החמדנות מחיינו? מדוע להודייה ולהלל יש תפקיד כה חשוב בעקירת רוע זה מלבנו?`