---
title: 'אחדות בהתחברות'
date: 30/10/2018

---

בתגובה לדרשתו של שמעון כיפא ולפנייתו לחזרה בתשובה, כ-3.000 איש החליטו לקבל את ישוע כמשיח וכהתגשמות נבואות המקרא עבור עם ישראל. רוח קודשו של אלוהים פעל בלבם של אנשים אלו. רבים מהם כבר שמעו על ישוע וחלקם עלו אולי לירושלים בתקווה לראותו. אחדים מהם ראו אולי את ישוע ושמעו את בשורתו על מלכות ועל ישועת האלוהים, אך עדיין לא החליטו ללכת אחריו כתלמידיו. בחג השבועות, הקב"ה התערב בחיי התלמידים באופן פלאי והשתמש בהם כעדים לתחייתו של המשיח. כך, כולם ידעו שבשמו של ישוע ניתן לקבל את סליחת החטאים (מעשי השליחים 2:38).

`קראו מעשי השליחים 2:42-47. מה עשו תלמידי המשיח יחדיו כקהילה? מה חיבר ביניהם באופן כה מדהים?`

ראוי לציין שהפעילות הראשונה שהמאמינים החדשים עסקו בה הייתה לימוד התורה. ללימוד זה יש חשיבות מכרעת בתהליך הגדילה הרוחנית של מאמינים חדשים. התלמידים קיבלו מישוע את השליחות ללמדם "לִשְׁמֹר אֶת כָּל מַה שֶּׁצִּוִּיתִי אֶתְכֶם" (מתי 28:20). קהילה חדשה זו הייתה שקועה בלימוד התורה על המשיח. סביר להניח שהם שמעו קודם על חיי ישוע, על מלאכתו, על לימודו בדרשות ומשלים ועל הניסים שהוא חולל כהתגשמות נבואות התנ"ך. 

בנוסף, הם גם עסקו בתפילה ובבציעת הלחם. לא ברור בעליל אם בציעת הלחם רומזת על סעודת האדון או מצביעה על ארוחה משותפת רגילה, כפי שיוצא ממעשי השליחים 2:46. עם זאת, ציון ההתחברות מלמד אותנו שקהילה קדומה זו העבירה זמן רב ביחד, לעיתים תכופות, הן במקדש – אשר עדיין שימש אותם כמרכז השתחוויה – והן בבתיהם. בין תלמידי המשיח היו יחסים מאוד קרובים. הם לא רק אכלו, אלא גם התפללו יחדיו. התפילה היא רכיב חיוני לחיי הקהילה והיא גם מהותית לגדילה הרוחנית האישית. המאמינים בקהילה חדשה זו השתחוו יחד ונאמר לנו שהם עשו זאת "בשקידה" (מעשי השליחים 2:42).

קבוצה משיחית זו, אשר הקפידה בשקידה על לימוד השליחים, זכתה ליחס חיובי מצד תושבי ירושלים. כתוב על מאמינים אלו שהם "מָצְאוּ חֵן בְּעֵינֵי כָּל הָעָם" (מעשי השליחים 2:47). ללא ספק, פעולת רוח הקודש בקרבם הותירה רושם רב בלבם של האנשים מסביבם, וקהילה חדשה זו שימשה עדות חותכת למשיחיותו של ישוע.

`מה יכולה הקהילה המקומית שלכם ללמוד מדוגמת הקהילה הקדומה על אחדות, התחברות ועדות למען המשיח?`