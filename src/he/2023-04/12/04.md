---
title: 'עדותו הנאמנה של מרדכי'
date: 19/12/2023

---

מאחר ומרדכי ואסתר חיו בארץ זרה, ניתן לומר שנאמנותם לאלוהים "נועדה" לסבך אותם בצרות במוקדם או במאוחר - והיא אכן הובילה לכך במקרה של מרדכי.

`קראו אסתר 3:1-15. מה קרה כאן ומדוע?`

בפרק ג', אנו לומדים שהמלך אחשוורוש קידם את הָמַן ונתן לו מעמד רם. כולם התבקשו להשתחוות להמן, אך "מָרְדֳּכַי לֹא יִכְרַע וְלֹא יִשְׁתַּחֲוֶה" (אסתר 3:2). הכתובים אינם מציינים את הסיבה מדוע מרדכי לא כרע ברך לפני אדם זה - אבל אנו כבר יודעים את הסיבה: הוא היה יהודי נאמן לאלוהים. מרדכי לא היה מוכן לחלוק כבוד לצאצא של אֲגָג העמלקי - אויבי עמו מאז יציאת מצרים (דברים 25:19). כיצד יעלה על הדעת שיהודי טוב יכרע ברך לפני עמלקי? או בכלל שישתחווה למישהו מלבד אלוהים?

"וַיֹּאמְרוּ עַבְדֵי הַמֶּלֶךְ אֲשֶׁר-בְּשַׁעַר הַמֶּלֶךְ לְמָרְדֳּכָי: 'מַדּוּעַ אַתָּה עוֹבֵר אֵת מִצְוַת הַמֶּלֶךְ'?" (אסתר 3:3) למרות שאיננו יודעים בדיוק כיצד הוא השיב לשאלה זו, בפסוק הבא כתוב ש"הִגִּיד לָהֶם אֲשֶׁר-הוּא יְהוּדִי" [הוא אמר להם שהוא יהודי] (אסתר 3:4). תשובה זו סיפקה למרדכי את ההזדמנות להסביר להם שהוא משתחווה לבורא השמים והארץ, ולכן אסור לו לכרוע ברך בפני יצור אנושי חוטא. ללא ספק, מרדכי חלק אתם דברים הקשורים לאמונתו - אמונה אשר דבקותו בה סיכנה לא רק את עצמו, אלא למרבה הצער גם רבים אחרים.

"דניאל וחבריו ומרדכי היהודי הפיצו אור גדול אשר זרח באופל המוסרי של חצרות המלוכה בבבל" - Ellen G. White, Advent Review and Sabbath Herald, May 13, 1884.

בשעה שביקש להשמיד את העם היהודי, המן תיאר אותו במילים הבאות: "יֶשְׁנוֹ עַם-אֶחָד מְפֻזָּר וּמְפֹרָד בֵּין הָעַמִּים בְּכֹל מְדִינוֹת מַלְכוּתֶךָ וְדָתֵיהֶם שֹׁנוֹת מִכָּל-עָם וְאֶת-דָּתֵי הַמֶּלֶךְ אֵינָם עֹשִׂים" (אסתר 3:8). העם היהודי - עם אשר מנהגיו שונים ושאינו שומר את חוקי המלך? נשמע כמו מתכון מושלם לרדיפות.

`כיצד לדעתכם תיבחן אמונתנו כמו במקרה של מרדכי? באיזה אופן עלינו להגיב?`