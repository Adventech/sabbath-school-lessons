---
title: 'לְעֵת כָּזֹאת'
date: 20/12/2023

---

`קראו אסתר 4:1-14. מדוע רגע זה היה העיתוי הנכון שאסתר תחשוף את זהותה כיהודייה?`

בשעה שמרדכי פנה אליה לעזרה, אסתר הייתה נשואה לאחשוורוש כבר מספר שנים; עם זאת, בפרס היה חוק שלפיו אסור היה לכל אדם להופיע בפני המלך מבלי שהוא קרא לו. מי שעבר על חוק זה הסתכן בגזר דין מוות. ואולם, למרות שהייתה מודעת לסכנה זו, אסתר בכל זאת הלכה אל המלך, בניגוד לחוק, מבלי שהמלך קרא לה.

מרדכי ביקש לעורר את אמונתה של אסתר. למעשה, ניתן לומר שלב לבה של מגילת אסתר נמצאת בצורה תמציתית במילותיו של מרדכי לאסתר: "וַיֹּאמֶר מָרְדֳּכַי לְהָשִׁיב אֶל-אֶסְתֵּר: 'אַל-תְּדַמִּי בְנַפְשֵׁךְ לְהִמָּלֵט בֵּית-הַמֶּלֶךְ מִכָּל-הַיְּהוּדִים. כִּי אִם-הַחֲרֵשׁ תַּחֲרִישִׁי בָּעֵת הַזֹּאת, רֶוַח וְהַצָּלָה יַעֲמוֹד לַיְּהוּדִים מִמָּקוֹם אַחֵר, וְאַתְּ וּבֵית-אָבִיךְ תֹּאבֵדוּ - וּמִי יוֹדֵעַ אִם-לְעֵת כָּזֹאת הִגַּעַתְּ לַמַּלְכוּת?'" (אסתר 4:13,14).

אמונתה של אסתר עמדה במבחן כשמרדכי הפציר בה בשם אהבתה לעם שלה. איש מלבד מרדכי לא ידע שהיא יהודייה, אך כאשר גמרה אומר לקחת צד בעניין זה, היא לא היססה לרגע לשים נפשה בכפה.

אמונתה באלוהים הייתה חזקה והיא ידעה שרק בסיעתא דשמיא היא תנחל הצלחה. תשובתה למרדכי גילתה את אמונתה: "לֵךְ כְּנוֹס אֶת-כָּל-הַיְּהוּדִים הַנִּמְצְאִים בְּשׁוּשָׁן וְצוּמוּ עָלַי וְאַל-תֹּאכְלוּ וְאַל-תִּשְׁתּוּ שְׁלֹשֶׁת יָמִים, לַיְלָה וָיוֹם. גַּם-אֲנִי וְנַעֲרֹתַי אָצוּם כֵּן, וּבְכֵן אָבוֹא אֶל-הַמֶּלֶךְ, אֲשֶׁר לֹא כַדָּת - וְכַאֲשֶׁר אָבַדְתִּי, אָבָדְתִּי" (אסתר 4:16).

מרדכי הפיץ מידע זה בכל הקהילה היהודית בשושן, ובזמן שכל היהודים צמו והתפללו, אסתר התכוננה למשימתה המסוכנת. "וַיְהִי בַּיּוֹם הַשְּׁלִישִׁי וַתִּלְבַּשׁ אֶסְתֵּר מַלְכוּת וַתַּעֲמֹד בַּחֲצַר בֵּית-הַמֶּלֶךְ הַפְּנִימִית נֹכַח בֵּית הַמֶּלֶךְ וְהַמֶּלֶךְ יוֹשֵׁב עַל-כִּסֵּא מַלְכוּתוֹ בְּבֵית הַמַּלְכוּת נֹכַח פֶּתַח הַבָּיִת. וַיְהִי כִרְאוֹת הַמֶּלֶךְ אֶת-אֶסְתֵּר הַמַּלְכָּה עֹמֶדֶת בֶּחָצֵר, נָשְׂאָה חֵן בְּעֵינָיו וַיּוֹשֶׁט הַמֶּלֶךְ לְאֶסְתֵּר אֶת-שַׁרְבִיט הַזָּהָב אֲשֶׁר בְּיָדוֹ. וַתִּקְרַב אֶסְתֵּר וַתִּגַּע בְּרֹאשׁ הַשַּׁרְבִיט" (אסתר 5:1,2).

`במצב הקשה המתואר לעיל, שהיהודים התמודדו איתו, התפילה הייתה מלווה בצום. למרות שפעלו למען עצמם, התפילה הייתה חיונית לקבלת מענה מאלוהים. מה אנו למדים מכך?`