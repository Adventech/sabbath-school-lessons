---
title:  'האל המשולש: מקור הבשורה'
date:  08/10/2023
---

בשורת האלוהים בכתובים מציבה את ישוע במרכז הישועה, כדרך יחידה המובילה אליה. המשיח עצמו הכריז: "אֲנִי הַדֶּרֶךְ וְהָאֱמֶת וְהַחַיִּים. אֵין אִישׁ בָּא אֶל הָאָב אֶלָּא דַּרְכִּי" (יוחנן י"ד 6). אך ישוע גם עוזר לנו להבין את המרכזיות של האל המשולש לבשורה.

כל מה שהמשיח עשה היה מאביו שבשמים (ראו יוחנן ד' 34; ה' 30; י"ב 45). אך עלינו לזכור תמיד ששליחותו של ישוע לא החלה רק ברגע שהגיע לעולמנו. הוא קיבל שליחות זו מהאב עוד בטרם בריאת עולמנו (השוו עם אפסים א' 4, כיפא א' א' 20). ובכן, אלוהים תכנן את פנייתו לאנושות האובדת עוד לפני שאפילו הניח את יסודות עולמנו, והוא תכנן את כניסתו להיסטוריה האנושית במטרה להשיג תכלית זו.

העולם נברא באמצעות בן האלוהים (יוחנן א' 3), ו"כַּאֲשֶׁר מָלְאָה הָעֵת" (גלטים ד' 4), אלוהים הוכיח את אהבתו אלינו על ידי כך ששלח לנו את בנו (יוחנן ג' 16,17). הבן הגיע, מת על הצלב וניצח את המוות. לאחר מכן, רוח הקודש שנשלח מן האב הגיע אלינו (יוחנן י"ד 26, ט"ז 7) על מנת להרשיע את העולם (יוחנן ט"ז 8-11), וכיום הוא ממשיך את משימתם של האב והבן על ידי העצמת אנשי אלוהים ושליחתם לבשר (יוחנן י"ד 26, ט"ז 13,14).

`קראו יוחנן כ' 21,22. מקור הבישור הוא באב, הבן ורוח הקודש. כיצד אמורה עובדה זו לעצב את אופן הבישור שלנו?`

למרות שהמילה "שילוש" אינה מופיעה מפורשות בכתובים, אנו מגלים בהם הוכחות רבות לבישור "משולש". לדוגמה, המשיח נגלה לתלמידיו והבטיח להם: "הִנְנִי שׁוֹלֵחַ לָכֶם אֶת אֲשֶׁר הִבְטִיחַ אָבִי, וְאַתֶּם שְׁבוּ בָּעִיר עַד שֶׁתִּלְבְּשׁוּ עֺז מִמָּרוֹם" (לוקס כ"ד 49). אנו מגלים כאן את בשורת האלוהות המשולשת במשפט אחד: האב מבטיח, הבן מאשש את קיום ההבטחה, ורוח הקודש נגלה כהתגשמות ההבטחה עצמה (ראו גם לוקס ג' 16; מעשי השליחים א' 4,5,8). אנו למדים מכך שהבישור אינו שייך לנו, אלא למורכבות אלוהית מנצחת - ועל כן, הבישור לא ייכשל.

`האב, הבן ורוח הקודש - מעורבים במלאכת הישועה. מדוע מחשבה זו אמורה לנחם אותנו?`