---
title: 'האל המשולש: מקור הבשורה'
date: 08/10/2023

---

בשורת האלוהים בכתובים מציבה את ישוע במרכז הישועה, כדרך יחידה המובילה אליה. המשיח עצמו הכריז: "אֲנִי הַדֶּרֶךְ וְהָאֱמֶת וְהַחַיִּים. אֵין אִישׁ בָּא אֶל הָאָב אֶלָּא דַּרְכִּי" (יוחנן 14:6). אך ישוע גם עוזר לנו להבין את המרכזיות של האל המשולש לבשורה.

כל מה שהמשיח עשה היה מאביו שבשמים (ראו יוחנן 4:34; 5:30; 12:45). אך עלינו לזכור תמיד ששליחותו של ישוע לא החלה רק ברגע שהגיע לעולמנו. הוא קיבל שליחות זו מהאב עוד בטרם בריאת עולמנו (השוו עם אפסים 1:4, כיפא א' 1:20). ובכן, אלוהים תכנן את פנייתו לאנושות האובדת עוד לפני שאפילו הניח את יסודות עולמנו, והוא תכנן את כניסתו להיסטוריה האנושית במטרה להשיג תכלית זו.

העולם נברא באמצעות בן האלוהים (יוחנן 1:3), ו"כַּאֲשֶׁר מָלְאָה הָעֵת" (גלטים 4:4), אלוהים הוכיח את אהבתו אלינו על ידי כך ששלח לנו את בנו (יוחנן 3:16,17). הבן הגיע, מת על הצלב וניצח את המוות. לאחר מכן, רוח הקודש שנשלח מן האב הגיע אלינו (יוחנן 14:26, 16:7) על מנת להרשיע את העולם (יוחנן 16:8-11), וכיום הוא ממשיך את משימתם של האב והבן על ידי העצמת אנשי אלוהים ושליחתם לבשר (יוחנן 14:26, 16:13,14).

`קראו יוחנן 20:21,22. מקור הבישור הוא באב, הבן ורוח הקודש. כיצד אמורה עובדה זו לעצב את אופן הבישור שלנו?`

למרות שהמילה "שילוש" אינה מופיעה מפורשות בכתובים, אנו מגלים בהם הוכחות רבות לבישור "משולש". לדוגמה, המשיח נגלה לתלמידיו והבטיח להם: "הִנְנִי שׁוֹלֵחַ לָכֶם אֶת אֲשֶׁר הִבְטִיחַ אָבִי, וְאַתֶּם שְׁבוּ בָּעִיר עַד שֶׁתִּלְבְּשׁוּ עֺז מִמָּרוֹם" (לוקס 24:49). אנו מגלים כאן את בשורת האלוהות המשולשת במשפט אחד: האב מבטיח, הבן מאשש את קיום ההבטחה, ורוח הקודש נגלה כהתגשמות ההבטחה עצמה (ראו גם לוקס 3:16; מעשי השליחים 1:4,5,8). אנו למדים מכך שהבישור אינו שייך לנו, אלא למורכבות אלוהית מנצחת - ועל כן, הבישור לא ייכשל.

`האב, הבן ורוח הקודש - מעורבים במלאכת הישועה. מדוע מחשבה זו אמורה לנחם אותנו?`