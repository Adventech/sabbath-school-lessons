---
title: 'מסר הבישור: הבשורה הנצחית'
date: 10/10/2023

---

`קראו התגלות 14:6,7. אילו היבטים של בשורתו של אלוהים אתם מזהים ב"בשורת העולם" אשר המלאך הראשון מתוך שלושת המלאכים מכריז עליה בקטע זה?`

זהו המקום היחידי בכתובים שבו המילים "בשורה" ו"נצחית" ("בשורת עולם") מופיעות יחדיו. הבשורה היא למעשה החדשות הטובות על החסד האלוהי שכל אדם קיבל באמצעות ישוע המשיח. הוא הגיע לעולמנו על מנת לגלות לנו "חֶסֶד וֶאֱמֶת" (יוחנן 1:14). הוא חי חיים ללא חטא ומת על הצלב כקרבן מחליף שנשא את שכר חטאינו (ישעיהו 53:4,5; כיפא א' 3:18). הוא קם לחיים, חזר לשמיים, רומם על ידי האב וכיום מפגיע בעדנו במקדש השמימי (התגלות 1:18; מעשי השליחים 2:33; עברים 7:25). יתרה מכן, הוא עומד להגשים עתה את הבטחתו הגדולה ביותר - לחזור בהוד והדר - ולאחר המילניום, לייסד את מלכות האלוהים עלי אדמות (יוחנן 14:1-4; מעשי השליחים 1:11; התגלות 21:1-4). זאת למעשה המציאות שמאחורי הבשורה הנצחית!

לא רק זו בלבד - עצם העובדה שבשורה זו נצחית היא יוצאת מן הכלל. ישנה בשורה אחת בלבד שביכולתה להושיענו - והיא תישאר אותה בשורה עד למילוי המלא של משימה אלוהית זו. לעולם לא תהיה בשורה אחרת. תורות שקר תמיד באות והולכות (אפסים 4:14), אך מסר הישועה, בשורת העולם, אינה משתנה - ואלה המאמינים בה וחיים בציות אליה יקבלו מאלוהים את תגמולם (ראו דברים 5:33, רומים 2:6).

אותה שליחות שניתנה לחסידיו הראשונים של ישוע ניתנת לנו גם היום. עלינו להמשיך למלא את משימת עשיית התלמידים למען המשיח בכל זמן ובכל מקום. אך איזה מן תלמידים? אנשים טובים, כנים, מסורים ואוהבים? תכונות אלו חיוניות, אך אינן מספיקות. עלינו לעשות תלמידים הממוקדים באלמנטים המקראיים של התלמידוּת (לוקס 9:23; יוחנן 13:34,35; קורינתים ב' 5:17), בעלי תכלית אחת בלבד: להיות מוכנים ולהכין אחרים לביאתו השניה של האדון ישוע המשיח.

"ההצהרה על עת משפטו של אלוהים (התגלות 14:6,7) כוונתה להכרזת חזרתו של המשיח, הממשמשת ובאה - והכרזה זו מכונה 'בשורת עולם'. אם כן, הפצת המסר על ביאתו השנייה של המשיח והדגשת קרבתה נגלות כמרכיבים חיוניים של מסר הבשורה" - Ellen G. White, Christ’s Object Lessons, pp. 227, 228.

`באיזה אופן קשור מושג המשפט ל"בשורת העולם" במסר של המלאך הראשון? מדוע הבשורה חייבת להיות מרכזית במסר לגבי יום הדין?`