---
title: 'העולם: זירת הבישור'
date: 12/10/2023

---

`קראו התגלות 7:9,10. מה אנו למדים מפסוקים אלו על היקפה הגיאוגרפי של משימת הבישור של אלוהים?`

השיעור של השבוע הנוכחי שם דגש מיוחד על שני קטעים מקראיים המדברים על מרכזיות עשיית התלמידים בשליחות הגדולה ועל מסר הבשורה הנצחית. באופן מעניין, לשני קטעים אלו ישנו לפחות מכנה משותף אחד: ה"היכן" של מלאכת הבישור. ובכן, כתוב: "לְכוּ וַעֲשׂוּ אֶת כָּל הָעַמִּים לְתַלְמִידִים" (מתי 28:19), ו"בְּשׂוֹרַת עוֹלָם לְבַשֵּׂר לְיוֹשְׁבֵי הָאָרֶץ וּלְכָל אֻמָּה וְשֵׁבֶט וְלָשׁוֹן וְעַם" (התגלות 14:6).

במילים אחרות, בשורת המשיח מיועדת לכל האומות, הלשונות, העמים והמעמדים החברתיים. תכליתה של הבשורה היא לאחד את כל הנושעים בחברותא אחת גדולה, אשר לה מודל לחיקוי אחד בלבד - ישוע המשיח. אם נקבל את האמת של אלוהים כפי שהיא נגלית במשיח, חומות הגזענות, הדעות הקדומות והקנאות יקרסו, ורוח האמת תמיס את ליבותנו ותמזג אותם לאחד.

בשעה שישוע אמר "תִהְיוּ עֵדַי" (מעשי השליחים 1:8), כוונתו הייתה לשלושה אזורים עיקריים:

אזור א': "תִהְיוּ עֵדַי בִּירוּשָׁלַיִם". באותה תקופה, תלמידיו של ישוע היו ממוקמים בעיקר סביב ירושלים. במילים אחרות, ישוע אומר להם: "התחילו לחלוק את ניסיונכם עם אלוהים עם אנשים קרובים אליכם". הבישור מתחיל בבית, עם המשפחה, השכנים והחברים. זהו המקום הראשי של הבישור.

אזור ב': ישוע ממשיך - [תהיו עדיי] "בְּכָל יְהוּדָה וְשׁוֹמְרוֹן". משימתנו נועדה גם לאלה אשר קרובים אלינו במובן מסוים, אך עדיין רחוקים מאיתנו. קבוצה זו מורכבת מאנשים שאולי מדברים את אותה שפה כמונו ויש להם תרבות דומה, אך אינם חולקים עמנו את אותו אורח חיים או השקפת עולם. זהו מקום הבישור הנוסף שלנו.

אזור ג': בנוסף לכך, המשיח ציין: "עַד קְצֵה הָאָרֶץ". משימת הבישור של אלוהים קוראת לנו לפנות לאנשים מכל מקום, אומה, קבוצה, שפה או רקע אתני. זהו המקום האולטימטיבי של הבישור.

`משימה: התפללו השבוע מדי יום ביומו עבור הסביבה שלכם (מגורים, מקום עבודה וכו'). לאלוהים הייתה סיבה טובה לשים אתכם דווקא שם.`

`משימה מאתגרת: חקרו את הפרופיל הדמוגרפי של האזור שלכם (איזו אוכלוסייה גרה סביבכם) - רקע אתני ודתי, מבוגרים, צעירים, עניים, עשירים, שפות שהם מדברים וכו'. בקשו מה' שיגלה לכם כיצד אתם יכולים להוות את ערוץ אהבתו אליהם.`