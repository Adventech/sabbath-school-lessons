---
title:  'אנשי אלוהים: ערוצי הבשורה'
date:  11/10/2023
---

במרוצת ההיסטוריה, לאלוהים תמיד היו אנשים נאמנים שייצגו את אופיו ומילאו בצייתנות את משימתו. אנשי אלוהים הם אלו אשר נקראו וקיבלו את הזמנתו של אלוהים להיות שותפים לחסדו. כולם היו - וממשיכים להיות - כלים בידיו של אלוהים להגשמת תכליתו.

`קראו בראשית י"ב 1-3 ודברים ז' 6,11,12. מה הייתה תכליתו המקורית של אלוהים עבור עמו בתקופה התנ"כית?`

לבריתו של אלוהים עם אברהם וצאצאיו הייתה מטרה ברורה וחד-משמעית. הם נקראו ונשלחו על מנת להיות סוכני הבישור של אלוהים - ערוצי ברכה לכל העמים (השוו עם דברים כ"ח 10, ישעיהו מ"ט 6). יחד עם זאת, הם נבחרו במסגרת של יחסים המבוססים על ברית, הכרוכה באמונה וציות מצידם ואף תלויה בהם (בראשית כ"ב 16-18; שמות י"ט 5,6; דברים כ"ח 1,2; דברי הימים ב' ז' 14). תהליך זה של משיכת העמים הסובבים את ישראל היה למעשה "אסטרטגיית הבישור" של אלוהים בתקופת התנ"ך.

בתקופת הברית החדשה, הפצת הבשורה של אלוהים המשיכה. האדון והמושיע שקם לתחייה "השיק" גרסה מחודשת של "אסטרטגיית הבישור" (ראו מתי כ"ח 18-20, מעשי השליחים א' 8), שבה חסידי המשיח - המרכיבים את הקהילה - יוצאים למשימת הבישור בכל העולם במקום שהעולם יבוא אליהם, כפי שקרה בתקופת ישראל העתיקה במקרא. מקורו של הבישור אינו בקהילה. הקהילה קיימת דווקא משום שלאלוהים עדיין יש תכלית שברצונו לממש והוא משתמש בקהילתו על מנת לעשות זאת.

ואולם, נשארת השאלה: מהי משימתה של הקהילה? היא למעשה אותה משימה כמו זו של האחד שציווה את קיומה של הקהילה: "בֶּן־הָאָדָם בָּא לְבַקֵּשׁ אֶת הָאוֹבֵד וּלְהוֹשִׁיעוֹ" (לוקס י"ט 10). למרות שאף אחד מאיתנו חברי הקהילה אינו מסוגל להושיע איש, אנו יכולים ואף מחויבים להצביע לאחרים על האחד והיחיד שמסוגל להושיעם - ישוע המשיח.

"משימתה של קהילת המשיח היא להציל את החוטאים האובדים, להכיר להם את אהבת האלוהים לאדם ולשבות את לבם עבור המשיח באמצעות כוחה ויעילותה של אהבה זו" - Ellen G. White, Testimonies for the Church, vol. 3, p. 381. איזו זכות גדולה ואיזו אחריות כבירה!

`הבישור הוא עבור הקהילה מה שהאוויר הוא עבור חיינו. ללא אוויר, אנו מתים. ללא בישור, הקהילה מתה. מה אתם מוכנים לעשות ברמה האישית על מנת לתרום את חלקכם לחייה ולרווחתה של קהילתכם?`