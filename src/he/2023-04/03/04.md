---
title: 'קריאתו של אברהם'
date: 17/10/2023

---

בעקבות קריאתו של אלוהים, אברהם נכנס לארץ שהוא ציווה עליו ללכת אליה. ואולם, כבר מלכתחילה, היה לו ברור שדרכו לא תהיה סוגה בשושנים. הוא הגיע למקום שאלוהים הורה לו ללכת אליו, אך על פי הכתובים, "הַכְּנַעֲנִי אָז בָּאָרֶץ" (בראשית 12:6). ובכן, באותה תקופה, ארץ כנען הייתה מאוכלסת על ידי עם פגאני הנודע על אכזריותו ואלימותו. לא פלא שמיד לאחר הגעתו לשם, אלוהים נגלה לאברהם ואמר לו: "לְזַרְעֲךָ אֶתֵּן אֶת הָאָרֶץ הַזֹּאת" (בראשית 12:7). ללא ספק, אברהם היה זקוק לעידוד זה. ועם זאת, הדברים עדיין לא הלכו לו טוב במיוחד - לפחות לא בהתחלה.

`קראו בראשית 12:10 - 13:1. מה קרה לאברהם בהמשך ואלו טעויות עשה איש אלוהים זה?`

ייתכן מאוד שאברהם היה די מיואש: הוא עזב חיים נוחים וסביר להניח משגשגים בארץ מולדתו, רק כדי ללכת "מִבְּלִי לָדַעַת לְאָן יֵלֵךְ" (עברים 11:8). והדבר הראשון שהוא התמודד אתו במקום החדש היה רעב! למעשה, רעב זה היה כה קשה שהוא נאלץ לעזוב את המקום שאלוהים הורה לו להתיישב בו והלך למקום אחר - ושם הדברים רק המשיכו להידרדר.

"במהלך שהותו במצרים, אברהם הוכיח כי הוא אינו חף מחולשות וחסרונות אנושיים. כאשר הסתיר את העובדה ששרה היא אשתו, העיד הדבר על חוסר אמון בהשגחת ה', ועל היעדר האמונה החזקה והאומץ הנעלה שהפגין בחייו לעיתים קרובות באופן נאצל כל כך [...]. ואולם, הסתרת המידע על הקשר האמיתי ביניהם היה מעשה רמאות. כל סטייה מדרך הישר, ולו הקלה ביותר, אינה טובה בעיני ה'. בשל חוסר האמונה של אברהם, שרה הייתה נתונה עתה בסכנה גדולה. מלך מצרים ששמע על יופייה הרב, ציווה שיביאוה לארמונו מתוך כוונה לשאתה לאישה. ואולם, ה' הגן בחסדו הרב על שרה כאשר הכה את פרעה ואת בני ביתו בנגעים כבדים" - אלן ווייט, אבות האומה ונביאי ישראל, 97.

איש לא אמר שמלאכת הבישור קלה, והשקרים והרמאות של אברהם רק החמירו את המצב. למרבה השמחה, אלוהים הוא אלוהי הסבלנות והוא לא ויתר על משרתו בשל טעות זו - אשר למרבה הצער לא הייתה האחרונה שאברהם עשה במסעו. איזו מחשבה מנחמת היא לדעת שלמרות שגיאותינו, אם ניאחז באלוהים באמונה ובציות כפי שאברהם עשה, לא רק ששגיאותינו, חטאינו וטעויותינו ייסלחו, אלא האדון אף ימשיך להשתמש בנו במלאכת הבישור שלו.

`אלו לקחים אנו מפיקים מהסיפור על שהותו של אברהם במצרים?`