---
title: 'הקהילה הקדומה ואזורי הנוחות'
date: 18/10/2023

---

`קראו מעשי השליחים 8:1-4. מה גרם לפיזורם של המאמינים מעבר לאזור הנוחות שלהם בתקופה של הקהילה הקדומה?`

בתחילת המאה הראשונה לספירה, הקהילה הקדומה הייתה ממוקמת בעיקר בירושלים (מכל מקום, בטריטוריה יהודית, בקרב העם היהודי). ואולם, עם תחילת הרדיפות - שבהן שאול, יהודי פרושי אדוק, היה מעורב באופן פעיל - הקהילה בירושלים פוזרה ברחבי יהודה ושומרון. למעשה, ישוע ניבא במעשי השליחים 1:8 ש"תִהְיוּ עֵדַי הֵן בִּירוּשָׁלַיִם וְהֵן בְּכָל יְהוּדָה וְשׁוֹמְרוֹן" - ונבואה זו אכן התגשמה, ככתוב: "הָאֲנָשִׁים שֶׁנָּפוֹצוּ עָבְרוּ בָּאָרֶץ וּבִשְּׂרוּ אֶת דְּבַר אֱלֹהִים" (מעשי השליחים 8:4).

ואולם, אפילו לאחר שהקהילה החלה לצאת מירושלים, המאמינים עדיין בישרו באזורים מאוכלסים על ידי יהודים או בשכונות יהודיות בערים אחרות. על פי מעשי השליחים 11:19, המאמינים נפוצו עד לפיניקיה (לבנון) וקפריסין, אך בשלב זה עדיין "לֹא הִשְׁמִיעוּ אֶת דְּבַר אֱלֹהִים אֶלָּא לִיְהוּדִים בִּלְבַד". חסידי ישוע של הקהילה הקדומה לא רצו לראות גויים באים למשיח - אלא רק יהודים. הם עדיין היו קצרי אופקים באשר לתכליתו האמיתית של בישור הקהילה.

כיפא, תלמידו של ישוע ואחת הדמויות המובילות בקהילה הקדומה, התנגד בתוקף להפצת הבשורה בקרב הגויים, אפילו לאחר ששאול כבר החל לעשות זאת. כיפא נודע כשליח לנימולים (כלומר, ליהודים), בעוד ששאול נודע כשליח לגויים (גלטים 2:8). תחילה, כיפא אפילו לא רצה שיראו אותו ליד גויים (גלטים 2:11,12), אך לבסוף אלוהים הוציא את כיפא מאזור הנוחות שלו ושינה את דעתו. או אז הוא החל להבין את טיבה האמיתי של שליחות הבשורה ואת מה שמותו של המשיח נועד להשיג עבור האנושות כולה.

``קראו מעשי השליחים 10:9-15,28,29. איזה מסר העביר האדון לכיפא וכיצד עלינו ליישם עיקרון זה במלאכת הבישור בימינו?``