---
title: 'יציאה מאזור הנוחות'
date: 15/10/2023

---

על מנת שנוכל לבשר לאחרים, אלוהים מבקש מאיתנו שנצא מאזור הנוחות שלנו. רצוננו להישאר תמיד רק בקרב הקבוצה החברתית והאתנית שלנו עלולה להוביל אותנו לאנוכיות ואפילו לרוע. סכנה זו היא אחד הלקחים שאנו מפיקים מהסיפור על מגדל בבל.

`קראו בראשית 11:1-9. מה היה המניע של אותם אנשים? מה הם התכוונו לעשות, ומדוע אלוהים בחר לסכל את תוכניתם?`

סיפור זה על אנשי מגדל בבל מגלה את שאפתנותם הגדולה. הם תכננו לבנות מבנה מונומנטלי, עיר ומגדל שמעולם לא היו כמותם: "הָבָה נִבְנֶה לָּנוּ עִיר וּמִגְדָּל וְרֹאשׁוֹ בַשָּׁמַיִם וְנַעֲשֶׂה לָּנוּ שֵׁם" (בראשית 11:4). כמה פעמים גם האנשים בימינו מבקשים לעשות את אותו הדבר - בפוליטיקה, באומנות, בעסקים ואפילו בתחום הדת! בכל מקום ישנם אנשים המחפשים לעשות לעצמם שם. אך לבסוף, כמה חסרי ערך ומשמעות כל מאמציהם! (ראו קהלת 2:1-11).

הכתובים אומרים בבראשית 11:4 שאנשים אלו ביקשו לבנות את המגדל על מנת שלא יצטרכו להתפזר על פני כל הארץ. הם רצו להישאר יחד מסיבות אנוכיות - אך לאלוהים הייתה תוכנית אחרת.

אותם אנשים היו מאוחדים בעבודה זו. אלוהים אמר: "הֵן עַם אֶחָד וְשָׂפָה אַחַת לְכֻלָּם וְזֶה הַחִלָּם לַעֲשׂוֹת וְעַתָּה לֹא-יִבָּצֵר מֵהֶם כֹּל אֲשֶׁר יָזְמוּ לַעֲשׂוֹת" (בראשית 11:6). תוכניתם השאפתנית של אנשים אלו הייתה, למעשה, מרושעת.

על אף שהכתובים אינם מציינים זאת מפורשות, אלן ווייט מבהירה שהם לא סמכו על הבטחתו של אלוהים שלעולם לא ישמיד שוב את הארץ במים (בראשית 1:14,15). הם התכוונו לבנות את המגדל הגבוה למען בטיחותם, ולא סמכו על דבר אלוהים. יהיו סיבותיהם אשר יהיו, אלוהים ידע שהמניע שלהם לא היה טהור, אלא נגוע בשאפתנות אנוכית, ולכן הוא מנע מהם להשיג את מטרתם המוצהרת.

`האם אתם חלק מקבוצה חברתית או אתנית סגורה, של אנשים המרגישה בנוח רק בין אלה שדומים להם? אילו אינטראקציות אתם יכולים ליזום עם אנשים שאינם באים מאותו רקע גזעי, אתני או לאומי?`