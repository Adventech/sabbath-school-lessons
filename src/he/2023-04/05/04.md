---
title: 'התירוצים שלנו: אי-נוחות'
date: 31/10/2023

---

חווייתו של יונה בבטן הדג (ראו יונה ב') הייתה הצגה דרמטית של אהבתו ורחמיו של אלוהים, בעוד שתפילתו של יונה מוכיחה לנו שהוא כלל לא החמיץ את מסר אהבת אלוהים שביקש להעביר לו. אך עצם העובדה שהיה לו מפגש מדהים עם אלוהים אינה אומרת שדפוסי החשיבה או גישתו לאחרים השתנו מקצה לקצה, חרף הסכמתו ללכת בסופו של דבר לנינווה.

`קראו יונה ג'. כיצד הגיבו אנשי נינווה למילות האזהרה של יונה? אלו לקחים אנו מפיקים מכאן על כוח העדות?`

יונה שם בצד את רגשותיו האישיים כלפי אנשי נינווה, הביא להם את המסר שאלוהים ביקש ממנו להעביר והתוצאות היו מדהימות. תושבי נינווה אכן חזרו בתשובה מלאה ואותנטית! אמנם יונה עבר דברים קשים ולא נוחים, וציית לאלוהים בחוסר רצון, אך לבסוף עשה את מה שהתבקש והתוצאה הסופית הייתה לתפארת שאלוהים. הבשורה נישאת על כתפיהם של אלה שמוכנים להקריב - אפילו כשלא נוח להם לעשות זאת. עלינו לשים בצד את השקפותינו ולקבל את השקפתו של אלוהים, הרואה בעדיפות ראשונה את בני האדם האובדים. בדומה ליונה, גם אנו מחזיקים לעיתים בדעות קדומות המונעות מאיתנו לבשר לקבוצה או לאנשים מסוימים.

התמודדותנו עם הדעות הקדומות האישיות שלנו דורשת מאיתנו ענווה. בנוסף, הפצת הבשורה גם דורשת מאיתנו זמן ואנרגיה רגשית. ההשקעה בחייהם של אחרים והבעת אמפתיה אמיתית כלפיהם עשויות לגבות מאיתנו מחיר לא קטן. בעידן שבו אנו מתקשים להתמודד אפילו עם הבעיות האישיות שלנו, הענקת תמיכה רגשית לאחרים יכולה בקלות להיתפס כיוזמה מתישה.

לבסוף, התערבותנו במלאכת הבישור גם דורשת מאיתנו לעיתים קרובות שנשנה את היחס שלנו לכסף ולשימוש בו. בין אם מדובר בסיוע לנזקקים, רכישת ספרי וחומרי בישור או תשלום עבור שירותים מסוימים על מנת לפנות לעצמנו זמן לעבודת הבישור - להפצת הבשורה יש מחיר. עבודת הבישור דורשת הקרבה - בצורה כזו או אחרת.

החדשות הטובות הן שלמרות פגמי האופי של יונה, אלוהים פעל בעוצמה וגרם לאנשי נינווה לחזור בתשובה. אך למרבה הצער, יונה לא היה שותף לשמחת השמיים ולא התברך באמצעותה.

`מה אלוהים מבקש מכם להקריב - או להיות מוכנים להקריב - על מנת שתוכלו לחלוק את אהבתו עם אחרים? האם אתם סומכים עליו שיקיים את הבטחתו ולמעשה יעשיר את חייכם באמצעות הקרבה זו?`