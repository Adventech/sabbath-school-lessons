---
title: 'היהודי באתונה'
date: 03/12/2023

---

`קראו מעשי השליחים 17:1-16. כיצד הגיע שאול לאתונה ובאיזה אופן הוא הגיב למה שהוא ראה שם?`

אתונה הייתה עיר "מְלֵאָה אֱלִילִים" (מעשי השליחים 17:16). מאחר ושאול הכיר את בני עמו ואת נטייתם לעבודה זרה (חרף אזהרות רבות מספור), רוחו של שאול "נִסְעֲרָה בְּקִרְבּוֹ" בשל האלילים שהוא מצא שם. ללא ספק, שאול היה מונע על ידי חמלתו כלפי האתונאים, אשר עתידים היו למות בחטאיהם אילולא ילמדו על האל האמיתי ויקבלו אותו.

כיום, הערים שלנו מלאות גם כן באלילים, על אף שהם פחות גלויים לעין מאשר בזמנו של שאול. ואולם, למרבה הצער, מאמינים רבים מסוגלים ללכת באותן ערים מבלי להתייסר לנוכח האלילים הרבים שבהן. לעומת זאת, שאול היה מספיק מכוונן על פי רוח הקודש על מנת שיגיב. בשונה משותפיו לעבודת הבשורה, שאול הקדים את זמנו בתפיסותיו לגבי הפצת הבשורה לעולם כולו, ולכן הוא ידע שברצונו של אלוהים שהאתונאים ייוושעו יחד עם שאר בני האדם בעולם.

למעשה, הוא הבין שעל פי מושג הבישור העולמי היה עליו לבשר בקרב כל בני האדם שהבשורה טרם הגיעה אליהם - כולל עובדי אלילים פגאניים ופילוסופים שמילאו את רחובות אתונה. על כן, שאול פקד את השוק שבו נאספו אנשים אלו. במובן מסוים, ניתן לומר שהוא הקים את המרכז הראשון לחקר הבישור העולמי, והוא השתמש באותו שוק כמקום המחקר שלו על מנת לבדוק שיטות שונות להגיע לליבם של אותם פגאנים.

שאול ידע שלא ניתן לגשת עם הבשורה לאתונאים באותו אופן שבו הוא ניגש ליהודים או אפילו לגויים יראי האלוהים. נקודת המוצא בתפיסתם של אנשי אתונה לא הייתה אלוהי ישראל או מעשיו בקרב עם ישראל. על אף שאמונות ומושגים אלו היו מרכזיים בעיני היהודים ושל הגויים יראי האלוהים, הם היו חסרי רלוונטיות בעיני האנשים ששאול פגש בשוק באתונה. אם כן, הוא הבין שעליו לגשת אליהם בשיטה שונה.

כיום אנו עושים מאמצים רובים להפיץ את הבשורה בקרב אנשים אשר הרקע שלהם אינו קשור במאומה למה שנקרא "המורשת היהודית-נוצרית". על כן, בדומה לשאול, עלינו להסתגל, שכן שיטה שעשויה לעבוד טוב ברוסיה או בספרד תהיה חסרת תועלת בישראל.

`לאלו אלילים משתחווים היום האנשים בחברה שלכם, וכיצד אתם יכולים לפקוח את עיניהם כדי שיראו עד כמה אותם אלילים חסרי ערך?`