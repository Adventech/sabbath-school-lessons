---
title: 'חציית קווים'
date: 07/12/2023

---

`קראו מעשי השליחים 17:24-34. כיצד ממשיך שאול את נאומו הבישורי לאנשי אתונה?`

מעניין לשים לב לעובדה ששאול ציטט את המשוררים האתונאים, שכתבו מספר אמירות הקרובות לאמיתות המקרא, דבר שאפשר לשליח לקחת אתו את שומעיו צעד קדימה. כלומר, הוא השתמש בידע שלו על השקפותיהם על מנת למצוא מכנים משותפים אתם, במטרה לקחת אותם צעד נוסף קדימה. אין ספק: ההתוודעות להשקפת עולמם של אנשים אחרים והחיפוש אחר מכנים משותפים אתם עשויים להיות שיטה רבת עוצמה בניסיון להפיץ את הבשורה בקרבם.

שימו לב גם ששאול מנצל בסיס משותף זה אתם כדי לקחת אותם למקום שהוא תכנן להגיע אליו: תחייתו של ישוע והתקווה שהיא מביאה עמה לכל בני האדם. לוקס תיאר את מגוון התגובות של השומעים בסוף נאומו של שאול על תחיית המתים: חלקם גיחכו מעצם הרעיון, אחרים אמרו שברצונם לשמוע את שאול שנית בעניין זה, אך חלקם האמינו! אך נקודת המפתח בסיפור זה מבחינה בישורית היא העובדה שכולם הקשיבו - ולכך ייחל שאול מלכתחילה.

אנו כבר יודעים שלמרבה הצער, חלק מהאנשים ידחו את הבשורה, אך עלינו לעשות את כל מה שביכולתנו על מנת לוודא שהם מבינים את מה שהם עומדים לדחות. שיטת הבישור של שאול בקרב האתונאים, יחד עם השימוש האסטרטגי בידע שרכש בלימוד עליהם, אפשרו לאנשי אתונה להקשיב בראש פתוח ולשמוע שקיים בעולם אלוהים שלא ידעו עליו, אך הוא למעשה בוראם. אלוהים זה אוהב אותם ומבקש שיכירו אותו. הוא מלא רחמים אליהם למרות בורותם לגביו. ואולם, יום הדין ממשמש ובא - ואם עובדה זו לא תיאמן בעיניהם, ניתן למצוא הוכחות חותכות לכך בתחייתו של המשיח.

כעת, לאחר שאנשי אתונה שמעו והבינו את המסר, הבחירה הייתה בידם האם לדחות אותו על הסף או להמשיך לחקור אותו יותר לעומק - וחלק מהם אכן עשו כך והפכו לחסידי ישוע (מעשי השליחים 17:34).

`משימה: בקשו מאלוהים בתפילה הדרכה ברורה כיצד לבשר בצורה הטובה ביותר לאדם שאתם מכירים.`

`משימה מאתגרת: השתמשו ברשתות החברתיות כמעין "אַרְיוֹפָּגוֹס" של היום להפצת הבשורה ללא מאמינים - באותה בהירות ודיסקרטיות כמו שאול.`