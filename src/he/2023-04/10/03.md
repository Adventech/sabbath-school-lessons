---
title: 'שאול באַרְיוֹפָּגוֹס'
date: 04/12/2023

---

בכל מקום שהוא היה, שאול הגשים את שליחותו והפיץ את הבשורה - וכך הוא ביקש לעשות גם באתונה.

`קראו מעשי השליחים 17:18-21. כיצד הגיבו התושבים הפגאנים בכיכר השוק באתונה לדבריו של שאול?`

אין ספק שנאומו של שאול על "אֵלִים זָרִים" עשה רושם רב על האנשים בכיכר השוק (מעשי השליחים 17:18), ולכן הם לקחו אותו לגבעת המועצה, הָאַרְיוֹפָּגוֹס - המקום שבו נידונו והוכרעו סוגיות משפטיות ודתיות באתונה, למרות שלא נראה ששאול עמד שם במשפט כלשהו. ככל הנראה, אנשי המקום ביקשו לשמוע אותו ואת "הַתּוֹרָה הַחֲדָשָׁה" שהוא הטיף (מעשי השליחים 17:19). היה קשה להתעלם מאדם משכיל כמו שאול, שדיבר ברהיטות, בלהט ובחכמה, אפילו אם קידם רעיונות שנשמעו משונים באוזניהם.

במעשי השליחים 17:21 כתוב שאנשי אתונה "לֹא בִּלּוּ אֶת זְמָנָם הַפָּנוּי אֶלָּא בְּסִפּוּר דְּבָרִים חֲדָשִׁים אוֹ בִּשְׁמִיעָתָם". האם שאול האשים אותם בעצלנות? כנראה שלא. סביר יותר להניח שהוא הצביע על כך שהם היו הוגים ופולמוסנים מנוסים. אחרי הכל, מקרב היוונים צמחו הוגים דגולים כמו סוקרטס, אפלטון ואריסטו, אשר השפעתם הגיעה עד לימינו אנו. במשך מאות רבות, אתונה נחשבה למרכז החשיבה האינטלקטואלית והפילוסופית. חלק מאותם הוגים לא היו אתאיסטים - בטח לא במובן שאנו תופסים מונח זה כיום, אך חלק גדול מהשקפותיהם היו שונות בתכלית מעקרונות האמונה של כתבי הקודש. לדוגמא, קשה מאוד למצוא מקום באסכולת החשיבה הָאֶפִּיקוֹרְסִית או הַסְּטוֹאִית למושג כגון משיח שקם לתחייה.

באתונה, שאול ציפה שרוח הקודש ישתמש בידע ובכישוריו הרטוריים, אשר רכש בשנות לימודיו אצל גמליאל. אך למעשה, רוח הקודש השתמש יותר בהשכלה שהוא רכש ברחובות אתונה.

"האנשים החכמים ביותר בקרב מאזיניו השתאו בזמן שהקשיבו לטיעוניו המושכלים. הוא הוכיח להם את בקיאותו באומנותם, בספריהם ובדתם" - אלן ווייט, מעשי השליחים, 154.

`בעקבות חוויה זו שהייתה לו באתונה עם אותם הוגים פגאנים, שאול כתב לאנשי קורינתוס: "הֶחְלַטְתִּי אָז שֶׁלֹּא לָדַעַת דָּבָר בְּקִרְבְּכֶם זוּלַת יֵשׁוּעַ הַמָּשִׁיחַ וְהוּא - צָלוּב" (קורינתים א' 2:2). איזה לקח ניתן להפיק מאמירה זו על מרכזיותו של המשיח במסרים שלנו לכל אדם באשר הוא?`