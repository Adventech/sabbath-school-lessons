---
title: 'אֶת זֶה אֲשֶׁר אַתֶּם צְלַבְתֶּם'
date: 08/11/2023

---

מעשי השליחים ב' מתעד את שפיכת רוח הקודש בחג השבועות. בשעה שתלמידיו של ישוע התפללו, לשונות כלהבות אש נחו על ראשיהם. או אז, הם הבינו שהכוח המובטח של רוח הקודש אכן נשלח להם.

`קראו מעשי השליחים 2:1-41. מה קרה לתלמידים כתוצאה מקבלת רוח הקודש בחג השבועות?`

התלמידים החלו לדבר בשפות אחרות "כְּפִי שֶׁנָּתְנָה לָהֶם הָרוּחַ לְדַבֵּר" (מעשי השליחים 2:4). האלמנט המרכזי בקטע זה הוא העובדה שאלוהים צייד והעצים את המאמינים לטובת הלא מאמינים. הברכה לא נועדה לאינטרס האישי שלהם. לא הייתה זו ברכה שנועדה להכין אותם לשמים או לסייע להם לעשות עסקים בשפות זרות. הם קיבלו את הברכה כדי למלא את משימתו של אלוהים למען האובדים. גם כיום אלוהים קורא לחסידיו להשתמש במתנות שקיבלו ממנו לטובת הפצת הבשורה ללא מאמינים. קיבלנו מאלוהים מתנות רבות - והוא קורא לנו להשתמש בהם על מנת לבשר לאחרים.

כתוצאה משפיכת רוח הקודש, אנשים רבים - שחלקם ייתכן והיו בירושלים בזמן מותו של המשיח - התחרטו על כך שדחו אותו. חשבו על עוצמת המילים: כיפא מאשים חלק מהם שצלבו את המשיח עצמו! אך הם אכן הבינו את חומרת מעשיהם, ובחרטה עמוקה קראו: "אֲנָשִׁים אַחִים, מָה עָלֵינוּ לַעֲשׂוֹת?" (מעשי השליחים 2:37). ואולם, אלוהים היה מוכן לסלוח גם להם. השיב להם כיפא: "חִזְרוּ בִּתְשׁוּבָה וְהִטָּבְלוּ אִישׁ אִישׁ מִכֶּם בְּשֵׁם יֵשׁוּעַ הַמָּשִׁיחַ לִסְלִיחַת חֲטָאֵיכֶם, וּתְקַבְּלוּ אֶת מַתְּנַת רוּחַ הַקֺּדֶשׁ" (מעשי השליחים 2:38).

ובכן, חסידיו של ישוע פעלו יחדיו בשיתוף פעולה מלא עם רוח הקודש ואיש עם רעהו ועל כן עלה בידם לבשר את החזרה בתשובה ואת סליחת החטאים אפילו לאלה שייתכן והיו מעורבים בצליבתו של ישוע! זהו כוח הבשורה! אם מסר זה אינו מעורר בנו מוטיבציה לבשר, מה יעשה זאת? נקראנו להפיץ את הבשורה לעולם חוטא ומושחת, מלא בבני אדם חוטאים ומושחתים. תפקידנו אינו לשפוט אותם, אלא לתת להם עדות על כוחו המושיע של המשיח.

`מדוע העובדה שהישועה הוצעה אפילו לשותפים בצליבתו של המשיח אמורה (א) לעודד אותנו לגבי ישועתנו האישית ו(ב) לדרבן אותנו לבשר לאחרים, ללא קשר לכמה רעים הם נראים בעינינו?`