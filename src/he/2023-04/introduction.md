### הקדמה

#### הפסיקו לדבר והתחילו לעשות משהו!

לפני שנים, פורסם באחד מכתבי העת האדוונטיסטיים שלנו משל על ביצה איומה. כשאנשים היו עוברים בה במסעם, רבים מהם איבדו במאבק נגדה ושקעו בה. את צעקות הגסיסה שלהם ניתן היה לשמוע בכל רחבי הכפר הסמוך. היה זה פשוט נורא. התושבים ערכו ישיבה של מועצת הכפר. למעשה, נערכו ישיבות רבות של מועצת הכפר שבמהלכן הוצגו תיאוריות ומאמרים שונים המנתחים את הסיבות ולעיתים אף מציעים פתרונות למצב זה. אך דבר לא נעשה מלבד עריכת ישיבות בנושא ושיחות רבות על כך. הדיונים נמשכו לאורך שנים רבות ואפילו נכתבו עבודות מחקר על הנושא. התושבים הזמינו מרצים אורחים וערכו מכירות חצר על מנת לגייס כספים להכנת ארוחות עבור המשתתפים, שהקריבו שעות כה רבות מזמנם במפגשים אלו. לבסוף, התושבים גייסו כסף גם לבניית אולם כנסים אטום לרעש, על מנת שצעקות האובדים והגוססים יפסיקו להפריע לקיום הדיונים. אך איש לא עשה דבר על מנת לעזור לאלה שהיו במצוקה או כדי לנסות למנוע מאנשים נוספים להיספות בביצה. הם רק דיברו על המצב.

הקהילה בכלל וחברי כיתת שיעורי השבת שלכם בפרט אינם רוצים להיות כמו התושבים של אותו כפר. אנו אוהבים לבלות זמן בתפילה, הגות, שיתוף ודיונים. אך יחד עם זאת, אנו גם משתוקקים לעשות צעד נוסף ואכן לפעול למען אלה שמסביבנו ולמענם. אנו מבקשים לעשות שינוי בסביבה שבה אנו חיים ובעולם בכלל. אנו רוצים שעבודת הבישור תסתיים ושישוע יחזור.

המדריך הנוכחי של שיעורי השבת למבוגרים נועד למקד את תשומת לבנו בכך שעלינו לצאת לפעולה ולעשות מעשה! נִלמד על סיפורי מקרא רבים, נקרא על ניסיונות אישיים מרגשים ונשמע מחשבות מדהימות בנושא זה. נלמד על המשאבים העומדים לרשותנו על מנת לסייע לנו במלאכת הבישור לשכנינו (במיוחד לאלה ללא רקע באשר לאמונה בישוע). אך כל אלה רק יבהירו לנו נושא זה וידרבנו אותנו לפעולה. המוקד האמיתי - לב לבו של כל אחד ואחד משיעורים אלו - יוצג מדי יום חמישי של כל שבוע: אתגר הנועד לדרבן אותנו לצאת ואכן לעשות משהו!

נחלוק אתכם תובנות תיאולוגיות ונעניק לכם כלים ורעיונות שימושיים. בנוסף, כאמור, מדי יום חמישי, קטע מן השיעור יציג בפניכם אתגרים בסדר עולה וגדל של רמת קושי. נתחיל עם דברים קלים, אך ככל שהרבעון ילך ויתקדם, יהיו עליות מעודנות (וגם משמעותיות יותר) ברמת האתגר. המטרה היא שכל אחד מאיתנו יקבל את האתגר, יתפלל שרוח הקודש ינחה אותנו, ליישם את מה שלמדנו ולאחר מכן להקדיש מספר דקות בשיעור שבשבוע שלאחר מכן על מנת לספר ניסיונות שהיו לנו לגבי כך. זמן זה אינו נועד להתרברבות אישית, אלא לשיתוף - הן של ההצלחות, והן של הכשלונות. ככל שנשתף יותר, כך הקבוצה תעלה יותר רעיונות ורשימות התפילה יגדלו (אישיות וקולקטיביות גם יחד).

בסופו של יום, ברצוננו שהרבעון הנוכחי ייזכר לא בזכות המחשבות הבלתי נשכחות, הסיפורים הסוחפים והמושגים התיאולוגיים העמוקים. ייתכן שזה יקרה - ובשפע. אך משאלת לבנו היא שנביט לאחור לרבעון זה כאל תקופה מיוחדת בחיינו בה רוח הקודש לקח את מאמצינו הצנועים וחולל ניסי בישור למען שמו וכבודו.

המרכזים לבישור עולמי נוסדו לראשונה על ידי הוועד הכללי של הקהילה ב-1980. הם פועלים בהנחיית המשרד האדוונטיסטי לבישור של הוועד הכללי. כעת פועלים בעולם שישה מרכזים ומטרתם היא מתן סיוע לקהילות המקומיות בייעול מאמציהן להקים קבוצות חדשות של מאמינים מתוך האוכלוסיות הגדולות של העולם אשר אינן מאמינות בישוע.

המדריך הנוכחי נכתב באופן קולקטיבי על ידי מנהלי מרכזים אלו (פטראס בהדור, ריצ'ארד אלופר, קלבר גונסלווס, קלימונד שמרודין, דאוג וון, גרג ויטסט), בשיתוף עם גארי קראוס (מנהל, הבישור האדוונטיסטי), הומר טרקרטין (מנהל בדימוס, מרכז הבישור העולמי) וג'ף סקוגינס (מנהל תוכניות של המרכז לבישור). למידע נוסף, היכנסו ל-https://www.globalmissioncenters.org/home.