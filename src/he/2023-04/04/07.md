---
title: 'נקודות למחשבה'
date: 27/10/2023

---

"תפילתו של אברהם נבעה מתוך אהבה עזה בעבור נפשות האובדים. בעוד שתיעב את חטאי העיר המושחתת, הוא חפץ שהחוטאים ייוושעו. התעניינותו הרבה של אברהם בסדום אמורה לשמש מופת לדאגה שעלינו לחוש בעבור בני האדם שטרם שבו בתשובה. עלינו לטפח שנאה כלפי החטא אך אהבה ורחמים כלפי החוטא. נפשות רבות סביבנו עומדות לאבוד באותה רעה נוראה וחסרת תקווה שבאה על סדום. מדי יום מגיעה תקופת המבחן של חלק מבני האדם לקיצה. מדי שעה מתרחקים בני האדם יותר ויותר מחסד ה'. היכן הן קולות האזהרה והתחינה המפצירים בחוטא להימלט מגורל נורא זה? היכן הן הידיים המושטות לעברו כדי לחלצו מציפורני המוות? היכן הם האנשים שיעתירו בעדו לפני ה' ללא הרף בענווה ובאמונה יוקדת?

הרוח ששרתה באברהם הייתה רוחו של המשיח. בן האלוהים בעצמו ובכבודו הוא מליץ היושר הדגול, המפגיע בעבור החוטאים. הוא, אשר שילם את מחיר ישועתו של החוטא, יודע היטב את ערכה של נפש האדם. המשיח גילה כלפי החטא התנגדות נחרצת, כזו שיכולה להתקיים רק בישות כלילת שלמות וטהרה, אך הוא גילה כלפי החוטא אהבה, שאותה רק החסד האינסופי יכול ליצור. בשעה שהתייסר בייסורי הצליבה וכתפיו שחו מעומס כובדם הנורא של חטאי העולם כולו שהושתו עליו, הוא נשא תפילה בעבור משמיציו ורוצחיו: 'אָבִי, סְלַח לָהֶם, כִּי אֵינָם יוֹדְעִים מַה שֶּׁהֵם עוֹשִׂים' (לוקס כג: 34)" - אלן ווייט, אבות האומה ונביאי ישראל, 105,106.

"אברהם זכה לכבוד רב מעמי הארצות השכנות, שראו בו שליט חכם ורב עוצמה ומנהיג מוכשר. הוא לא הסתגר בד' אמותיו אלא ביקש להשפיע על שכניו. לחייו ולאופיו, שהיו שונים כל כך מאלה של עובדי האלילים, הייתה השפעה ניכרת, במיוחד בנוגע לאמונה האמיתית. נאמנותו לברית שכרת עם ה', והכבוד והחסד שנהג בזולת, הפיחו באנשים אמון, הערכה ואהדה כלפיו, וגדלותו הכנה עוררה בליבם רגשי כבוד והוקרה" - אלן ווייט, אבות האומה ונביאי ישראל, 100.

**שאלות לדיון**:

`אלו דוגמאות נוספות של אנשים שמילאו את קריאתם מאלוהים אתם מכירים בכתובים? מה דעתכם על יוחנן המטביל? האם הוא הצליח במשימתו?`

`קראו בראשית 19:30-36. מה מלמדים אותנו פסוקים אלו על אופיים של חלק מהאנשים שניצלו מסדום?`

`אלו לקחים נוספים אנו יכולים להפיק מהמודל של אברהם כמבשר?`

`האם הייתם מגדירים את תפילת ההפגעה של אברהם עבור סדום ועמורה כהצלחה או ככישלון?`