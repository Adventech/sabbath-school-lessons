---
title:  מלאכת הבישור של אברהם
date:  25/10/2023
---

`קראו בראשית י"ט 1-29. מה הייתה התוצאה של רוח הכנסת האורחים, האהבה והתפילה של אברהם?`

הטקסט המקראי מציין פרט מעניין לגבי מעמדו של לוט בסדום: "לוֹט יֹשֵׁב בְּשַׁעַר סְדֹם" (בראשית י"ט 1). דהיינו, הוא היה דמות חשובה בעיר - לפחות עובד ציבור - שכן הישיבה בשער העיר הייתה פריבילגיה של פקידים בכירים, שופטים ומלכים (שמואל ב' י"ט 8; ירמיהו ל"ח 7; רות ד' 1).

הסיפור בבראשית י"ט כמעט מקביל לפרק י"ח ולסיפור המלאכים שביקרו את אברהם. הן אברהם והן לוט ישבו בפתח או בשער (בראשית י"ח 1; י"ט 1); אברהם ולוט הזמינו שניהם זרים לנוח במעונם (בראשית י"ח 3,4; י"ט 2); הן אברהם והן לוט הכינו ארוחה לאורחיהם (בראשית י"ח 4-8; י"ט 3). למרות מגרעותיו, מסתבר שללוט היו גם לא מעט מעלות!

"וַיהוָה הִמְטִיר עַל-סְדֹם וְעַל-עֲמֹרָה גָּפְרִית וָאֵשׁ מֵאֵת יְהוָה מִן-הַשָּׁמָיִם. וַיַּהֲפֹךְ אֶת-הֶעָרִים הָאֵל וְאֵת כָּל-הַכִּכָּר וְאֵת כָּל-יֹשְׁבֵי הֶעָרִים וְצֶמַח הָאֲדָמָה" (בראשית י"ט 24,25).

אין אנו יודעים בוודאות כמה אנשים חיו באותה עת בסדום ועמורה, אך בין כל אותם אלפי אנשים, רק ארבעה נמלטו ורק שלושה מתוכם ניצלו. אותו דפוס מופיע גם בסיפור המבול. איננו יודעים כמה אנשים חיו אז על פני האדמה, אך ברור לנו שרוב רובם לא ניצלו.

למספרם הזעיר של תושבי סדום שניצלו ישנן השלכות הרות גורל לגבי הבישור שלנו כיום: לא כולם ייוושעו. היינו מאוד רוצים שכולם יקבלו את ישוע ואת תכנית הישועה שלו, אך לכל אדם ישנו רצון חופשי. תפקידנו הוא להזמין כמה שיותר בני אדם לקבל החלטה למען ישוע. במהלך ביצוע תפקידנו זה, אלוהים מלווה אותנו ומסייע לנו באמצעות רוח הקודש, אך לעולם לא ילך נגד הרצון החופשי של אף אדם. רצון חופשי משמעו שבסופו של דבר - עם כל מאמצינו ותפילותינו - ישועתו של כל אדם תלויה אך ורק בהחלטתו האישית.

`כיצד נוכל ללמוד לא להתייאש כשאיננו רואים את התוצאות המיוחלות במלאכת הבישור שלנו?`