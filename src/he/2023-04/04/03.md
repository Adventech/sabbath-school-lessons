---
title: 'אהבתו של אברהם לכל אדם'
date: 23/10/2023

---

`קראו בראשית 18:16-33. כיצד באה לידי ביטוי מעלתו הנפלאה של אברהם של אהבה לכל אדם ללא משוא פנים, מבלי להבחין בין שבט, גזע ועם?`

מעלתו השנייה של אברהם העולה מבראשית י"ח היא אהבתו לבני אדם - אפילו לאלה שלא הכיר אותם אישית. זהו לקח חשוב, שעל כל אחד מאיתנו ללמוד אותו. אנשי סדום ועמורה היו חוטאים ורחוקים מאוד מהשקפותיו ומערכיו, אך לבו האוהב יצא אל כל אדם, ללא הבדל בין גזע, מגדר, שפה או דת.

ואז, אלוהים מגלה לאברהם את החלטתו להשמיד את הערים סדום ועמורה. "זַעֲקַת סְדֹם וַעֲמֹרָה כִּי רָבָּה וְחַטָּאתָם כִּי כָבְדָה מְאֹד. אֵרְדָה נָּא וְאֶרְאֶה הַכְּצַעֲקָתָהּ הַבָּאָה אֵלַי עָשׂוּ כָּלָה; וְאִם-לֹא, אֵדָעָה" (בראשית 18:20,21).

בענווה גדולה וביראת כבוד, אברהם פונה לה': "חָלִלָה לְּךָ מֵעֲשֹׂת כַּדָּבָר הַזֶּה, לְהָמִית צַדִּיק עִם-רָשָׁע, וְהָיָה כַצַּדִּיק כָּרָשָׁע! חָלִלָה לָּךְ! הֲשֹׁפֵט כָּל-הָאָרֶץ לֹא יַעֲשֶׂה מִשְׁפָּט?" (בראשית 18:25). אברהם קיווה להציל בזכות אהבתו את כל בני האדם בערים אלו - לא רק את הצדיקים. ללא ספק, אברהם היה מודע לרשעותם של תושבי אותן ערים. מי יודע אלו סיפורים הוא שמע על אותם אנשים ועל מנהגיהם? ועל פי מה שידוע לנו עליהם מהסיפור המזעזע בפרק הבא על לוט והאספסוף שמחוץ לביתו (ראו בראשית 19:1-11), היו אלה אנשים רעים במיוחד.

ועם זאת, אברהם - שהכיר אישית את אהבתו של אלוהים - הפגיע בעדם. הוא ידע שבני האדם יכולים תמיד לחזור בתשובה ולבוא לאלוהים. מבחינתו של אברהם, הצלתם של תושבי אותן ערים הייתה נותנת להם הזדמנות נוספת לחזור בתשובה. אם כן, אברהם ביסס את פנייתו לאלוהים על מה שהוא ידע אישית על אהבתו לכלל בני האדם. בנוסף, גם לו באופן אישי הייתה אהבה גדולה לחוטאים וידע שכל עוד יש חיים, יש תקווה לישועה.

`מדוע תפילת התיווך כה חשובה בחיי התפילה האישיים שלנו? כיצד התפילה למען אחרים הנמצאים במצוקה יכולה לסייע לנו לגדול רוחנית ולחוות בצורה ממשית יותר את אהבתו של אלוהים לחוטאים?`