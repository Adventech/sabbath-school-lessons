---
title: נבוכדנצר
date: 26/11/2023

---

כאדוונטיסטים שומרי שבת, אנו מאמינים במה שנקרא "כפרה בלתי מוגבלת". דהיינו, בניגוד למאמינים השייכים לזרמים אחרים, אנו סבורים שמותו המכפר של המשיח נועד לכלל האנושות, ולא רק לקבוצה פריבילגית של אנשים שלכאורה כבר נגזר עליהם מראש מלמעלה להיוושע. מאחר ואלוהים "חָפֵץ שֶׁכָּל בְּנֵי אָדָם יִוָּשְׁעוּ וְיַגִּיעוּ לְהַכָּרַת הָאֱמֶת" (טימותיאוס א' 2:4), ישוע מסר עצמו כקורבן "עַל חֲטָאֵינוּ, וְלֹא עַל חֲטָאֵינוּ בִּלְבַד, אֶלָּא גַּם עַל חֲטָאֵי כָּל הָעוֹלָם" (יוחנן א' 2:2). למעשה, זוהי הסיבה לכך שכל בני האדם נבחרו "בּוֹ בְּטֶרֶם הִוָּסֵד תֵּבֵל" (אפסים 1:4), למרות שלא כולם בוחרים בו בחזרה. בנוסף, זוהי גם הסיבה לכך שאנו מוצאים בכתובים סיפורי בישור כה רבים על אנשים שונים.

`קראו דניאל ד'. מה קרה למלך זה ומה אנו למדים מכך על האופן שבו מסר הישועה הגיע לאחד השליטים הגדולים ביותר בעולם דאז?`

אחת הדוגמאות הבולטות בתנ"ך של האופן בו אלוהים ניגש לבעלי כוח לא מאמינים היא סיפורו של המלך נבוכדנצר. משפטו של אלוהים יצא לפועל בחייו בצורה דומה לאופן שבו אלוהים פעל גם מקרה של חלק ממלכי ישראל (ראו לדוגמא דברי הימים ב' 32:25,26; מלכים א' 14:21-31; שמואל א' כ"ח). התיאור המקראי של נבוכדנצר, שקיבל את שפיותו בחזרה  והכיר באל הבורא, מגלה לנו שאלוהים דואג גם לשועי הארץ, כפי שהוא דואג לחלשים ולנזקקים. בפסוק 34, האיש החזק ביותר עלי אדמות הכריז: "וְעַתָּה אֲנִי נְבוּכַדְנֶצַּר מְשַׁבֵּחַ וּמְרוֹמֵם וּמְהַדֵּר אֶת מֶלֶךְ הַשָּׁמַיִם, אֲשֶׁר כָּל מַעֲשָׂיו אֱמֶת וּדְרָכָיו צֶדֶק, וַאֲשֶׁר בְּיָדוֹ לְהַשְׁפִּיל גֵּאִים" (דניאל 4:34). מי ייתן וכל בעלי ההון והכוח היהירים בינינו, בני התמותה, יבינו אמת זו!

מה אנו למדים מסיפור זה? ראשית, אלוהים משתמש במאמינים מסורים כגון דניאל כגשר שבאמצעותו הוא פועל בחייהם של לא-מאמינים בעלי כוח והשפעה. שנית, ביכולתו של אלוהים להתערב ישירות בתהליך הבישור על מנת לקרב אליו את לבם של לא-מאמינים בעלי כוח רב. במקרה של נבוכדנצר, ה' השפיל אותו בשל גאוותו ויהירותו הרבה. למרות שסיפור זה דרמטי וקיצוני למדי, ישנן דרכים רבות בהן אלוהים יודע להשפיל את גאוותם של בעלי הכוח וההון ולפתח בהם ענווה.

`על אף שאיננו עשירים וחזקים על פי הסטנדרטים של העולם, מדוע בכל זאת עלינו להיזהר לא לפתח את אותה גישה של יהירות שמלך זה הפגין? מדוע קל יותר לפתח גישה זו ממה שהיינו חושבים?`