---
title: 'בישור מחוץ לגבולות הגזרה'
date: 10/12/2023

---

אנו קוראים שישוע לקח את תלמידיו מגִּנּוֹסָר (מתי 14:34) "וּפָרַשׁ אֶל סְבִיבוֹת צוֹר וְצִידוֹן" (מתי 15:21). מדוע הוא הוביל אותם לאזורים פגאניים אלו? ישוע לקח את תלמידיו לטיול באזורים זרים אלו על מנת שילמדו באותם מקומות דברים שלא היו לומדים בקלות בגליל. הוא ביקש ללמד את תלמידיו לקחים שיכינו אותם לקריאתו להפיץ את הבשורה בקרב כל העמים, כולל באזורים עירוניים.

`קראו שופטים 3:1-6, מלכים א' 5:1-12 ומלכים א' 11:1-6. מה אנו למדים מפסוקים אלו על הרקע של אותן ערים?`

על פי שופטים 3:1-6, אלוהים השתמש בעמים קדומים אלו על מנת לנסות את אמונתם של בני ישראל. למרבה הצער, אנשי אלוהים נכשלו במבחן - לפחות במקרה זה: "וַיִּקְחוּ אֶת-בְּנוֹתֵיהֶם לָהֶם לְנָשִׁים וְאֶת-בְּנוֹתֵיהֶם נָתְנוּ לִבְנֵיהֶם, וַיַּעַבְדוּ אֶת-אֱלֹהֵיהֶם" (שופטים 3:6). אם כן, כבר מלכתחילה, עמים אלו היו אבן נגף לבני ישראל.

במלכים א' 5:1-11, אנו מגלים שבין בני ישראל לבין הצידונים היו קשרים מדיניים רבים. אך למרות שלקשרים כלכליים אלו הייתה תועלת הדדית, בני ישראל הושפעו בצורה שלילית מהפגניות והעבודה הזרה של שותפיהם למסחר. בנוסף, מלכים א' י"א מגלה לנו עד כמה שלילית הפכה השפעה זו בסופו של דבר: שלמה המלך התחתן עם נסיכה צידונית, והיא הרחיקה אותו מאלוהים: "וַיֵּלֶךְ שְׁלֹמֹה אַחֲרֵי עַשְׁתֹּרֶת אֱלֹהֵי צִדֹנִים" (מלכים א' 11:5).

ואולם, חרף העובדה שלאזור זה הייתה היסטוריה כה ארוכה של פגניות ועבודה זרה, ולמרות השפעותיו השליליות על העם הנבחר, ישוע בכל זאת הביא את תלמידיו למקום זה. על ידי כך, הוא ביקש ללמדם את הצעדים הראשונים בתחום הבישור העירוני הבין-תרבותי, גרם להם להתמודד עם פגמי האופי האישיים שלהם - דעותיהם הקדומות וגזענותם - ויצר עבור חסידיו מודל גורף של בישור עירוני, התקף בכל התרבויות ואומות העולם.

הבישור העירוני האדוונטיסטי עומד בפני מכשולים ואתגרים רבים, שביניהם נמנים עניין הבריאות והעניין הסביבתי. אתגרים נוספים כוללים את יוקר המחייה, הגזענות, הקנאות הדתית, הלאומיות ואילוצים שונים הקשורים לחופש הדת חופש הביטוי. ואולם, למרות מכשולים אלו, עלינו להפיץ את הבשורה גם בערים.

`מה אתם יכולים לעשות כדי לעזור למבשרים הפועלים באזורים עירוניים?`