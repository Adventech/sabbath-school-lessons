---
title:  בפני פסטוס
date:   17/09/2018
---

לאחר שנתיים שהחזיק את שאול בכלא כדי לזכות באמון היהודים, פליקס הוחלף בפורקיוס פסטוס כמושל יהודה (מעש"ה 24:27). פסטוס משל מ- 60 לספירה ועד 62 לספירה.

`קראו את מעשי השליחים 25:1-5. כיצד פסוקים אלו מגלים את השנאה שהטפת האמת יכולה להניב באלו שאינם רוצים להאמין בה?`

יתכן שמכיוון שכבר נכשלו פעם בניסיונם לשכנע את פליקס בהאשמות נגד שאול, המנהיגים לא רצו לקחת סיכונים פעם נוספת. במה שנראה כביקורו הראשון של פסטוס בירושלים, הם בקשו, כטובה, שינוי בתחום השיפוט, בבקשה שיחזיר להם את שאול כדי שישפט על ידי הסנהדרין בהתאם להלכה.

ובכל זאת, הבקשה שימשה אך כהסוואה כדי להסתיר את כוונתם האמיתית: להרוג את שאול. למרות שפסטוס היה מוכן לפתוח את התיק מחדש, הוא אמר שהשימוע יהיה בקיסריה, לא בירושלים, ומשמעות הדבר הוא ששאול יישפט על ידי החוק הרומי.

כשפסטוס הגיע לקיסריה, הוא כינס את בית הדין, ויריבי שאול החלו להקריא את ההאשמות נגד שאול (מעש"ה 25:7). הפעם לוקס אינו חוזר על ההאשמות, אך מתוך תשובתו של שאול (מעש"ה 25:8) ניתן להבין שהם היו אותן האשמות של שנתיים לפני כן, אולי עם הדגשה נוספת שמכיוון שהיה תעמולן, שאול היווה איום לאימפריה.

`קראו מעשי השליחים 25:9-12. כיצד הגיב שאול כאשר חש שפסטוס יכל להשתמש בו למטרות פוליטיות?`

בסופו של דבר, פסטוס לא היה שונה בהרבה מפליקס בנוגע לאסטרטגיות הפוליטיות שלו (מעש"ה 24:27). מכיוון שלא רצה לאבד את תמיכת היהודים בתחילת כהונתו על ידי הכרזת שאול כחף מפשע, הוא חשב להענות לבקשתם המקורית: שהשליח יישפט על ידי הסנהדרין בירושלים.

אך, זה לא היה מקובל על שאול, שידע שלא יוכל לצפות להישפט בצורה הוגנת שם, כאשר הוא יהיה חשוף לכל גחמות אויביו. לכן, בהתאם לזכויותיו הרומיות, הוא התעקש שהיה זכאי להישפט על ידי בית המשפט הרומי, ובראותו שאין דרך לצאת ממצב מסוכן זה, החליט לפנות לאישיות הגבוהה ביותר של הצדק הרומי, הקיסר עצמו.