---
title:  הטבע החוטא שלנו
date:  06/05/2020
---

`קראו יוחנן ט' 39-41 ו-י"ב 42,43. מה מנע מהאנשים בקטעים אלו לקבל את האמת של הכתובים? איזו אזהרה אנו מקבלים מסיפורי אלו?`

קל לנו היום להביט אחורה בזלזול במנהיגי הדת שדחו את ישוע כמשיח למרות ההוכחות החותכות שבחייו ובשירותו. ואולם, עלינו להיזהר לא לטפח בעצמנו גישה דומה לגבי דבר אלוהים. אין ספק שהחטא פגע באופן משמעותי ביחסים שלנו עם אלוהים. בנוסף, החטא גם פוגע ביכולת שלנו לפרש את הכתובים. לא רק שהמחשבות שלנו מוסטות בקלות למטרות רעות, אלא הן גם כל כך נגועות מהחטא שנהיו סגורות לאמת של אלוהים. באופן החשיבה שלנו ניתן לזהות לא מעט מאפיינים של השחתה מוסרית זו: גאווה, הונאה עצמית, ספקות, ניכור ואי-ציות.

אדם יהיר רואה את עצמו מעל אלוהים ומעל הכתובים. דבר זה קורה משום שהגאווה מובילה את אותו אדם להדגיש יתר על המידה את חשיבותו של השכל האנושי כבורר האולטימטיבי של כל אמת - כולל אמיתות הכתובים. גישה זו ממעיטה בסמכות האלוהית של כתבי הקודש.

ישנם אנשים הנוטים לשמוע רק לרעיונות המוצאים חן בעיניהם, אפילו אם הם בניגוד מוחלט לרצונו של אלוהים כפי שנגלה בכתובים. אלוהים הזהיר אותנו על סכנת ההונאה העצמית (התגלות ג' 17). החטא מלווה בספק, הגורם לנו להתלבט ולהסס להאמין לאלוהים. כאשר פותחים את דבר אלוהים בספק, פירושו לעולם לא יוביל לוודאות. הספקן מרומם את עצמו לעמדה שממנה הוא שופט את דבר אלוהים וקובע לעצמו מה מתקבל על הדעת ומה לא - וזאת קרקע מאוד לא יציבה ומסוכנת.

במקום זאת, עלינו לגשת לדבר אלוהים באמונה ובהכנעה, ולא עם גישה של ביקורת וספק. הגאווה, ההונאה העצמית והספק ירחיקו אותנו מאלוהים ומהכתובים ויובילו לאי-ציות - כלומר לחוסר נכונות לנהוג על פי רצונו הגלוי של אלוהים.

`האם מצאתם את עצמכם נלחמים כנגד שכנוע פנימי בעקבות הקריאה מדבר אלוהים, שאמר לכם לעשות דבר אחד, אך אתם רציתם לעשות אחרת? מה קרה אז, ומה למדתם מאותה חוויה?`