---
title:  מדוע פירוש הכתובים חשוב
date:  07/05/2020
---

`קראו נחמיה ח' 1-3,8. מדוע פירוש נכון של הכתובים כה חיוני לנו, לא רק ברמה האישית, אלא גם כקהילה? `

השאלה המכרעת בכתובים היא כיצד אנו נושעים. בסופו של דבר, מה באמת חשוב בטווח הארוך? איזו תועלת תצמח לנו, כפי שישוע שאל, אם נרוויח את כל מה שיש לעולם הזה לתת לנו, אך נפסיד את נפשנו? (מתי ט"ז 26). אבל כדי להבין את מה שהמקרא מלמד אותנו על ישועה, צריך לפרש אותו נכונה. אם ניגש אליו בגישה הלא נכונה ונפרש אותו באופן שגוי, נגיע למסקנות מוטעות לא רק לגבי נושא הישועה, אלא לגבי כל מה שהכתובים מלמדים. למעשה, אפילו בזמן השליחים, שגיאות תיאולוגיות כבר התגנבו לקהילה, ללא ספק בגלל פרשנות לא נכונה של הכתובים.

`קראו 2 כיפא ג' 15,16. מה מלמדים אותנו פסוקים אלו על חשיבות ההבנה הנכונה של הכתובים?`

ובכן, אם אנחנו אכן "עם הספר", החפצים לחיות על פי הכתובים לבדם ודוחים באופן מוחלט כל מקור סמכותי אחר - כגון מסורות, הלכות או גופים כנסייתיים/רבניים המתיימרים לפרש את הכתובים במקומנו ועבורנו - אזי סוגיית ההרמנויטיקה הנכונה של המקרא חיונית, מאחר וכתבי הקודש הינם המקור היחיד המלמד אותנו במה להאמין וכיצד לחיות את חיינו.

סוגיית הפרשנות הנכונה של הכתובים נחוצה גם כן לבריאות הקהילה. ללא פרשנות נכונה של המקרא, הקהילה לא תוכל להיות מאוחדת באמונותיה ולא תוכל לבשר את הבשורה. תיאולוגיה מעוותת פוגעת באופן בלתי נמנע בהכרזת הבשורה. בסופו של יום, אם אנחנו בעצמנו מבולבלים לגבי המסר שעלינו לבשר, כיצד נוכל להציג אותו לאלה שזקוקים לשמוע אותו?

`קראו את מסר שלושת המלאכים בהתגלות י"ד 6-12. מהם הנושאים המרכזיים בקטע זה, ומדוע הבנתם הנכונה כה חשובה לעבודת הבישור שלנו?`