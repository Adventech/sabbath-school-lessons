---
title:  הכתובים מפרשים את עצמם
date:  29/04/2020
---

הכתובים יכולים לפרש את עצמם רק על סמך אחדותם. ללא אחדות זו, חלק אחד של כתבי הקודש לא היה יכול לשפוך אור על חלק אחר ממנו ולפרש את משמעותו.

`קראו לוקס כ"ד 27,44,45. כיצד מפנה ישוע לכתובים על מנת להוכיח את  משיחיותו? מה אנו למדים מעובדה זו על האופן שבו עלינו להשתמש בכתובים?`

היופי שבעיקרון הפירוש העצמי של הכתובים הוא שאיננו תלויים במקורות חיצוניים להבנת כתבי הקודש. עיקרון זה אינו אומר שעלינו לאגוד יחד קטעים מקראיים מסוימים, המוכיחים את עמדתנו. במקום זאת, אנו בודקים בקפדנות את ההקשר של כל קטע שברצוננו לפרש. בנוסף להקשר המיידי שלפני ואחרי הקטע שאנו חוקרים, עלינו לקחת בחשבון גם את ההקשר הרחב של אותו קטע - הספר המקראי שבו הוא נמצא. יתרה מזו, מאחר ו"כָּל מַה שֶּׁנִּכְתַּב מִקֶּדֶם, נִכְתַּב לְהַדְרָכָתֵנוּ" (רומים ט"ו 4), עלינו לחקור את מה שיש לכל הכתובים לומר על אותו נושא.

"התנ"ך הוא הפרשן של עצמו. כתבי הקודש ניתנים להשוואה רק מול עצמם. על החניך להתבונן בספרי התנ"ך השונים כמכלול, ולזהות את היחס השורר בין חלק אחד לאחר. עליו לרכוש ידע בנוגע לנושאים המרכזיים והעמוקים שלו, בנוגע לייעוד המקורי שאלוהים קבע לעולם, בנוגע לתחילתה של המחלוקת הגדולה ובנוגע לתוכנית הגאולה" (אלן ווייט, השכלה, פרק 20 - "הוראת הכתובים ולמידתם", עמוד 137).

כאשר אנו משווים ביניהם קטעים שונים מהכתובים, חשוב לחקור אותם באופן יסודי. אם באפשרותנו, חשוב לחקור אותם בשפתם המקורית, או באמצעות תרגום נאמן למקור בעברית/יוונית. למרות שאפשר להבין את הכתובים גם בלי לדעת את השפות המקוריות, ידיעתן בהחלט תורמת להבנת המקרא. במידה ואין באפשרותנו לקרוא את הכתובים בשפתם המקורית, חשוב שנקרא אותם בענווה ובכניעה, וקריאה זו תניב בחיינו פירות רוחניים רבים.

`חישבו על אחד מעקרונות האמונה שלנו (כמו מצב המתים לדוגמה), ותראו כיצד קריאה שטחית של קטעים מקראיים בודדים יכולה להוביל למסקנות שגויות לגביו. מה מלמדת אותנו עובדה זו על החשיבות המכרעת של קריאה יסודית של כל הקטעים המקראיים הקשורים לנושא מסוים, על מנת להבין לעומק את הכתובים?`