---
title:  מילים שחוזרות ומשמעותן
date:  12/05/2020
---

בשפה העברית ישנן כמה דרכים להדגיש את משמעותם של מילים ומושגים. בניגוד לשפות אירופיות, העברית המקראית שבה נכתב התנ"ך אינה כוללת סימני פיסוק, ועל כן היא פיתחה דרכים חלופיות להביע ניואנסים מסוג זה.

`קראו בראשית א' 26,27 וישעיהו ו' 1-3. אילו מילים חוזרות על עצמן בקטעים אלו? כיצד מודגשות מילים אלו על ידי החזרה עליהן?`

אחת הדרכים שבה מחבר תנ"כי היה מדגיש תכונה אלוהית מסוימת הייתה על ידי החזרה על אותה מילה שלוש פעמים. כאשר סיפור הבריאה מגיע לשיאה של פעילות היצירה של אלוהים, הטקסט המקראי מדגיש את ייחודיות בריאת האנושות. למונח "ברא" יש תמיד רק נושא אחד - אלוהים. דהיינו, רק לאלוהים ישנו הכוח לברוא יש מאין. כאן הפסוק מתאר את בריאת האדם: "וַיִּבְרָא אֱלֹהִים אֶת-הָאָדָם בְּצַלְמוֹ, בְּצֶלֶם אֱלֹהִים בָּרָא אֹתוֹ: זָכָר וּנְקֵבָה בָּרָא אֹתָם" (בראשית א' 27). שימו לב שהמילה "ברא" חוזרת על עצמה שלוש פעמים - חזרה שעל ידיה משה ביקש להדגיש לא רק שבני האדם נבראו על ידי אלוהים, אלא גם שהם נבראו בצלמו.

בחזון על קריאתו של ישעיהו, השרפים חוזרים על המילים "קָדוֹשׁ, קָדוֹשׁ, קָדוֹשׁ יְהוָה צְבָאוֹת" (ישעיהו ו' 3). הדגש בקטע זה הוא על קדושתו של אלוהים גדול ונורא, שנוכחותו ממלאת את המקדש. בנוסף, אנו נחשפים לאווירה קדושה זו גם על ידי מילותיו של ישעיהו, העומד מול האל העליון ואומר: "אוֹי-לִי כִי נִדְמֵיתִי, כִּי אִישׁ טְמֵא-שְׂפָתַיִם אָנֹכִי" (ישעיהו ו' 5). אפילו נביא דגול כמו ישעיהו, ברגע שהוא נמצא מול קדושתו של אלוהים, הוא נרתע מהתחושה המעיקה שהוא אינו ראוי לעמוד בפני הקדוש ברוך הוא. ובכן, זמן רב לפני דרישתו של שאול השליח על הטבע האנושי החוטא והצורך שלנו למשיח (רומים א'-ג'), אנו נתקלים במציאות זו אפילו בחייו של אדם "טוב" כמו ישעיהו.

בדניאל פרק ג', אנו מוצאים צירוף שחוזר על עצמו עשר פעמים (בגרסאות שונות) - "הַצֶּלֶם שֶהֵקִים הַמֶּלֶךְ נְבוּכַדְנֶצַּר" (דניאל ג' 1-3,5,7,12,14,15,18). צירוף זה מצוין תמיד בהקשר של התנגדותו של נבוכדנצר לצלם שאלוהים גילה לו באמצעותו של דניאל (פרק ב' 31-45). הדגש כאן הוא על הניסיון האנושי הכושל להפוך למושא סגידה, במקום האל העליון - הקדוש ברוך הוא - היחיד שראוי לסגידה לעולמי עולמים.