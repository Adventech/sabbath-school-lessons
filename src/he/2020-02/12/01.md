---
title:  כיצד מתמודדים עם פסוקים קשים
date:  13/06/2020
---

### קראו את הפסוקים הבאים לקראת שיעור השבת השבועי
2 טימותיאוס ב' 10-15; דברי הימים א' כ"ט 17; יעקב ד' 6-10; גלטים ו' 9; מעשי השליחים י"ז 11.

> <p>פסוק לשינון</p>
> "וְאֶת אֹרֶךְ־רוּחַ אֲדוֹנֵנוּ חִשְׁבוּ לִתְשׁוּעָה; כְּמוֹ שֶׁגַּם אָחִינוּ הָאָהוּב שָׁאוּל כָּתַב לָכֶם לְפִי הַחָכְמָה הַנְּתוּנָה לוֹ, וּכְמוֹ שֶׁכָּתוּב בְּכָל אִגְּרוֹתָיו, בְּדַבְּרוֹ עַל הַדְּבָרִים הָאֵלֶּה. יֵשׁ בָּהֶן דְּבָרִים קָשִׁים לַהֲבָנָה אֲשֶׁר הַנִּבְעָרִים וְהַבִּלְתִּי יַצִּיבִים מְעַוְּתִים אוֹתָם - כְּמוֹ שֶׁהֵם עוֹשִׂים בְּיֶתֶר הַכְּתוּבִים - לְאָבְדָנָם הֵם" (2 כיפא ג' 15,16).

בדיונו על איגרותיו של שאול השליח, כיפא מציין שגם בהן, וגם במקומות נוספים במקרא, ישנם "דְּבָרִים קָשִׁים לַהֲבָנָה אֲשֶׁר הַנִּבְעָרִים וְהַבִּלְתִּי יַצִּיבִים מְעַוְּתִים אוֹתָם [...]  לְאָבְדָנָם" (2 כיפא ג' 16). כיפא אינו טוען שכל הדברים שבמקרא קשים להבנה, אלא רק חלק מהם. והרי כולנו כבר חווינו את זה, נכון? איזה תלמיד כן של המקרא לא נתקל בפסוקים שנראו לו משונים או קשים להבנה? ללא ספק, בשלב כזה או אחר כולנו עברנו חוויה כזו.

על כן, השבוע נעיף מבט לא כל כך על הפסוקים הקשים עצמם, אלא על הסיבות האפשריות העומדות מאחורי הקושי והאתגרים בפסוקים אלו, ונענה על השאלה כיצד ניתן להתמודד עימם במאמצינו הכנים להבין את האמת בדבר אלוהים. בסופו של דבר, לא מן הנמנע שחלק מסוגיות קשות אלו לעולם לא נוכל לפתור עד לביאתו של המשיח. בד בבד, חשוב לזכור שבהבנתם של רובם המוחלט מפסוקי המקרא אין כל קושי של ממש, ולא צריך לתת למספר קטן של פסוקים קשים לערער את האמון שלנו במהימנותו ובסמכותו של דבר אלוהים.

_*לימדו את השיעור השבועי לקראת שבת ה-20 יוני_