---
title:  הפצת הבשורה
date:  13/08/2020
---

כאשר יש לנו חדשות טובות, אנו רוצים לחלוק אותן עם אחרים! חשבו על אירועים משמחים בחייכם, שבהם מאוד רציתם לשתף גם אחרים בשמחתכם! זה היה אולי היום שבו התארסתם או התחתנתם, היום שבו נולד לכם ילד, התחלתם עבודה חדשה או אולי היום שבו קניתם בית או רכב חדש. הייתם כל כך נלהבים שקשה היה לכם לחכות לשתף גם אחרים בחדשות המרגשות!

תמיד נפלא לשתף אחרים בשמחות שלנו, אבל החדשות המשמחות ביותר ביקום הן אהבתו של אלוהים אלינו. ככל שאנו מגלים יותר היבטים חדשים על תכנית הישועה של אלוהים במשיח, לבנו עולה על גדותיו מרוב שמחה ואנו כמהים לחלוק אותה גם עם אחרים!

כשמנהיגי הדת ביקשו לשים קץ להפצת הבשורה על ידי השליחים, כיפא הכריז: "הֲרֵי אֵינֶנּוּ יְכוֹלִים שֶׁלֹּא לְהַגִּיד אֶת אֲשֶׁר רָאִינוּ וְשָׁמַעְנוּ!" (מעשי השליחים 4:20). "כשאדם מקבל את המשיח באמונה, במהרה תתעורר בליבו התשוקה להכיר לזולת את הידיד היקר שהוא מצא בישוע; הוא אינו מסוגל לשמור בליבו את האמת המושיעה והמקדשת שנחל. כשאנו עטויים בצדקת המשיח ומלאים בשמחת רוח קודשו, איננו מסוגלים להחריש ולשקוט על שמרינו" (אלן ווייט, הדרך אל המשיח, 64).

ברומים 1:14-16, שאול השליח כתב: " חַיָּב אֲנִי לַיְּוָנִים וְגַם לִבְנֵי עַמִּים אֲחֵרִים, לִבְנֵי תַּרְבּוּת וְגַם לְחַסְרֵי תַּרְבּוּת. מִשּׁוּם כָּךְ בִּרְצוֹנִי לְבַשֵֹר אֶת הַבְּשׂוֹרָה גַּם לָכֶם הַנִּמְצָאִים בְּרוֹמָא. אֵינֶנִּי בּוֹשׁ בִּבְשׂוֹרַת הַמָּשִׁיחַ, שֶׁהֲרֵי הִיא כֹּחַ הָאֱלֹהִים לְהוֹשִׁיעַ אֶת כָּל מִי שֶׁמַּאֲמִין, אֶת הַיְּהוּדִי בָּרִאשׁוֹנָה וְגַם אֶת הַלֹּא־יְהוּדִי. שאול השליח לא התעייף אף פעם לחזור על סיפור חזרתו בתשובה. לבו היה גדוש באהבתו של אלוהים. מבחינתו, חדשות טובות לא שומרים לעצמנו, ועל כן הוא לא הפסיק לשתף אותן עם אחרים.

`אילו עקרונות חיוניים על הפצת הבשורה אנו לומדים מישעיהו 50:4, קהלת 3:1 ו-2 טימותיאוס 4:2?`

כשאנו מקדישים את חיינו לאלוהים, הוא יפתח לנו הזדמנויות לספר עליו לאנשים שאת לבותיהם הוא הכין מבעוד מועד. כאשר אנו חולקים את הבשורה עם אחרים, תמיד חשוב לשמור על שלושה עקרונות עיקריים: מה אנו אומרים, כיצד אנו אומרים אותו ולמי אנו אומרים אותו.

חשבו על דרכים שונות שבהן הייתם יכולים לחלוק את הבשורה עם אנשים שאתם בקשר איתם.
