---
title: 'יתרונות הלימוד מדבר אלוהים'
date: 11/08/2020

---

ללימוד מדבר אלוהים ישנם יתרונות רבים. כיפא לדוגמה מציין שכדאי לנו להאמין להבטחות שבדבר אלוהים, "לְמַעַן תִּהְיוּ שֻׁתָּפִים עַל־יָדָן בַּטֶּבַע הָאֱלֹהִי" (2 כיפא 1:4). יעקב ממליץ לנו לקבל "בַּעֲנָוָה אֶת הַדָּבָר הַנָּטוּעַ אֲשֶׁר יָכוֹל לְהוֹשִׁיע אֶת נַפְשׁוֹתֵיכֶם" (יעקב 1:21). שאול השליח מוסיף אף הוא שלדבר אלוהים ישנו "הַכֹּחַ לִבְנוֹת אֶתְכֶם וְלָתֵת לָכֶם נַחֲלָה בְּקֶרֶב כָּל הַמְקֻדָּשִׁים" (מעשי השליחים 20:32).

תכלית הכתובים היא ישועתנו. כשאנו נחשפים לאופיו הקדוש של אלוהים, אנו משתנים. כשאנו מביטים באלוהים בדברו, אנו "נֶהְפָּכִים לְאוֹתוֹ צֶלֶם" (2 קורינתים 3:18). "עיקרון זה חל הן שכלית והן רוחנית: כאשר אנו מביטים במופת שהצבנו לעצמנו, אנו משתנים - דהיינו, הלך רוחנו וטבענו הרוחני משתנים. המוח מסתגל בהדרגה לנושאים שבהם הוא מתמקד" (אלן ווייט, העימות הגדול, 423).

`קראו 2 טימותיאוס 3:14-17 ויוחנן 17:14-17. אילו יתרונות נוספים יש ללימוד מדבר אלוהים?`

שאול השליח כותב לשותפו הצעיר, טימותיאוס, מעודד אותו להישאר נאמן לכתובים וחולק עמו כמה מן היתרונות של הלימוד מדבר אלוהים. ראשית כל, שאול אומר על דבר אלוהים ש"מוֹעִיל הוּא לְהוֹרָאָה". הכתובים מגלים את האמת וחושפים את תורות השקר. המקרא גם מגולל בפנינו את תכנית הישועה של אלוהים עבור המין האנושי. דבר אלוהים מוכיח את חטאינו, מתקן את השגיאות שבחשיבתינו ומחנך אותנו "בְּמַעְגְּלֵי צֶדֶק".

הכתובים מגלים לנו את צדקתו של המשיח. הם קוראים לנו לעזוב את חטאינו וחושפים בפנינו את אופיו הקדוש של אלוהים. כשאנו מגלים את אהבתו האינסופית של המשיח, העומדת בניגוד מוחלט לאנוכיות שלנו, אנו עומדים נפעמים מול חסדו של אלוהים, שריחם עלינו והבטיח לשנות את חיינו. כשאנו חולקים את דבר אלוהים עם אחרים, גם הם עוברים את אותו שינוי רדיקלי. ככל שאנו מביטים יותר במשיח, כך אנו נעשים יותר ויותר דומים לאופיו הקדוש. הפצת הבשורה אינה קשורה בעיקרה לשיתוף הדעות או האמונות שלנו, אלא לשיתוף האמיתות הנצחיות שבכתובים. כשאנו מתברכים מדבר אלוהים, יש לנו את האמינות הנדרשת כדי לספר לאחרים על האופן שבו הם יכולים להתברך גם כן.

`חשבו על מצב קשה שעברתם בחייכם ועל האופן שבו דבר אלוהים חיזק אתכם באותה תקופה. מה למדתם מחוויה זו?`