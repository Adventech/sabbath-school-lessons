---
title:  כוח היצירה של דבר אלוהים
date:  10/08/2020
---

`קראו עברים א' 1-3, ד' 12 ותהלים ל"ג 6,9. מה מלמדים אותנו קטעים אלו על הכוח הטמון בדבר אלוהים?`

דבר אלוהים חי וקיים, והוא טומן בחובו גם את הכוח ליישום הדברים שאותם הוא מצהיר. לדבר אלוהים יש כוח אדיר ליצור דברים חדשים, שמעולם לא היו קיימים: "כִּי הוּא אָמַר וַיֶּהִי; הוּא-צִוָּה וַיַּעֲמֹד" (תהלים ל"ג 9). המילים שאלוהים אומר נושאות בתוכן גם את הכוח לקיים את כל מה שהן מכריזות.

בסיפור הבריאה בבראשית א', הצירוף "וַיֹּאמֶר אֱלֹהִים" חוזר ונשנה פעמים רבות (בראשית א' 3, 6, 11, 14, 20, 24, 26, 29). למילותיו של אלוהים היה כוח כל כך אדיר, שברגע שהוא ביטא אותן, המציאות השתנתה בן רגע - יבשה הופיעה לפתע, צמחים צמחו, פרחים פרחו, עצים לבלבו ובעלי חיים זינקו. ספר בראשית משתמש במילה מיוחדת במינה לתיאור פעילות היצירה של אלוהים - המילה "ברא". מילה זו מיוחסת אך ורק לאלוהים, היוצר דברים יש מאין. במילים אחרות, רק אלוהים יכול "לברוא", באמצעות הכוח בדברו.

אלוהים לא רק ברא את העולם בדברו, אלא הוא אף מכלכל אותו באמצעותו. אותו כוח אשר היה במילותיו שאלוהים השתמש בהן בבריאת העולם קיים גם כן בדברו הכתוב. אותו רוח הקודש ששיחק תפקיד פעיל בבריאת העולם היה פעיל גם כן בהשראת הכתובים. הוא נמצא לידנו כשאנו קוראים מדבר אלוהים או חולקים את המסר שלו עם אחרים.

בדבר אלוהים ישנו כוח שמפיק ומשנה חיים. "האנרגיה היוצרת אשר הביאה את העולמות לכדי קיום מצויה בדבר

אלוהים. דבר זה מעניק כוח; הוא מפיק חיים. כל פקודה היא הבטחה. כאשר היא מתקבלת על־ידי הרצון ונכנסת אל תוך הנפש החיה ומביאה עימה חיים מאת יהוה. היא משנה את הטבע ובונה מחדש את הנפש בדמותו של אלוהים" (אלן וויט, השכלה, 88). כשאנו מקבלים את ההבטחות הנמצאות בדבר אלוהים, חיינו משתנים ואנו מרגישים צורך לחלוק אותן גם עם אחרים, כדי שרוח הקודש ישנה גם את חייהם.

`חישבו לרגע: אלוהים "אָמַר וַיֶּהִי; הוּא-צִוָּה וַיַּעֲמֹד" (תהלים ל"ג 9). אתם מבינים עד כמה מדהים כוחו של דבר אלוהים? כיצד אמורה לעודד אותנו אמת זו על הכוח היוצר של דבר אלוהים?`