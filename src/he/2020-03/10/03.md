---
title:  קבוצות קטנות בכתובים
date:  31/08/2020
---

הכתובים מביאים לנו הרבה דוגמאות של קבוצות קטנות שבהן אנשים מתפללים, מעודדים זה את זה ופועלים יחד למען הבשורה. קבוצות אלו אפשרו לאנשי אלוהים להתחלק באחריות ולנצל עד תום את כל כשרונותיהם. דהיינו, קבוצות קטנות יכולות ליצור הזדמנויות רבות שבהן אלוהים ישתמש בכל אחד מאיתנו בצורה טובה יותר.

`קראו שמות י"ח 21-25. איזו עצה מבורכת, ששינתה את חיי העם כולו, נותן יתרו לחתנו משה? מדוע תוכנית זו של האצלת סמכויות הייתה כה חיונית?`

כל אחד מבני ישראל הפך לחלק מקבוצה קטנה של עשרה אנשים, תחת סמכותו של מנהיג אדוק. קבוצות אלו נועדו לפתור בעיות, אך גם למטרות נוספות, לא פחות חשובות. הן היו מסגרות חברתיות שמטרתן למנוע בעיות וגם לטפח את חייהם הרוחניים של החברים בהן. קבוצות אלו היו גם כן מקומות שבהן ניתן היה לשוחח על תוכניותיו של אלוהים עבור העם. יתרה מזו, קבוצות קטנות אלו אפשרו לאנשים לפתח יחסים קרובים ולהתמודד יחד עם כל אתגר. ללא ספק - גם אז, כמו היום, האנשים התמודדו עם דברים שאנשים אחרים יכלו לעזור להם. קבוצות קטנות הן הזדמנות נהדרת לפתח יחסים חמים בין אנשים שידאגו זה לזה, יפתרו בעיות ויגדלו רוחנית יחד.

זה מרתק לגלות שמומחים לקבוצות קטנות סבורים שהגודל האידאלי של קבוצה כזו הינו בין שישה לשנים עשר חברים. זהו בדיוק גודל הקבוצות שמשה וישוע ייסדו.

`קראו לוקס ו' 12,13; מתי י' 1 ומרקוס ג' 13-15. מה הייתה מטרתו הכפולה של ישוע בקריאת התלמידים ובבחירתם כחלק מקבוצה קטנה שבאמצעותה הוא ביצע את שליחותו?`

מטרתו של ישוע בקריאת התלמידים הייתה הכנתם - רוחנית ומעשית - לשליחותם לעולם. התחברותם איתו עזרה להם לגדול רוחנית, וקרבתם אליו כחלק מקבוצה קטנה אפשרה להם ללמוד כיצד לשרת אחרים בצורה היעילה ביותר. הם התבוננו בישוע עונה לצרכיהם של האנשים יום אחרי יום ולמדו כיצד להשתמש בכשרונותיהם לטובת אחרים. מטרתה של הקבוצה הקטנה שישוע ייסד הייתה כפולה: טיפוח רוחני והפצת הבשורה.

`חשבו על הזדמנות שבה הייתם חלק מקבוצה קטנה - לא חשוב באלו נסיבות - שבה האנשים דאגו זה לזה ועבדו יחד בשיתוף פעולה לצורך הגשמת מטרה משותפת. מה למדתם אז שיכול לעזור לכם להבין את ערך הקבוצות הקטנות בהקשר הרוחני?`