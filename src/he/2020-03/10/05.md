---
title:  קבוצות קטנות בברית החדשה
date:  02/09/2020
---

הקהילה הקדומה צמחה במהירות. תוך כמה שנים ספורות היא גדלה מקבוצה קטנה לעשרות אלפי מאמינים. לצמיחה מהירה זו היו מספר גורמים. ראשית כל, שירותו של ישוע זרע את זרע האמת והכין את המוני העם לקבל את הבשורה מפי השליחים. לאחר עלייתו של ישוע לשמיים, רוח הקודש ירדה בחזקה בחג השבועות על התלמידים המתפללים יחדיו. גורם נוסף שתרם לצמיחתה המהירה של הקהילה הקדומה היה הארגון בקבוצות קטנות, שעשו הבדל גדול.

`קראו מעשי השליחים 18:1-5 ו-20:1-4. מדוע לדעתכם לוקס ציין את שמותיהם של חלק משותפיו הקרובים של שאול במלאכת הבישור?`

מאוד מעניין לשים לב שלוקס מציין את שמותיהם של חלק משותפיו של שאול. כל אחד מהם היה חשוב לו. הוא הכיר את כולם בשמם. הם תמכו זה בזה במלאכת הבשורה. למרות שמספר השותפים המוזכרים קטן יחסית, עצם אזכורם מסייעת לנו להבין את חשיבות שיתוף הפעולה בקבוצות קטנות.

כל אחד מאותם אנשים היה מחונן בכשרונות רבים ושונים. כל אחד הגיע מתרבויות ומרקעים שונים. האופן שבו הם ראו את הדברים לא היה תמיד זהה, אך לכל אחד מהם הייתה תרומה עקרת ערך למלאכת הבישור. הכשרונות, החוויות והרקעים השונים שלהם תרמו יחד לצמיחת הקהילה. לכל אחד מהם היה מה לתרום למלאכת הבשורה מתוך ניסיונם המגוון ומתוך חוויותיהם האישיות עם המשיח.

`השוו מעשי השליחים 16:11-15, 40 ו-12:11,12. מה הציעה לידיה לשאול השליח מיד לאחר חזרתה בתשובה? לאן הלכו שאול וכיפא מיד לאחר שחרורם מהכלא?`

המאמינים של הקהילה הקדומה נפגשו באופן קבוע בבתים. בתי המאמינים הפכו למרכזי השפעה וללב השירות בקבוצות קטנות.

`האם חשבתם אי פעם להקים קבוצה קטנה בביתכם שמטרתה היא לשרת ולבשר, או להצטרף לחברים שכבר הקימו קבוצה מעין זו? אם אתם כבר חלק מקבוצה קטנה כזאת, ספרו בשיעור השבת על חלק מיתרונותיה הרבים.`
