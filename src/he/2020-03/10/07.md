---
title:  נקודות למחשבה
date:  04/09/2020
---

לפני מספר שנים, קהילה קטנה בעיר גדולה באירופה החליטה לעשות דבר מה משמעותי לכבוד אלוהים. הקהילה קפאה במקומה ולא היו בה טבילות זה כבר כמה וכמה שנים. אם אותה מגמה הייתה ממשיכה, עתידה של אותה קהילה היה מוטל בספק רב. הפסטור המקומי התפלל עם ועד הקהילה והם שקלו יחד את האפשרויות שעמדו לרשותם.

בעקבות לימודם המשותף מהברית החדשה, הם החליטו להקים קבוצה קטנה כאמצעי לבישור. תשעה חברי קהילה הבינו את הפוטנציאל של פרויקט זה והתחייבו אליו. הם התפללו יחד ולמדו מן הכתובים כיצד להקים קבוצה קטנה יעילה לשירות. תוך זמן קצר, הם החליטו להפוך כל אחד את ביתו למרכז בישור. הקבוצות למדו להוציא לפועל את מתנות הרוח השונות והמגוונות של כל החברים בהן. הקבוצות הציעו שירותי תפילה והכנסת אורחים. הן פיתחו יחסים טובים בשכונותיהן, הושיטו יד לחברים, למשפחה ולאדוונטיסטים לשעבר ועשו אינספור מעשים טובים למענם.

מנהיגיהן של הקבוצות הקטנות החלו ללמוד מן הכתובים בתשעה בתים, שבהם היו סך הכל ארבעים משתתפים. הם נדהמו מעוצמת פעילותו של רוח הקודש בחייהם! בסופו של דבר, שבעה עשר מתוך ארבעים המשתתפים נטבלו. השינוי המדהים שעברה קהילה קטנה זו - שעמדה במקום כבר שנים - מעידה על השינוי העצום שקבוצות קטנות יכולות לחולל. הן אחד האמצעים המשמעותיים ביותר שאלוהים משתמש בו כדי לשתף במלאכת הבישור חברי קהילה רבים.

**שאלות לדיון**:

`דנו בכיתה על מאפייניה העיקריים של קבוצה קטנה, כפי שהם מוצגים בשיעור של יום חמישי. אילו פעילויות נוספות יכולה קבוצה קטנה ליזום או להשתתף בה? באילו דרכים יכולה קבוצה כזאת לאפשר לאנשים בעלי כשרונות מיוחדים להוציא אותם לפועל כפי שמעולם לא הייתה להם הזדמנות לעשות זאת?`

`מדוע כה חיוני שהקבוצות הקטנות יהיו מכוונות כלפי חוץ וממוקדות על בישור? כלומר, מדוע למרות כל המאמצים לטפח את חברי הקבוצה ולתמוך בהם, עדיין חשוב שבראש מעייניהם תישאר הפצת הבשורה? בנוסף, מדוע חיוני שאותן קבוצות קטנות יישארו מחוברות לקהילה המקומית?`

`הייתם פעם חלק מקבוצה קטנה שלא פעלה כראוי ובסופו של דבר דעכה? או אולי שמעתם על קבוצה כזו? דנו על הסיבות מדוע לדעתכם אותו ניסיון להקים קבוצה קטנה לא צלח.`

`חשבו על הסיפור לעיל, על מה שקרה עם אותה קבוצה קטנה באירופה. מדוע לדעתכם מאמציה נשאו פרי? מה הם עשו, שהיה כה פשוט, אך כה יעיל? מדוע מלאכת הבישור יכולה להיות יעילה יותר כאשר היא צומחת מתוך האווירה "הבטוחה" של הבית, מאשר מבניין הקהילה?`