---
title:  הדינמיקה של הקבוצות הקטנות
date:  03/09/2020
---

הקבוצות הקטנות הינן כלי שאלוהים משתמש בו לצמיחת הקהילה. הן מעין "חוף מבטחים" המאפשר לאנשים לשתף אחרים בבעיותיהם ולשוחח על דאגותיהם. קבוצות אלו מספקות גם הזדמנויות רבות לגדילה רוחנית באווירה של תמיכה הדדית. לא מעט אנשים לא מאמינים ירגישו הרבה יותר בנוח להצטרף בתחילה לקבוצה קטנה בבית מאשר להשתתף בהלל ותפילה בקהילה גדולה.

`קראו מעשי השליחים ד' 31, י"ב 12 ו-כ' 17-19, 27-32. רשמו את כל המאפיינים השונים של קבוצות אלו, המוזכרות בברית החדשה. באילו פעילויות היו מעורבות הקבוצות הללו?`

מאמיניה של הקהילה הקדומה הפגיעו בעד אחרים, התפללו למען מטרות משותפות, דאגו זה לזה מתוך חברות חמה ועמוקה, למדו יחד מדבר אלוהים, הצטיידו למען שליחותם, הגנו זה על זה ממורי שקר והשתתפו יחד במלאכת הבישור. קבוצות קטנות עושות הבדל גדול. כשבני האדם מקדישים יחד את כשרונותיהם למען השירות ומבקשים את כוחו של רוח הקודש, הם הופכים לכלי מובחר בידי אלוהים.

`קראו מתי ט' 37, 38. מה ישוע אומר על הקציר ואיזה פתרון הוא מציע לבעיה זו? `

במקום שבו התלמידים ראו רק אפשרויות קלושות לקידום הבשורה, ישוע ראה הזדמנויות אדירות. הוא חלק איתם את החדשות הטובות ש"הַקָּצִיר רַב", ולאחר מכן הצביע על הבעיה: "הַפּוֹעֲלִים מְעַטִּים" (מתי ט' 37). פתרונו של ישוע היה להתפלל "אֶל אֲדוֹן הַקָּצִיר שֶׁיִּשְׁלַח פּוֹעֲלִים לִקְצִירוֹ" (מתי ט' 38). הקבוצות הקטנות הינן חלק מהתשובה לתפילתו של ישוע, מאחר והן מגדילות באופן משמעותי את מספר הפועלים בקציר המשיח.

המטרות העיקריות של קבוצה קטנה יעילה צריכות להיות העדות והשירות. קבוצות שיתמקדו פנימה ולא כלפי חוץ ילכו וידעכו. אם הקבוצה הקטנה תשרת רק את עצמה ותהיה מעין מקום מפגש לדיונים, היא תיכשל ותאבד את סיבת קיומה. הקבוצות הקטנות קיימות כדי להוביל אנשים למשיח, לטפח את אמונתם בו ולצייד אותם להיות עדיו.

`האם אולי אלוהים קורא לך להקים קבוצה קטנה בביתך? התחילו להתפלל שאלוהים יגלה לכם באופן מפורש את רצונו עבורכם בנושא זה. יכול מאוד להיות שאתם בפתחה של החוויה הרוחנית המשמעותית ביותר בחייכם!`