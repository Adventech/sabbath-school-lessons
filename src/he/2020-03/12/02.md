---
title:  '"האמת העכשווית" של כיפא'
date:  13/09/2020
---

במרוצת היסטורית הישועה, אלוהים שלח בקביעות מסרים מיוחדים באמצעות נביאים כדי להכין את בני העם למה שעמד לקרות. שום דבר אינו מפתיע את אלוהים ואינו תופס אותו לא מוכן (ישעיהו מ"ו 9,10). הוא מגלה את אירועי העתיד לעבדיו הנביאים כדי להכין את עמו לעת משפטו. לפני המבול, אלוהים העביר מסרים של אזהרה לעולם באמצעותו של נח. אלוהים גם העלה את יוסף לשלטון במצרים כדי שיתכונן במהלך ימי השפע לימי הרעב העתידים לפקוד את האזור. הנביאים הזהירו את מנהיגי העם לפני חורבן ירושלים על ידי הבבלים. המסר של יוחנן המטביל על חשיבותה של החזרה בתשובה לפני ביאת מלכותו של אלוהים הכין את העם לביאתו הראשונה של המשיח.

`קראו 2 כיפא א' 12. באיזה ביטוי משתמש כיפא כדי לתאר את המסר של אלוהים לדורו?`

`קראו 2 כיפא א' 16-21. מה הייתה "האמת העכשווית" שכיפא והתלמידים הכריזו עליה?`

המסר בעל משמעות נצחית שהוכרז במאה הראשונה לספירה היה שהמשיח הגיע. אהבתו של אלוהים התגלתה באמצעות קורבן המשיח. למרות ש"שְׂכַר הַחֵטְא הוּא מָוֶת", קרבן המשיח מבטיח לנו חיי עולם, ועלינו לבחור האם לקבל אותם באמונה אם לאו (רומים ג' 23, ו' 23; אפסים ב' 8). מסר זה על ישועתו של אלוהים במשיח לא יתיישן לעולם. זוהי "אמת עכשווית" לכל הדורות.

ספר התגלות מציג את המשיח ואת ישועתו הנצחית בהקשרם של ימי הסוף על מנת להכין לאלוהים עם סגולה לפני חזרתו של המשיח הממשמשת ובאה. ספר זה חושף בפנינו את הרמאות שבמסורת האנושית ובדתיות השמה את ה"אני" במרכז. מתחילתו ועד סופו, ספר התגלות מגלה את אופיו של המשיח ואת מלאכתו לטובת האנושות.

ישוע הינו "הָעֵד הַנֶּאֱמָן" ביותר לאופיו של אלוהים. הוא אכן "עֶלְיוֹן לְמַלְכֵי הָאָרֶץ". הוא אהב אותנו, שחרר אותנו בדמו מחטאינו "וְעָשָׂה אוֹתָנוּ מַמְלֶכֶת כֹּהֲנִים לֵאלֹהִים אָבִיו" (התגלות א' 1-6). ספר התגלות מדבר על המשיח ועל המסר שלו לאחרית הימים, שנועד להכין את עמו לחזרתו במהרה בימינו.

`כשאתם חושבים על ספר התגלות, אילו מחשבות עולות בדעתכם? האם אתם חושבים יותר על החיות ועל הסמלים הנבואיים מאשר על המשיח? מדוע לדעתכם נתן לנו ישוע את הנבואות בספר התגלות? כיצד הן מגלות לנו את תכניותיו מלאות האהבה של אלוהים עבור האנושות?`