---
title:  יצירת הזדמנויות לקבלת הישועה
date:  28/06/2020
---

אלוהים יוצר הזדמנויות לבני האדם מדי יום ביומו על מנת להכירו. הוא מרחף מעל לבבותיהם באמצעות רוח קודשו. הוא מגלה את עצמו ביופיו ובמורכבותו של עולם הטבע. מימדיו העצומים, הסדר והסימטריה המופלאה של היקום מעידים על בורא בעל חכמה אינסופית וכוח נצחי. אותו אלוהים משגיח גם עלינו ומארגן את נסיבות חיינו על מנת למשוך אותנו אליו.

על אף שאלוהים מגלה את עצמו אלינו באמצעות פעילותו של רוח הקודש בלבנו, בטבע ובמעשי השגחה עליונה, התגלמות אהבתו באופן הברור ביותר היא בחייו ובשירותו של ישוע המשיח. כאשר אנו מגלים את ישוע לאחרים, אנו מעניקים להם את ההזדמנות הטובה ביותר להיוושע.

`קיראו לוקס י״ט 10 והשוו ליעקב ה׳ 19,20. מה מלמדת אותנו בשורת לוקס על מטרתו של ישוע בביאתו לעולם? כיצד ניתן לשתף פעולה עם המשיח במלאכת הישועה?`

על פי יעקב, ״הַמֵּשִׁיב אֶת הַחוֹטֵא מִסְּטִיַּת דַּרְכּוֹ יוֹשִׁיעַ אֶת נַפְשׁוֹ מִמָּוֶת״ (יעקב ה׳ 20). האיגרת אל הרומים מרחיבה אף היא על נושא זה. ברומים א׳ וב׳, הן הגוים אשר היו עדים להתגלמותו של אלוהים בטבע והן היהודים אשר קיבלו את ההתגלמות הנבואית בכתובים הם אבודים מבלעדי ישוע המשיח. בפרקים ג׳-ה׳ של אותה איגרת, שאול השליח מדגיש שאנו מקבלים את הישועה בחסד, על ידי האמונה. בפרקים ו׳-ח׳, השליח מתאר כיצד החסד אשר מצדיק את המאמין הוא אותו חסד אשר גם מקדש אותו.

ברומים י׳, שאול כותב ש"כֹּל אֲשֶׁר יִקְרָא בְּשֵׁם יהוה יִמָּלֵט" (פסוק 13), ולאחר מכן הוא מצביע על כך שאף אדם לא יקרא בשם ה׳ אם הוא לא האמין בו קודם, הוא לא יאמין אם הוא לא שמע עליו, ולא ישמע עליו אלא אם כן מישהו יבשר לו עליו. אנחנו החוליות בתכנית הישועה של אלוהים, המחברות בינו לבין האנושות האבודה באמצעות הבשורה.

`אנו מעידים על אלוהים מול בני אדם אחרים לא על מנת להעניק להם את הזדמנותם היחידה לקבלת הישועה, אלא את ההזדמנות הטובה ביותר. מהו תפקידנו בתכנית הגאולה של אלוהים עבור הגזע האנושי? הגו גם בכך: כמה בני אדם שמעו את הבשורה מפיך?`