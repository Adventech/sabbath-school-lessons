---
title: 'המגע השני'
date: 12/07/2020

---

הכתובים מספרים על נס אחד בלבד שישוע חולל אותו בשני שלבים. מדובר על ריפוי העיוור מבית צידא, סיפור אשר ניתן להפיק ממנו לקחים משמעותיים ביותר עבור קהילתו של המשיח כיום. למעשה, סיפור זה ממחיש את תכניתו של אלוהים שכל אדם מאמין יביא אדם אחר אל המשיח. הכתובים אומרים: ״כַּאֲשֶׁר בָּאוּ לְבֵית צַיְדָא הֵבִיאוּ אֵלָיו עִוֵּר וּבִקְשׁוּ מִמֶּנּוּ לִנְגֹּעַ בָּעִוֵּר״ (מרקוס 8:22). מילות המפתח בקטע זה הן ״הביאו״ ו״ביקשו״. האדם העיוור לא הגיע לישוע בעצמו. חבריו ראו שהוא היה זקוק לעזרה והביאו אותו אל המשיח. אולי לא הייתה לו אמונה כלל וכלל, אך לחבריו הייתה אמונה מאוד גדולה בישוע. הם האמינו בכל לבם שהוא יוכל לרפא את חברם העיוור.

הברית החדשה מספרת על כעשרים ניסי ריפוי אשר ישוע חולל במהלך שירותו. ביותר מחצי מהמקרים, קרוב משפחה או חבר הם אלה אשר מביאים את האדם הזקוק לעזרה לישוע כדי להירפא. מספר רב של אנשים לא יבואו לישוע לעולם אלא אם כן אדם מאמין יביא אותם אליו. תפקידנו הוא להכיר את ישוע לאותם אנשים ולהביא אותם אליו.

מילת המפתח השנייה במרקוס 8:22 היא ״ביקשו״, מילה אשר משמעותה היא גם ״להפציר, להתחנן״. לא מדובר בדרישה קולנית, אלא דווקא בפנייה רכה ועדינה. חבריו של האדם העיוור פנו לישוע ברכות, אך מתוך שכנוע שיהיו לו הן הרצון והן הכוח לסייע לחברם. לאדם העיוור לא הייתה ככל הנראה אמונה שישוע יוכל לרפא אותו, אך לחבריו הייתה. לעיתים עלינו לשאת אחרים לישוע על כנפי אמונתנו.

`קיראו מרקוס 8:22-26. מדוע לדעתכם ריפא ישוע את העיוור בשני שלבים? אלו לקחים יכולים אנחנו, כעדיו של המשיח, להפיק מסיפור זה?`

האם קיימת אפשרות שגם אנחנו לא רואים את האנשים שמסביבנו בבירור? האם גם אנו רואים אותם יותר כצורות מעורפלות ומטושטשות וכ״עצים מתהלכים״ מאשר כמועמדים למלכות אלוהים? מה לדעתכם גורם לנו לעיתים לא לראות את האנשים בבירור?

`בנוסף ללקח הבולט על כך שאלוהים משתמש בנו כדי להגיע לאנשים אחרים, מה עוד ניתן ללמוד מסיפור זה? מהו מלמד אותנו, לדוגמה, על העובדה שהן המימד הרפואי והן המימד הרוחני יכולים לשחק תפקיד בשירות למען הזולת?`