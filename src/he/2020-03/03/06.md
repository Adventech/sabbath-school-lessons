---
title:  זיהוי הזדמנויות רוחניות
date:  16/07/2020
---

הספר ״מעשי השליחים״ גדוש בסיפורים על האופן שבו התלמידים ניצלו בהצלחה הזדמנויות רוחניות לטובת קידומה של מלכות השמיים. ספר זה מכיל אין ספור תיאורים מרתקים על גדילתה של הקהילה הקדומה, על אף האתגרים אשר עמדו בפניה, הן מבפנים והן מבחוץ.

ב-2 קורינתים 2:12,13 לדוגמה, שאול השליח מספר על אחת החוויות שהוא עבר בטרואס: ״כַּאֲשֶׁר בָּאתִי לִטְרוֹאַס לְבַשֵֹר אֶת בְּשׂוֹרַת הַמָּשִׁיחַ גַּם נִפְתַּח לִי פֶּתַח מִטַּעַם הָאָדוֹן, אַךְ לֹא הָיָה מָנוֹחַ לְרוּחִי מִפְּנֵי שֶׁלֹּא מָצָאתִי אֶת טִיטוֹס אָחִי. אָז נִפְרַדְתִּי מֵהֶם וְיָצָאתִי אֶל מָקֵדוֹנְיָה״. אלוהים פתח לשאול חלון הזדמנות פלאי לבשר את הבשורה ביבשת האירופית, ושאול ידע היטב שאותו חלון אשר פתוח היום יכול להיות סגור מחר. אם כן, ברגע שהוא זיהה הזדמנות זו, הוא הפליג מיד למקדוניה.

אלוהי ישראל הוא אל של חלונות הזדמנות, אשר הוא פותח על מנת שנוכל לחלוק את אמונתנו. לאורך כל הספר מעשי השליחים, אלוהים יוצר אין ספור הזדמנויות מעין אלה: בערים, במחוזות, במדינות, אבל הכי חשוב - בלבבות בני האדם.

`קיראו מעשי השליחים 8:26-38. מה מלמדים אותנו פסוקים אלו על פתיחתו של פיליפוס להדרכה האלוהית, על ערנותו באשר לזיהוי הזדמנויות אלוהיות ועל היענותו אליהן?`

מלאך הנחה את פיליפוס אל האיש שחיפש את האור, והיה מוכן ומזומן לקבל את הבשורה; בימינו, מלאכים ינחו את צעדיהם של מבשרים אשר יניחו לרוח הקודש לטהר את לשונם ולזקק ולעדן את ליבם. המלאך ששלח את פיליפוס אל השר האתיופי יכול היה לבצע בעצמו את המלאכה, אך זו אינה דרך הפעולה של אלוהים. תוכניתו היא שבני האדם יעמלו למען זולתם״ - אלן ווייט, מעשי השליחים, 72. אם יהיו לנו אוזניים לשמוע ועיניים לראות את ההזדמנויות הרוחניות שמסביבנו, מלאכים בלתי נראים ינחו גם אותנו אל בני האדם הצמאים לאמיתות של אלוהים.

`שימו לב למרכזיותם של כתבי הקודש בסיפור זה. שימו לב גם עד כמה חשוב היה שמישהו אשר הכיר היטב את הכתובים יבהיר אותם לאדם אחר. אלו לקחים ניתן ללמוד מסיפור זה?`
