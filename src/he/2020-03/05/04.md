---
title: 'רוח הקודש והעדות'
date: 28/07/2020

---

לאורך כל ספר מעשי השליחים, רוח הקודש פעל בצורה עוצמתית ביותר. הוא שירת את המאמינים, אך הוא שירת גם דרכם, באמצעות עדותם. הוא חישל את המאמינים לעמוד בניסיונות ובאתגרי הבישור בתרבות עוינת. הוא הוביל אותם לאנשים המחפשים את האמת בכל ליבם. הוא הכין את לבבותיהם של אותם אנשים עוד בטרם שהמאמינים הגיעו לעירם. הוא פתח חלונות הזדמנות אשר המאמינים מעולם לא חלמו עליהם והעצים את מילותיהם ואת פעולותיהם.

`קיראו מעשי השליחים 7:55; 8:29; י״א 15; ט״ו 28,29 ו-ט״ז 6-10. כיצד שירת רוח הקודש את המאמינים המעידים על המשיח בכל אחד מהמקרים הללו? במילים אחרות, מה היו חלק מהפעולות המגוונות של רוח הקודש במקרים אלו?`

השירות המגוון של רוח הקודש במאה הראשונה לספירה יוצא מן הכלל. הדוגמאות לעיל הן רק חלק קטן מפעולותיו. למשל, רוח הקודש גם חיזק את סטפנוס להעיד בפני אספסוף אכזרי תוך שהוא נסקל באבנים על ידם. הוא הדריך את פיליפוס באופן פלאי אל שר אתיופי בעל השפעה, המחפש את האמת בכנות, ובכך פתח את יבשת אפריקה לבשורה. הוא אישש לכיפא את העובדה שהמאמינים מקרב הגויים קיבלו אף הם את מתנות הרוח. הוא איחד את הקהילה בנקודת זמן שהיא הייתה יכולה להתפרק בקלות בשל סוגיית ברית המילה, והוא גם פתח את יבשת אירופה להפצת הבשורה באמצעות שאול השליח.

רוח הקודש היה מאוד פעיל בתקופת הקהילה הקדומה והוא פעיל בחיי הקהילה גם כיום. הוא משתוקק לחשל, להעצים, ללמד, להנחות, לאחד ולשלוח אותנו למשימה החשובה ביותר בעולם - הדרכתם של בני האדם למשיח. ושוב, מאוד חשוב לזכור שרוח הקודש פועל בקהילה כיום בדיוק באותה מידה שהוא פעל בתקופת השליחים.

`מה עלינו לעשות כדי להיות פתוחים יותר להשפעתו של רוח הקודש? אילו החלטות נכונות יאפשרו לו לפעול באופן יעיל יותר הן בליבנו והן דרכנו?`