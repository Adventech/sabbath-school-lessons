---
title:  שינוי גישה
date:  24/08/2020
---

גישתנו קובעת במידה ניכרת את רמת השפעתנו על אחרים. כאשר גישתנו קשוחה, ביקורתית ולא ידידותית, דבר זה עלול להרחיק אנשים מאיתנו, ואפילו אם יהיה לנו הרבה מה לומר לגבי הבשורה, סביר מאוד להניח שמילותינו - נכונות ככל שיהיו - לא יתקבלו.

בניגוד לכך, כשאנו רואים את הפוטנציאל באחרים ומשדרים להם גישה חיובית, דבר זה ימשוך אותם אלינו וייצור בינינו קשר של ידידות. ישוע ניסח עיקרון זה בצורה מאוד יפה באומרו: "לֹא אוֹסִיף לִקְרֹא לָכֶם עֲבָדִים, כִּי הָעֶבֶד אֵינוֹ יוֹדֵעַ אֶת אֲשֶׁר יַעֲשֶׂה אֲדוֹנָיו. קָרָאתִי לָכֶם 'יְדִידִים', מִפְּנֵי שֶׁהוֹדַעְתִּי לָכֶם אֶת כָּל אֲשֶׁר שָׁמַעְתִּי מֵאֵת אָבִי" (יוחנן ט"ו 15). חברים מקבלים זה את זה למרות החולשות והטעויות וחולקים יחד את כל הצער והשמחה שבחייהם.

`קראו מתי ט"ו 21-28 ומרקוס י"ד 6-9. קטעים אלו מתארים שתי נשים הנמצאות בנסיבות שונות בתכלית בחייהן. לכאורה, ישוע פונה לאחת מהן בגישה קשוחה ולאחרת בגישה נינוחה ועדינה. אלו רמזים מוצאים אנו בקטעים לעיל שישוע הפגין את חסדו המושיע כלפי שתיהן וניסה לרכוש את אמונן?`

האישה במתי ט"ו הינה כנענית. סירובו של ישוע לבקשתה בתחילת השיחה עימה היה מכוון, מאחר והוא ידע שככל שהיא תתעקש יותר לקבל את עזרתו, כך אמונתה תגדל. בסופו של דבר, ישוע ענה לבקשתה ויצא בהצהרה שאף מנהיג דתי יהודי של אותה תקופה לא היה מייחס לאישה כנענית חסרת אונים: "אִשָּׁה, גְּדוֹלָה אֱמוּנָתֵךְ!" (מתי ט"ו 28). היא קיבלה ממנו את המחמאה הגדולה ביותר שמנהיג דתי היה יכול להעניק לה. דמיינו לרגע איך ליבה קפץ משמחה למשמע מילותיו המעודדות של ישוע ואיך חייה השתנו!

האישה שמשחה את רגלי ישוע בבושם נרד זך ויקר הייתה אישה בעלת מוניטין רע, שכשלה רוחנית וחטאה שוב ושוב. אבל אלוהים סלח לה ושינה את חייה מקצה אל קצה. בעוד שאחרים מתחו עליה ביקורת, ישוע יצא להגנתה, החמיא לה ואישר את מעשיה. יתרה מזו, הוא אף הוסיף: " אָמֵן אוֹמֵר אֲנִי לָכֶם, בְּכָל מָקוֹם שֶׁתֻּכְרַז הַבְּשׂוֹרָה, בְּכָל הָעוֹלָם, יְסֻפַּר גַּם מַה שֶּׁעָשְׂתָה הִיא, וְזֶה לְזִכְרָהּ" (מרקוס י"ד 9).

`לאור שני הסיפורים לעיל, מהם המאפיינים העיקריים של גישת מנצח? מה הייתם יכולים לשפר כדי לפתח את אותה גישה - לא רק בכל הקשור לבישור בפרט, אלא בחיים בכלל?`