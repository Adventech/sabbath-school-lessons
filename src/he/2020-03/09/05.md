---
title:  הבסיס לקבלת האחר
date:  26/08/2020
---

`קראו רומים ט"ו 7 ואפסים ד' 32. מהו להבנתכם הבסיס לקבלת האחר? מהי מהות הגישה המקבלת?`

בשני הקטעים לעיל, שאול השליח מציג את העקרונות העומדים בבסיס קבלת האחר. מאחר והמשיח סלח לנו וקיבל את כל אחד מאיתנו, כיצד אנו יכולים אפילו להעלות על הדעת לסרב לסלוח לאחרים ולקבל אותם? למעשה, רק בזכות העובדה שישוע קיבל אותנו כפי שאנחנו, אנו מסוגלים לקבל זה את זה למרות מגרעותינו. חשבו על משמעותה של עובדה זו. חשבו על עצמכם ועל חלק מהדברים שעשיתם או שאתם עדיין מתמודדים איתם - דברים שרק אתם יודעים עליהם ושעצם המחשבה שאחרים ידעו עליהם מחרידה אתכם.

ועם זאת, אלוהים - שמכיר מקרוב את כל אותם הדברים שאחרים אינם יודעים עליהם דבר - מקבל אתכם בזכות אמונתכם במשיח! אמנם הוא יודע את כל אותם הדברים, אך הוא מקבל אתכם בכל זאת - לא בזכות צדקתכם, אלא בזכות צדקתו של המשיח.

אם כן, מה אמורה להיות גישתנו כלפי אחרים? זהו עניין שלא כולם מבינים אותו. קבלה אמיתית של האחר משמעה קבלתם של האנשים כפי שהם, עם כל חולשותיהם והרגליהם החוטאים, רק על סמך העובדה שהם נבראו בצלם אלוהים. מאחר והמשיח מת בעדנו "כַּאֲשֶׁר עוֹד הָיִינוּ אֲנָשִׁים חוֹטְאִים" , ו"בִּזְמַן שֶׁהָיִינוּ אוֹיְבִים נִרְצֵינוּ לֵאלֹהִים" במותו, גם עלינו לסלוח ולקבל אחרים. אהבתו של המשיח אלינו מלמדת אותנו לסלוח ולקבל גם כן את האחר (רומים ה' 6-10).

ואולם, לאחר שיחסי החברות שלנו כבר מבוססים ואיתנים, לא פעם נצטרך להעמיד באהבה את האדם האחר מול אמיתות הכתובים. אם לא נעשה זאת, דבר זה מעיד על כך שאיננו אוהבים באמת את אותו אדם. כחברים, אנו דואגים מספיק לאדם האחר כדי לחלוק עמו אמיתות נצחיות ומשונות חיים.

גישתו של ישוע לא הייתה - "עשה את כל מה שאתה אוהב. זה בסדר, אני אמשיך לקבל אותך לא משנה מה". אדרבא, גישתו הייתה - "לא משנה מה עשית, אני מוכן לסלוח לך ולהעניק לך את הכוח להשתנות". הצגתן של אמיתות הכתובים בענווה ובלב אוהב קונה לבבות ומשנה חיים.

`כיצד ניתן לקבל אדם מבלי לקבל גם את התנהגותו החוטאת? כיצד עלינו להיות פתוחים לקבל אחרים, ובד בבד לדחות את חטאם?`