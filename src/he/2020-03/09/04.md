---
title:  כיצד לומר את האמת באהבה?
date:  25/08/2020
---

החברות כשלעצמה אינה רוכשת נפשות למשיח. אולי יש לנו חברים טובים רבים שאנו מאוד אוהבים לבלות את זמננו איתם, אבל אם לא נספר להם על האופן שבו המשיח שינה את חיינו, לאותה חברות לא תהיה שום משמעות נצחית. יכול מאוד להיות שאנחנו באמת חברמנים, אבל אלוהים קורא לנו להיות הרבה יותר מסתם חברמנים. החברות כשלעצמה אינה מקרבת אנשים למשיח, אבל גישה לא ידידותית עלולה בהחלט להרחיק אותם ממנו.

שאול השליח מזכיר לנו עד כמה חשוב ש"נְדַבֵּר אֶת הָאֱמֶת בְּאַהֲבָה" (אפסים ד' 15). אנו בונים חברות כשאנו מסכימים עם האנשים ככל האפשר, מקבלים אותם כפי שהם ומחמיאים להם בכל הזדמנות מתאימה. מאוד חשוב להתרגל לחפש את נקודות האור בבני האדם, ולא את נקודות החושך שבהם.

`קראו 2 תסלוניקים א' 1-4. רשמו כמה מן המחמאות היחודיות ששאול נותן לתסלוניקים.`

ישנם לא מעט אנשים שפשוט נהנים לחפש טעויות באחרים. כשהם מגלים שמישהו עשה משהו לא נכון, דבר זה משמח אותם ונותן להם סיפוק רב, אולי כי זה גורם להם להרגיש טובים יותר מאותו אדם. שאול השליח התנהג בצורה הפוכה לגמרי מהם. הוא תמיד חיפש דברים טובים בקהילות שהוא שירת. כמובן שהוא הוקיע את החטא ואת תורות השקר, אך תכליתו העיקרית הייתה בניית הקהילות שהוא ייסד, ואחת הדרכים שבהן הוא עשה זאת הייתה הדגשת הדברים החיוביים באותן קהילות.

אמירתה של אלן ווייט לגבי חשיבות היחסים החיוביים הינה יוצאת מן הכלל: "לו היינו משפילים עצמנו לפני ה' והיינו נוהגים בכבוד, באדיבות, בחמלה ובטוב לב כלפי אחרים, מאות אנשים היו חוזרים בתשובה במקומות שבהם עומד כעת רק חוזר בתשובה אחד" (Testimonies for the Church, vol. 9, p. 189).

`הגו לרגע באמירה לעיל. אלו שינויים היו קורים בקהילתכם אם הכבוד, האדיבות, החמלה וטוב הלב כלפי אחרים היו שופעים מלבותיהם של כל החברים בה? כיצד הייתה נראית קהילה כזאת? עשו חשבון נפש ושאלו את עצמכם כיצד הייתם יכולים להשתפר בתחום זה?`