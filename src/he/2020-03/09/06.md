---
title:  הצגת האמת באהבה
date:  27/08/2020
---

ישוע לא הזניח את הצגת האמת "בשם האהבה", מאחר והוא ידע שזאת איננה אהבה אמיתית. האהבה תמיד מנסה לתת לאחר את הטוב ביותר. אין סתירה בין אהבה לאמת. כשאנו מציגים את האמת לאדם אחר בענווה ובלב אוהב, זוהי הצהרת אהבה לכל דבר ועניין. ישוע אמר: "אֲנִי הַדֶּרֶךְ וְהָאֱמֶת וְהַחַיִּים. אֵין אִישׁ בָּא אֶל הָאָב אֶלָּא דַּרְכִּי" (יוחנן 14:6). אין ישועה מלבד בישוע המשיח (מעשי השליחים 4:12). חסדו מושיע אותנו וקורא לנו לדעת את האמת ולחיות את חיינו על פי דוגמתו. אמת בלי אהבה מובילה ללגליזם, המחניק את החיים הרוחניים. "אהבה" בלי אמת מובילה לרגשנות סובלנית חסרת תוכן, המשאירה את האדם במצב של בלבול וחוסר ודאות. לעומת זאת, הצגת האמת באהבה מובילה לחוויה רוחנית אותנטית ומעניקה לנו כיוון ברור, תכלית וודאות.

`קראו 1 כיפא 3:15; 2 טימותיאוס 4:2 וטיטוס 3:4,5. כיצד ניתן לראות בקטעים הללו את המאזן בין חשיבות הצגת האמת של אלוהים לבין גישה ענווה ומקבלת?`

מחברי הברית החדשה אינם מדגישים את האהבה על חשבון האמת. הם משלבים בצורה יפה מאוד בין האהבה לאמת, בין התורה לחסד, בין הגינות לחמלה. כיפא מעודד את המאמינים: "תָמִיד הֱיוּ מוּכָנִים לְהָשִׁיב בַּעֲנָוָה וְיִרְאָה לְכָל מִישֶׁמְּבַקֵּשׁ מִכֶּם דִּין וְחֶשְׁבּוֹן בִּדְבַר הַתִּקְוָה שֶׁבְּלִבְּכֶם" (1 כיפא 3:15).

במילים אחרות, עליך לדעת במה אתה מאמין ומדוע אתה מאמין בכך, וגם להיות מסוגל להסביר לאחרים במה אתה מאמין ולמה. זה לא אומר שיהיו לך את כל התשובות או שתוכל לשכנע אחרים בדברים שאתה מאמין בהם. זה רק אומר שעליך להסביר ולהגן על אמונתך "בַּעֲנָוָה וְיִרְאָה", ולהיות מודע לגדולתו ולחשיבתו של עניין זה. שאול נותן עצה לבן-חסותו טימותיאוס: "הַכְרֵז אֶת הַדָּבָר, הַתְמֵד בְּעִתּוֹ וְשֶׁלֹּא בְּעִתּוֹ, הוֹכֵחַ, גְּעַר, הַפְצֵר, וְזֹאת בְּכָל אֹרֶךְ רוּחַ וְעַל־יְדֵי הַהוֹרָאָה" (2 טימותיאוס 4:2). שאול גם מזכיר לטיטוס שמה שהושיע את אלה שנולדו מחדש היו אהבתו ורחמיו של אלוהים (טיטוס 3:5).

גם אנחנו נקראנו להציג את האמת באהבה ובענווה. אדוננו מזמין אותנו להיות שותפיו בהפצת הבשורה - בגישה אוהבת ומקבלת - לעולם הגווע ללא מושיע.

`אם היו שואלים אותך "האם אתה מאמין בישוע?", מה היית עונה ומדוע?`
