---
title:  דרישותיה של האהבה
date:  23/09/2020
---

האהבה באה לידי ביטוי במעשים. אהבתנו למשיח מחייבת אותנו לפעול למען האנושות האובדת. שאול מבטא עיקרון זה בפירוש כשהוא כותב לקהילה בקורינתוס: "שֶׁכֵּן אַהֲבַת הַמָּשִׁיחַ דּוֹחֶקֶת בָּנוּ" (2 קורינתים ה' 14). מהות האמונה במשיח אינה לוותר על כל דבר רע כדי שניוושע. ישוע לא ויתר על דברים רעים בשמיים כדי להושיענו. הוא ויתר דווקא על דברים טובים כדי שאחרים ייוושעו. המשיח אינו מזמין אותנו להקדיש לאלוהים רק את זמננו, את כשרונותינו או את כספנו - אלא את עצם חיינו!

`בשיחה אחת עם התלמידים על שפת הכנרת, ישוע התווה באופן נפלא את דרישותיה של האהבה. קראו יוחנן כ"א 15-19. על איזו שאלה חזר ישוע שלוש פעמים ומה הייתה תשובתו של כיפא? מדוע ישוע שאל את כיפא שאלה ספציפית זו שלוש פעמים?`

כיפא התכחש למשיח שלוש פעמים, ולכן ישוע בחר להוציא מכיפא שלוש התבטאויות של אהבה. למעשה, המשיח בנה מחדש את בטחונו העצמי של כיפא - שאלוהים סלח לו ועדיין יש לו תכניות לגביו במלאכת הבישור.

`קראו שוב את יוחנן כ"א 15-19 ושימו לב עכשיו במיוחד על תגובותיו של המשיח להתבטאויות האהבה של כיפא. מה ישוע מבקש ממנו לעשות?`

האהבה האלוהית אקטיבית, ולא פסיבית. אהבה אמיתית היא הרבה יותר מתחושה נעימה או מרעיון נחמד. האהבה דורשת התחייבות. היא מחייבת אותנו לפעול ולחלוק אותה עם עולם אובד של בנים ובנות של אלוהים הנמצאים במצוקה. כשישוע אמר לכיפא "רְעֵה אֶת טְלָאַי" (פסוק 15), זאת הייתה הן ציווי והן נחמה. האדון לא רק ביקש תגובה לאהבתו, אלא הוא גם עודד את כיפא ואמר לו במילים אחרות שעדיין הייתה לאלוהים תכנית עבורו במלאכת הבשורה, על אף התנהגותו המחפירה בכך שהוא התכחש למשיח - ועוד בקללות, בדיוק כפי שהמשיח הזהיר אותו שיעשה.

מה חשוב לנו להבין מסיפור זה? אולי אכזבת את אלוהים. אולי התכחשת לו במעשיך יותר מפעם אחת. אך החדשות הטובות הן שחסדו של אלוהים עדיין נגיש לך והוא אינו עוזב אותך. עדיין יש מקום במלאכתו לכל מי שליבו פתוח לחזור לאלוהים.

`האם "התכחשתם" פעם למשיח כמו כיפא? אם כן, מה אתם לומדים לא רק מסיפור התכחשותו של כיפא, אלא גם ממילות העידוד של המשיח לכיפא?`