---
title:  התחייבות מלאה
date:  21/09/2020
---

דמיינו לרגע שאתם כיפא או יוחנן. זהו בוקר מקסים באזור הגליל. השמש עולה ומחממת את אוויר הבוקר הקריר. אתם חושבים רק על דבר אחד בלבד: לדוג דגים - וכמה שיותר! עסק הדיג הלך טוב לאחרונה ואתם מחכים בקוצר רוח להתחיל יום דיג מוצלח נוסף. ואז, לפתע, באור הבוקר המעומעם אתם רואים אותו מתקרב - את ישוע מנצרת. אין לכם אפילו שמץ של מושג שבעוד רגעים ספורים חייכם עומדים להשתנות מקצה לקצה וכבר לא תהיו אותו אדם לעולם.

`קראו מתי ד' 18-20. מדוע לדעתכם כיפא ויוחנן היו מוכנים להתחייב בצורה כה רדיקלית ללכת אחרי המשיח? מה מתוך הטקסט מצביע לנו על כך שישוע קרא להם למלאכה שתכליתה נעלה יותר מלדוג דגים?`

מבשורת יוחנן אנו לומדים ששני גברים אלו ידעו כמה דברים על ישוע כבר למעלה משנה, אך הם טרם התחייבו אליו באופן מלא. עם זאת, חייב להיות שבחזותו של המשיח הייתה התנהגות אצילית ואלוהית - שמשהו בדבריו ובמעשיו הצביע לדייגים גליליים אלו על כך שקריאתו הייתה קריאה אלוהית. הם היו מוכנים לעזוב את סירותיהם, את עיסוקם ואת סביבתם הטבעית וללכת אחריו מאחר והם חשו שישוע קורא להם לתכלית נעלה יותר. דייגים פשוטים אלו הבינו שהם נקראים למשימה יוצאת מן הכלל. אולי אלוהים אינו קורא לך לעזוב את התעסוקה שלך, אך הוא כן קורא לך למשימה יוצאת דופן - לחלוק עם אחרים את אהבתו ולהעיד על אמיתותיו, לתפארת שמו.

`חשבו על מתי המוכס כפי שהוא מוצג במתי ט' 9. איזה דבר מיוחד וראוי לציון אתם רואים בקטע זה?`

המוכסים בעולם הרומי היו לעיתים קרובות סחטנים שניצלו את כוחם כעובדי ציבור כדי לעשוק את האנשים הפשוטים. אפשר לומר בוודאות שהם היו בין האנשים השנואים ביותר בישראל של אותם ימים. קריאתו של ישוע - "לך אחרי" - נותנת לנו להבין שמתי כבר שמע על ישוע ושהוא כבר כמה בליבו ללכת אחריו. כשהקריאה הגיעה, הוא היה כבר מוכן. למעשה, הוא נדהם מהעובדה שישוע רצה לקבל אותו כאחד מתלמידיו.

עמוק בליבנו, כל אחד מאיתנו נכסף לתכלית משמעותית יותר לחייו. כולנו רוצים לחיות למען מטרה מכובדת, אצילית ונעלה, ולכן המשיח קורא לכל אחד מאיתנו ללכת אחריו.

`חשבו על הדברים שאנשים היו צריכים לוותר עליהם כדי ללכת אחרי ישוע. מדוע בסופו של דבר החלטה זו תשתלם להם?`