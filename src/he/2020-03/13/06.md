---
title:  טיבה המתחייב של האהבה
date:  24/09/2020
---

בסוף השיחה בין כיפא לישוע אנו רואים אותם מתהלכים על שפת הכנרת. ישוע מלמד אותו על מחיר התלמידות כי הוא רוצה שכיפא יבין בבירור מה מחכה לו אם יענה בחיוב להזמנתו "רְעֵה אֶת צֹאנִי" (פסוק 17).

`קראו יוחנן כ"א 18,19. מה אומר ישוע כאן לכיפא על מחיר התלמידות? מדוע לדעתכם גילה ישוע לכיפא דבר כה מבהיל בשלב זה של חייו?`

במילים אלו, ישוע גילה לכיפא שיום יבוא והוא ימות מות קדושים. למעשה, על ידי גילוי זה ישוע שם בפניו את השמחה הגדולה מכל - לראות נפשות רבות חוזרות למשיח! בחג השבועות הוא יראה אלפי בני אדם חוזרים למשיח. הוא עצמו יחולל ניסים בשמו של ישוע ויהלל את שמו מול אלפים רבים נוספים. הוא יזכה בשמחה המוחלטת של שיתוף פעולה עם המשיח במלאכת הבישור.

אך זכות זו תבוא עם מחיר. שמחה זו תבקש הקרבה - את ההקרבה האולטימטיבית. כיפא התבקש להתחייב למשיח בעיניים פקוחות והוא הסכים, כי הוא כבר ידע ששום הקרבה אינה עולה על שמחת שיתוף הפעולה עם המשיח במלאכת הבישור לעולם.

`קראו 1 יוחנן ג' 16-18. מה החלופה של יוחנן לאהבה כרעיון אבסטרקטי? מה יוחנן אומר על הקרבתה האולטימטיבית של האהבה?`

בעולם הבא, שום דבר ממה שעשינו עלי אדמות לא ייראה לנו כהקרבה. כל השקעה של זמן ומאמץ למען הבשורה ייראו מוצדקות בעינינו. איזו שמחה גדולה - להביא את האהבה לידי ביטוי ולהפוך כוונות להתחייבויות! כשאנו עונים לאהבתו של אלוהים וששים ללא הסתייגויות להציג אותו לעולם כשגריריו של המשיח, אנו מגשימים את תכלית חיינו וחווים את האושר האולטימטיבי! ישוע אמר: "אִם יוֹדְעִים אַתֶּם אֶת זֹאת, אַשְׁרֵיכֶם בַּעֲשׂוֹתְכֶם כֵּן" (יוחנן י"ג 17). האושר הגדול ביותר והסיפוק המשמעותי ביותר באים כאשר אנו מגשימים את תכלית חיינו לתפארת אלוהים באופן שבו אנו חיים וחולקים עם אחרים את אהבתו ואת אמיתותיו לעולם.

קשה לנו לתפוס את מושג ה"נצח" כשאנו רגילים רק לפרקי זמן קצרים. אך כפי יכולתכם, נסו לדמיין את חיי הנצח - חיים טובים יותר מכל מה שניתן לחוות בעולמנו - ולהבין ששום דבר בחיינו הקצרים כאן עלי אדמות אינו שווה לוותר למענו על הבטחת חיי העולם עם אלוהים שקיבלנו במשיח.