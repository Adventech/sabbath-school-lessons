---
title:  'שאול השליח: כלי מובחר בידי אלוהים'
date:  22/09/2020
---

כששאול השליח קיבל את המשיח, חייו השתנו מקצה לקצה. החלטה הרת גורל זו שינתה את עתידו לעד. אלוהים הוציא אותו מאזור הנוחות שלו אל מחוזות שהוא אפילו לא תיאר לעצמו שהם קיימים. ובכן, רוח הקודש הנחה את שאול להפיץ את הבשורה לאלפי בני אדם באזור הים-התיכון ועדותו שינתה את היסטורית האמונה המשיחית בפרט ואת העולם בכלל.

`קראו מעשי השליחים ט' 3-6, 10-20. כיצד מגלים לנו פסוקים אלו שלמשיח הייתה תוכנית אלוהית עבור שאול?`

אלוהים בוחר לא פעם במועמדים הבלתי סבירים ביותר כשליחיו. חשבו לדוגמה על שני אחוזי השדים, על האישה השומרונית, על האישה היצאנית, על המוכס, על הדייגים הגליליים - ועכשיו על אדם שהוא רודף באכזריות את הקהילה. כל אחד מהם השתנה בחסדו של אלוהים ונשלח לספר בלב מלא שמחה את מה שהמשיח חולל בחייו. אף אחד מהם לא התעייף מלספר את סיפור ישועתו. מה שהמשיח עשה עבורם היה כה אדיר שהם לא יכלו לשתוק, אלא חלקו את סיפורם עם אחרים.

`השוו בין מעשי השליחים כ"ח 28-31 ו-2 טימותיאוס ד' 5-8. אילו רמזים בטקסט מצביעים לנו על כך ששאול לא היסס ולא התחמק מהתחייבותו להקדיש את חייו למשיח כמבשר?`

לקראת סוף חייו, כשהוא נמצא במעצר בית ברומא, שאול אמר את המילים הבאות: "לָכֵן שֶׁיְּהֵא יָדוּעַ לָכֶם כִּי אֶל הַגּוֹיִם נִשְׁלְחָה תְּשׁוּעַת אֱלֹהִים וְהֵם יִשְׁמְעוּ" (מעשי השליחים כ"ח 28). בהמשך הסיפור כתוב שהוא קיבל את כל הבאים אליו והכריז להם את הבשורה (מעשי השליחים כ"ח 30,31). בסוף חייו, הוא דרבן את טימותיאוס לעבוד כמבשר והוסיף על עצמו: "אֶת הַמִּלְחָמָה הַטּוֹבָה נִלְחַמְתִּי, אֶת הַמֵּרוֹץ הִשְׁלַמְתִּי, אֶת הָאֱמוּנָה שָׁמַרְתִּי" (2 טימותיאוס ד' 7).

על אף שקריאתנו אולי לא כל כך דרמטית כמו של שאול, אלוהים קורא לכל אחד מאיתנו לשתף איתו פעולה בתיקון עולם. למרות הקשיים הרבים שהוא עבר במרוצת השנים (2 קורינתים י"א 25-30), שאול נשאר נאמן לקריאתו של האדון. סיפור זה על רודף אכזרי לשעבר של חסידי המשיח שהפך לסנגור האמונה המשיחית המשפיע ביותר במהלך הדורות הינו עדות מרשימה על מה שאלוהים יכול להשיג באמצעות אדם שמקדיש את חייו למלאכת הבישור.

`שאלו את עצמכם, מה אלוהים קרא לכם לעשות? האם אתם עושים זאת?`