---
title: 'אהבתו והקרבתו העצמית של המשיח'
date: 20/09/2020

---

שאול השליח מעודד אותנו שיהיה בנו "הֲלָךְ רוּחַ זֶה אֲשֶׁר הָיָה בַּמָּשִׁיחַ יֵשׁוּעַ" (פיליפים 2:5). עובדה זו מציבה לפנינו למספר שאלות מרתקות. מה היה הלך רוחו של המשיח? מה השפיע על דפוסי חשיבתו? מה עמד בראש מעייניו של המשיח?

`קראו פיליפים 2:5-11. כיצד מגלים לנו פסוקים אלו את מהות השקפתו של המשיח ואת דפוסי החשיבה שבאו לידי ביטוי בכל חייו?`

"הַדָּבָר" - המשיח - "הָיָה עִם הָאֱלֹהִים" לפני היווסדות תבל, "וֵאלֹהִים הָיָה הַדָּבָר" (יוחנן 1:1). שאול השליח חוזר על אמת נצחית זו על אלוהותו של המשיח במילים הבאות: "הוּא אֲשֶׁר הָיָה קַיָּם בִּדְמוּת אֱלֹהִים לֹא חָשַׁב לְשָׁלָל הֱיוֹת שָׁוֶה לֵאלֹהִים" (פיליפים 2:6).

המילה "דמות" מתרגמת את המונח היווני "morphē", שמשמעותו מהותו של דבר. מילה זו מקשרת בין שני דברים שערכם שווה. בספר הביאור האדוונטיסטי למקרא כתוב כך: "השימוש במונח זה מצביע על שוויונו של המשיח עם אלוהים ומעמיד אותו מעל כל כוח ושלטון אחר. שאול השליח מדגיש עובדה זו כדי לתאר בצורה עוצמתית יותר את עומק השפלתו היזומה של המשיח" - כרך ז', עמוד 154. אלו ווייט מציינת גם כן את טבעו הנצחי של המשיח במילים הבאות: "החיים הנובעים ממנו אינם שאולים או שאובים משום מקור אחר" - אלן ווייט, חמדת הדורות, 423.

המשיח, שהיה שווה מעמד לאלוהים מאז ומעולם "הֵרִיק אֶת עַצְמוֹ". זהו ביטוי יווני מרתק, מאחר והוא מצביע על כך שישוע "הריק את עצמו" מזכויותיו ומסמכויותיו כשווה אלוהים כדי ליטול דמות אדם ולשרת את האנושות כעבד צנוע. עם זאת, כעבד ה', המשיח גילה ליקום כולו את תורת האהבה של אלוהים ובסופו של דבר הביא אהבה זו לידי ביטוי מוחלט בקורבנו למען האדם. הוא נתן את חייו עבורנו, כדי שאנו נוכל לחיות לעולם.

מניעיו העיקריים של המשיח היו אהבתו לאדם והקרבתו העצמית למענו. ללכת אחרי המשיח משמעו לאהוב כפי שהוא אהב ולשרת כפי שהוא שירת. אם נאפשר לרוח הקודש לרוקן אותנו משאיפותינו האנוכיות, דבר זה יגבה מאיתנו מחיר. עבור המשיח המחיר היה מוחלט. אך המקרא גם מציין לגבי המשיח: "עַל כֵּן הִגְבִּיהוֹ אֱלֹהִים מְאֹד וְנָתַן לוֹ אֶת הַשֵּׁם הַנַּעֲלֶה עַל כָּל שֵׁם" (פיליפים 2:9).

השמים שווים כל הקרבה שנעשה עלי אדמות. על הדרך נצטרך להקריב לא מעט דברים, אך שמחת השירות תעלה בערכה על הקרבות אלו כאן ועכשיו, וסבלותינו היום לא יהיו שקולים כנגד הכבוד והשמחה העתידים להיגלות לנו בחיינו הנצחיים יחד עם מושיענו.

`מתי הייתה הפעם האחרונה שבה התבקשתם להתכחש לעצמכם למען המשיח? מה אומרת תשובתכם על חייכם הרוחניים?`