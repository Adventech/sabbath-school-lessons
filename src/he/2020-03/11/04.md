---
title:  סיפור נפלאות המשיח בחיינו
date:  08/09/2020
---

מי היו המבשרים הראשונים שישוע שלח אותם? הם לא היו חלק מהתלמידים. הם גם לא היו חלק מהאנשים שהלכו אחריו באופן קבוע. המבשרים הראשונים שישוע שלח אותם היו אנשים שרק שעות ספורות לפני שליחותם היו אחוזי שדים והטילו אימה על תושבי אותו אזור ושל האזורים הסמוכים.

בעזרת כוח שטני על-טבעי, אחד מאותם אחוזי שדים ניתק את האזיקים וקרע את הכבלים שאיתם כבלו אותו. אותם אחוזי שדים היו גרים בקברים, והם היו צועקים ופוצעים עצמם באבנים חדות. הייסורים שנשמעו בקולותיהם העידו על ייסורים עמוקים יותר - על ייסורי נפשם (מתי 8:28,29; מרקוס 5:1-5).

אך כאשר הם פגשו את ישוע, חייהם השתנו מקצה לקצה. הם לא נשארו אותם אנשים. ישוע גירש מגופם את השדים שייסרו אותם אל תוך עדר חזירים, שהסתער ממורד ההר אל הים (מתי 8:32-34; מרקוס 5:13,14).

`קראו מרקוס 5:1-17. מה קרה לאותם אחוזי שדים ומה מצאו אנשי האזור כשבאו לראות מה קרה?`

אחוזי השדים היו עתה בריות חדשות - אנשים שהשתנו בכוחו של המשיח. אנשי הכפרים הסמוכים מצאו אותם עומדים לפני ישוע ומקשיבים בקשב רק לכל מילה שיצאה מפיו של אדונם החדש. יש לשים לב לכך שבשורת מתי מספרת שהיו שני אחוזי שדים שנרפאו, בעוד שבשורת מרקוס מתמקדת רק בסיפורו של אחד מהם. אך מה שחשוב באמת להבין מסיפור זה הוא שישוע שיקם אותם פיזית, שכלית, רגשית ורוחנית.

`קראו מרקוס 5:18-20. מיד לאחר שאחוזי השדים לשעבר קיבלו את המשיח וחזרו בתשובה, הם רצו להישאר עם ישוע - ואנו יכולים בהחלט להבין אותם. אך מה המשיח מצווה עליהם לעשות?`

"שני אחוזי השדים שהשתחררו מאחיזת השדים ונרפאו היו השליחים הראשונים שנשלחו בידי המשיח לבשר את הבשורה במחוז דקפוליס. במשך רגעים ספורים בלבד זכו גברים אלה בזכות היתרה לשמוע את תורת המשיח. הם לא שמעו מעולם את דרשותיו. הם לא יכלו ללמד את האנשים בדומה לתלמידים ששהו מדי יום בחברת המשיח. אך הם נשאו בגופם ובנפשם עדות חיה למשיחיותו של ישוע. הם יכלו לספר את מה שהם ידעו; את מה שהם ראו במו עיניהם ושמעו במו אוזניהם, ואת מה שהם חשו כגבורת המשיח. זה מה שכל אדם שחסד ה' נגע בו יכול לעשות" (אלן ווייט, חמדת הדורות, 265-6).

עדותם של אותם אחוזי שדים שישוע ריפא אותם הכינה את מחוז דקפוליס - עשר ערים בשפת הכנרת - לקבל את בשורת המשיח. זהו כוחה של העדות האישית.
