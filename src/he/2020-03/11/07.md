---
title:  נקודות למחשבה
date:  11/09/2020
---

קראו מרקוס ה' 25-34.

"ההמונים אחוזי ההשתאות שדחקו את המושיע מכל עבר, לא חשו בכוח החיים שנבע ממנו. אך כאשר האישה למודת הסבל הושיטה את ידה כדי לגעת בו, מתוך אמונה שתתרפא, היא חשה בכוח הריפוי שלו. הוא הדין בענייני הרוח. שיחה רוחנית רדודה או תפילה שאינה נובעת מאמונה חיה ורעב רוחני, לא יועילו כלל. אמונה סמלית במשיח, הרואה בו אך ורק את מושיע העולם (ולא מושיע אישי), לעולם לא תביא מזור לנשמה. אמונה המובילה לגאולה אינה אך ורק קבלה שכלית של האמת. מי שמצפה לרכוש ידע שלם לפני שיפעל באמונה, לא יוכל לקבל ברכה מאלוהים. אין די באמונה על המשיח; עלינו להאמין במשיח. האמונה היחידה שתועיל לנו היא זו החובקת את ישוע המשיח כמושיענו האישי ומנחילה לנו את מעלותיו וזכויותיו."

"כשאנו מודים קבל עם ועולם על נאמנותו של ה', זוהי הדרך המיוחדת שבה בחר ה' כדי לגלות את המשיח בפני העולם. עלינו לספר על חסדו ולדבר בשבחו כפי שעשו קדושי העבר. אך העדות הטובה ביותר היא עדות פינו על מה שחווינו. אנו משמשים עדי ה' כאשר גבורת ה' פועלת בקרבנו. חייו של כל אדם שונים מחייהם של יתר האנשים, וחוויותיו של כל אדם שונות מאלו של הזולת. ה' חפץ שתפילת ההלל שלנו תינשא השמיימה כשחותם האישיות המיוחדת שלנו מוטבע בה. לתפילות הודיה יקרות כאלה, המדברות בשבחי חסדו של האל והמשולבות עם אורח חיים משיחי, יש כוח עצום הפועל לשם גאולת נפשות" (אלן ווייט, חמדת הדורות, 270-1).

**שאלות לדיון**:

`ממה מורכבת עדות משכנעת? קראו את עדותו של שאול השליח בפני אגריפס במעשי השליחים כ"ו 1-23. מה היה הבסיס לעדותו?`

`מדוע לדעתכם לעדותנו האישית לגבי מה שהמשיח חולל בחיינו ישנו כוח כה עצום? כיצד הייתם משיבים לתגובות אפשריות מעין אלה: "טוב, זה מה שקרה לך, אבל לי לא היו חוויות כאלה. למה שהחוויה שלך תלמד אותי שעליי ללכת אחרי ישוע המשיח?"`

`מאילו דברים רצוי להימנע כשאנו מציגים את עדותנו בפני אדם לא מאמין?`

`חשבו שוב על השאלה לגבי ודאות הישועה. מדוע זהו חלק כה משמעותי מחוויתנו כאנשים מאמינים? כיצד ניתן להחזיק בוודאות הישועה מבלי ליפול למלכודת השחצנות?`