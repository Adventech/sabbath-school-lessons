---
title:  עדות מלאת ביטחון
date:  09/09/2020
---

`קראו 1 יוחנן ה' 11-13, עברים י' 19-22 ו-1 קורינתים ט"ו 1,2. איזו הבטחה מוצאים אנו בקטעים אלו לגבי חיי עולם - הבטחה המאפשרת לנו לדבר על ישועתנו במשיח בביטחון מלא?  `

אם אין לנו את ביטחון ישועתנו במשיח, לא נוכל לחלוק אותו עם אחרים. לא ניתן לחלוק עם אחרים את מה שאין לנו. ישנם אנשים בעלי מצפון רגיש שחיים באי-ודאות מתמדת ותוהים האם יהיו אי פעם מספיק טובים כדי להיוושע. כפי שדרשן אחד אמר פעם, "כשאני מביט בעצמי אינני רואה שום אפשרות להיוושע, אך כשאני מביט במשיח אינני רואה שום אפשרות ללכת לאבדון". מילותיו של האדון מהדהדות וממשיכות להפיח בנו ביטחון במהלך הדורות: "פְּנוּ-אֵלַי וְהִוָּשְׁעוּ כָּל-אַפְסֵי-אָרֶץ, כִּי אֲנִי-אֵל וְאֵין עוֹד" (ישעיהו מ"ה 22).

אלוהים רוצה שכל אחד מאיתנו ישמח בישועה שהוא מעניק לנו ללא תשלום. כמיהתו היא שנחווה את מציאות ההצדקה באמונה ואת השחרור מההרשעה שהאשמה מביאה עמה בעקבות החטא. כפי ששאול השליח אמר ברומים ה', "עַל כֵּן לְאַחַר שֵׁהֻצְדַּקְנוּ עַל־סְמַךְ אֱמוּנָה יֵשׁ לָנוּ שָׁלוֹם עִם אֱלֹהִים הוֹדוֹת לַאֲדוֹנֵנוּ יֵשׁוּעַ הַמָּשִׁיחַ" (רומים ה' 1). שאול גם מוסיף שעלינו לחיות עם הוודאות ש"אֵין עַכְשָׁו שׁוּם הַרְשָׁעָה עַל אֵלֶּה שֶׁנִּמְצָאִים בַּמָּשִׁיחַ יֵשׁוּעַ" (רומים ח' 1). בנוסף, יוחנן השליח אומר לנו ש"מִי שֶׁיֵּשׁ לוֹ הַבֵּן יֵשׁ לוֹ הַחַיִּים. מִי שֶׁאֵין לוֹ הַבֵּן אֵין לוֹ הַחַיִּים" (1 יוחנן ה' 12).

אם קיבלנו את המשיח באמונה והוא חי בלבנו באמצעות רוח הקודש, המתנה הנפלאה של חיי עולם שייכת לנו כבר היום. כמובן שהעובדה שחווינו פעם את חסדו של אלוהים ואת ישועתו במשיח אינה מבטיחה שלא נאבד מתנה זו לעולם (2 כיפא ב' 18-22; עברים ג' 6; התגלות ג' 5). תמיד נשאר בידינו החופש לעזוב אותו, אבל לאחר שחווינו את אהבתו והבננו את עומק הקרבתו, כבר לא נרצה לעזוב את מי שכל כך אוהב אותנו. אדרבא, נחפש כל יום הזדמנויות חדשות לחלוק עם אחרים את החסד שקיבלנו במשיח.

`האם יש לכם את ודאות הישועה במשיח? אם כן, על מה אתם מבססים אותה? מדוע יש לכם ודאות זו? איפה היא מופיעה בכתובים? מאידך, אם אין לכם ודאות זו, מדוע אתם לא בטוחים בישועתכם? כיצד עליכם למצוא ודאות זו?`