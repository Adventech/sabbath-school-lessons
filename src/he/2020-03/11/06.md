---
title:  מציאות ששווה להעיד עליה
date:  10/09/2020
---

"עִם הַמָּשִׁיחַ נִצְלַבְתִּי וְלֹא עוֹד אֲנִי חַי, אֶלָּא הַמָּשִׁיחַ חַי בִּי. הַחַיִּים שֶׁאֲנִי חַי עַכְשָׁו בַּבָּשָׂר, אֲנִי חַי אוֹתָם בֶּאֱמוּנַת בֶּן־הָאֱלֹהִים אֲשֶׁר אָהֵבַנִי וּמָסַר עַצְמוֹ בַּעֲדִי" (גלטים ב' 20).

כשאנו מקבלים את המשיח, אנו מקריבים דברים מסוימים שאלוהים מבקש מאיתנו לוותר עליהם. למעשה, ישוע אמר בבירור שההליכה אחריו כרוכה בהתחייבות מלאה אליו: "מִי שֶׁרוֹצֶה לָבוֹא אַחֲרַי, שֶׁיִּתְכַּחֵשׁ לְעַצְמוֹ וְיִשָֹא אֶת צְלָבוֹ יוֹם יוֹם וְיֵלֵךְ אַחֲרַי" (לוקס ט' 23). המוות על הצלב היה מוות איום שהכאיב מאוד. כשאנו מקדישים את חיינו לאלוהים ו"הָאָדָם הַיָּשָׁן אֲשֶׁר בָּנוּ" נצלב (רומים ו' 6), זה כואב. כשאנו מתבקשים לוותר על תשוקות יקרות לליבנו או על הרגלים שהיו לנו כל חיינו, זה גורם לנו צער, אך הגמול עולה על סבלנו.

עדות אישית שתהיה לה כוח שינוי והשפעה על חייהם של אחרים תתמקד תמיד במה שהמשיח עשה עבורנו, ולא בדברים שאנו הקרבנו למענו. אותה עדות תשים דגש על הקרבתו של המשיח למעננו, ולא על כביכול "הקרבותינו", כי המשיח לעולם לא יבקש מאיתנו לוותר על דבר שהיה לטובתנו לשמור עליו.

ועם זאת, ההיסטוריה מלאה בסיפורים של בני אדם שהיו מוכנים להקריב דברים אדירים למען המשיח. לא שאותם אנשים הרוויחו בכך את ישועתם או שמעשיהם - נדיבים ומלאי הקרבה ככל שהיו - העניקו להם מעלות וזכויות מיוחדות לפני אלוהים. במקום זאת, ברוב המקרים הקרבתם של אותם גברים ונשים באה לאחר שהם הבינו את מה שהמשיח הקריב למענם וכתגובה ישירה לאותה אהבה אינסופית.

`קראו יוחנן א' 12, י' 10, י"ד 27 ו-1 קורינתים א' 30. עדותנו מבוססת תמיד על מה שהמשיח עשה עבורנו. רשמו חלק ממתנות החסד של אלוהים המופיעים בקטעים אלו.`

לאור הפסוקים לעיל, חשבו על מה שהמשיח עשה למענכם. אולי הייתם מאמינים אדוקים כל חייכם, או אולי חוויתם חזרה בתשובה דרמטית יותר. חשבו על כמה טוב היה אלוהים אליכם ועל התכלית, השלווה והאושר שהוא העניק לכם במרוצת הזמן. חשבו גם כן על הפעמים שבהם הוא חיזק אתכם כדי שתוכלו להתמודד עם החוויות הקשות שבחייכם.

`אילו הקרבות התבקשתם לעשות למען המשיח? מה למדתם מאותם חוויות - לקחים שגם אחרים יוכלו להתברך מהם?`