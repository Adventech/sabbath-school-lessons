---
title:  ההכרזה על תקומתו של המשיח
date:  06/07/2020
---

השכם בבוקר יום ראשון, עם עלות השחר, מרים המגדלית ומרים האחרת עשו דרכן בזריזות אל קברו של המשיח. הן לא התכוונו לבקש ממנו דבר. הרי מה אדם מת יכול להעניק להן? בפעם האחרונה שהן ראו אותו, גופו היה מדמם, חבול ושבור. רגעיו האחרונים על הצלב היו חרוטים בזכרונן. כעת הן רק מילאו את חובתן. בצער רב, עשו השתיים את דרכן אל קברו של ישוע על מנת למשוח את גופתו בבשמים. תקוותן אפסה, והאפלה השתררה בלבבן. העתיד נראה קודר והייאוש החל לקנן בלבן.

בהגיען לקבר, הן נבהלו למצוא אותו ריק. מתי מתאר את האירועים הקשורים לתחייתו של ישוע במילים הבאות: ״אָמַר הַמַּלְאָךְ אֶל הַנָּשִׁים: ׳אַל תִּפְחַדְנָה אַתֶּן. אֲנִי יוֹדֵעַ כִּי אֶת יֵשׁוּעַ שֶׁנִּצְלַב אַתֶּן מְחַפְּשׂוֹת. הוּא אֵינֶנּוּ כָּאן, שֶׁהֲרֵי קָם לִתְחִיָּה כְּפִי שֶׁאָמַר. בֹּאנָה וּרְאֶינָה אֶת הַמָּקוֹם שֶׁשָּׁכַב בּוֹ׳״ (מתי כ״ח 5,6).

בשומען את הבשורה המרנינה, ליבותיהן של הנשים הוצפו באושר עילאי. ענני היאוש הקודרים התפוגגו בקרני השמש הזוהרות של בוקר התחייה. ליל העצבות נגמר. שמחה נטלה את מקומן של הדמעות וארשת פניהן האירה באור שמיימי.

`קיראו מרקוס ט״ז 1-11. מה הייתה תגובתה של מרים כאשר היא גילתה שהמשיח קם מן המתים?`

מיד לאחר שמרים פגשה את המשיח שקם לתחייה, היא לא שמרה את הבשורות הנפלאות לעצמה, אלא רצה להודיע אותן גם לתלמידים. ישוע חי! הקבר ריק, והעולם חייב לשמוע על כך! גם אנחנו, לאחר שאנו פוגשים את המשיח בחיינו, עלינו לרוץ ולחלוק את הבשורה הטובה גם עם אחרים! כמה מרתקת העובדה שעל אף שישוע סיפר להם אין ספור פעמים על מה שעומד היה לקרות - שייהרג ולאחר מכן יקום לתחייה - התלמידים מיאנו להאמין לעדותה של מרים. ״כַּאֲשֶׁר שָׁמְעוּ שֶׁהוּא חַי וְנִרְאָה אֵלֶיהָ לֹא הֶאֱמִינוּ״ (מרקוס ט״ז 11). ובכן, אם לתלמידיו של המשיח היה קשה להאמין לבשורה זו באופן מיידי, שלא נהיה מופתעים מהעובדה שאחרים אינם מקבלים מיד את דברינו.

`מתי בפעם האחרונה נדחתה עדותך? כיצד הגבת ומה למדת מאותה חוויה?`
