---
title: 'עדים לא שגרתיים'
date: 05/07/2020

---

`קיראו מרקוס 5:15-20. מדוע לדעתכם שלח ישוע את אותו אדם שנרפא מדיבוק לדקאפוליס על מנת להעיד למשפחתו ולחבריו על מה שאלוהים עשה עבורו מאשר לשמור אותו קרוב אליו ולטפח את אמונתו הצעירה?`

המילה ״דקאפוליס״ מקורה בשתי מילים ביוונית - deca (עשר) ו-polis (ערים). דקאפוליס היה במאה הראשונה לספירה אזור המורכב מעשר ערים הנמצאות על חופי הכינרת. ערים אלו היו קשורות זו לזו על ידי שפה ותרבות משותפות. אחוז השדים היה מוכר על ידי תושבי אותו איזור. הוא הטיל עליהם אימה על ידי התנהגותו הבלתי צפוייה והאלימה. ישוע ראה בו אדם המשתוקק לדבר טוב ונעלה יותר, ועל כן הוא שחרר אותו בדרך נס מכוחם של השדים אשר עינו אותו.

כאשר תושבי האזור שמעו שישוע הרשה לרוחות הטמאות להיכנס בעדר החזירים שלהם - ושאותם חזירים הסתערו ממורד ההר אל הים - הם באו לראות במו עיניהם את מה שהתרחש. בבשורת מרקוס כתוב: ״הֵם בָּאוּ אֶל יֵשׁוּעַ וְרָאוּ אֶת אֲחוּז הַשֵּׁדִים אֲשֶׁר דָּבַק בּוֹ הַלִּגְיוֹן, וְהוּא יוֹשֵׁב לָבוּשׁ, שָׁפוּי בְּדַעְתּוֹ. פַּחַד נָפַל עֲלֵיהֶם״ (מרקוס 5:15). האדם היה שוב שלם - בגופו, בשכלו, בנפשו וברוחו. מהות הבשורה היא שיקום בני האדם שנשברו בעטיו של החטא והחזרתם למצב השלמות אשר נועדו אליה בבריאתם.

איזה עדות מתאימה יותר היו יכולים לקבל תושביהן של עשר ערי דקאפוליס מאשר את עדותו של אדם אחוז שדים אשר סיפר לאזור כולו כיצד המשיח שחרר אותו מכוחם של אותן רוחות טמאות? אלן ווייט כותבת על כך: ״כעדיו של המשיח עלינו לספר את מה שידוע לנו, את מה שראינו, את מה ששמענו ואת מה שחשנו. אם אנו צועדים בעקבות ישוע, צעד אחרי צעד, נוכל לספר לזולת ממקור ראשון ובמדויק על הדרך בה מוביל אותנו ישוע. נוכל לספר איך בחנו את הבטחותיו וגילינו את אמיתותן. נוכל להעיד על מה שאנו יודעים על חסד המשיח. זו העדות שאדוננו קורא לנו לתת, זו העדות שבהעדרה העולם אובד״ - חמדת הדורות, 266. אלוהים משתמש לא פעם בעדים לא שגרתיים אשר השתנו בחסדו על מנת להפוך את העולם למקום טוב יותר.

`מהו הסיפור שלכם? מה אתם מספרים לאחרים על האופן שבו הכרתם את ישוע המשיח? מה אתם מעניקים לאדם אשר טרם חזר בתשובה, על מנת שירוויח מהחוויות הרוחניות שאתם חולקים אתו?`