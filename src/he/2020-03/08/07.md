---
title:  נקודות למחשבה
date:  21/08/2020
---

"לאנשים רבים אין אמונה באלוהים ואין אמון בבני אדם. ואולם, הם מעריכים גמילות חסדים ועזרה הניתנת באהבה. כאשר הם רואים בביתם אדם שאינו מצפה לדברי שבח או לגמול, אשר משרת את החולים, מאכיל את הרעבים, מלביש את העירומים, מנחם את האבלים ומכוון ברגישות ובאהבה את כולם אל המושיע, שלאהבתו וחמלתו הוא משמש אך ורק כשליח – הדבר נוגע בליבם. הכרת תודה פורצת מלבם ומשפתיהם. אמונה ניצתת בקרבם. הם רואים שאלוהים דואג להם, ועתה הם מוכנים לשמוע את דברו" (אלן ווייט, ה' הוא רופאך  145).

שירותו המסור ומלא החמלה של ישוע פתח לבבות, הסיר דעות קדומות ויצר עניין לשמיעת הבשורה. הקהילה הינה גוף המשיח, העונה באהבה על צרכיהם של כל האנשים בכל מקום. המשיח שולח אותנו לחולל בשמו שינוי משמעותי בחייהם של אחרים. על אף שחשוב להימנע מטומאת העולם (וזהו איום ממשי מתמיד על קהילתנו!), עלינו ללמוד כיצד לקבל את האנשים כפי שהם ולאפשר לאלוהים להשתמש בנו כדי לעזור להם להגיע למקום שהוא היה רוצה שהם יגיעו אליו מבחינה רוחנית.

**שאלות לדיון**:

`מדוע לשליחותו מלאת החמלה של ישוע הייתה עוצמה כה גדולה לשבור דעות קדומות ולפתוח את ליבותיהם של האנשים לאמיתות הרוחניות? חשבו עד כמה יעילה הייתה יכולה להיות עדותנו כעם של אלוהים לו היינו מגלים כמו ישוע את אותה דאגה אמיתית לאחרים.`

`חשבו על הזדמנות בעבר שבה אמרתם דבר שהיה אולי נכון, ראוי ואפילו נחוץ, אבל אמרתם אותו בטון ובגישה הלא נכונים. מה למדתם מאותה חוויה שיכול לעזור לכם לא לחזור על אותה טעות בעתיד, ולחכות לדוגמה עד שאתם נרגעים לפני שאתם מתחילים לדבר?`

`הגו בעובדה שכל אדם שמרפאים אותו או מקימים אותו לתחייה ימות בסופו של דבר. כיצד מסייעת לנו מחשבה זו לנהל את שליחותנו ואת מאמצי הבישור שלנו לסובבים אותנו?`

`אלו פרויקטים חברתיים הייתה יכולה לארגן קהילתכם?`

`כיצד אנו יכולים ליצור הזדמנויות רוחניות באמצעות הפרויקטים העונים לצרכים המורגשים של האנשים?`