---
title:  התייחסותו של המשיח לבני אדם
date:  16/08/2020
---

ישוע תמיד חיפש את נקודת האור בכל אדם. הוא הוציא מהם את המיטב. אחת הביקורות החריפות ביותר שמנהיגי הדת בזמנו של ישוע מתחו עליו הייתה שהוא "מְקַבֵּל אֶת הַחוֹטְאִים וְאוֹכֵל בְּחֶבְרָתָם" (לוקס ט"ו 2). הם היו מאוד מוטרדים מכך שהוא בילה זמן בחברתם של אנשים "בלתי רוחניים". תפיסתם לגבי הדת הייתה תפיסה של התנכרות ולא של מעורבות. הם בהחלט הופתעו לשמוע את ישוע מצהיר על עצמו: "לֹא בָּאתִי לִקְרֹא לַצַּדִּיקִים כִּי אִם לַחוֹטְאִים" (מתי ט' 13).

הדת שהפרושים, הצדוקים והסופרים קידמו אותה הייתה דת של הימנעות. עיקר לימודם היה: "עשה ככל יכולתך להימנע מטומאת החטא". המסר של ישוע היה שונה בתכליתו. הוא לא התחמק ממאורת הצפעונים של עולמנו, אלא צנח לתוכה כדי להציל את האובדים בו. המשיח הינו "אור העולם" (יוחנן ח' 12).

`קראו מתי ה' 13,14. מהן שתי ההמחשות שישוע השתמש בהן כדי לתאר את חסידיו? מדוע לדעתכם הוא בחר דווקא בדימויים אלו? ראו גם יוחנן א' 9, י"ב 46 ופיליפים ב' 15.`

המלח היה אחד המשאבים המשמעותיים ביותר של העולם העתיק. היה לו ערך כלכלי גדול, ולעיתים הלגיון הרומי השתמש בו כמטבע של ממש. המלח היה בעצם סמל של עושר רב. הוא שימש גם כן לשימור ולתיבול מזון. כשישוע בחר להשתמש בדימוי המלח כסמל לחסידיו, הוא ביקש להעביר את המסר שהאוצר האמיתי של העולם הזה אינם האנשים העשירים ביותר, אלא המאמינים, שבאמצעות שירותם המסור למען אחרים משמרים את הטוב שבעולם ונותנים טעם לחיים.

הדימוי השני שישוע השתמש בו היה "אוֹר הָעוֹלָם" (מתי ה' 14). האור אינו מתחמק מן החושך. הוא גם לא מנסה להיפרד ממנו. למעשה, האור חודר אל תוך החושך והופך אותו לאור. אם כן, גם על חסידי המשיח לחדור אל תוך חשכת העולם הזה - בשכונות, בערים ובכפרים שלהם - ולהאיר אותם בכבודו של אלוהים.

`בהתחשב במילותיו של ישוע ביוחנן י"ז 15-18, כיצד עלינו להבין את רעיון ההפרדה מן העולם לעומת המנעותנו ממנו? האם שני מושגים אלו זהים? למה התכוון ישוע כשהוא התפלל שחסידיו יישארו בעולם, אך לא יהיו שייכים אליו? כיצד עלינו לעשות זאת?`