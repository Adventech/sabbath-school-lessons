---
title:  מה באמת חשוב למשיח
date:  20/08/2020
---

הדרשה של ישוע לתלמידים במתי כ"ד משלבת בין האירועים שקדמו לחורבן ירושלים לבין אירועי אחרית הימים שיקדימו לביאתו השנייה של המשיח. בפרק כ"ה, ישוע מוסיף לנבואה זו שלושה משלים המדגימים את תכונות האופי שהוא מצפה למצוא במאמינים המחכים לבואו. המשל על עשר העלמות מדגיש עד כמה חשוב שיהיו לנו חיים רוחניים אותנטיים. המשל על עשרת כיכרי הכסף מגלה לנו עד כמה נחוץ לעשות שימוש מושכל ונאמן בכשרונות שאלוהים הרעיף על כל אחד מאיתנו. המשל על הכבשים והעיזים מצביע לנו על כך שאדם מאמין אותנטי תמיד ישמח לענות לצרכיהם של האנשים שהוא פוגש מדי יום ביומו.

`קראו מתי כ"ה 31-46. מהן תכונותיו של אדם מאמין אותנטי לפי תיאורו של ישוע? רשמו את כל תחומי השירות המצוינים בקטע זה.`

למרות שמשל זה מדבר על כך שעלינו לטפל בצרכים הפיזיים של האחרים - דבר בהחלט חיוני - האם סיפור זה מצביע לנו גם על היבט נוסף? בלבו של כל אדם ישנם רעב וצימאון לנוכחותו של אלוהים, ורק מפגש אישי עמו ישביע את נפשו (יוחנן ו' 35; ד' 13,14). כולנו מרגישים זרים וכמהים לבית עד שאנו מגלים את זהותנו האמיתית במשיח (אפסים ב' 12,13,19). כולנו ערומים רוחנית עד שאלוהים מלביש אותנו בצדקת המשיח (התגלות ג' 18, י"ט 7,8).

נביאי התנ"ך מתארים את מצבו של המין האנושי כ"אָנוּשׁ" (ישעיהו א' 5; ירמיהו ל' 12-15). מחלת החטא הינה קטלנית, אך הנביא מצביע לנו על תרופה: "כִּי אַעֲלֶה אֲרֻכָה לָךְ וּמִמַּכּוֹתַיִךְ אֶרְפָּאֵךְ, נְאֻם-יְהוָה" (ירמיהו ל' 17). רק המשיח הינו המזור למחלה קטלנית זו.

המשל על הכבשים והעיזים מזהיר אותנו לקחת ברצינות את חשיבות עשיית הטוב לאחרים, אך הוא מלמד אותנו גם שיעור נוסף. זהו סיפור על כך שהמשיח עונה לצרכים העמוקים ביותר של נפשנו, והוא אף מזמין אותנו להיות שותפיו במלאכה זו ולשרת לאחרים.

אם נתמקד רק בעצמנו ונזניח את צרכיהם הפיזיים, השכליים, הרגשיים והרוחניים של האחרים, דבר זה יוביל אותנו לאובדן נצחי. אלה במשלו של ישוע שדאגו לאינטרסים שלהם בלבד והזניחו את צרכיהם של האחרים הורשעו על ידי האדון, אך לעומתם, אלה שהקדישו את חייהם לאחרים קיבלו שבחים יקרים מפז מאלוהים.