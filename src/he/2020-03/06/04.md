---
title:  תכליתן של מתנות הרוח
date:  04/08/2020
---

`קיראו 1 קורינתים י״ב 7 ואפסים ד׳ 11-16. מדוע מעניק אלוהים מתנות רוחניות לכל אדם מאמין? מה תכליתן של מתנות אלו?`

למתנות הרוחניות ישנן מטרות שונות. אלוהים מעניק אותן על מנת לטפח ולחשל את הקהילה ולסייע לה להשלים את משימתה. אותן מתנות מיועדות לייצור אחדות בקהילה, הנקראית לבצע משימה במימדים עולמיים. מחברי הכתובים נותנים לנו דוגמאות למתנות רוחניות שאלוהים מעניק לקהילתו, כגון שירות הזולת, הכרזת הבשורה, הוראה, עידוד ונתינה. הכתובים מדברים גם על מתנות כגון הכנסת אורחים, רחמנות, סיוע ושמחה. אלו הן, כמובן, רק חלק ממתנות הרוח, אך לרשימה כוללנית יותר, קיראו רומים י״ב ו-1 קורינתים י״ב.

אתם שואלים את עצמכם ללא ספק מהו היחס בין מתנות רוחניות וכשרונות מלידה. ובכן, המתנות הרוחניות הן תכונות אשר רוח הקודש מצייד אותנו בהן על מנת שבאמצעותן נשרת את הקהילה בפרט ואת העולם בכלל. הן יכולות לכלול בתוכן כישרונות טבעיים אשר קודשו על ידי רוח הקודש לשם שימושם בשירות המשיח. כל הכישרונות הטבעיים הם מתנה אלוהית, אך לא בכולם עושים שימוש בשירות המשיח.

״מתנות הרוח הן לא כיכרי הכסף היחידים המסומלים במשלו של ישוע. מתנות אלו כוללות את מכלול הכישרונות - מולדים או נרכשים, טבעיים או רוחניים - שעלינו להשתמש בהם בשירות המשיח. כאשר אנו מתקבלים כתלמידיו של המשיח, אנו מתמסרים אליו עם כל כישרונותנו, אשר הוא מחזיר לנו מטוהרים ומזוקקים, מוכנים לשימוש לתפארתו של האל ולטובת הזולת״ - Ellen G. White, Christ’s Object Lessons, p. 328.

בנוסף לכך, אלוהים העניק לקהילה מתנות מיוחדות, כגון מתנת הנבואה או תפקידים ספציפיים, הכוללים את הפסטורים ואת זקני הקהילה - המלמדים, מטפחים ומציידים את חברי הקהילה למען השירות (ראו אפסים ד׳ 11,12). תפקידה של הנהגת הקהילה היא לסייע לכל חבריה לגלות את מתנותיהם הרוחניות ולהשתמש בהן לבניית גופו של המשיח.

`מהם כישרונותיכם הטבעיים, אשר הינם שימושיים ומועילים כל כך בסביבתכם החילונית, אבל אשר היו יכולים להיות ברכה מאוד גדולה גם לקהילה?`