---
title: 'החלטותיו הרעות של לוט'
date: 07/02/2023

---

כשאברם עזב את ארץ מולדתו בעקבות קריאתו של אלוהים, אחיינו לוט החליט להתלוות אליו. בבראשית י"ג כתוב שאלוהים בירך את אברם וכתוצאה מכך הוא נהיה מאוד עשיר והיו לו הרבה מאוד עדרים, כסף וזהב (ראו בראשית 13:2). גם ללוט היו "צֹאן וּבָקָר וְאֹהָלִים" (פסוק 3). שניהם התעשרו עד כי עדריהם הגדולים כבר לא יכלו לרעות זה בקרבת זה.

כדי למנוע סכסוכים בין הרועים שלהם, אברם הציע ללוט לבחור היכן הוא היה רוצה להתגורר. כמובן שהיה ראוי מצידו של לוט לכבד את דודו ולתת לו את האפשרות לבחור ראשון - לא רק משום שאברם היה מבוגר ממנו, אלא גם כי כל רכושו היה למעשה בזכות דודו אברם. אך במקום זאת, הוא לא גילה אסירות תודה למי שתרם כל כך לשגשוגו, אלא בחר לעצמו באנוכיות את חלקת הארץ הפורייה ביותר שהייתה זמינה באותו אזור.

`קראו בראשית 13:10-12. מה היו אולי הסיבות שגרמו ללוט לקבל החלטה זו?`

למרות שלוט היה יכול לנמק לעצמו בקלות את החלטתו לעבור לעיר, הדברים לא הלכו לו כל כך טוב שם כפי שהיה מצפה. אבל כשאברם שמע על מה שקרה לו, הוא לא אמר - "מה לעשות? אתה קוצר את מה שאתה זורע". במקום זאת, הוא בא להצלתו (ראו בראשית י"ד).

לפעמים, ברדיפה שלנו אחרי רכוש, אנחנו לא לומדים את הלקחים שלנו. לאן לוט עבר מיד אחרי שאברם חילץ אותו? בחזרה לסדום! אך בחסדיו הרבים, אלוהים שלח מלאכים שיזהירו את לוט ואת משפחתו לגבי השמדתן הקרובה של סדום והערים מסביבה.

`קראו בראשית 18:20-33. מה אלוהים גילה לאברהם לגבי הסיבה לירידתו לארץ? מה הייתה תגובתו של אברהם כשהבין שאלוהים תכנן להשמיד את אותן ערים חוטאות?`

מתוך דאגתו ללוט ולמשפחתו, אברהם ניהל עם אלוהים משא ומתן לשם הצלתן של אותן ערים באם יימצאו בהן צדיקים. הוא החל מחמישים וירד עד לעשרה. בהרמוניה עם אופיו האוהב, אלוהים לא הפסיק לגלות חסד כל עוד אברהם ביקש אותו! אלוהים ושני המלאכים הצילו את לוט, את אשתו ואת שתי בנותיהם. ואולם, משום שאשתו הביטה לאחור, היא הפכה לנציב מלח. לוט נכנס לסדום כבעל הון רב, אך יצא ממנה כמעט בידיים ריקות. כמה זהירים עלינו להיות לגבי ההחלטות שאנו מקבלים, במיוחד אם יש לנו נטייה להסתכל על הרווח בטווח הקצר ולא על התמונה הגדולה (ראו מרקוס 8:36,37).