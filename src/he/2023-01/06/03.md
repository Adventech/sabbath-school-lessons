---
title:  אברם, אָב לְכָל הַמַּאֲמִינִים
date:  06/02/2023
---

ה' קרא לאברם לעזוב את ארץ מולדתו ואת בני עמו וללכת לארץ שהוא יראה לו. כך למעשה החלה שושלת המשיח. למרות שתיאור עזיבת ארץ מולדתו אינו מפורט, זאת בטח לא הייתה החלטה קלה, שכן היא הייתה כרוכה ללא ספק בהקרבות רבות וביציאה מאזור הנוחות.

`קראו בראשית י"ב 1-3. כיצד התברכו "כֹּל מִשְׁפְּחֹת הָאֲדָמָה" כתוצאה מהבטחה זו ומקבלתה על ידי אברהם אבינו?`

זה היה שינוי משמעותי בחיי אברם ומשפחתו. "מִתּוֹךְ אֱמוּנָה צִיֵּת אַבְרָהָם בְּהִקָּרְאוֹ לָצֵאת אֶל מָקוֹם שֶׁהָיָה עָתִיד לְקַבֵּל לְנַחֲלָה, וְהוּא יָצָא מִבְּלִי לָדַעַת לְאָן יֵלֵךְ" (עברים י"א 8). "ציותו המוחלט של אברהם לה' הוא אחת הראיות המרשימות ביותר לאמונה בכתבי הקודש" - אלן ווייט, אבות האומה ונביאי ישראל, 94.

רובנו לא היינו ששים לעזוב את ארץ מולדתנו, את חברינו ואת בני משפחותינו. אך אברם עשה זאת בחפץ לב. הוא רצה להיות במקום שאלוהים קורא לו אליו. משונה ככל שזה יישמע, אברהם, יצחק ויעקב לא קיבלו את הארץ המובטחת במהלך חייהם - ובכל זאת נשארו נאמנים לאלוהים.

`קראו עברים י"א 8-13. מהו המסר המרכזי בקטע זה?`

אברם היה ידוע בין בני דורו כאדם אצילי, נדיב, אמיץ ומשרת של אל עליון. עדותו למען אלוהים הייתה לא פחות ממופתית, ובחסד ה' אנו יורשים עמו את אותה ההבטחה. "כְּמוֹ שֶׁאַבְרָהָם הֶאֱמִין בֵּאלֹהִים וְנֶחְשְׁבָה לוֹ צְדָקָה. וּבְכֵן דְּעוּ כִּי בְּנֵי הָאֱמוּנָה הֵם בְּנֵי אַבְרָהָם" (גלטים ג' 6,7). " וְאִם אַתֶּם שַׁיָּכִים לַמָּשִׁיחַ, אֲזַי זֶרַע אַבְרָהָם אַתֶּם וְיוֹרְשִׁים עַל־פִּי הַהַבְטָחָה" (גלטים ג' 29). ובכן, אנו רואים גם באברהם - כפי שראינו במקרה של נח - אדם שהיה מוכן לקבל החלטה משמעותית ומשנה חיים כתוצאה מציותו לאלוהים.

`קראו קורינתים ב' ד' 18. איזו השפעה אמורה להיות לפסוק זה על סוג ההחלטות הרוחניות שעלינו לקבל? כיצד יישמו משה ואברהם את אותו העיקרון?`