---
title: 'משה בארץ מצרים'
date: 09/02/2023

---

דמותו של משה הייתה מאוד דומיננטית בהיסטוריה הקדומה של עם ישראל. הוא ניצל ממוות בהשגחתו של אלוהים, שפעל באמצעות אם יצירתית ואחות בעלת תושייה. כשבתו של פרעה מצאה את משה התינוק בתיבה בין קני הסוף, היא ביקשה מאמו העברייה לטפל בו תמורת תשלום.

איזה אתגר מבורך עבור אם צעירה שהייתה גולה ושפחה! ליוכבד היו רק שתים עשרה שנה ללמד את בנה להתפלל, להאמין באלוהים ולתת לו כבוד, ולעצב את אישיותו לחיי שירות. לאחר מכן, משה קיבל במשך שנים רבות את החינוך של חצר הארמון במצרים. "מֹשֶׁה לֻמַּד בְּכָל חָכְמַת הַמִּצְרִים וְהָיָה בֶּן־חַיִל בִּדְבָרָיו וּבְמַעֲשָׂיו" (מעשי השליחים 7:22). כשמשה גדל ונהיה לגבר בוגר, הוא קיבל במודע החלטה ששינתה את מהלך חייו בפרט ואת מהלך ההיסטוריה בכלל!

`קראו עברים 11:24-29. חשבו על מה שמשה השאיר מאחור ועל המציאות החדשה שנדרש להתמודד אתה במקומה. נסו לראות זאת מנקודת מבטו של משה לפני קבלת ההחלטה. על מה הוא ידע שיצטרך לוותר ומה הוא החליט לקבל במקום זאת?`

מצרים הייתה ככל הנראה מעצמת העל של העת העתיקה. נהר הנילוס יצר אדמה כה פורייה שמצרים הפכה למעצמה חקלאית חזקה ועשירה - שמשה עצמו היה יכול לעמוד בראשה! קשה לדמיין כמה מפתה היה העולם של מצרים עם כל אוצרותיו בצעירותו של משה. ללא ספק, ההערצה, התענוגות והעושר של מצרים היו מפתים בעיניו. הוא היה יכול לנמק לעצמו בקלות מדוע עדיף לו להישאר במקום לעזוב את הכל ולהרים את הכפפה לטובת קומץ של עבדים מתועבים.

ועם זאת, מה הוא בחר? כפי שהכתובים מתארים זאת, הוא בחר "לְהִתְעַנּוֹת עִם עַם אֱלֹהִים מִלְּהִתְעַנֵּג לְשָׁעָה בְּתַעֲנוּגֵי הַחֵטְא" (עברים 11:25). ואילו עינויים! ספר שמות מדבר לא מעט על האתגרים והצרות שמשה התמודד איתם, ושבסופם אפילו לא הורשה להיכנס לארץ המובטחת! (ראו במדבר 20:12) ועם זאת, אנו יודעים שבסופו של יום משה קיבל את ההחלטה הנכונה, אפילו אם לעיתים הוא בטח שם זאת בספק!

`מנקודת המבט של העולם, למשה היה עדיף להישאר במצרים. ואולם, כמאמינים במשיח, קיבלנו השקפת עולם שונה בתכלית, המביטה הרבה מעבר לעולם הזה. כיצד ניתן להמשיך להסתכל על התמונה הגדולה, אפילו כשהפיתויים של העולם הזה מציפים אותנו? מדוע חשוב לעשות זאת?`