---
title: 'דאגו מראש לעתיד נכסיכם'
date: 07/03/2023

---

בתקופת התנ"ך, רבים מבני ישראל היו חקלאים ורועי צאן, ולכן חלק מהבטחותיו של אלוהים נוסחו בלשון חקלאית. לדוגמה, במשלי 3:9,10 אלוהים מבטיח שאם נהיה נאמנים לו מבחינה פיננסית, "יִמָּלְאוּ אֲסָמֶיךָ שָׂבָע" (משלי 3:9,10). סביר להניח שלמרבית המאמינים בימינו אין אסמים לאחסון תבואה, ולכן אנו מעדכנים הבטחה זו ומבינים ממנה שאלוהים יברך את עבודתנו או את עסקינו אם אנו מוכנים ללכת אחריו ולציית לו.

`קראו משלי 27:23-27. כיצד הייתם מפרשים את המשפט "יָדֹעַ תֵּדַע פְּנֵי צֹאנֶךָ" ["הכר היטב את הצאן שלך"] (משלי 27:23) בצורה המתאימה לימינו?`

על אף שהכתובים מזהירים את העשירים מניצול העניים או מתאוות הבצע, הם אף פעם אינם פוסקים כנגד העושר עצמו או כנגד מאמציהם של בני האדם לצבור הון - כמובן, בתנאי שיעשו זאת מבלי לרמות ולעשוק אחרים. למעשה, בספר משלי כתוב דווקא שעלינו להיות שקדנים וזהירים בניהול כספינו כדי שלנו ולמשפחתנו לא יחסר דבר. "וְדֵי חֲלֵב עִזִּים לְלַחְמְךָ לְלֶחֶם בֵּיתֶךָ וְחַיִּים לְנַעֲרוֹתֶיךָ" ["יהיו לך ולמשפחתך די חלב עזים למזון, ופרנסה למשרתות שלך"] (משלי 27:27).

כיצד ניתן לנסח משפט זה מחדש, באופן שיתאים לימינו? אולי ניתן לומר: "בחנו את ספרי החשבונות שלכם ובדקו את המצב הפיננסי שלכם". או "ערכו דוח על מצבכם הכספי כדי להבין את היחס בין החוב להון שלכם". מעת לעת במרוצת שנות ההשתכרות שלנו רצוי שנעבר שוב על צוואתנו ועל מסמכים אחרים הקשורים לנכסינו העכשיוויים ולעדכן אותם כנדרש. מסמכים כגון צוואות ובטחונות צריכים להיות מסודרים כבר בשלב מוקדם של תכנון העיזבון שלנו, כדי שישמשו אמצעי הגנה במקרה של מוות בטרם עת או של הידרדרות פתאומית של המצב הבריאותי המלווה באי היכולת להחליט את ייעוד נכסינו. בשורה התחתונה, חשוב לתכנן מראש מה יקרה עם נכסינו ברגע שיפסיקו להיות שלנו.

ובכן, ניהול נכון של המשאבים שאלוהים הפקיד בידינו מתייחס לא רק להתנהלות הכספית במהלך חיינו, אלא גם לתיעול משאבינו לאחר מותנו - שכן אם המשיח לא יחזור בימינו, יום אחד כבר לא נהיה ונכסינו (בין אם רבים או מעטים) יישארו מאחורנו. אם כן, עלינו לוודא שהברכות שה' הרעיף עלינו יהוו ברכה גם עבור אחרים או עבור התקדמות עבודתו של אלוהים.

`"לֹא לְעוֹלָם חֹסֶן" ["עושר לא נשאר לעולם" (משלי 27:24). מדוע חשוב לזכור זאת תמיד?`