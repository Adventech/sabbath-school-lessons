---
title: 'השוטה העשיר'
date: 05/03/2023

---

`קראו לוקס 12:16-21. מהו המסר עבורנו בקטע זה? מה הייתה נזיפתו החריפה של אלוהים לשוטה העשיר ומה היא מלמדת אותנו על הגישה הנכונה שאמורה להיות לנו לגבי נכסינו?`

למרות שהמסר היוצא מסיפור זה רחב מכך בהרבה, ניתן לומר שבמובן מסוים ישוע גילה לנו מה לא לעשות לאחר היציאה לגמלאות. דהיינו, אם אדם פורש מעבודתו רק כדי להוציא את הנכסים שצבר על עצמו בלבד, עליו לקחת מאוד ברצינות סיפור זה. הבעיה לא טמונה בעבודה הקשה או בהתעשרות עצמה, בייחוד לאור העובדה שככל שאנשים מתבגרים הם מן הסתם מרוויחים יותר כסף ואפילו מתעשרים. הבעיה טמונה בגישתנו לעושר. מילותיו (בפנייתו לנפשו) - "אִכְלִי, שְׁתִי וְשִׂמְחִי" (לוקס 12:19) - מצביעות על הבעיה האמיתית שלו.

"תכליתו של אדם זה לא הייתה נעלה יותר מזו של 'בהמות שסופן למות' [ראו תהלים 49:21]. הוא חי כאילו אין אלוהים, אין שמיים ואין עולם הבא, כאילו כל נכסיו היו שייכים לו בלבד והוא לא חב מאומה לאלוהים ולזולת" - Ellen G. White, Christ’s Object Lessons, pp. 257, 258.

אם בתקופה זו של חיינו אנו חושבים רק על עצמנו ומתעלמים מצרכיהם של אחרים ומעבודתו של אלוהים, אנו הולכים אחרי דוגמתו של השוטה העשיר. אין בסיפורו של ישוע כל רמז לגבי כך שהעשיר במשל זה היה עצלן או רמאי. הבעיה הייתה באופן שבו הוא בחר להוציא את המשאבים שאלוהים הפקיד בידיו. מאחר ואיננו יודעים את יום מותנו, עלינו להיות תמיד מוכנים אליו בכך שאנו חיים בניסיון מתמיד לעשות את רצונו של אלוהים במקום לחיות חיי אנוכיות.

התמונה הכללית שאנו מקבלים מן הכתובים בנושא זה היא שעל האדם לעבוד ולהישאר פרודוקטיבי זמן רב ככל האפשר. למעשה, מעניין לשים לב לכך שמחברי הספרים הנבואיים הגדולים של המקרא - דניאל והתגלות - היו על פי הערכות רבות בשנות השמונים לחייהם בתום כתיבת ספריהם. ובל נשכח שבאותם ימים, תוחלת החיים הייתה 50 שנה בממוצע. אלן ווייט הוציאה לאור חלק מכתביה - כולל הספר המפורסם והכל כך אהוב, "חמדת הדורות" - אחרי גיל 70. הגיל הוא רק מספר, כל עוד מצבנו הבריאותי אינו מונע מאיתנו להישאר פרודוקטיביים ולעשות טוב בכל דרך אפשרית. ואל תשכחו שישוע המליץ לעבדיו הממתינים לביאתו השנייה לא רק לעמוד על המשמר, אלא גם לעבוד (מתי 24:44-46)!

`כיצד אנו יכולים להימנע מליפול למלכודת שבה נפל השוטה העשיר - ללא קשר לגילנו או למצב הכלכלי שלנו? שאלו את עצמכם: "בשביל מה אני חי? מהי תכלית חיי?"`