---
title:  השליט הצעיר העשיר
date:  14/02/2023
---

אנו יודעים יחסית מעט דברים על השליט הצעיר העשיר חוץ מזה שהוא היה צעיר, שליט ועשיר! ושהיה לו עניין בדברים רוחניים. הוא היה כה אנרגטי שהוא בא לישוע בריצה (מרקוס י' 17). הוא מאוד התלהב לשמוע על חיי עולם! למעשה, סיפור זה כה חשוב שהוא תועד בשלוש הבשורות הסינופטיות: מתי י"ט 16-22, מרקוס י' 17-22 ולוקס י"ח 18-23.

`קראו מתי י"ט 16-22. למה התכוון ישוע כשהוא אמר לצעיר: "אִם רְצוֹנְךָ לִהְיוֹת שָׁלֵם, לֵךְ מְכֹר אֶת רְכוּשְׁךָ וְתֵן לָעֲנִיִּים וְיִהְיֶה לְךָ אוֹצָר בַּשָּׁמַיִם; אַחַר כָּךְ בּוֹא וְלֵךְ אַחֲרַי" (מתי י"ט 21)?`

ישוע אינו מבקש מרובנו למכור את כל רכושנו ולתת את הכסף לעניים. אבל ככל הנראה, הכסף היה האלוהים של צעיר זה, ולמרות שבקשתו של ישוע נשמעת אולי רדיקלית מדי, המשיח ידע שזוהי תקוותו היחידה של הצעיר העשיר להיוושע.

הכתובים מספרים שהוא הלך משם עצוב, שכן היו לו נכסים רבים, דבר המצביע על כך שהוא אכן סגד לכסף. ישוע הציע לו חיי עולם ומקום במעגל הקרוב של ישוע ("בּוֹא וְלֵךְ אַחֲרַי" - אותן מילים שישוע השתמש בהן בקריאת תלמידיו). ואולם, איננו שומעים על צעיר זה שנית. הוא מכר את חיי הנצח תמורת נכסיו הארציים.

איזה שקלול תמורות נורא, הלא כן? איזו דוגמה עצובה של חוסר יישום העיקרון של "דחיית סיפוקים" (ראו את השיעור הקודם)! בחירתו של צעיר זה היא הטעיה גדולה, שהרי למרות מה שעושר חומרי יכול לספק לנו בטווח המיידי, במוקדם או במאוחר כולנו מתים ועומדים מול שאלת גורלנו הנצחי.

בינתיים, עשירים כה רבים גילו שהעושר לא הקנה להם את השלווה ואת האושר שקיוו וציפו לו, ואפילו במקרים רבים הוא גרם לתוצאה הפוכה. כמה סיפורי חיים נכתבו על אנשים עשירים שחיו חיים של אומללות! למעשה, אחד התיאורים הטובים ביותר בהיסטוריה המתועדת של העובדה שהעושר בפני עצמו אינו משביע רצון נמצא במגילת קהלת. אנו יכולים ללמוד מספר זה לקחים רבים, אך דבר אחד חד וברור: כסף אינו יכול לרכוש לנו שלווה ואושר.

`"כִּי הֶחָפֵץ לְהַצִּיל אֶת נַפְשׁוֹ יְאַבֵּד אוֹתָהּ, אֲבָל הַמְאַבֵּד אֶת נַפְשׁוֹ לְמַעֲנִי וּלְמַעַן הַבְּשׂוֹרָה - יַצִּילֶנָּה. מַה תּוֹעֶלֶת תִּצְמַח לְאָדָם אִם יַרְוִיחַ אֶת כָּל הָעוֹלָם וְיַפְסִיד אֶת נַפְשׁוֹ? שֶׁכֵּן מַה יִּתֵּן אָדָם כִּתְמוּרָה בְּעַד נַפְשׁוֹ?" (מרקוס ח' 35-37). מה זאת אומרת "לאבד את נפשך למען הבשורה"?`