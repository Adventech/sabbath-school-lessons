---
title:  משאבים העומדים לרשות המשפחה של ה'
date:  03/01/2023
---

המתנה הגדולה ביותר של אלוהים למשפחת האדם הוא ישוע המשיח, שבזכותו יש לנו שלווה בשל סליחת חטאינו, חסד לגדילה רוחנית ותקווה לחיי עולם. "כִּי כֹּה אָהַב אֱלֹהִים אֶת הָעוֹלָם עַד כִּי נָתַן אֶת בְּנוֹ יְחִידוֹ לְמַעַן לֹא יֹאבַד כָּל הַמַּאֲמִין בּוֹ, אֶלָּא יִנְחַל חַיֵּי עוֹלָם" (יוחנן ג' 16). " אֲבָל לְאֵלֶּה אֲשֶׁר קִבְּלוּ אוֹתוֹ, הַמַּאֲמִינִים בִּשְׁמוֹ, נָתַן תֹּקֶף לִהְיוֹת בָּנִים לֵאלֹהִים" (יוחנן א' 12).

אם כן, הישועה עצמה היא בסיס כל המתנות, שהרי ללא מתנה זו מה עוד היינו יכולים לקבל מאלוהים שישתלם לנו בטווח הארוך? כל מה שנשיג בעולם הזה נפסיד במותנו, כל האנשים שהכירו אותנו ימותו גם כן וכל מעשינו הטובים יישכחו. לכן, עלינו לשמור תמיד על מתנת הבשורה - המשיח הצלוב (קורינתים א' ב' 2 - בראש מעיינינו.

אבל יחד עם הישועה אלוהים מעניק לנו מתנות נוספות רבות! את אלו המודאגים ממחסור אוכל וביגוד, ישוע מנחם אותם באומרו: "אַתֶּם בַּקְּשׁוּ תְּחִלָּה אֶת מַלְכוּתוֹ וְאֶת צִדְקָתוֹ, וְכָל אֵלֶּה יִוָּסְפוּ לָכֶם" (מתי ו' 33).

`קראו תהלים כ"ג 1, תהלים ל"ז 25 ופיליפים ד' 19. מה מלמדים אותנו פסוקים אלו על דאגתו של אלוהים לצרכי היומיום שלנו?`

בנוסף לכך, כשישוע דיבר עם התלמידים על לכתו, הוא הבטיח לשלוח את מתנת רוח הקודש כדי לנחם אותם. "אִם אַתֶּם אוֹהֲבִים אוֹתִי, הֲרֵי שֶׁתִּשְׁמְרוּ אֶת מִצְווֹתַי. וַאֲנִי אֲבַקֵּשׁ מֵהָאָב וְיִתֵּן לָכֶם מְנַחֵם אַחֵר שֶׁיִּהְיֶה עִמָּכֶם לְעוֹלָם: אֶת רוּחַ הָאֱמֶת אֲשֶׁר הָעוֹלָם אֵינוֹ יָכוֹל לְקַבֵּל מִשּׁוּם שֶׁאֵינוֹ רוֹאֶה אוֹתָהּ, אַף אֵינוֹ מַכִּיר אוֹתָהּ. אַתֶּם מַכִּירִים אוֹתָהּ, כִּי הִיא שׁוֹכֶנֶת עִמָּכֶם וְתִהְיֶה בָּכֶם" (יוחנן י"ד 15-17). " אֲבָל הוּא, אֲשֶׁר הוּא רוּחַ הָאֱמֶת, כְּשֶׁיָּבוֹא יַדְרִיךְ אֶתְכֶם אֶל כָּל הָאֱמֶת" (יוחנן ט"ז 13). יתרה מזו, רוח הקודש עצמו מעניק מתנות רוחניות נפלאות לילדי האלוהים (ראו קורינתים א' י"ב 4-11).

ובכן, האלוהים ש"בּוֹ אֲנַחְנוּ חַיִּים וּמִתְנוֹעֲעִים וְקַיָּמִים" (מעשי השליחים י"ז 28) וש"נוֹתֵן חַיִּים וּנְשָׁמָה וְכָל דָּבָר" (מעשי השליחים י"ז 25) העניק לנו את מתנת החיים, את הבטחת הישועה, ברכות גשמיות ומתנות רוחניות כדי להיות ברכה לאחרים. ושוב - בל נשכח שכל נכסינו, כל כישורינו וכל הכשרונות שבהם ניחנו הם מאלוהים, ולכן אנו חייבים לתת לו דין וחשבון על האופן שבו אנו משתמשים במתנות אלו.