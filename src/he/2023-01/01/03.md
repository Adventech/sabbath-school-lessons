---
title: 'ה'' הוא הבעלים של כל המשאבים'
date: 02/01/2023

---

`קראו תהלים 50:10-12; תהלים 24:1; דברי הימים א' 29:13,14 וחגי 2:8. מהו המסר המרכזי בפסוקים אלו ומה הוא מלמד אותנו על האופן שבו עלינו להתייחס לכל נכסינו?`

הספר דברי הימים א' מספר לנו החל מפרק י"ז על רצונו העז של דוד לבנות בית לאלוהים. הוא חולק את תכניותיו עם נתן הנביא, שמשיב לו: "כֹּל אֲשֶׁר בִּלְבָבְךָ עֲשֵׂה, כִּי הָאֱלֹהִים עִמָּךְ" (דברי הימים א' 17:2). ואולם, באותו לילה דבר ה' נגלה לנתן והורה לו לומר למלך דוד שלא הוא יבנה בית לכבודו, משום שהיה "אִישׁ מִלְחָמוֹת" (דברי הימים א' 28:3). במקום זאת, בנו שלמה יבנה את המקדש. דוד ביקש רשות לפחות לערוך את התכנית ולהכין את חומרי הבנייה, וה' הסכים לו. החל מאותו רגע, דוד בילה את שארית חייו באגירת כמויות אדירות של אבן מסותתת, עצי ארז, ברזל, זהב, כסף ונחושת "לָרֹב אֵין מִשְׁקָל" [עד שלא היה אפשר לשקול אותם] (דברי הימים א' 22:3). כשכל חומרי הבניין היו כבר מוכנים ומסודרים באתר הבנייה, דוד כינס את כל מנהיגי העם לטקס מיוחד של הלל והודיה.

מהו מקור כל חומרי הבנייה שהעם הכין במאמץ ובמשאבים כספיים רבים, על פי תפילתו של דוד בדברי הימים 29:13,14? למעשה, דוד אומר כאן במילים אחרות: "אין לנו כל זכות לקחת קרדיט על החומרים הללו, שהרי אנו פשוט מחזירים לך את מה שכבר היה שייך לך מאז ומעולם".

ובכן, זוהי בעצם המסקנה החשובה ביותר שעלינו להבין - בין אם אנו עניים או עשירים (במיוחד אם אנו עשירים!). מאחר ואלוהים ברא את הכל (ראו בראשית 1:1, יוחנן 1:3, תהלים 33:6,9), הוא הבעלים של כל מה שקיים בעולם - כולל משאבינו ונכסינו - ללא קשר בכמה מאמץ, חכמה, שקדנות וכנות עבדנו כדי להשיג אותם. ללא אלוהים וחסדו לא היה לנו מאומה ואפילו לא היינו קיימים בכלל! על כן, עלינו לחיות במחשבה שבסופו של יום, אלוהים הוא הבעלים האולטימטיבי של כל מה שקיים, וכשאנו מהללים אותו ומודים לו על טוב ליבו כלפינו, אנו מוודאים שלא נשכחת מאיתנו אמת חשובה זו.

`"וְכִי מִי אֲנִי וּמִי עַמִּי כִּי-נַעְצֹר כֹּחַ לְהִתְנַדֵּב כָּזֹאת, כִּי-מִמְּךָ הַכֹּל וּמִיָּדְךָ נָתַנּוּ לָךְ" (דברי הימים א' 29:14). איזה עיקרון חשוב אנו מוצאים בפסוק זה וכיצד הוא משקף את הגישה שעלינו לנקוט בה כלפי אלוהים וכלפי משאבינו ונכסינו?`