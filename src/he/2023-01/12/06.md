---
title: 'עיניים ממוקדות בגמול'
date: 23/03/2023

---

לאחר חזרתו בתשובה של שאול השליח, הוא הקדיש את חייו לעבודת המשיח. בזכות השכלתו ויכולותיו השכליות, הוא היה יכול להיות מוצלח מאוד על פי הסטנדרטים של העולם. אך בדומה למשה, שאול בחר לסבול למען המשיח יחד עם ילדיו הנאמנים של אלוהים. הוא עבר דברים קשים - הלקאות, סקילה באבנים, כליאה, טביעת ספינה, רעב, קור ותלאות רבות נוספות, המתועדות בקורינתים ב' 11:24-33. כיצד הוא הצליח לעמוד בכל אותם ניסיונות?

`קראו רומים 8:16-18. איזה תפקיד שיחקה המודעות שהוא בן של אלוהים ביכולתו להישאר נאמן לה'?`

מה שהחזיק את שאול בסבלו למען המשיח היה הערך העצום שהוא ייחס לגמול שהובטח למאמינים. הוא כתב מן הכלא: "אַחַי, עֲדַיִן אֵינֶנִּי חוֹשֵׁב אֶת עַצְמִי לְמִי שֶׁהִשִֹיג. אֲבָל דָּבָר אֶחָד: אֲנִי שׁוֹכֵחַ אֶת אֲשֶׁר מֵאַחֲרַי וְנֶחֱלָץ קָדִימָה אֶל מַה שֶּׁלְּפָנַי. אֲנִי רָץ אֶל הַמַּטָּרָה כְּדֵי לְהַשִֹיג אֶת הַפְּרָס שֶׁבִּקְרִיאָה־שֶׁל־מַעְלָה, קְרִיאָתוֹ שֶׁל אֱלֹהִים בַּמָּשִׁיחַ יֵשׁוּעַ" (פיליפים 3:13,14).

`קראו טימותיאוס א' 6:6-12 - קטע שקראנו קודם לכן, אך שווה לחזור אליו בהקשר זה. מהו המסר המרכזי בפסוקים אלו, במיוחד עבורנו כמאמינים?`

מנקודת מבטם של הכתובים, שגשוג בא לידי ביטוי בכך שיש לנו את מה שאנו צריכים, מתי שאנו צריכים. הוא אינו שווה לצבירת נכסים. השגשוג מתבטא גם בתביעת הבטחתו של אלוהים בפיליפים 4:19: "וֵאלֹהַי יְמַלֵּא אֶת כָּל צָרְכְּכֶם כְּפִי עֹשֶׁר כְּבוֹדוֹ בַּמָּשִׁיחַ יֵשׁוּעַ". בסופו של יום, משמעות השגשוג היא להיות אסיר תודה על מה שקיבלנו מאלוהים ולסמוך עליו בכל דבר.

אלוהים אינו מבטיח לילדיו שכולם יהיו עשירים בדברי העולם. למעשה, הוא אפילו מזהיר מכך שחסידיו יירדפו! מה שהוא מעניק לנו משמעותי יותר מכל עושר גשמי: "אהיה אתם ואשמור עליך בכל מקום שתלך" (ראו בראשית 28:15). ולבסוף, הוא יפקיד בידי עבדיו הנאמנים עושר עד וחיי נצח. איזה גמול מדהים!

לקראת סוף חייו, שאול הרגיש מספיק בטוח בישועתו כדי להצהיר: "אֲנִי עַצְמִי כְּבָר מֻסָּךְ כְּנֶסֶךְ וְעֵת פְּטִירָתִי הִגִּיעָה. אֶת הַמִּלְחָמָה הַטּוֹבָה נִלְחַמְתִּי, אֶת הַמֵּרוֹץ הִשְׁלַמְתִּי, אֶת הָאֱמוּנָה שָׁמַרְתִּי. מֵעַתָּה שְׁמוּרָה לִי עֲטֶרֶת הַצְּדָקָה אֲשֶׁר הָאָדוֹן, הַשּׁוֹפֵט הַצַּדִּיק, יִתֵּן לִי בַּיּוֹם הַהוּא; וְלֹא רַק לִי בִּלְבַד, אֶלָּא גַּם לְכָל אוֹהֲבֵי הוֹפָעָתוֹ" (טימותיאוס ב' 4:6-8). שאלוהים יברך אותנו, שנצליח להידמות לשאול באהבתו ובקנאותו לאלוהים, ושנסתמך תמיד על הבטחותיו של ה'!"