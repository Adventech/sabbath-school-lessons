---
title: 'גמול הנאמנות'
date: 19/03/2023

---

`קראו עברים 11:6. מהו המסר עבורנו בפסוק זה? כיצד אנו אמורים להגיב למסר זה? ראו גם התגלות 22:12, ישעיהו 40:10 וישעיהו 62:11. מה מלמדים אותנו פסוקים אלו?`

הגמול שאלוהים מכין עבור ילדיו הנאמנים הוא ייחודי ובדומה לדברים רוחניים נוספים הוא גם נשגב מבינתנו. "שפת אנוש אינה מספקת לתיאור הגמול השמור לצדיקים. הוא ייוודע אך ורק לאלה שיחזו בו. הודו ותהילתו של גן העדן של אלוהים נבצרים מבינת אנוש" (אלן ווייט, העימות הגדול, 512).

ישוע סיים את פסוקי ה"אשרי", הפותחים את הדרשה על ההר, במילים הבאות: "אַשְׁרֵיכֶם אִם יְחָרְפוּ וְיִרְדְּפוּ אֶתְכֶם וְיַעֲלִילוּ עֲלֵיכֶם בִּגְלָלִי. שִׂמְחוּ וְגִילוּ, כִּי שְׂכַרְכֶם רַב בַּשָּׁמַיִם; הֲרֵי כָּךְ רָדְפוּ אֶת הַנְּבִיאִים שֶׁהָיוּ לִפְנֵיכֶם" (מתי 5:11,12).

בנוסף, לאחר רשימת אנשי האמונה בעברים י"א, המחבר פותח את הפרק הבא בהסבר מדוע ישוע היה מוכן למות על הצלב: "לָכֵן גַּם אֲנַחְנוּ, אֲשֶׁר עֲנַן עֵדִים כָּזֶה אוֹפֵף אוֹתָנוּ, נָסִירָה נָא כָּל מַעֲמָסָה וְגַם אֶת הַחֵטְא הַלּוֹכֵד עַל נְקַלָּה, וּבְסַבְלָנוּת נָרוּצָה אֶת הַמֵּרוֹץ הֶעָרוּךְ לְפָנֵינוּ, בְּהַבִּיטֵנוּ אֶל יֵשׁוּעַ מְכוֹנֵן הָאֱמוּנָה וּמַשְׁלִימָהּ, אֲשֶׁר בְּעַד הַשִֹמְחָה הָעֲרוּכָה לְפָנָיו סָבַל אֶת הַצְּלָב וּבָז לַחֶרְפָּה, וְיָשַׁב לִימִין כִּסֵּא הָאֱלֹהִים" (עברים 12:1,2).

ואולם, שכר הנאמנות אינו שווה לישועה על ידי מעשים. למי מאיתנו או אפילו מדמויות המקרא היו אי פעם מעשים מספיק ראויים כדי שיקנו לו את הישועה של אלוהים? לאף אחד, כמובן. זוהי בעצם סיבת קיומו של הצלב! אילו היינו יכולים להושיע את עצמנו על ידי מעשים טובים, המשיח לא היה צריך להקריב את חייו למעננו. לכן, אין מנוס מלהסיק שאנו נושעים על ידי חסד: "וְאִם בְּחֶסֶד, הֲרֵי שֶׁלֹּא עוֹד מִתּוֹךְ מַעֲשִׂים; אַחֶרֶת הַחֶסֶד חָדֵל לִהְיוֹת חֶסֶד" (רומים 11:6). הגמול, לעומת זאת, הוא תוצר לוואי של מה שאלוהים עשה וממשיך לעשות למעננו.

`מהו ההבדל המהותי בין ישועה על ידי אמונה לבין תגמול על ידי מעשים? הביאו את תשובתכם לכיתה של שיעור שבת.`