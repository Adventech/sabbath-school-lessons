---
title: 'ירושלים החדשה'
date: 21/03/2023

---

אברהם ראה בעיני רוחו, באמונה, את ירושלים החדשה, שהרי הוא "חִכָּה לָעִיר שֶׁיֵּשׁ לָהּ יְסוֹדוֹת, שֶׁאַדְרִיכָלָהּ וּמְקִימָהּ הוּא הָאֱלֹהִים" (עברים 11:10). ירושלים החדשה היא יצירת המופת של אלוהים אשר בנה עבור אוהביו ושומרי מצוותיו; היא תהווה ביתם השמימי של ילדיו הנאמנים של אלוהים במהלך אלף השנים ולאחר מכן ביתם עלי אדמות לעולם ועד. ויש חדשות טובות עבור אלו שאינם אוהבים לארוז ולעבור דירה: אלוהים דואג לכל מה שקשור למעבר! יוחנן מתאר את העיר כפי שהוא ראה אותה בחזון: "רָאִיתִי אֶת עִיר הַקֹּדֶשׁ, יְרוּשָׁלַיִם הַחֲדָשָׁה, יוֹרֶדֶת מִן הַשָּׁמַיִם מֵאֵת הָאֱלֹהִים, מוּכָנָה כְּכַלָּה מְקֻשֶּׁטֶת לְבַעֲלָהּ" (התגלות 21:2).

`קראו התגלות כ"א. מהם חלק מהדברים שמובטחים לנו בפרק זה?`

בפרק זה ישנם דברים רבים שנבצרים מבינת אנוש, לא רק משום שכוחותינו השכליים נחלשו בעטיו של החטא, אלא גם משום שאנחנו צרי אופקים, שהרי היכרנו את עולמנו רק במצבו המושחת והפגום בגלל החטא. אך המעט שאנו כן מבינים מפיח בנו תקווה נפלאה!

ראשית, כפי שישוע שכן בתוכנו בעולמנו הנגוע בחטא כשלבש בשר וירד עלי אדמות, הוא גם ישכון עמנו בעולם החדש! איזו זכות גדולה נפלה בחלקם של אלו אשר ראו את המשיח מקרוב והכירו אותו אישית! גם לנו תהיה אותה הזדמנות, רק שללא מסווה החטא המעוות והמטשטש את ראיתנו הרוחנית.

שנית, אנו כל כך רגילים לדמעות, לכאב ולעצב - כיצד אנו אמורים להבין את אחת ההבטחות הגדולות ביותר של הכתובים: "וְיִמְחֶה כָּל דִּמְעָה מֵעֵינֵיהֶם וְהַמָּוֶת לֹא יִהְיֶה עוֹד; גַּם אֵבֶל וּזְעָקָה וּכְאֵב לֹא יִהְיוּ עוֹד, כִּי

הָרִאשׁוֹנוֹת עָבְרוּ" (התגלות 21:4)? או אז כל אותם "ראשונות" יהיו כבר מאחורינו - דברים שמעולם לא היו אמורים להיות חלק מחיינו!

בנוסף, אנו לומדים מפרק זה שמכיסא האלוהים יצא נהר מבהיק ושבשני צידיו של הנהר יהיה עץ החיים. אלוהים ישכון בקרב חסידיו ו"הֵם יִרְאוּ אֶת פָּנָיו" (התגלות 22:4). הנושעים יחיו בנוכחותו של אלוהים - חוויה שכרגע אינה מנת חלקנו.

`קראו התגלות 21:8, על גורלם של אלו אשר חלקם יהיה המוות השני. איזה חטא מתוך הרשימה המוזכרת בפסוק זה לא היה יכול לקבל סליחה במשיח? אם כן, מדוע אנשים אלו הלכו לאבדון בעוד שאחרים אשר עשו את אותם הדברים נושעו? מהו ההבדל המכריע בין שתי קבוצות אלו?`