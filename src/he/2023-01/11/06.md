---
title: 'האיסור לקנות ולמכור'
date: 16/03/2023

---

הכתובים מציירים לנו תמונה כואבת של העולם שלפני חזרתו של המשיח. דניאל מדבר על "עֵת צָרָה אֲשֶׁר לֹא-נִהְיְתָה מִהְיוֹת גּוֹי עַד הָעֵת הַהִיא" (דניאל 12:1). כשאנו נזכרים בחלק מן התקופות המזעזעות בהיסטוריית האנושות, אנו מבינים לפתע שאירועי זמן הסוף יהיו די מחרידים. על תקופה קשה זו שלפני ביאתו של המשיח אנו קוראים גם בספר התגלות.

`קראו התגלות 13:11-17. כיצד משתלבת הסוגייה הפיננסית בתמונת הרדיפות באחרית הימים?`

לא נוכל לקנות ולמכור?! כמה מהדברים שבחיינו מסתובבים סביב קנייה ומכירה? למעשה, אפילו עבודתנו היא במובן מסוים מכירה של זמננו, כישורינו ומוצרינו לאלה אשר מעוניינים לקנות אותם. האיסור לקנות ולמכור יגזור עלינו נידוי חברתי. הלחץ על אלו שיחליטו להישאר נאמנים לאלוהים יהיה אדיר. בנוסף, ככל שיהיה לנו יותר כסף, כך יהיה לנו יותר מה להפסיד ברמה החומרית וכמובן שגם הלחץ להתיישר יהיה עוצמתי יותר.

אם כן, כיצד אנו מתכוננים לכך? אנו מתכוננים כבר כעת, בכך שאנו מוודאים בחסדו של אלוהים שאיננו עבדים של הכסף ושל כל הדברים שבעולם. אם איננו קשורים אליהם בהווה, גם לא נהיה קשורים אז בעתיד, כאשר כדי להישאר נאמנים לאלוהים נתבקש לוותר עליהם.

`קראו דברים 14:22 וסוף פסוק 23. מה התבקשו בני ישראל לעשות עם המעשר מהיבול? מדוע אלוהים ביקש זאת מהם?`

אלוהים הסביר דרך משה שאחת הסיבות למצווה למתן מעשרות הייתה "לְמַעַן תִּלְמַד לְיִרְאָה אֶת-יְהוָה אֱלֹהֶיךָ כָּל-הַיָּמִים" (דברים 14:23). אנו מוצאים את אותו הרעיון גם בתהלים 31:20, בתקבולת עברית, ולומדים משם שאותה "יראה" היא למעשה מילה נרדפת ל"אמון".

"מָה רַב-טוּבְךָ אֲשֶׁר-צָפַנְתָּ לִּירֵאֶיךָ, פָּעַלְתָּ לַחֹסִים בָּךְ" (תהלים 31:20)

פסוק זה מגלה לנו שלירוא את אלוהים משמעו לסמוך עליו. על כן, אנו מבינים שהקדוש ברוך הוא קבע את מצוות המעשר כדי לשמור עלינו מאנוכיות ולעודד אותנו לבטוח בהשגחתו ובדאגתו אלינו. למרות שהנאמנות במעשרות אינה מבטיחה שהנותן יישאר גם הוא עצמו נאמן לאלוהים בזמן הסוף, אלו שכבר לא נאמנים כעת בהחזר המעשרות שמים את עצמם בסכנה ובונים יסודות לצרות עתידיות.