---
title:  בטחו בה', ולא במשאביכם
date:  13/03/2023
---

היינו מצפים ממלך דוד שיהיה מנוסה יותר! הוא היה אמור כבר לדעת מתוך הניסיון של חברו הטוב יהונתן שכאשר אתה נמצא בברית עם ה' לא חשוב אם יש לצידך אנשים רבים או מעטים - אלוהים יכול להנחיל לך ניצחון. בשמואל א' י"ד 1-23, הכתובים מספרים לנו כיצד בנו של שאול, יהונתן, יחד עם נושא כליו, הביסו יחידה שלמה של חיילים פלישתים - בעזרת ה'. ואולם, למרות חוויה זו וחוויות מדהימות נוספות בקורות עמו של אלוהים, כשימים קשים באו על המלך דוד, הוא התיר לשטן לפתות אותו ולגרום לו לסמוך על עצמו - על כוחו ועל תבונתו.

`קראו דברי הימים א' כ"א 1-14. מדוע דוד החליט לספור את בני ישראל/ הכוח הצבאי שלו? מדוע שר הצבא יואב יעץ לו להימנע מלעשות זאת?`

שימו לב שהרעיון לספור את החיילים היה של השטן. הוא פיתה את דוד להסתמך על כוחו הצבאי במקום להיות תלוי בהשגחתו של ה' להגנתו. יואב, שר צבא ישראל, ניסה לשכנע את דוד לא לערוך את המִפקד, שכן הוא זכר את האופן שבו ה' פעל תמיד למען ישראל במלחמותיהם, אך דוד ביקש שבכל זאת המפקד יתקיים. מעשהו הלא שקול המיט אסון על העם כולו, כפי שהטקסט מגלה לנו בהמשך.

איש לא בטח מעולם בה' לשווא. כשאתם נלחמים למען ה', עמדו במשמר והתכוננו היטב! השליט הבריטי אוליבר קרומוול (1599-1658) נהג לומר לחייליו לפני כל קרב: "בטחו בה' בניי ושמרו תמיד על אבקת השרפה שלכם יבשה!" במילים אחרות, עשו ככל יכולתכם לנצח, אך גם זכרו שבסופו של יום רק אלוהים יכול להנחיל לכם את הניצחון.

בהקשר המיידי שלנו, אנו מתפתים לפעמים להסתמך על הממשלה או על חשבון הבנק שלנו, אך בל נשכח שבכל משבר שתועד בכתובים, בכל הזדמנות שאנשי אלוהים בטחו בו, הוא כיבד את אמונתם ונחלץ לעזרתם. לכן, עלינו לנצל את ההווה כדי להתפייס עם אלוהים, להשתחרר מחובות ולהתחיל להיות נדיבים עם הברכות שקיבלנו מידו. אם הזדקקנו לאלוהים בעבר, כעת אנו זקוקים לו יותר מתמיד!

`כיצד אנו יכולים למצוא את האיזון המושלם בין לעשות את חלקנו בחיפוש אחר יציבות פיננסית, ובד בבד לבטוח בה' בכל דבר?`