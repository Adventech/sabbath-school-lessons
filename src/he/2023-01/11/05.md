---
title: 'סדר עדיפויות נכון'
date: 15/03/2023

---

תורתו ומשליו של ישוע, סיפורי המקרא ועצותיה של רוח הנבואה - כולם מצביעים פה אחד, בצורה חד משמעית, שאין התחייבות חלקית למשיח. או שאנחנו בצד של האדון, או שאנחנו נגדו - אין אמצע!

כשאחד הסופרים שאל את ישוע מהי המצווה הגדולה ביותר, הוא ענה: "וְאָהַבְתָּ אֶת יהוה אֱלֹהֶיךָ בְּכָל לְבָבְךָ וּבְכָל־נַפְשְׁךָ וּבְכָל שִׂכְלְךָ וּבְכָל־מְאֹדֶךָ" (מרקוס 12:30). כשאנו מקדישים את כול כולנו לאלוהים, לא נשאר לנו מקום לאדון אחר - וכך זה גם צריך להיות!

`קראו מתי 6:24. מה הייתה חוויתכם באשר לאמת שבמילים אלו?`

שימו לב שישוע לא אמר שקשה לשרת את אלוהים ואת הממון, או שעלינו להיזהר באופן שבו אנו משרתים את שניהם. הוא אמר שדבר זה בלתי אפשרי - נקודה. מחשבה זו אמורה לעורר בנפשנו "יִרְאָה וּרְתֵת" (פיליפים 2:12).

`קראו יוחנן א' 2:15-17. כיצד באים לידי ביטוי בעולמנו שלושת האלמנטים הללו ומדוע הסכנה שטמונה בהם מתעתעת יותר ממה שאנו חושבים?`

לא פלא ששאול השליח כתב - "בַּדְּבָרִים אֲשֶׁר לְמַעְלָה יֶהְגֶּה לְבַבְכֶם, לֹא בַּדְּבָרִים אֲשֶׁר בָּאָרֶץ" (קולוסים 3:2). כמובן שקל יותר לדבר מאשר לעשות, שהרי הדברים אשר בעולמנו מונחים לנגד עינינו מדי יום ביומו. הפיתויים של "כָּל אֲשֶׁר בָּעוֹלָם" הם חזקים; הדחף לסיפוק מיידי תמיד לוחש באוזנינו או מושך לנו בשרוול, או שניהם ביחד. אפילו החסיד הנאמן ביותר של המשיח הרגיש פעם אהבה כלשהי ל"כָּל אֲשֶׁר בָּעוֹלָם", הלא כן? על אף שאנו מודעים לעובדה שהכל עומד להסתיים בקרוב, אנחנו עדיין מרגישים את כוח המשיכה של הדברים שבעולם, נכון? ועם זאת, עלינו לזכור לא לתת לעולם להרחיק אותנו מן האדון.

`קראו כיפא ב' 3:10-14. כיצד אמורות מילים אלו להשפיע על אורח חיינו, כולל האופן שבו אנו מנהלים את משאבינו?`