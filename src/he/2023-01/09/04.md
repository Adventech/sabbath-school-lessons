---
title: 'לבו של יהודה'
date: 28/02/2023

---

אחד מסיפורי המקרא הטרגיים ביותר הוא סיפורו של יהודה איש קריות, שנפלה בחלקו זכות שרק אחד עשר אנשים נוספים היו שותפים לה: ללוות את המשיח לאורך כל שנות שירותו עלי אדמות ולשמוע מפיו את הבשורה הנצחית! כמה חבל שאנשים רבים שלא זכו אפילו לאחוז אחד מההזדמנויות שהיו ליהודה יוושעו, בעוד שהוא ילך לאבדון! מה קרה? התשובה טמונה במילה אחת: חמדנות - תאוות לבו הלא מרוסנות.

`קראו יוחנן 12:1-8. מה מרים עשתה שמשכה את תשומת הלב במהלך הסעודה? כיצד יהודה הגיב? מדוע? כיצד השיב ישוע?`

נזיפתו הרגישה של המושיע בעקבות ההערה החמדנית של יהודה הובילה אותו להחלטה לעזוב את הסעודה וללכת ישר לביתו של הכהן הגדול, שבו נאספו כל אויביו של ישוע. הוא התנדב להסגיר את ישוע בידיהם עבור סכום נמוך בהרבה ממתנתה של מרים (ראו מתי 26:14-16).

מה קרה ליהודה? היו לו הזדמנויות כה נפלאות וזכויות יתר כה נדירות - מדוע הוא בחר לעשות מעשה כה נבזה? על פי דבריה של אלן ווייט, "הוא אהב את רבו האלוהי והשתוקק לחיות בחברתו. תשוקה עזה בערה בליבו לשנות את אופיו ואת חייו, והוא קיווה לחולל את השינוי הזה באמצעות קשר אישי עם ישוע. המושיע לא סירב לקבל את יהודה כאחד משניים עשר תלמידיו. הוא מינה אותו למבשר, ואזר אותו בכוח לרפא חולים ולגרש שדים. אך יהודה מעולם לא נכנע כליל למשיח" - אלן ווייט, חמדת הדורות, 578.

בסופו של יום, לכל אחד מאיתנו ישנן מגרעות באופיינו, שניתן להתגבר עליהן בכוחו של אלוהים הפועל בקרבנו - בתנאי שנמסור אותן אליו. אך יהודה בחר לא להתמסר כליל למשיח, ולכן חטא החמדנות - שהוא היה יכול להתגבר עליו בכוחו של המשיח - גבר עליו במקום זאת, עם תוצאות טרגיות.

מי מאיתנו אינו מתמודד עם בעיית החמדנות באופן כזה או אחר? יהודה חמד לכסף, וחמדנות זו - בעיה של הלב - גרמה לו לגנוב (יוחנן 12:6) ובסופו של דבר לבגוד בישוע.

איזה לקח חשוב על חומרת הסכנות שהחמדנות טומנת בחובה! מה שנראה תחילה כל כך זעיר - רצון פשוט של הלב - עלול להוביל לאסון ולאובדן נצחי!