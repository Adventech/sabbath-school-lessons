---
title:  מיהו אבינו שבשמים
date:  08/08/2022
---

אוסוולד צ'יימברס כותב: "האם שאלת את אלוהים מה הוא מתכוון לעשות? הוא לעולם לא יגלה לך. אלוהים אינו אומר לך מה הוא מתכוון לעשות, אלא הוא מגלה לך מיהו" – My Utmost for His Highest. Uhrichsville, OH: Barbour & Company, 1963, Jan. 2.

`איזה מסר ניסה לדעתכם צ'יימברס להעביר באמצעות רעיון זה?`

כפי שאנו יודעים, ספר איוב פותח בטרגדיה האישית של איוב. הוא מפסיד את הכל, חוץ מחייו ומאישתו (שמציעה לו – "בָּרֵךְ [קלל את] אֱלֹהִים וָמֻת!" – איוב ב' 9). בהמשך, חבריו משוחחים אתו ומנסים לברר מדוע אסונות אלו קרו לו. לאורך כל אותן שיחות, אלוהים שותק. אך אחרי כן, הוא מתגלה לפתע ושואל: "מִי זֶה מַחְשִׁיךְ עֵצָה בְמִלִּין בְּלִי-דָעַת?!" (איוב ל"ח 2). מבלי לעצור, אלוהים שואל את איוב כמה שאלות שמשאירות את איוב עם פה פעור. פתחו את הכתובים ועיינו בהן באיוב ל"ח ו-ל"ט.

אחרי השאלה האחרונה, איוב משיב: "הֵן קַלֹּתִי [אני בזוי] - מָה אֲשִׁיבֶךָּ? יָדִי שַׂמְתִּי לְמוֹ-פִי. [פעם] אַחַת דִּבַּרְתִּי וְלֹא אֶעֱנֶה, וּשְׁתַּיִם [פעמיים] וְלֹא אוֹסִיף" (איוב מ' 4,5). אבל אלוהים עוד לא סיים אתו! עכשיו הוא מתחיל לשאול אותו רצף של שאלות "גדולות".

`קראו את תגובתו הסופית של איוב בפרק מ"ב 1-6. מה אלוהים ניסה לומר לאיוב, ומה הייתה ההשפעה עליו?`

אלוהים לא ענה על אף אחת משאלות ה-מדוע של חבריו של איוב. מה שאלוהים עשה הוא לצייר לאיוב תמונה מרהיבה של גדולתו האינסופית, כפי שהיא מתגלה במעשי הבריאה המדהימים. אחרי כן, איוב כבר לא היה זקוק לתשובות נוספות. הצורך בהסברים נעשה חסר חשיבות על ידי הדימוי המרשים של תפארת אלוהים.

סיפור זה מגלה לנו פרדוקס מרתק, שלפיו תקווה ועידוד יכולים לצמוח מתוך ההבנה שאנו יודעים כל כך מעט. באופן אינסטינקטיבי, אנו מנסים למצוא נחמה בצבירת מידע, ולכן אנו מתייאשים כשנבצר מאיתנו לדעת דבר מסוים. אך לעיתים אלוהים מדגיש את בורותנו כדי לעזור לנו להבין שהתקווה האנושית יכולה להתבסס בבטחה רק על ישות הרבה יותר גדולה מאיתנו.

`האם קורים כעת בחייכם דברים שאתם כלל לא מבינים? אם כן, התמקדו באופיו של אלוהים. כיצד לדעתכם החלטה זו תפיח בכם את התקווה הנדרשת כדי שתעמדו באותו ניסיון שנראה כרגע בלתי מובן בעליל?`