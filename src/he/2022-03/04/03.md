---
title: 'אמונה באש הצורפת'
date: 18/07/2022

---

להשתתף במלחמה זה דבר אחד, אך לא להיות מסוגל לראות אל הכוחות המתעמתים זה דבר אחר לגמרי. במובן מסוים, זהו בדיוק המצב שבו נמצאים אנו כאנשים מאמינים. אנו יודעים שכוחות הטוב והרוע קיימים, אנו מרגישים את השפעתם בחיינו, אך עלינו להתקדם באמונה ב"מִי שֶׁאֵינֶנּוּ נִרְאֶה" (עברים 11:27).

`קראו איוב 23:1-10. מהי מהות מאבקו של איוב? מה הוא אינו רואה? ועם זאת, כיצד הוא שמר על אמונתו, למרות קשייו?`

אפילו בעיצומם של ייסוריו, איוב המשיך לסמוך על אלוהים. למרות הכל, הוא היה נחוש להחזיק מעמד. ואחד הדברים שבאמת החזיקו אותו באותו ניסיון היה הזהב – לא הזהב כמתכת, אלא התובנה שאם יישאר נאמן לאלוהים באותם רגעים קשים, בסופו של יום הוא יצא מאותו מצב מטוהר ומלוטש כמו זהב. איננו יודעים כמה מתוך מה שקרה מאחורי הקלעים איוב ידע. אך על אף כל מה שהיה סמוי מעיניו, הוא בכל זאת סבל את עוצמת האש המטהרת.

האם אתם פוחדים מן האש? האם הלהט שהנסיבות הקשות גורמות מדאיג אתכם? אולי, כמו במקרה של איוב, אותו להט שאלוהים מרשה נראה בלתי מובן לכאורה. אולי קשה לכם להסתגל למקום עבודה או לבית חדש. אולי אתם מתמודדים עם יחס משפיל בעבודה או במשפחתכם. אולי מדובר במחלה או בהפסד כספי. אך למרות שלעיתים קשה להבין זאת, אלוהים יכול להשתמש בניסיונות אלו כדי לטהר אתכם, לזקק אתכם ולשחזר בכם את צלמו.

מסתבר שלאיוב היה חשוב מאוד שאלוהים יחשיב אותו ל"זהב טהור". למעשה, היה זה התמריץ שהחזיק אותו בכל תלאותיו והמוקד שאליו הוא נשא את מבטו. זוהי עדות מדהימה לאופיו החזק של איוב, שלמרות הסבל והייסורים לא שכח לרגע את ערכו של תהליך הצריפה. ולא פחות חשוב – על אף שהוא לא הבין הכל, הוא היה סמוך ובטוח שתלאות אלו יטהרו ויזקקו אותו.

`מניסיונכם האישי, כיצד מטהרים ומזקקים אותנו הקשיים? אילו עוד דרכים יש לאלוהים לטהר אותנו, חוץ מהסבל והייסורים?`