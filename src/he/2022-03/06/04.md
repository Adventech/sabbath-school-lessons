---
title: 'כוח רצון ממושמע'
date: 02/08/2022

---

אחד האויבים הגדולים ביותר של כוח הרצון הם רגשותינו. אנו חיים בתרבות שמפוצצת במוזיקה ובתמונות הפונות ישירות לחושים שלנו ומעוררות בנו רגשות עזים של כעס, פחד או תאווה, מבלי שאפילו נשים לב לכך. כמה פעמים אתם תופסים את עצמכם חושבים דברים כגון – "מה בא לי לאכול היום לארוחת ערב?", "מה הייתי אוהבת לעשות היום?", "האם הקנייה הזאת תשמח אותי?"

רגשותינו הפכו אם כן לחלק אינטגרלי ממערכת קבלת ההחלטות שלנו. הרגשות אינם רעים בפני עצמם, אבל לאופן שבו אנו מרגישים לגבי דבר מה כמעט ואין כל קשר למה שהיה הכי טוב או נכון לעשות באותו מקרה. ואכן, רגשותינו יכולים לרמות אותנו (שהרי "עָקֹב הַלֵּב מִכֹּל וְאָנֻשׁ הוּא - מִי יֵדָעֶנּוּ? [ירמיהו 17:9]). הם יכולים ליצור תמונה מעוותת של המציאות, שתגרום לנו לקבל החלטות רעות שיובילו אותנו בסופו של דבר לכור מצרף שאנחנו בעצמנו יצרנו.

`אילו דוגמאות מתוך הכתובים אתם מכירים, שבהן אנשים קיבלו החלטות על סמך רגשותיהם במקום על סמך דבר אלוהים? מה היו ההשלכות? ראו, לדוגמה, בראשית 3:6, שמואל ב' 11:2-4, גלטים 2:11,12.`

`קראו כיפא א' 1:13. מה מעסיק את כיפא ומה הוא היה רוצה שקוראיו יעשו?`

כיפא הבין שהשכל הינו הגה כיוון עבור הגוף, שעלינו לשלוט עליו. הסירו את שליטת השכל ורגשותינו ישתלטו עלינו, ונהיה כעלה נידף ברוח.

דמיינו את עצמכם הולכים על שביל צר לכיוון ביתו של הרועה. לאורך השביל ישנם צמתים רבים עם שבילים המובילים לכיוונים שונים. חלק מאותם שבילים מובילים למקומות שלא היינו רוצים להגיע אליהם. אחרים נראים מפתים – הם פונים לרגשותינו ולתאוותינו. ואולם, אם היינו מחליטים לעלות על אחד מהם, היינו סוטים מדרך הישר והולכים לכיוון שהיה אולי קשה מאוד לחזור ממנו.

`מול איזו החלטה קשה אתם עומדים? שאלו את עצמכם בכנות: "כיצד אדע אם החלטותיי מבוססות על תחושות, רגשות או תאוות, בניגוד לדבר אלוהים?"`