---
title:  התחייבויות רדיקליות
date:  03/08/2022
---

> <p></p>
> "אִם עֵינְךָ הַיְמָנִית תַּכְשִׁיל אוֹתְךָ, נַקֵּר אוֹתָהּ וְהַשְׁלֵךְ אוֹתָהּ מִמְּךָ, כִּי מוּטָב לְךָ שֶׁיֹּאבַד אֶחָד מֵאֵבָרֶיךָ מִשֶּׁיֻּשְׁלַךְ כָּל גּוּפְךָ לְגֵיהִנּוֹם" (מתי ה' 29).

`חשבו לרגע על מילותיו אלו של ישוע. האם הייתם מכנים אותן "רדיקליות"? אם כן, אז מדוע?`

פעולה רדיקלית מעין זו הכרחית לא משום שאלוהים מתעקש להקשות עלינו בחיי האמונה, אלא משום שאנחנו והתרבות שלנו נסחפנו כל כך רחוק מתוכניותיו של אלוהים לגבינו. לעיתים אנשים מתעוררים ושואלים את עצמם – "איך יכולתי להתרחק כל כך מאלוהים?!" התשובה תמיד פשוטה: בכל פעם רק צעד אחד.

`קראו מתי ה' 29,30. ישוע מדבר בהקשר כאן על חטא מיני, אבל העקרונות המוצגים בקטע זה תקפים לגבי כל חטא אחר. למעשה, עקרונות אלו תקפים לגבי גדילתנו במשיח בכלל. בשורה התחתונה, מה ישוע מנסה להעביר לתלמידיו במתי ה' 29,30? האם הוא אכן קורא לנו להטיל מום בעצמנו במובן המילולי?`

ישוע אינו קורא לנו לפגוע בגופנו – בשום פנים ואופן! במקום זאת, הוא קורא לנו לשלוט בשכלנו ובכך בגופנו על כל מחיר. שימו לב שלא כתוב שעלינו להתפלל ושאלוהים יסיר בן רגע את נטיותינו החוטאות. לעיתים אלוהים יעשה זאת בחסדו, אך ברוב המקרים הוא קורא לנו להתחייב באופן מוחלט ורדיקלי לוותר על דבר מה מזיק או להתחיל לעשות משהו חשוב, אבל שלא נעים לנו. איזה מבחן אש זה יכול להיות! אבל ככל שאנו מקבלים יותר החלטות נכונות, כך אנו מתחשלים רוחנית וכך גם פוחת כוחם של הפיתויים בחיינו.

לפעמים אלוהים משתמש בכור היתוך כדי להסב את תשומת ליבנו כשאנו מוקפים בכל כך הרבה הסחות דעת רעשניות. רק כשאנו מוצאים את עצמנו בכור מצרף אנו מבינים לפתע עד כמה רחוק נסחפנו מאלוהים. מבחן אש זה יכול להיות דרכו של אלוהים לקרוא לנו לקבל החלטה רדיקלית לחזור לתוכניתו לחיינו.