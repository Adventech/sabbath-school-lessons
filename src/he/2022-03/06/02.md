---
title: 'רוח האמת'
date: 31/07/2022

---

האם התפללתם פעם – "אלוהים, תשנה אותי בבקשה!", אך דבר לא באמת השתנה? כיצד ייתכן שאנו מתפללים ומבקשים שכוחו של אלוהים ישנה אותנו, אך חיינו נשארים אותו דבר? אנו יודעים שלרשותו של אלוהים עומדים משאבים על-טבעיים בלתי מוגבלים שהוא מוכן ומזומן לחלוק אותם עמנו בשקיקה ובחופשיות. אנו מאוד רוצים לנצל לטובה משאבים אלו, אך לא נראה שחיינו משתנים בהתאם למה שיש לאלוהים להעניק לנו.

מדוע? אחת הסיבות פשוטה להחריד: בעוד שלרוח הקודש ישנו כוח בלתי מוגבל לשנות אותנו, ייתכן שהחלטותינו מגבילות את מה שאלוהים יכול לחולל בחיינו.

`קראו יוחנן 16:5-15. בקטע זה, ישוע מכנה את רוח הקודש "רוּחַ הָאֱמֶת" (פסוק 13). על פי כינוי זה, מה ניתן להבין שרוח הקודש עושה למעננו? `

בעוד שרוח הקודש יכול לחשוף בפנינו את האמת על מצבנו החוטא, הוא אינו יכול לגרום לנו לחזור בתשובה. הוא יכול לגלות לנו את האמיתות הגדולות ביותר על אלוהים, אך הוא אינו יכול לכפות עלינו להאמין בהן או לציית להן. אילו אלוהים היה מאלץ אותנו לעשות את רצונו אפילו בדברים הקטנים ביותר, היינו מאבדים את רצוננו החופי והשטן היה מאשים את אלוהים שהוא מתמרן את שכלנו ואת לבנו ושבכך הוא מרמה בעימות הגדול.

כשהעימות הגדול פרץ בשמים, הקדוש ברוך-הוא לא אילץ את השטן או את המלאכים להאמין בטובו ובצדקתו, וגם לא אילץ את המלאכים לחזור בתשובה. גם בגן עדן, כששוב כל כך הרבה היה מונח על כף המאזניים, אלוהים הבהיר בצורה חד-משמעית את האמת על עץ פרי הדעת, אך לא מנע מאדם וחווה להביא לידי ביטוי את רצונם החופשי לא לציית. אלוהים יפעל באופן דומה גם אתנו היום. ובכן, רוח הקודש מציג לנו את האמת על אלוהים ועל החטא ופונה אלינו בשאלה: "לאור מה שגיליתי לך, מה תחליט כעת?"

זה בדיוק מה שקורה כשאנו בכור ההיתוך. לעיתים המבחן נשלח אלינו דווקא כי לא צייתנו או לא התחרטנו על חטאינו. כדי שאבינו שבשמים יוכל לפעול במקרים אלו, עלינו לבחור לפתוח את דלתות החרטה והציות כדי שכוחו של אלוהים ייכנס דרכן לחיינו וישנה אותנו.

`במה שכנע אתכם "רוח האמת" לאחרונה? עד כמה אתם מוכנים להקשיב לקולו? והכי חשוב, אילו החלטות אתם מתכוונים לקבל באמצעות רצונכם החופשי?`