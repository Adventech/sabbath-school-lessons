---
title: 'מבחן אש'
date: 14/07/2022

---

היה פעם בחור שנקרא לו עילאי. הוא בא מרקע מאוד קשה, שכלל צריכת סמים, אלימות ואפילו תקופה בכלא. אך בזכות טוב לבו של חבר קהילה מסוים (שעילאי גנב ממנו), הוא למד על אלוהים והקדיש את חייו למשיח. על אף שהוא עדיין התמודד עם קשיים ואתגרים, ושאלמנטים מן העבר שלו עדיין רדפו אחריו, עילאי היה אדם חדש במשיח. הוא אהב את אלוהים והשתדל להביא אהבה זו לידי ביטוי באמצעות ציותו למצוותיו (יוחנן א' 5:1,2). בשלב מסוים, הוא אף הרגיש את הקריאה להיות פסטור. הכל הצביע על כך, והוא היה סמוך ובטוח שהוא נענה לקריאתו של אלוהים.

בקולג' הכל הלך לו מצוין בהתחלה. אך לאחר זמן מה, הכל התחיל להשתבש וחייו החלו להתפרק. הכסף שלו הלך ונגמר. בנוסף, חבר טוב שלו פנה נגדו והפיץ עליו השמצות, שלמרות שהיו שקריות, הן בכל זאת פגעו במוניטין שלו. אחרי כן, הוא חלה. אף אחד לא ידע איזו מחלה זו הייתה, אך היא פגעה בלימודים שלו במידה כה רבה שחשב שיצטרך לעזוב את הלימודים שלו לגמרי. ובנוסף על כל הצרות, הוא גם נלחם בפיתוי צריכת הסמים, שהיו נגישים מאוד בסביבה שבה הוא גר. בנקודה מסוימת, הוא אף נכנע לפיתוי זה. עילאי לא ידע מדוע כל הדברים הללו קורים לו, במיוחד בהתחשב בשכנוע שלו שאלוהים הנחה אותו ללמוד באותו קולג'. האם עילאי טעה לגבי כך? אם כן, אזי כל חווייתו של עילאי עם אלוהים הייתה טעות אחת גדולה? מצב זה העלה בליבו ספקות אפילו לגבי בסיס אמונתו.

`דמיינו שבתוך משבר זה, עילאי פונה אליכם כדי להתייעץ אתכם. מה הייתם אומרים לו? אילו ניסיונות אישיים הייתם יכולים לחלוק עם אדם כמוהו? אילו פסוקים הייתם מביאים לו? עד כמה היה עוזר הציות לדבר אלוהים במצב כזה? ראו משלי ג', ירמיהו 29:13,רומים 8:28, קורינתים ב' 12:9, עברים 13:5.`

`כמעט כל אדם מאמין עבר משברים שבהם הרגיש את הפיתוי לשים בספק את השגחתו של אלוהים בחייו. במצבים אלו, חשוב להישען על הבטחותיו של אלוהים, להיזכר באופן שבו הוא הנחה אותנו בעבר ולהתפלל לאמונה וכושר עמידה בניסיון. אלוהים לעולם לא יוותר עלינו ולא יעזוב אותנו. השאלה היא – כיצד אנו נמנעים מלהיכנע לפיתוי שאנחנו עצמנו נעזוב אותו?`