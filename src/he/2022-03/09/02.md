---
title:  מסגרת הלל
date:  21/08/2022
---

הסופר הרוסי הדגול פיודור דוסטויבסקי נידון לעונש מוות, אך דינו בוטל ממש ברגע האחרון. במקום זאת, הוא בילה בכלא שנים רבות. הוא כתב על חווייתו בכלא ותיאר אותה כך: "האמן עד הסוף, אפילו אם כולם סוטים מדרך הישר ואתה נשאר המאמין היחידי; הביא את מנחתך והלל את אלוהים בבדידותך".

בשיעורים הקודמים כבר ראינו כיצד שאול התמודד עם התנגדות ורדיפה, אך כעת הוא נמצא בכלא הרומי. ועם זאת, הוא אינו מדוכדך; במקום זאת, הוא כותב במרץ למאמינים בפיליפים כדי לעודד אותם!

`קראו פיליפים ד' 4-7. כיצד אתם חושבים ששאול הצליח לכתוב מילים כאלה כשהוא עצמו ישב בכלא? איזה מפתח אנו מוצאים בקטע זה להשגת "שְׁלוֹם אֱלֹהִים"?`

לשמוח כשהכל הולך לך טוב זה דבר אחר. אך שאול מפציר בנו לשמוח "בְּכָל עֵת"! זה אפילו עלול להישמע מוזר. אם אנו לוקחים את המסר של שאול מילולית, יש לכך שתי השלכות קריטיות. ראשית, אם עלינו לשמוח תמיד, זאת אומרת שעלינו לשמוח גם בנסיבות שאינן מעניקות לנו לכאורה שום סיבה לשמוח. שנית, אם עלינו לשמוח תמיד, נצטרך גם ללמוד לשמוח בהזדמנויות שבהן איננו במצב הרוח הנדרש כדי לעשות זאת.

שאול קורא לנו להלל את אלוהים למרות שלעיתים זה מרגיש לנו לא טבעי או אפילו לא סביר. אך כפי שנראה בהמשך, אנו נקראים לשמוח דווקא משום שישנם זמנים כשזה נראה לא סביר! במילים אחרות, ההלל הינו מעשה של אמונה. כפי שהאמונה אינה תלוייה בנסיבות, אלא באמת על אלוהים, כך גם ההלל קשור לא לאופן שבו אנו מרגישים, אלא לזהותו של אלוהים ולהבטחותיו. ובאופן מדהים, אמונה זו מעצבת את מחשבותינו, את רגשותינו ואת נסיבותינו!

`מהי האמת על אלוהים ששאול מזהה בקטע של היום – אמת המאפשרת לו לשמוח אפילו בכלא? כתבו רשימה קצרה של אמיתות לגבי אלוהים. עברו על הרשימה ושבחו את אלוהים על כל אחד מאותם פריטים. כיצד זה משנה את הרגשתכם ואת האופן שבו אתם רואים את נסיבות חייכם?`