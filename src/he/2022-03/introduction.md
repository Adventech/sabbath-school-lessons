### הבורא הנצלב

"הַכֹּל נִהְיָה עַל־יָדָיו, וּמִבַּלְעָדָיו לֹא נִהְיָה כָּל אֲשֶׁר נִהְיָה" (יוחנן א' 3). הכל נברא באמצעותו של המשיח, ובכל זאת – על פי הכתובים – " יֵשׁוּעַ בָּכָה". הבורא בכה? יתרה מזו, כתוב שישוע היה "נִבְזֶה וַחֲדַל אִישִׁים אִישׁ מַכְאֹבוֹת וִידוּעַ חֹלִי" (ישעיהו נ"ג 3). הבורא – נבזה, חדל אישים ואיש מכאובות? והוא גם צעק בקול גדול: "אֵלִי, אֵלִי, לָמָה עֲזַבְתָּנִי?" (מתי כ"ז 46).

כיצד זה ייתכן? זה משום שהמשיח, בוראנו היה גם גואלנו, ובכך היה אלוה נצלב – דמות אלוהית שלבשה בשר ודם, ובאנושיותו סבל וחי חיי מחסור ועמל שהסתיימו על הצלב הרומי. ובכן, בוראנו, ש"בּוֹ אֲנַחְנוּ חַיִּים וּמִתְנוֹעֲעִים וְקַיָּמִים" (מעשי השליחים י"ז 28), סבל כבן אנוש באופנים שאיש מאיתנו לא היה יכול לשאת. כל אחד מאיתנו חווה רק את הכאבים ואת הייסורים של עצמו, אך הוא נשא את של כולנו - "חֳלָיֵנוּ הוּא נָשָׂא וּמַכְאֹבֵינוּ סְבָלָם" (ישעיהו נ"ג 4). זוהי המחווה המדהימה ביותר בהיסטוריה הקוסמית!

על רקע זה (של דימוי הבורא הנצלב) נחקור במרוצת הרבעון הנוכחי את הסוגייה המאתגרת ולעיתים הבלתי מובנת של הסבל האנושי – סבלנו האישי בפרט וסבלם של המאמינים במשיח בכלל. אינני טוען שנקבל את כל התשובות, או אפילו את רובן. מטרתו העיקרית של הלימוד היא שנבין ש"הָאֱלֹהִים הוּא אַהֲבָה" (יוחנן א' ד' 8) ושלמרות שדברים אלו קורים, אנו יכולים לסמוך על אלוהים וללמוד לצמוח מתוכם, יהי התהליך כואב ככל שיהיה.

ברבעון הנוכחי נחקור את דבר אלוהים ונגלה כיצד בני אדם אחרים, למרות אמונתם האיתנה באלוהים, התמודדו עם ייאוש, בגידה, אכזבה, אובדן, חוסר צדק והתעללות (נשמע לכם מוכר?). כיצד הם עמדו בכל אותם ניסיונות? מה הם למדו מהם? מה אנו למדים מההתמודדות שלהם? אך כשנביט בכל אותם אנשים ונבחן את חוויותיהם, את מאבקיהם ואת ניסיונותיהם (שיהיו מן הסתם די דומים לשלנו), בל נשכח שעלינו לראות אותם על רקע הצלב. עלינו לזכור תמיד שיהי ניסיוננו קשה ככל שיהיה – ישוע המשיח, בוראנו וגואלנו, עבור ניסיונות קשים יותר. 

אלוהינו חָוָוה כאב. אפילו הסופר אלבר קאמי, שלא היה מאמין, הבין חלק מהשלכותיו של הצלב ושל סבלו של אלוהים עליו: "אותו לילה בגולגולתא הינו חיוני להיסטוריית האנושות, מאחר ובצילו אלוהים נטש בו את זכויות היותר המסורתיות שלו ושתה עד לטיפה האחרונה את ייסוריו ואת ייאושו של המוות" (Albert Camus, The Rebel. New York: Vintage International, 1991, p. 33). או, כפי שאלן ווייט תיארה זאת, "הצלב הוא התגלות הכאב בפני החושים הקהים שלנו, שהחטא הביא לליבו של אלוהים מראשית היווצרו" (אלן ווייט, השכלה, 188).

שיעורינו אינם מעין תיאודיציה – ניסיון להצדיק את אלוהים מול בעיית הרוע בעולם. במקום זאת, הם כלי המיועד לסייע לנו להתמודד עם הסבל הבלתי נמנע שהוא מנת חלקנו בעולנו השרוי בחטא. אנו נגלה שמשמעותם של הכאב, הסבל והאובדן אינו שאלוהים נטש אותנו, אלא שאפילו כמאמינים, אנו שותפים לגורלה של האנושות החוטאת. ההבדל הוא שבזכות המשיח והתקווה שהוא מפיח בנו, אנו יכולים למצוא משמעות ותכלית בדברים הדברים הקשים העוברים עלינו ושלמרות שקשה להבין את הכל כרגע, אנו יכולים לסמוך על ההבטחה "שֶׁכָּל הַדְּבָרִים חוֹבְרִים יַחַד לְטוֹבַת אוֹהֲבָיו" (רומים ח' 28) של אותו אלוהים שעל אף שהוא ברא את הכל, הוא גם סבל את הכל (ולכן אנו אוהבים אותו).

_גאווין אנתוני, מחברו העיקרי של רבעון זה, גדל בסרי לנקה כילדם של זוג מבשרים. הוא עבד באנגליה כפסטור וכיהן כנשיא קונפרנס באיסלנד כשחיבר את מדריך שיעורי השבת הנוכחי._