---
title:  האל הסובל
date:  22/09/2022
---

כדאי שנתרגל כבר עם הרעיון – כל עוד נהיה בעולם זה, נמשיך לסבול. כיצורים נגועים בחטא זהו מנת חלקנו. אין כל נבואה בכתובים שתבטיח לנו אחרת. נהפוך הוא!

`מה אנו למדים מפסוקים אלו על הסוגייה לעיל? מעשי השליחים י"ד 22, פיליפים א' 29, טימותיאוס ב' ג' 12.`

ועם זאת, כשאנו עוברים ייסורים, עלינו לזכור שני דברים חשובים. ראשית, שהמשיח – אדוננו – סבל יותר ממה שכל אחד מאיתנו יהיה מסוגל לסבול אי פעם. "חֳלָיֵנוּ הוּא נָשָׂא וּמַכְאֹבֵינוּ סְבָלָם" על הצלב (ישעיהו נ"ג 4). אנו סובלים כיחידים, ברמה האישית, אך המשיח סבל באופן קולקטיבי, עבור כולנו. הוא היה חף מפשע, אך נהיה "לְחַטָּאת בַּעֲדֵנוּ" (קורינתים ה' 21) וסבל באופן שאנו, כיצורים חוטאים, איננו מסוגלים אפילו להעלות על דעתנו. שנית, כשאנו סובלים, עלינו לזכור את תוצאות ייסוריו של המשיח – מה שהובטח לנו בזכות מה שהמשיח השיג עבורנו.

`קראו יוחנן י' 28, רומים ו' 23, טיטוס א' 2 ויוחנן א' ב' 25. מה הובטח לנו?`

יהיו ייסורינו גדולים ככל שיהיו, בזכות אמונתנו במשיח – שנשא את שכר חטאנו בבשרו והצדיק אותנו – אנו מקבלים את ההבטחה המדהימה של חיי עולם! אנו מקבלים את ההבטחה שבזכות קורבנו כליל השלמות של המשיח, קיומנו עלי אדמות – מלא בייסורים, אכזבות ואובדן ככל שיהיה – הוא לא יותר מהרף עין לעומת הנצח המחכה לנו – חיי עולם בשמיים החדשים והארץ החדשה, ללא חטא, סבל ומוות. וכל אלה מובטחים לנו אך ורק בזכות כור ההיתוך שהמשיח עבר למעננו כדי שיום יבוא במהרה בימינו ו"מֵעֲמַל נַפְשׁוֹ יִרְאֶה, יִשְׂבָּע" (ישעיהו נ"ג 11).