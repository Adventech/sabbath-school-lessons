---
title: 'אברהם בכור ההיתוך'
date: 24/07/2022

---

קראו בראשית כ"ב. לפתע פתאום וללא הסבר, אלוהים קרא לאברהם להעלות את בנו לקרבן. האם אתם יכולים להעלות על דעתכם כיצד הרגיש אברהם באותם רגעים? היה זה רעיון דוחה ומקומם שאל קדוש יבקש שתקריב את בנך. ואפילו אם אברהם היה מקבל זאת, מה עם ההבטחה של אלוהים שצאצאיו יירשו את הארץ? אם בנו ימות, ההבטחה כבר לא תוכל להתממש.

`מדוע ביקש אלוהים מאברהם שיקריב את בנו? אם אלוהים יודע את הכל, מה הייתה מטרתו של ניסיון זה?`

לא בקשתו, וגם לא עיתויה היו אקראיים. ואכן, אלוהים התכוון שחוויה זו תהיה עוצמתית ומייסרת, שהרי "אלוהים שמר את הניסיון האחרון והקשה ביותר בו נתנסה אברהם, עד לעת שבה הוא היה שבע ימים, ונטל שנותיו המעיק גרם לו להשתוקק להגיע אל המנוחה מטרדות החיים" (אלן ווייט, אבות האומה ונביאי ישראל, 112). האם היה זה מבחן של אל זועף? בשום פנים לא, שכן " ה’ התיר את הייסורים שאברהם נשא במשך הימים הקודרים של אותו ניסיון נורא, כדי שיחזה מבשרו ויבין דבר מה על גודל הקורבן שהבורא הנשגב והאינסופי הקריב בעבור גאולת האדם. שום מבחן אחר לא היה מייסר כל כך את נפשו של אברהם, כמו מבחן הקרבת בנו" (אלן ווייט, אבות האומה ונביאי ישראל, 116).

עקדת יצחק הייתה מבחן ותו לא – אלוהים מעולם לא התכוון שאברהם יהרוג את בנו. עובדה זו מדגישה היבט חשוב על האופן שבו אלוהים פועל בחיינו. ובכן, לעיתים הוא עלול לבקש מאיתנו דבר מה שהוא לא באמת מתכוון שנשלים אותו. אולי יבקש מאיתנו ללכת למקום שהוא לא באמת רוצה שנגיע אליו. מה שחשוב לאלוהים הוא לא בהכרח הסוף, אלא מה שאנו לומדים וכיצד אנו מעוצבים מחדש לאורך התהליך.

לא מן הנמנע שישוע חשב בדיוק על ניסיון זה של אברהם כשהוא אמר ליהודים – "אַבְרָהָם אֲבִיכֶם שָׂשׂ לִרְאוֹת אֶת יוֹמִי, וְאָכֵן רָאָה וְשָׂמַח" (יוחנן 8:56). אברהם היה יכול להחמיץ תובנה זו אילו היה דוחה את ההוראות כבאות מהשטן. המפתח לציותו ולניצחונו של אברהם בניסיון זה היה זיהוי קולו של אלוהים.

`כיצד אתם מזהים את קולו של ה'? כיצד אתם יודעים כשאלוהים מבקש מכם דבר? מהם הדרים שבהן הוא מגלה לכם את רצונו?`