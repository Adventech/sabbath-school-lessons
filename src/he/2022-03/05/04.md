---
title:  הישרדות על ידי השתחוויה
date:  26/07/2022
---

`קראו איוב א' 6 – ב' 10. מה גרם לסבלו של איוב? `

יש כאן דבר מדהים. המלאכים ניצבים לפני ה' והשטן מתלווה אליהם. אלוהים פונה לשטן בשאלה היכן הוא היה, והשטן משיב שבדיוק חזר "מִשּׁוּט בָּאָרֶץ וּמֵהִתְהַלֵּךְ בָּהּ" (איוב א' 7). אחרי כן, אלוהים שואל אותו: "הֲשַׂמְתָּ לִבְּךָ עַל עַבְדִּי אִיּוֹב?" (פסוק 8). השאלה אינה יוצאת דופן בפני עצמה – מה שהופך אותה למרשימה הוא מי ששואל אותה. זה לא השטן שמציע את איוב כמושא מחקר – אלא אלוהים עצמו!

למרות שהוא ידע בדיוק מה עומד להתרחש, אלוהים מסב את תשומת לבו של השטן לאיוב, שנמצא עלי אדמות ואינו מודע עד כמה לוהטת תהיה עוד מעט הטמפרטורה בכור ההיתוך שלו. ועל אף שברור שהשטן – ולא אלוהים – הוא שגורם לייסוריו של איוב, ברור גם שאלוהים מתיר מפורשות לשטן להרוס את קנייניו, את ילדיו ואת בריאותו. אם אלוהים מאשר את סבלו של איוב, מה זה משנה אם אלוהים או השטן גורמים אישית לייסוריו? כיצד יכול אלוהים להיות צדיק וקדוש כשהוא מתיר באופן פעיל לשטן לגרום לאיוב סבל כל כך נורא? האם זהו מקרה חריג, או שאלוהים ממשיך לפעול באופן זה גם בחיינו היום?

`לפי איוב א' 20,21, כיצד מגיב איוב לניסיונותיו?`

ניתן להגיב לסבל נורא שכזה בשתי דרכים. מחד גיסא, אנו יכולים להתמלא בכעס ומרירות, ולהפנות עורף לאלוהים שאנו רואים אותו כאכזרי או ככלל לא קיים, ומאידך, אנו יכולים להיאחז באלוהים ביתר שאת. איוב בוחר להתמודד עם האסון בכך שהוא נשאר בנוכחותו של אלוהים ומשתחווה אליו.

באיוב א' 20,21, אנו רואים שלושה היבטים של ההשתחוויה שיכולים לסייע לנו בעיטות משבר. ראשית, איוב מקבל את העובדה שהוא חסר אונים ומכיר בכך שאינו רשאי לקבל מאומה: "עָרֹם יָצָתִי מִבֶּטֶן אִמִּי וְעָרֹם אָשׁוּב שָׁמָּה" (פסוק 21). שנית, איוב מכיר בשליטתו המוחלטת של אלוהים בעולם: "יְהוָה נָתַן וַיהוָה לָקָח" (פסוק 21). שלישית, איוב מסכם את דבריו בביטוי מחודש של אמונתו בצדקתו של אלוהים – "יְהִי שֵׁם יְהוָה מְבֹרָךְ" (פסוק 21).

`האם אתם עוברים כעת ניסיון? נסו ליישם את הצעדים שאיוב השתמש בהם. כיצד הם יכולים לסייע גם לכם להתגבר על המצב?`