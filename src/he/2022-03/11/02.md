---
title:  אלוהי הסבלנות
date:  04/09/2022
---

`קראו רומים ט"ו 4,5. מה אנו לומדים על עצמנו ועל אלוהים מפסוקים אלו?`

מטבענו, אנו חסרי סבלנות לגבי דברים שמאוד חשוב לנו להשיגם או שהובטחו לנו, אך טרם קיבלנו אותם. לא פעם, אנו מרוצים רק כשאנו מקבלים את מה שרצינו. ומאחר ורק לעיתים רחוקות מאוד אנו מקבלים את מה שרצינו, ומתי שרצינו, לעיתים אנו נוטים להיות עצבניים וחסרי סבלנות. וכשאנו נמצאים במצב נפשי זה, כמעט בלתי אפשרי לשמור על שלווה וביטחון באלוהים.

ההמתנה תמיד קשה. בעברית מקראית, אחת המילים המתארות את מושג הסבלנות היא "לְהִתְחוֹלֵל" (תהלים ל"ז 7) – לצפות, לחכות בסבלנות, תוך ייסורים. לא קל ללמוד להיות סבלני. לעיתים, זוהי למעשה המהות של השהייה בכור ההיתוך.

`קראו תהלים כ"ז 14, תהלים ל"ז 7 ורומים ה' 3-5. מה אנו לומדים מפסוקים אלו? למה מובילה הסבלנות?`

תוך כדי ההמתנה, בידינו האפשרות לחשוב על אחד משני דברים. מחד גיסא, אנו יכולים לבחור להתמקד בדברים שאנו מחכים להם, או מאידך, אנו יכולים להתרכז באחד שמחזיק בידיו את אותם דברים.

כשאנו ממתינים לדבר מסוים, מה שעושה את ההבדל אינו אורך ההמתנה, אלא גישתנו לאורכה. אם אנו סומכים על אלוהים, שמים את חיינו בידיו ונכנעים אליו, אנו יכולים להיות סמוכים ובטוחים שהוא יעשה את המיטב למעננו, ברגע הנכון, אפילו אם לעיתים קשה לנו להאמין זאת.

`מהם הדברים שאתם מחכים להם נואשות? כיצד אתם יכולים ללמוד להכניע את רצונכם לאלוהים ולהמתין לעזרתו בזמן שהוא קובע? התפללו שתפתחו את הגישה הנכונה של כניעה לרצון ה'.`