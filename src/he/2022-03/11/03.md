---
title:  בעיתו ובזמנו של ה'
date:  05/09/2022
---

`קראו רומים ה' 6 וגלטים ד' 4. מה מלמדים אותנו פסוקים אלו על התזמון של אלוהים?`

בפסוקים אלו, שאול אומר לנו שהמשיח הגיע אלינו " כַּאֲשֶׁר מָלְאָה הָעֵת". אך שאול אינו מסביר לנו מדוע זה היה בדיוק בזמן הנכון. למעשה, כשאנו קוראים פסוקים אלו, אולי אנו שואלים את עצמנו – מדוע המתין ישוע אלפי שנים לפני שירד לעולמנו כדי להתמודד עם בעיית החטא? האם היקום לא הבין את חומרת החטא זמן רב לפני כן? אולי אנו תוהים גם מדוע ישוע מתמהמה בביאתו השנייה. אולי שואלים גם – מדוע אלוהים ממתין זמן כה רב לפני שהוא עונה לתפילתי?

`חשבו לדוגמה על הנבואה על שבעים השבועות בדניאל ט' 24-27, הנבואה שמצביעה על ישוע כמשיח. מה היה אורכה של נבואה זו? מה אנו למדים מכך לגבי העובדה שעלינו להמתין בסבלנות ולסמוך על תזמונו המושלם של אלוהים, אפילו אם זה לוקח זמן רב מבחינתנו?`

לעובדה שעוד אנו חווים זמני המתנה לא מעטים ישנן סיבות רוחניות רבות. ראשית, ההמתנה יכולה להרחיק את תשומת לבנו מדברים חיצוניים ולמקד אותה באלוהים. שנית, ההמתנה מאפשרת לנו ליצור לעצמנו תמונה ברורה יותר לגבי המניעים והרצונות שלנו. שלישית, ההמתנה מטפחת את התמדתנו – כוח הסבל הרוחני. רביעית, ההמתנה מאפשרת לנו לפתח חוזקות רוחניות רבות, כגון האמונה והביטחון באלוהים. חמישית, ההמתנה מאפשרת לאלוהים להוסיף חלקי פאזל לתמונה הגדולה. שישית, אולי לעולם לא נדע את הסיבה להמתנה; על כן, נלמד לחיות באמונה. האם אתם יכולים לחשוב על סיבות נוספות להמתנה?

`אלו דוגמאות אתם מוצאים בכתובים על כך שאלוהים עושה את הדברים בעיתו ובזמנו, ועל כן אתם יכולים לסמוך עליו שיעשה את הדבר הנכון בתזמון המושלם שלו גם עבורכם? חשבו לדוגמה על אברהם ושרה ועל הבן שהובטח להם. בד בבד, שאלו את עצמכם – "מה אני עושה שמעכב אולי את התשובה לתפילה שהייתה יכולה להתקבל כבר לפני זמן רב?"`