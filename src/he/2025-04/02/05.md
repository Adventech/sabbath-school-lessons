---
title:  ערכים שמתנגשים
date:  08/10/2025
---

`קראו יהושע ט’: 1–20. אילו קווי דמיון ושוני קיימים בין סיפור רחב לסיפור הגבעונים? ומדוע הם משמעותיים?`

הפרק התשיעי בספר יהושע פותח בתיאור ברית בין חמישה מלכי כנען, שכל אחד מהם שלט בעיר־מדינה קטנה, שהחליטו לשתף פעולה וליצור קואליציה צבאית נגד בני ישראל. לעומתם, אנשי גבעון בחרו בדרך שונה – הם חיפשו דרך לכרות ברית שלום עם ישראל.

כדי לשכנע את בני ישראל לחתום איתם על ברית, בחרו הגבעונים להציג את עצמם כשגרירים מארץ רחוקה. על פי דברים כ’: 10–18, אלוהים הבחין בין עמי כנען לבין העמים שמחוץ לארץ המובטחת, וההבדלה הזו עמדה בבסיס תחבולתם של הגבעונים.

המילה המתארת את מעשיהם “בְּעָרְמָה” יכולה לשאת משמעות חיובית של חכמה וזהירות (משלי א’: 4; ח’: 5, 12) או שלילית, של מרמה ורשע (שמות כ”א: 14; שמואל א’ כ”ג: 22; תהילים פ”ג: 3). במקרה של הגבעונים, מאחורי המעשה הערמומי עמד רצון ברור לשרוד, ולאו דווקא כוונה לפגוע. המילים שבפי הגבעונים מזכירות מאוד את דבריה של רחב. בשני הסיפורים, הדמויות הכנעניות מכירות בעוצמתו של אלוהי ישראל ומבינות שהניצחונות של בני ישראל אינם פרי כוח אנושי בלבד. בניגוד לשאר עמי כנען, גם רחב וגם הגבעונים לא בחרו למרוד בתוכניתו של אלוהים להעניק את הארץ לישראל. הם מכירים בכך שה’ עצמו הוא שמנחיל את הארץ לעמו.

הבשורה על יציאת מצרים ועל הניצחונות מול סיחון ועוג הובילה את רחב ואת הגבעונים לחפש קשר עם בני ישראל. אך כאן נמצא גם ההבדל הגדול: רחב בחרה להודות בגלוי באלוהי ישראל ולהצטרף אליו באמונה ובנאמנות. לעומתה, הגבעונים בחרו בתחבולה ולא באמונה גלויה.

תורת משה קובעת כיצד יש לברר את רצון ה’ במקרים מהסוג הזה (במדבר כ”ז: 16–21). יהושע היה צריך לפנות לה’ ולבקש הכוונה, וכך היה יכול להימנע מהתרמית של הגבעונים.

תפקיד מרכזי של כל מנהיג בעם אלוהים, אז והיום, הוא לברר את רצון ה’ (דברי הימים א’ כ”ח: 9; דברי הימים ב’ ט”ו: 2; י”ח: 4; כ’: 4). כאשר בני ישראל לא ביקשו את הכוונה האלוהית, הם נקלעו למצב שבו נאלצו לבחור בין שתי אפשרויות בעייתיות: או להפר את תנאי הברית שניתנה להם לגבי כיבוש הארץ, או להפר את השבועה שניתנה לגבעונים בשם ה’.

`כמה פעמים מצאתם את עצמכם מתמודדים עם תחושה של התנגשות בין שני ערכים מקראיים חשובים?`