---
title:  ערך במקומות לא צפויים
date:  06/10/2025
---

`קראו יהושע ב’: 2–11, אל העברים י”א: 31 ואגרת יעקב ב’: 25. מה מלמדים אותנו הפסוקים האלו על רחב?`

בלב הסיפור של רחב עומד השקר שהיא סיפרה במטרה להגן על המרגלים. כאשר אנו בוחנים את מעשיה, חשוב לזכור שרחב חיה בקרבה של חברה חוטאת ומושחתת מאוד, חברה שאלוהים גזר עליה משפט חמור (בראשית ט”ו: 16; דברים ט’: 5; ויקרא י”ח: 25–28). למרות שזה נכון שהברית החדשה משבחת את אמונתה של רחב, אך מבט מדויק בפסוקים המתייחסים אליה מבהיר שהם אינם מצדיקים את כל דרכיה, וגם לא את השקר שסיפרה.

באגרת אל העברים י”א: 31 מהוללת אמונתה בכך שבחרה להזדהות עם המרגלים ולהיות נאמנה להם, במקום להמשיך להזדהות עם תרבותה המושחתת. באגרת יעקב ב’: 25 היא זוכה לשבח על הכנסת האורחים שהעניקה למרגלים ולכך שהנחתה אותם כיצד להימלט בשלום.

באמצע תרבות נינוחה ואורח חיים אישי רווי חטא, אלוהים, בחסדו, זיהה אצל רחב ניצוץ של אמונה. הוא בחר לפעול דרך האמונה הזו ולהושיע אותה. אלוהים השתמש בטוב שראה בה, באומץ לבה, בבחירה האמיצה שלה להשתייך לעמו ובנכונות שלה להאמין בו, ואם זאת, מעולם לא שיבח את כל מעשיה. אלוהים ראה ברחב אישה בעלת אומץ יוצא דופן ואמונה עמוקה, שהפכה לשותפה במימוש תכנית הישועה ובחרה מרצונה באלוהי ישראל.

לאחר שהבינה את מה שמתרחש סביבה, רחב הכריזה: ״ וַנִּשְׁמַע וַיִּמַּס לְבָבֵנוּ, וְלֹא־קָמָה עוֹד רוּחַ בְּאִישׁ מִפְּנֵיכֶם; כִּי יְהוָה אֱלֹהֵיכֶם, הוּא אֱלֹהִים בַּשָּׁמַיִם מִמַּעַל, וְעַל־הָאָרֶץ מִתָּחַת״ (יהושע ב’: 11). יש משמעות מיוחדת לכך שאישה כנענית מכריזה על הבלעדיות של ה’, במיוחד על גג בית שבו, לפי אמונתה הפגאנית, היו רגילים להתפלל לאלים אחרים מן השמים.

הביטוי שבו השתמשה רחב מופיע קודם לכן רק בהקשרים המדגישים את זכותו הבלעדית של אלוהים לקבל נאמנות והלל (שמות כ’: 4; דברים ד’: 39; דברים ה’: 8). בכך היא מביעה בחירה ברורה ומודעת להכיר בכך שאלוהי ישראל הוא האל האמיתי היחיד. דבריה מעידים על הבנה עמוקה בקשר שבין ריבונותו של אלוהים לבין המשפט הצפוי לעיר יריחו.

רחב קיבלה החלטה מוסרית ברורה: לנוכח משפטו הקרב של ה’, היו בפניה רק שתי אפשרויות – להמשיך במרד ולהיכחד, או להיכנע באמונה. בבחירתה להצטרף לאלוהי ישראל, היא הפכה לדוגמה חיה למה שיכול היה להיות גורלם של כל תושבי יריחו, לו גם הם בחרו באמונה ופנו לחסדו של אלוהים.

`מה מלמד אותנו הסיפור הזה על החשיבות של נאמנות מוחלטת לאלוהים?`