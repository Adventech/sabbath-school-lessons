---
title: 'לקריאה נוספת'
date: 10/10/2025

---

קראו את אלן ג’י. וייט ״חציית הירדן״ עמ' 441-447 מתוך אבות האומה ונביאי ישראל.

לאחר סיפור רחב והמרגלים, הכתובים כמעט ולא מזכירים שוב את רחב עד שהיא מופיעה מחדש בייחוס של ישוע. על פי הכתוב, רחב נישאה לשלמון משבט יהודה, והייתה אם סבו של בועז וחמותה של דמות מיוחדת נוספת המוזכרת באותו ייחוס - רות (מתי 1:5; ראו גם רות 4:13, 21). בזכות אמונתה באלוהים, רחב שהייתה זונה מיריחו, עיר שנגזר עליה חורבן מוחלט, הפכה לחוליה חשובה בשושלת המלכותית של דוד ולמי שהביאה לעולם את המשיח. זהו כוחה של אמונה - גם כשהיא קטנה כגרגר חרדל (מתי 17:20; לוקס 17:6) - כשהיא נתונה בידיו של אלוהים.

וכפי שכתבה אלן ג’י. וייט:

״ חזרתה בתשובה וקבלתה באמונה את אלוהי ישראל לא היו מקרה בודד של הטיית חסד ה' על עובדי אלילים שהכירו בריבונותו. בלב הארץ שכן עם גדול, הגבעונים, אשר נטשו את עבודת האלילים, התאחדו עם ישראל וחלקו אתו את ברכות הברית. אלוהים אינו מבדיל בין לאום, גזע או מעמד. הוא בורא האנושות כולה. כל בני האדם שייכים למשפחה אחת בזכות מעשה הבריאה, וכולם זהים בזכות הגאולה. המשיח בא כדי למוטט את כל מחיצות האיבה שחצצו בין אלוהים לאדם, וכדי לפתוח לרווחה את כל לשכות המקדש כדי שלכל נשמה ונשמה תהיה גישה חופשית לאלוהים. אהבתו רחבה ועמוקה כל כך, שופעת ועזה כל כך, שהיא חודרת לכל מקום. היא מבטלת את השפעתו של השטן על אנשים שהלכו שולל אחר תחבולותיו והטעיותיו, וממקמת אותם בקרבת כס המלכות של ה', שקשת ההבטחה [הקשת בענן המשמשת כאות לברית בין ה' ובין האדם] מקיפה אותו. במשיח ״וְאֵין עוֹד יְהוּדִי וְלֹא יְוָנִי אֵין עֶבֶד וְלֹא בֶן־חוֹרִין אֵין זָכָר וְלֹא נְקֵבָה כִּי כֻלְּכֶם אֶחָד אַתֶּם בַּמָּשִׁיחַ יֵשׁוּעַ״ (אל הגלטיים ג' 28).״ — אלן ג’י. וייט, מלכי ונביאי ישראל, עמוד 191.

**שאלות לדיון**:

`שוחחו על נושא ״ההזדמנות השנייה״ ועל האחריות שלנו להעניק אותה לאחרים. יחד עם זאת, איך נוכל להיזהר שלא לנצל לרעה את הרעיון הזה? חשבו למשל על אישה במערכת יחסים רעילה שמייעצים לה לחזור שוב ושוב מתוך ״חסד״, אך בפועל ההתעללות בה נמשכת. איך מוצאים את האיזון הנכון במצבים כאלה?`

`דונו בדמותה של רחב כדוגמה לאמונה. כיצד נוכל להעריך קירבה של אנשים כלפי אלוהים, גם אם אורח חייהם רחוק מאוד מהאידיאל המקראי? איך אפשר להכיר באמונתם בלי להצדיק בהכרח את כל מעשיהם?`

`יהושע הצליח לשלב בין צדק לחסד באופן מעשי כדי לפתור את הבעיה שנוצרה בעקבות תרמית הגבעונים, וגם כתוצאה ממחדלו שלו כשלא ביקש את הדרכת ה’. חשבו על מצב בחייכם שבו נדרש מכם גם צדק וגם חסד. אילו דרכים מעשיות יכולות לעזור לכם לשלב בין השניים?`