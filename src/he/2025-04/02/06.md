---
title:  חסד מפתיע
date:  09/10/2025
---

`קראו יהושע ט’: 21–27. כיצד הצליח יהושע לשלב בין צדק לחסד בהחלטתו?`

גם אם העם רצה לתקוף את הגבעונים לאחר שחשפו את תרמיתם, הם לא יכלו לעשות זאת בגלל השבועה שהמנהיגים נשבעו בשם ה’. לפי העיקרון המקראי, שבועה מחייבת – כל עוד אינה כרוכה בעבירה או כוונה רעה (שופטים י”א: 29–40) – גם אם היא גורמת נזק אישי לזה שנשבע. בכתבי הקודש, זהירות לפני השבועה ושמירה על שבועה נחשבים למידות ראויות של אדם ירא שמיים (תהילים ט”ו: 4; תהילים כ”ד: 4; קהלת ה’: 2, 6). מאחר שהשבועה ניתנה בשם ה’, אלוהי ישראל, לא הייתה אפשרות לבטלה.

מרגע שנשבעו להגן על חיי הגבעונים, גורל ישראל נקשר בגורלם של הגבעונים. והדבר המדהים הוא שכחלק מהסדר שנקבע, הגבעונים הפכו לחלק מהקהילה העובדת את אלוהי ישראל – כשנבחרו לשמש כחוטבי עצים ושואבי מים למען בית ה’ (יהושע ט’: 23).

באופן מפתיע, במקום שדינם יהיה עבדות לכל העם, כפי שפסקו המנהיגים (יהושע ט’: 21), יהושע הפך את גזר הדין הזה להזדמנות ברכה לגבעונים. בזכות הקרבה לעבודת המקדש, הם זכו להשתלב בחיי האמונה של עם ישראל (ראו גם שמואל ב’ ו’: 11). ואכן, ההיסטוריה מלמדת שגבעון הפכה לעיר בעלת מעמד רוחני חשוב, ותושביה נותרו נאמנים לעם ישראל ולחיי האמונה. השבועה נשמרה מדור לדור, ועד כדי כך שכאשר שבו בני ישראל מגלות בבל, היו הגבעונים בין אלה שסייעו בבניית ירושלים (נחמיה ז’: 25). בחירה אחת של חסד ונאמנות הובילה לברכה שנמשכת עד עולם והכול בחסד אלוהים.

ומה היה קורה אילו הגבעונים היו חושפים מראש את זהותם ופונים לעם ישראל בבקשת חסד – כפי שעשתה רחב? איננו יודעים. אך אי אפשר לשלול את האפשרות שאם היו פונים לה’ דרך יהושע, אולי היה נפתח בפניהם פתח לחסד ולחיים, גם בלי תחבולה. מטרתו של אלוהים מעולם לא הייתה להשמיד חוטאים, אלא להובילם לחזרה בתשובה ולהעניק להם רחמים (יחזקאל י”ח: 23; ל”ג: 11). התחבולה של הגבעונים יכולה להיתפס כניסיון נואש לפנות לחסד האלוהי, מתוך אמונה בטובו ובצדקתו של ה’.

בסופו של דבר, סירובם של עמי כנען לחזור בתשובה ולעמוד נגד תוכניתו של אלוהים הוא שהוביל להחרבתם (בראשית ט”ו: 16). אך כאשר הגבעונים הכירו בעליונותו של ה’, בחרו בדרך שלום במקום מרד, וויתרו על עבודת האלילים כדי לעבוד את אלוהי ישראל, אלוהים כיבד את בחירתם.