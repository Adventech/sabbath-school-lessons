---
title:  כתוב על האבנים
date:  12/11/2025
---

`קראו: יהושע ח’: 32–35. מה משמעות המעשה שמתואר בפסוקים האלו, ומה הוא צריך ללמד אותנו גם היום?`

הר עיבל נזכר רק בספר דברים (דברים י”א: 29; כ”ז: 4, 13) ובספר יהושע (יהושע ח’: 30, 33). יחד עם הר גריזים, שימש כבמה לטקס הברכות והקללות של הברית. על פי דברים י”א: 29 ודברים כ”ז: 4, 13, הר עיבל נועד להיות המקום שבו יושמעו הקללות. בני ישראל עמדו משני צדי ארון הברית, מול הכוהנים (יהושע ח’: 33). קבוצה אחת עמדה מול הר עיבל, והשנייה מול הר גריזים. בטקס הזה המחישו בצורה סמלית את שתי הדרכים האפשריות לקיים מערכת יחסים עם הברית: דרך הברכה ודרך הקללה.

הקורבנות שהוקרבו שם הצביעו אל ישוע, שנשא על עצמו את כל ההשלכות הרעות של ברית אלוהים, כדי שכל המאמינים בו יוכלו לזכות וליהנות מהברכות שלה (אל הגלטיים ג’: 13; השנייה לקורינתיים ה’: 21).

מדוע היה חשוב לכתוב העתק של הברית על גבי מצבה גלויה לעין כל? (ראו דברים ד’: 31; ו’: 12; ח’: 11, 14; מלכים ב’ י”ז: 38; תהילים ע”ח: 7). כי אנחנו, בני האדם, נוטים לשכוח. אנחנו דוחסים את הדרישות האינסופיות של חיי היומיום לפרקי זמן שהולכים ומתקצרים, ובתוך כל זה שוכחים בקלות דברים שלא חוזרים על עצמם בתדירות גבוהה או בעוצמה גדולה. לכן חשוב כל כך להזכיר לעצמנו שוב ושוב את הברית עם אלוהים.

בכל פעם שאנו מציינים את סעודת האדון, זו הזדמנות מיוחדת להקדיש את עצמנו מחדש לה’ ולחדש את המחויבות לברית אתו. כדאי לראות את הרגעים האלו לא רק כהזדמנות להתמסרות אישית מחודשת, אלא גם כהזדמנות לחידוש כקהילה של הנאמנות שלנו לאלוהים. בעידן שבו החברה שלנו נעשית יותר ויותר אינדיבידואליסטית, אנחנו זקוקים להזכיר לעצמנו את הכוח שבשייכות לקהילה, קהילה שמחזיקה באותו עולם ערכים, באותן אמונות ובאותה שליחות.

`עד כמה קל לכם, בתוך הלחץ והרעש של החיים, לשכוח את אלוהים ולנסות לפעול מתוך הכוח והיכולות שלכם בלבד? למה זה כל כך קל, במיוחד כשנראה שהכול מסתדר לכם?`