---
title:  הברית לפני הכול
date:  09/11/2025
---

`קראו: יהושע ה’: 1–7. מדוע ציווה ה’ את יהושע למול את בני הדור השני של ישראל דווקא בשלב הזה של הכיבוש?`

אחרי חקר הארץ, הדיווח המעודד של המרגלים, והמעבר הניסי של הירדן, אפשר היה לצפות שבני ישראל ייגשו מיד לקרב מול האויב. אבל יש דבר חשוב יותר מהכיבוש הצבאי: הברית של ישראל עם אלוהים.

לפני שהדור החדש יוכל להיכנס למאבק על ירושת הארץ, היה עליהם להיות מודעים לגמרי למערכת היחסים המיוחדת שלהם עם בעל הארץ האמיתי, אלוהים. חידוש אות הברית מגיע כאן כתשובה למעשה החסד המופלא של אלוהים, שהעביר את  עם ישראל בשלום אל מעבר לירדן. הברית שלנו עם אלוהים תמיד צריכה להיות תגובה של הודייה על מה שהוא כבר עשה למעננו ולא ניסיון להשיג טובות הנאה דרך ציות נוקשה ופורמלי לדרישותיו. זו בדיוק התפיסה שהייתה כל כך מרכזית במאבקים של שאול השליח מול אלה שדרשו מהמאמינים הגויים למול את עצמם, כפי שמתואר באגרת אל הגלטיים).

עם ישראל עמד בפתחו של מסע המלחמה הגדול בתולדותיהם ולכן סביר לצפות שכל המחנה יהיה עסוק בהכנות צבאיות. ואכן כך היה – אבל לא במובן הרגיל. במקום לרתום את הסוסים ולהשחיז את החרבות, הם קיימו טקס שהותיר את רוב כוח הלחימה שלהם פגיע וחסר יכולת להילחם למשך לפחות שלושה ימים. והם עשו זאת כדי לחגוג את הקשר שלהם עם אלוהים, שהוציא אותם ממצרים. למה? כי הם הבינו שהקרב שייך לה’. הוא זה שמעניק להם ניצחון והצלחה.

ישוע ביטא את אותו עיקרון במילים מעט אחרות: ״ אַךְ דִּרְשׂוּ בָרִאשׁוֹנָה אֶת־מַלְכוּת אֱלֹהִים וְאֶת־צִדְקָתוֹ וְנוֹסַף לָכֶם כָּל־אֵלֶּה״ (מתי ו’: 33).

בחיי היומיום, נדמה שלחצים ומטלות דחופות גוזלים מאיתנו את הריכוז והזמן, ולפעמים אנחנו שוכחים לתת עדיפות לדבר החשוב ביותר: החידוש היומיומי של המחויבות שלנו לישוע המשיח.

`תחשבו על הפעמים שבהן ויתרתם על זמן עם אלוהים בגלל “עניינים חשובים יותר”. למה זה כל כך קל לקרות? ואיך אפשר להיאבק ולמנוע את זה?`