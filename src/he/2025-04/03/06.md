---
title:  מעבר לנהר הירדן
date:  16/10/2025
---

“הָפַךְ יָם לַיַּבָּשָׁה, בַּנָּהָר יַעַבְרוּ בְרָגֶל; שָׁם נִשְׂמְחָה־בוֹ” (תהילים ס”ו: 6).

חציית ים סוף וחציית נהר  הירדן הן שתיים מאבני הדרך החשובות ביותר בתולדות עם ישראל, וכל אחת מהן מציינת תחילתה של תקופה חדשה. לשתיהן משמעות סמלית עמוקה (ראו גם תהילים ס”ו: 6; תהילים קי”ד: 1–7; מלכים ב’ ב’: 6–15).

כבר בכתבי המקרא יש טקסטים המחברים בין שני האירועים הללו ומרמזים לכך שלצד משמעותם ההיסטורית, יש בהם מסר רוחני רחב יותר. כך למשל, בתהילים ס”ו, המחבר מתאר את פעולת הגאולה שחווה בחייו האישיים (פסוקים 16–19) תוך שהוא מזכיר את חציות ים סוף ונהר הירדן כאירועים מכוננים של גאולה.

גם תהילים קי”ד קושר בין שני האירועים, לא מפני שהמחבר מתעלם מהפרש הזמן ביניהם, אלא מפני שהם מבטאים יחד אמת תיאולוגית עמוקה: מעבר ממצב אחד למשנהו. ביציאת מצרים – ממעמד של עבדות לחירות, ובכניסה לארץ – ממעמד של נדודים לחיים כעם עצמאי בארצו. בשני המזמורים האלה, המעבר דרך המים מסמל שינוי מעמדי עמוק – מעבר מדיכוי, עוני, חוסר אונים והשפלה – לביטחון, רווחה, ישועה וכבוד.

גם בחציית הירדן של אליהו הנביא מתרחש שינוי דרמטי. ממש באותו מקום, ובנס דומה לזה שתועד בספר יהושע, אליהו נפרד מן העולם ונלקח לשמיים – השינוי הגדול ביותר שיכול אדם לחוות. ובאותו רגע ממש, מתרחש שינוי נוסף: אלישע, שהיה עוזרו של אליהו (מלכים א’ י”ט: 21), הופך לנביא הראשי של ישראל (מלכים ב’ ב’: 22).

`קראו מתי ג’: 16–17 ומרקוס א’: 9. כיצד מציעים מחברי הברית החדשה משמעות סמלית ורוחנית לנהר הירדן?`

חייו הארציים של ישוע, כנציגו של עם ישראל, מתקדמים במסלול המזכיר את תולדות ישראל הקדום:  הוא נקרא לצאת ממצרים לאחר גזר המוות (מתי ב’: 14–16),  שהה במדבר ארבעים יום (מתי ד’: 2), בדומה לארבעים שנות הנדודים של העם,  והמעבר מחייו הפרטיים לשירות הציבורי התרחש דווקא דרך טבילתו בירדן (מתי ג’: 16–17; מרקוס א’: 9).

מאוחר יותר, בספר אל העברים פרקים ג’–ד’, מוזכרת חציית הירדן במשמעות סמלית נוספת: הכניסה לארץ כנען מוצגת כהכנה למנוחת החסד שאליה זוכים המאמינים בישוע דרך האמונה.

אלוהים קורא לנו לא רק לזכור את חציות המים ההיסטוריות של עמו, אלא גם לזהות את הרגעים בחיינו שבהם הוא מוביל אותנו בעצמנו ממקומות של עבדות, פחד וחוסר אונים – אל חירות, מנוחה וחיים מלאי משמעות באמונה.