---
title: 'גן עדן וארץ כנען'
date: 23/11/2025

---

`קראו בראשית 2:15; בראשית 3:17-24. מה היו השלכותיו של החטא בנוגע למקום מגוריהם של בני האדם הראשונים?`

במעשה הבריאה, אלוהים הציב את אדם וחווה בסביבה מושלמת, שהתאפיינה בשפע וביופי. הם נפגשו עם בוראם בתוך מרחב מחיה נפלא, שסיפק את כל צורכיהם הפיזיים. מעבר לדברו הישיר של אלוהים, גן עדן שימש עבורם מרכז למידה, דרכו למדו רבות על אופיו של אלוהים ועל החיים שתכנן עבורם. לפיכך, כאשר הפרו את מערכת האמון עם בוראם, השתנתה גם מערכת היחסים שלהם עם גן העדן. וכסימן מוחשי לניתוק זה, נאלצו לעזוב את הגן. בכך איבדו את נחלתם, השטח שאלוהים נתן להם. מכאן, גן עדן הפך לסמל של חיים בשפע, ונמצא מחדש כרעיון חוזר במסגרת נושא הארץ המובטחת.

כיצד הבינו אבות האומה את הבטחת הארץ? (ראו בראשית 13:14-15; בראשית 26:3, 24; בראשית 28:13.) מה היא משמעות החיים כיורשי ההבטחות עבורנו, כאנשים מאמינים? (ראו אל העברים 6:11-15.)

כאשר אברהם נכנס לארץ אשר הראה לו אלוהים, הפכה הארץ עבורו, באמצעות אמונה, לארץ ההבטחה - לו ולזרעו אחריו. במשך 400 שנה נותרה הארץ ארץ מובטחת, אך לא ארץ שהייתה בבעלותם בפועל. אבות ישראל עצמם לא היו בעלי הקרקע במובן המאפשר להוריש אותה ישירות לצאצאיהם. כפי שגן עדן היה שייך לאלוהים, כך גם הארץ המובטחת הייתה בבעלותו. כשם שאדם וחווה לא עשו דבר כדי לזכות בזכות לשהות בגן עדן, כך גם עם ישראל לא היו ראויים לנחול את הארץ בזכות עצמם.

הארץ המובטחת הייתה מתנת חסד מאלוהים, פרי יוזמתו הריבונית.

לכן, לא היה לעם ישראל כל זכות מולדת עליה (ראו דברים 9:4-6), אלא רק חסדו של אלוהים אפשר להם לרשת אותה. אבות האומה היו יורשי ההבטחות, עד לרגע בו הוגשמו.

ואנו, כחסידיו של המשיח, זכינו ל״הַבְטָחוֹת טֹבוֹת וִיתֵרוֹת״(אל העברים 8:6),  אשר יתגשמו ״אִם־תֵּלְכוּ בְּעִקְּבוֹת יוֹרְשֵׁי הַהַבְטָחוֹת בֶּאֱמוּנָה וְאֹרֶךְ נָפֶשׁ״ (אל העברים 6:12).