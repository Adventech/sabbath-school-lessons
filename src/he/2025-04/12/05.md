---
title:  זעמו של אלוהים
date:  17/12/2025
---

כיצד עלינו לפרש את התיאורים על זעמו וצדקתו של אלוהים בספר יהושע (יהושע כ”ג 15–16) ובמקומות נוספים בכתבי הקודש? (ראו גם במדבר י”א 33; דברי הימים ב’ ל”ו 16; התגלות י”ד 10, 19; התגלות ט”ו 1).

עם ישראל כבר חוו את חרון אפו של ה’ במהלך נדודיה במדבר (במדבר י”א 33, י”ב 9), וכן בארץ המובטחת (יהושע ז’ 1), ולכן הם היו מודעים לחלוטין להשלכות של התגרות בזעמו של אלוהים באמצעות הפרת הברית בצורה בוטה. פסוקים אלה מהווים את שיאו של הרטוריקה הנוקשה של יהושע. מבהיל לשמוע שה’ ישמיד את ישראל, שכן אותו מונח שימש בעבר כדי לתאר את חורבנם של הכנענים. כשם שהתגשמו הבטחות ה’ בנוגע לברכות ישראל, כך גם קללות הברית (ויקרא כ”ו, דברים כ”ח) יתממשו אם עם ישראל יבחרו לדחות את הברית. לאור הגירוש וההשמדה של הכנענים, פסוקים אלו מראים פעם נוספת כי אלוהים הוא השופט העליון של כל העולם. הוא מכריז מלחמה על החטא, ללא קשר למקום הימצאו. בני ישראל לא התקדשו ולא רכשו זכויות מיוחדות, באמצעות השתתפותם במלחמת הקודש, כשם שהעמים האליליים לא היו זכאים לחסד כלשהו כאשר שימשו לאחר מכן ככלי ביד ה’ להענשת עם ישראל. בידי בני ישראל נתונה הבחירה להפוך את הוודאויות הנשגבות של העבר לבסיס איתן להתמודדות עם העתיד.

`תורת המקרא על זעמו של אלוהים נראית בלתי תואמת לקביעה כי אלוהים הוא אהבה (יוחנן ג’ 16, יוחנן א’ ד’ 8). כיצד ניתן להסביר זאת?`

למעשה, דווקא מתוך ההבנה של זעמו של אלוהים מתעצמת רלוונטיות הדוקטרינה המקראית של אהבת האל. ראשית, המקרא מציג את אלוהים כאל אוהב, סבלני, מאריך אפו ומוכן לסלוח (שמות ל”ד 6, מיכה ז’ 18). אולם, בהקשר של עולם הנגוע בחטא, זעמו של ה’ הוא הביטוי לקדושתו ולצדקתו מול החטא והרשע. זעמו לעולם אינו תגובה רגשית, נקמנית או בלתי צפויה.

הברית החדשה מלמדת כי המשיח “נעשה לחטא בעבורנו” (השנייה אל הקורינתיים ה’: 21), ובאמצעות מותו התפייסנו עם אלוהים (אל הרומים ה’: 10). כל המאמין בו לא יצטרך להתמודד עם זעמו של אלוהים (יוחנן ג’: 36, אל האפסים ב’: 3, הראשונה אל התסלוניקים א’: 10).

מושג זעמו של אלוהים מציג אותו כשופט הצודק של היקום וכמי שמקיים את עקרון הצדק (תהלים ז’: 11, תהלים נ’: 6, השנית אל-טימותיוס ד’ 8).