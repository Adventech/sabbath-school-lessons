---
title: 'בחירות גורליות'
date: 04/11/2025

---

`קראו: יהושע 7:19-21. מה מבקש יהושע מעכן לעשות? מה החשיבות של בקשה כזו? ואיך אפשר להבין את הווידוי של עכן?`

יהושע מבקש מעכן לעשות שני דברים: ראשית, לתת כבוד לאלוהים ולפאר אותו. ושנית, להתוודות בגלוי על מעשיו, בלי להסתיר דבר. עכן התבקש לתת כבוד לאלוהים דווקא דרך הודאה בעבירה שלו. המילה שבה נעשה שימוש כאן, “תודה”, יכולה לתאר גם הודיה (כמו בתהילים 26:7; ישעיהו 51:3; ירמיהו 17:26), אבל גם וידוי על חטא (עזרא 10:11). לצערנו, אין במקרא כל סימן לכך שעכן באמת חזר בתשובה מעומק ליבו... נראה שהוא קיווה עד הרגע האחרון להישאר מוסתר ולא להתגלות. הגישה הזו הפכה אותו לעבריין גדול כזה שעל פי תורת משה לא ניתנה לו כפרה (ראו השוואה במדבר 15:27-31).

המילים של עכן בווידוי שלו (יהושע 7:21) מזכירות מאוד את חטא אדם וחווה: חווה ראתה שהעץ טוב למאכל ונחשק (חמדה), ולבסוף לקחה מפריו (בראשית 3:6). וכך גם עכן מודה שראה (ראיתי) בשלל אדרת שִנער נאה, מאתיים שקלים כסף ולשון זהב. אחר כך חמד (ואחמדה) ולקח (ואקחה) אותם. בדיוק כמו במקרה של אדם וחווה, הבחירה של עכן חושפת את שורש החטא, חמדנות שנובעת מחוסר אמונה. היא מביעה חשד שאלוהים לא באמת רוצה את הטוב ביותר עבור ברואיו, ושאולי הוא מסתיר מהם עינוגים מיוחדים ששייכים רק לו.

מעבר לרמיזה לנפילה הראשונית של האנושות, הפרק הזזה מדגיש ניגוד חד בין הגישה של רחב לבין זו של עכן: רחב לקחה את המרגלים אל הגג והסתירה אותם מהחיילים, ולעומת עכן שלקח מהחרם והסתיר אותו מיהושע. רחב גילתה נדיבות וסייעה לעם ישראל לנצח בעוד שעכן גרם לעם ישראל צרה ותבוסה בעטיה של תאוות הבצע שלו. בעוד רחב כרתה ברית עם ישראל, עכן הפר את הברית עם ה’.

לעומת עכן, רחב הצילה את עצמה ואת משפחתה, והפכה לחלק מכובד מעמו של אלוהים. עכן המיט חורבן על עצמו ועל משפחתו, ושמו הפך בפי רבים למשל ולשנינה.

`התעמקו בחטא החמדנות: איך אפשר להימנע מלהיכנע לו, לא משנה אם יש לנו הרבה או מעט? (השווה עם לוקס 12:15).`