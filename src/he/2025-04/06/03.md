---
title:  חטאו של עכן
date:  03/11/2025
---

`קראו: יהושע ז’: 16–19. מה מלמד אותנו כל תהליך הגילוי הזה על אלוהים ועל עכן?`

במקום לחשוף מיד את זהותו של החוטא, אלוהים יוצר תהליך מסודר, שממחיש גם את הצדק שלו וגם את החסד שלו. לאחר שהסביר לבני ישראל מה גרם לתבוסה וקרא להם להתקדש (יהושע ז’: 13), הוא משאיר פרק זמן בין ההכרזה על ההליך לבין ביצועו בפועל. הזמן הזה נועד לאפשר לעכן לחשוב, להתחרט ולהתוודות על חטאו. וכך גם בני משפחתו, אם ידעו על המעשה , קיבלו הזדמנות להחליט אם לשתף פעולה עם ההסתרה או לסרב להיות שותפים לפשע, בדומה לבנים של קורח שנמנעו מאסונם של אביהם ועדתו כשהתנערו ממעשיהם (השוו בין במדבר ט”ז: 23–33; כ”ו: 11).

הפתרון לפרשה הולך בכיוון ההפוך מזה שבו נכנסה והתפשטה האשמה בעם: אשמת הציבור כולו הולכת ומצטמצמת – מישראל לשבט, מהשבט למשפחה, מהמשפחה לבית האב, ומבית האב לאדם הבודד. מלבד אתור האשם, התהליך הזה גם מזכה את החפים מפשע וזהו חלק חשוב לא פחות מההליך המשפטי המדויק שאלוהים עצמו משמש בו כעד למעשים הנסתרים של עכן.

המתח בסיפור כמעט מורגש: אלוהים הולך וממקד את תשומת הלב בעכן. קשה שלא לתהות על עקשנותו של אדם שחושב שיוכל לחמוק מגילוי. אין דבר שנסתר מעיניו החודרות של ה’ (תהילים קל”ט: 1–16; דברי הימים ב’ ט”ז: 9) הוא מכיר היטב גם את מה שמוסתר בלב האדם (שמואל א’ ט”ז: 7; ירמיהו י”ז: 10; משלי ה’: 21).

שווה לשים לב גם לאופן שבו יהושע פונה לעכן: “בני”. הכינוי הזה לא רק מבטא את מעמדו הבכיר והמבוגר של יהושע כמנהיג, אלא גם מגלה את הרוח שבה ניגש הלוחם הגדול הזה להוציא את הדין לפועל, בגישה מלאה וחמלה כלפי עכן, גם כשנדרש לשפוט אותו. דרך הגישה הזו, יהושע משקף את אופיו הרך והאוהב של זה שבא אחריו, ישוע, עליו נכתב:

״הוא לא נהג מעולם בגסות, לא אמר לעולם מילה קשה שלא לצורך, ולעולם לא הכאיב לנפש רגישה. הוא לא מתח ביקורת על החולשות האנושיות. ואולם, הוא הוקיע באומץ את הצביעות, את חוסר האמונה ואת החטא. אך בשעה שהגה את תוכחותיו הנוקבות חנקו דמעותיו את קולו. הוא בכה על ירושלים, עירו האהובה, אשר סירבה לקבל אותו, שהרי הוא-הוא הדרך, האמת והחיים.״ — אלן ג’י. וייט, חמדת הדורות עמ’275.

`איך הידיעה שאלוהים יודע על כל מה שאתם עושים אפילו על הדברים הסמויים ביותר, משפיעה על איך שאתם חיים? איך זה בעצם אמור להשפיע על החיים שלכם?`