---
title: '“תְּנָה לִּי אֶת הָהָר הַזֶּה”'
date: 17/11/2025

---

`קראו יהושע 14:6-14, במדבר 14:24, במדבר 32:12, דברים 1:36 ולוקס 6:45. איך הייתם מתארים את הגישה של כלב ויהושע? מה המשמעות של ללכת אחרי ה’ בלב שלם?`

כלב מעולם לא שכח את ההבטחה שאלוהים נתן לו דרך משה שהוא יזכה להיכנס אל הארץ אשר רגליו דרכו בה (במדבר 14:24). ארבעים שנה לאחר מכן, הוא מתאר את הדיווח שהביא על הארץ במילים: “כַּאֲשֶׁר עִם־לְבָבִי” (יהושע 14:7). עדותו על הארץ נבעה מאמונה עמוקה ומתוך ביטחון מלא שבסיוע ובהכוונת אלוהים, עם ישראל יוכל לכבוש את הארץ.

בשונה מהדיווח של עשרת המרגלים האחרים, שנטעו פחד בלב העם, כלב הוכיח אמון מלא ונחישות לסמוך על הבטחותיו של אלוהים. כך אמר זאת במילותיו: “וְאָנֹכִי מִלֵּאתִי, אַחֲרֵי יְהוָה אֱלֹהָי” (יהושע 14:8) - ביטוי שמרמז על אמירה ארוכה יותר, כמו “מילאתי את ליבי ללכת אחרי ה’” או “הלכתי אחרי ה’ בלב שלם”.

לעומת אלו ששירתו אלים אחרים ולא שמרו אמונים לה’, כלב הקדיש את כל ליבו לאלוהים. הביטוי הזה אף חוזר פעמיים נוספות בהמשך הפרק, כדי להדגיש את נאמנותו הבלתי מתפשרת של כלב (יהושע 14:9, 14).

ההגדרה העצמית הזו תואמת בדיוק למה שאלוהים עצמו אמר עליו, שיש בו “רוח אחרת” (במדבר 14:24) אפילו בגיל 85, כלב המשיך להוות דוגמה חיה למה שאלוהים יכול לעשות דרך אנשים שמקדישים את ליבם לחלוטין לו ולמטרותיו. כלב הבין שהשטח שכל שבט יקבל בארץ ישראל תלוי ישירות בעוצמת האמונה שלהם ובנכונות שלהם לדרוש את הבטחות אלוהים, ולצעוד בביטחון על פני האדמה שהובטחה להם.

ההבטחות של אלוהים לא מתגשמות מעצמן, בלי קשר לרצון שלנו. הן דורשות אמונה ויחד איתה פעולה נחושה.

המילה “אוּלַי” (יהושע 14:12) יכולה לעיתים לבטא חשש או ספק, אך לרוב היא מביעה תקווה וציפייה למשהו טוב שעומד להתרחש (ראו גם בראשית 16:2; במדבר 22:6, 11; במדבר 23:3).

`אילו פשרות, גם הקטנות שבהן, עלולות למנוע מאיתנו ללכת אחרי ה’ בלב שלם?`