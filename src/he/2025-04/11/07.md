---
title:  לקריאה נוספת
date:  12/12/2025
---

קראו את אלן ג’י. וייט "חלוקת כנען" עמודים 467-478 מתוך אבות האומה ונביאי ישראל.

״על אף שחשוב לטפל בחטא ביד קשה, מצד שני חשוב לא פחות להימנע מהרשעת אדם שחטא ומגינויו על בסיס של חשדות לא מבוססים. החוכמה שהפגינו בני ראובן ורעיהם אמורה לשמש לנו מופת. בשעה שהם ביקשו במלוא הכנות לעורר עניין בקרב שבטיהם באמונת האמת, מעשיהם לא הוערכו נכונה והם זכו לביקורת נוקבת; אולם הם לא הביעו שום טינה. הם הקשיבו בנימוס ובאורך רוח לטענותיהם של אחיהם בטרם התגוננו, ולבסוף הסבירו באריכות את מניעיהם והוכיחו את חפותם. וכך, המחלוקת שהייתה עלולה להסתיים באסון יושבה בדרכי שלום. גם כאשר אדם המשוכנע בצדקתו מואשם בהאשמת שווא, בכוחו לנהוג בשלווה ובאיפוק ולהפגין התחשבות בזולת. אלוהים מכיר היטב את המצב הזה; כאשר אנשים אינם מפרשים נכונה דבר מה שעשינו או אמרנו, או שאינם מבינים אותנו כראוי, נוכל להפקיד את ענייננו בידיו בביטחון גמור. אין ספק שה' ינקה מאשמה ויצדיק את חסידיו השמים בו את מבטחם, כשם שחשף את חטאו של עכן בקרב מחנה ישראל. אנשים שרוח המשיח מפעמת בקרבם יהיו רחמנים ויפגינו טוב לב ואורך רוח. רצון האלוהים הוא שאחווה ואהבת אחים ישררו בקרב חסידיו. המשיח התפלל לפני שנצלב, וביקש שתלמידיו יהיו מאוחדים ויפעלו כאיש אחד כשם שהוא אחד עם האב, וזאת כדי שהעולם יאמין שאלוהים שלח אותו. תפילה נפלאה ונוגעת ללב זו מתייחסת לכל הדורות, ואף לימינו אנו; שכן המשיח אמר:״אוּלָם לֹא לְבַד בְּעַד־אֵלֶּה אָנֹכִי מַעְתִּיר לָךְ כִּי אִם־גַּם־בְּעַד הַמַּאֲמִינִים בִּי עַל־פִּי דְבָרָם״ (יוחנן יז:20). בשעה שאל לנו לוותר אפילו על עיקר אחד מעיקרי אמונת האמת, עלינו לחתור תמיד לאחדות זו, שכן היא היא ההוכחה להיותנו תלמידי המשיח.״ — אלן ג’י. וייט, אבות האומה ונביאי ישראל, עמ’440-441.

**שאלות לדיון**:

`כיצד יכולה האזהרה של שאול השליח ״יַחְשֹׁב אִישׁ אֶת־רֵעֵהוּ גָּדוֹל מִמֶּנּוּ״ (אל הפיליפיים ב’:3), לסייע לנו להימנע מחשדנות ושיפוטיות כלפי אחינו ואחיותינו?`

`מדוע אנו נוטים לעיתים להגיב בצורה מופרזת לסיטואציה, בשל כישלונות או טעויות מהעבר? כיצד ניתן להימנע מהרגל זה?`

`דונו במשמעות של הקשבה לדעותיהם של אחרים. כיצד ניתן לפתח תרבות של הקשבה בתוך הקהילה? (השוו עם יעקב א’:19).`

`אנו חיים בעולם שבו הדרישות מהחיים המקצועיים, מחויבויות המשפחה, משימות הקשורות לקהילה וחובות אחרות, עשויות להיראות מכבידות. כיצד עקרון “לעשות הכול כאילו לאלוהים” יכול לא רק להפוך אותנו לאחראים יותר, אלא גם להביא לנו שלוות נפש?`