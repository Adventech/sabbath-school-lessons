---
title:  חופשיים לשרת
date:  23/12/2025
---

כמנהיג נאמן ואמיתי, יהושע מכבד את רצונם החופשי של בני ישראל ורוצה שישרתו את ה’ מתוך אותה בחירה חופשית ולא מתוך כפייה. זוהי בדיוק הנקודה שמודגשת בשימוש המכוון בפועל “בחרתם” (ראו יהושע כ”ד: 22).בקטעים אחרים, הפועל בחר מתאר את בחירתו של אלוהים בבני ישראל (דברים ז’: 6–7; דברים י’: 15; דברים י”ד: 2). לעם ישראל יש את החירות לומר “לא” לאלוהים גם לאחר שנבחרו על ידו, אך צעד כזה יהיה חסר היגיון לחלוטין. בני ישראל יכולים לומר “כן” לאלוהים ולהמשיך לחיות, או להפנות לו עורף ולהפסיק להתקיים.

`כיצד הגיבו בני ישראל לקריאתו של יהושע? (יהושע כ”ד 16–18). מדוע לדעתכם יהושע הגיב כך לתשובתם? (יהושע כ”ד 19–21).`

בתשובתם החיובית והנחרצת, בני ישראל מכירים בכך שאלוהי אבותיהם הוא כעת גם “אלוהינו” (יהושע כ”ד: 17–18), והם מוכנים לעבוד אותו בנאמנות מוחלטת. לאחר הצהרה כה ברורה על נאמנותם, היינו מצפים ליהושע שיחזק אותם ויעודד אותם, אך לא כך קורה. במקום זאת השיחה בין יהושע לעם עוברת תפנית חדה. יהושע נראה כמי שמאמץ גישה של “סנגורו של השטן”, ועובר מלדבר על חסדי ה’ בעבר להזהיר את העם מפני אלוהים שקשה לשרתו.

יהושע יודע עד כמה דור יוצאי מצרים היה בלתי יציב, דור אשר הבטיח לעבוד את ה’ במילים דומות (שמות י”ט: 8, שמות כ”ד: 3, דברים ה’: 27), אך שכח את הבטחותיו כמעט מיד לאחר שהן נאמרו (שמות ל”ב חטא העגל). לכן, באמצעות רטוריקה חכמה, יהושע מנסה להבהיר לעם כמה דברים חשובים:

1. ההחלטה לשרת את אלוהים היא החלטה רצינית. היא חייבת לעצב את האומה כולה בהתאם להתגלות האלוהית. הברכות של הליכה בדרך זו ברורות, אך יש להבין גם את השלכותיה החמורות של אי-ציות. סליחת חטאים אינה זכות מובטחת לאדם, אלא נס של חסדו של אלוהים.
2. ההחלטה לעבוד את ה’ חייבת להיות אישית, ולא תוצאה של כפייה מצד מנהיג, אפילו אם המנהיג הוא יהושע עצמו.
3. על בני ישראל להבין כי אין ביכולתם לשרת את ה’ בכוחם בלבד. עבודת ה’ אינה מסתכמת בציות מכני למצוות הברית, אלא נשענת על מערכת יחסים אישית עם ה’ המושיע. (ראו שמות כ’: 1–2, דברים ה’: 6–7).