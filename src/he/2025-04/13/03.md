---
title: 'בכנות ובאמת'
date: 22/12/2025

---

`מה קרא יהושע לבני ישראל לעשות? (יהושע 24:14-15). מה פירוש לשרת את ה’ בכנות ובאמת?`

קריאתו של יהושע מבטאת בבירור את העובדה שעל  עם ישראל להחליט: האם, דרך נאמנותם לבוראם, ישמרו על ייחודם ויחיו בארץ, או שייטמעו בין עמי האלילים הרבים ויאבדו את זהותם, מטרתם ושליחותם. הבחירה נתונה בידיהם. קריאתו של יהושע מתמקדת בשני היבטים: על עם ישראל לירא את ה’ ולשרתו “בתמים ובאמת”.

יראת ה’ אין פירושה חיים של חרדה מתמדת או תחושת חוסר ביטחון רגשית. משמעותה היא יראה וכבוד הנובעים מהכרה בגדולתו האינסופית, קדושתו ועוצמתו של אלוהים מצד אחד, ומן הצד השני במוגבלותנו, חטאינו וחולשתנו. יראת אלוהים היא מודעות תמידית לדרישותיו, והכרה בכך שהוא לא רק אבינו שבשמים, אלא גם מלכנו הריבוני. מודעות כזו תוביל לחיים של ציות לאלוהים (ויקרא 19:14, ויקרא 25:17, דברים 17:19, מלכים ב’ 17:34). בעוד ש”יראה” מתארת את הגישה הפנימית הנדרשת מעם ישראל, התוצאה המעשית שלה היא שירות נאמן לה’.

השירות שנדרש מישראל מתאפיין בשני מושגים:

1. תָּמִים - לרוב משמש כתואר לשלמותו של קרבן, המסמל שלמות מוסרית ורוחנית.
2. אֱמֶת - מתאר נאמנות ויציבות. לרוב מתייחס לאלוהים, אשר אופיו מאופיין בנאמנות, הניכרת כלפי ישראל.

אדם נאמן הוא מי שאפשר לסמוך עליו, מי שראוי לאמון. בסופו של דבר, יהושע קורא לעם ישראל לגלות אותה נאמנות כלפי אלוהים כפי שהוא גילה כלפיהם במהלך ההיסטוריה שלהם. אין מדובר בציות חיצוני בלבד, אלא בהתמסרות פנימית מלאה, הנובעת מלב שלם.

חייהם של בני ישראל צריכים לשקף הכרת תודה על כל מה שעשה ה’ למענם וכך גם עלינו לנהוג ביחסנו לישוע כיום.

`מה המשמעות עבורכם של שירות ה’ “בתמים” ו”באמת”? אילו גורמים מסיחים את דעתכם ומונעים מכם התמסרות מלאה לאלוהים?`