---
title:  הייתם שם!
date:  21/12/2025
---

״וַיֶּאֶסֹף יְהוֹשֻׁעַ אֶת־כָּל־שִׁבְטֵי יִשְׂרָאֵל שְׁכֶמָה; וַיִּקְרָא לְזִקְנֵי יִשְׂרָאֵל וּלְרָאשָׁיו, וּלְשֹׁפְטָיו וּלְשֹׁטְרָיו, וַיִּתְיַצְּבוּ לִפְנֵי הָאֱלֹהִים״ (יהושע כ”ד: 1).

שכם הוא המקום שבו בנה אברהם מזבח עם הגעתו לארץ, ושם נתן לו אלוהים לראשונה את ההבטחה על הארץ (בראשית י”ב: 7). כעת, כאשר ההבטחות שניתנו לאברהם התגשמו, עם ישראל מחדשים את הברית עם אלוהים בדיוק במקום שבו ניתנה ההבטחה הראשונה. דבריו של יהושע מהדהדים את קריאתו של יעקב: ״ וְעַתָּה הָסִירוּ אֶת־אֱלֹהֵי הַנֵּכָר אֲשֶׁר בְּקִרְבְּכֶם״ (יהושע כ”ד: 23; השוו עם בראשית ל”ה: 2–4). כבר הגאוגרפיה של האירוע משדרת קריאה לנאמנות מוחלטת לה’, תוך דחייה של כל “אלים” אחרים.

`קראו יהושע כ”ד: 2–13. מהו המסר המרכזי של דברי אלוהים לבני ישראל?`

אלוהים הוא הנושא המרכזי של הסקירה ההיסטורית: “לקחתי”, “נתתי”, “שלחתי”, “הכיתי”, “עשיתי”, “הוצאתי אתכם”, “הצלתי אתכם”, ועוד. בני ישראל אינם גיבורי הסיפור, אלא מושא האלוהים. אלוהים הוא זה שיצר את עם ישראל. אילולא התערבותו בחייו של אברהם, גם צאצאיו היו נותרים בעבודת אלילים. קיומם של בני ישראל כעם אינו נובע מזכויותיהם של האבות, אלא הוא אך ורק פרי חסדו של אלוהים. העובדה שבני ישראל יושבים בארץ המובטחת אינה סיבה להתגאות, אלא דווקא הסיבה שבגינה עליהם לשרת את ה’.

בנאום ה’ ישנה תנועה החוזרת חמש פעמים בין “אתם” (הנוכחים) לבין “הם” (האבות). הדורות הקודמים והנוכחים בשכם נתפסים כיחידה אחת. יהושע מבקש להדגיש את מה שכבר הצהיר משה בדברים ה’: 3,  הברית לא נכרתה רק עם האבות, אלא גם עם כל מי שנוכח בעת נאומו של יהושע. רובם הגדול של השומעים לא חוו את יציאת מצרים באופן אישי. לא “כולם” עמדו בחורב. ובכל זאת, יהושע אומר כי כולם היו שם.

בקיצור, לקחי העבר חייבים להיות מופנמים על ידי כל דור מחדש. אלוהים שפעל למען האבות בעבר, מוכן לפעול גם למען הדור הנוכחי.

`כיצד נוכל, כקהילה, לפתח תחושת אחריות קולקטיבית טובה יותר, כלומר, להבין כי מעשינו משפיעים על כל חברי הקהילה?`