---
title:  ישוע הרחום
date:  21/01/2025
---

בברית החדשה משתמשים באותו סוג של דימויים כמו בתנ"ך כדי לתאר את חמלתו של אלוהים. שאול מתייחס לאב כאל "אב הרחמים ואלהי כל נחמה" (קורנ"ב א':3). יתר על כן, שאול מסביר באפסים ב':4 שאלוהים "מלא ברחמים" וגואל בני אדם "באהבתו הרבה".

במשלים שונים, ישוע עצמו משתמש שוב ושוב במונחים הכוללים את תחושות הבטן והקרביים (נכמרו רחמיו) כדי לתאר את חמלתו של האב (מתי י"ח:27, לוקס י':33, לוקס ט"ו:20). ואותה שפה שמתארת את החמלה האלוהית בתנ"ך ובברית החדשה משמשת גם בבשורות כדי לתאר את תגובות החמלה של ישוע למי שנמצא במצוקה.

`קראו מתי ט':36, מתי י"ד:14, מרקוס א':41, מרקוס ו':34 ולוקס ז':13. ראו גם מתי כ"ג:37. כיצד פסוקים אלו שופכים אור על הדרך שבה נרגש המשיח ממצוקת האנשים?`

שוב ושוב בבשורות, נאמר כי ישוע נתמלא רחמים למראה אנשים במצוקה. והוא לא רק חש חמלה, הוא התייחס גם לצרכים של האנשים.

וכן, ישוע גם קונן על עמו. אפשר לדמיין את הדמעות בעיניו של ישוע כשהוא משקיף על העיר - "ירושלים, ירושלים, ההורגת את הנביאים וסוקלת את השלוחים אליה, כמה פעמים חפצתי לקבץ את בניך כתרנגלת המקבצת את אפרוחיה תחת כנפיה ולא רציתם!" (מתי כ"ג:37). כאן אנו רואים שקינת המשיח תואמת היטב את זו של אלוהים המתוארת לאורך התנ"ך. למעשה, חוקרי מקרא רבים מציינים שהדימויים של ציפור המטפלת בגוזליה הם דימויים המשמשים רק לאלוהות במזרח הקדום. כאן, רבים רואים רמז לדימויים בספר דברים ל"ב:11 של אלוהים כנשר המרחף מעל, מגן ודואג לגוזליו.

`אין דוגמה טובה יותר לאהבת החמלה הגדולה של אלוהים אלינו מאשר ישוע עצמו – שנתן עצמו עבורנו בהפגנת האהבה האולטימטיבית. עם זאת, המשיח אינו רק דמותו המושלמת של אלוהים. הוא גם המודל המושלם של האנושות. כיצד נוכל לעצב את חיינו בהתאם לחיי המשיח, להתמקד בצרכים של אחרים, ובכך, לא רק להטיף לאהבתו של אלוהים אלא להראות אותה בדרכים מוחשיות?`