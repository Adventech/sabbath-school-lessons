---
title:  הגנת הרצון החופשי
date:  12/02/2025
---

על אף שאנחנו לא מבינים את דרכיו ומחשבותיו של אלוהים, הכתובים בכל זאת חושפים כמה דברים שעוזרים לטפל בבעיית הרוע. דרך אחת לטיפול בבעיה הלוגית של הרוע ידועה בשם הגנת הרצון החופשי. הגנת הרצון החופשי היא ההשקפה שהרוע הוא תוצאה של שימוש לרעה ברצון החופשי. אלוהים, אם כן, אינו אשם ברוע, כי הרוע הוא תוצאה של יצורים המנצלים לרעה את הרצון החופשי שאלוהים נתן לנו מסיבות טובות. אולם מדוע שאלוהים ייתן רצון חופשי שכזה? בהקשר זה, סי.אס לואיס כתב פעם כי "הרצון החופשי, למרות שהוא מאפשר את הרוע, הוא גם הדבר היחיד שמאפשר כל אהבה או טוב או שמחה שאפשר לקבל. עולם של רובוטים - של יצורים שעבדו כמו מכונות – לא יהיה שווה לברוא. האושר שאלוהים ייצר עבור יציר כפיו הנעלה-האדם, הוא האושר שבהתאחדות חופשית, מרצון, עימו ואחד עם השני. . . . ולשם כך הם חייבים להיות חופשיים." – Mere Christianity, עמ' 52.

`קראו בבראשית ב':16, 17. כיצד פסוקים אלה מציגים את החופש המוסרי שניתן לאדם וחוה?`

למה לצוות עליהם אם לא היה להם רצון חופשי מלכתחילה? אדם וחוה אכלו מן הפרי האסור, ומאז עולמינו מלא רוע. בבראשית ד', הפרק הבא אחרי סיפור החטא, רואים את ההשלכות הנוראיות של החטא ברצח של קין את הבל אחיו. סיפור החטא מראה כיצד השימוש לרעה ברצונם החופשי של אדם וחוה הביא חטא ורוע להיסטוריה של עולמנו.

לאורך כל הכתובים אנו רואים את המציאות של רצון מוסרי חופשי. (ראו דברים ז':12, 13, יהושע כ"ד:14, תהילים פ"א:11-14; וישעיהו ס"ו:4.) בכל יום בחיינו, במידה זו או אחרת, אנו עצמנו מפעילים את הרצון החופשי שניתן לנו על ידי הבורא שלנו. ללא רצון חופשי, לא היינו אנושיים ברי זיהוי. היינו יותר כמו מכונה, או אפילו רובוט חסר שכל.

`חברת סוני יצרה כלב רובוט, בשם Aibo.  הוא נראה כמו כלב אמיתי. הוא לא יכול לחלות, לחטוף פרעושים, לנשוך, להזדקק לטיפול רפואי, ולהשיר פרווה. האם הייתם מחליפים את כלב הבשר ודם שלכם בAibo? אם לא, איך בחירתכם עשויה לעזור לכם להבין טוב יותר מדוע אלוהים ברא אותנו כפי שהוא ברא, בעלי רצון חופשי - למרות הסיכונים?`