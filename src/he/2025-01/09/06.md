---
title: 'טבעו של הסכסוך הקוסמי'
date: 27/02/2025

---

ראינו כמה קטעים המלמדים סכסוך קוסמי בין אלוהים לשטן. אבל איך בכלל יתכן עימות כזה? איך יכול מישהו להתנגד לאל הכל יכול? אם הסכסוך הקוסמי היה על רקע כוח צרוף, הוא היה נגמר לפני שהתחיל. הוא חייב להיות מסוג אחר. אכן, הכתוב מגלה שהקונפליקט הוא מחלוקת על אופיו של אלוהים - עימות על האשמות לשון הרע שהעלה השטן נגד אלוהים, כי (בין היתר) הוא לא לגמרי טוב ואוהב. אי אפשר להביס טענות כאלה בכוח אלא בעזרת השוואה בין שתי הדמויות המתחרות.

"אלוהים יכול לנהוג בחטא אך ורק באמצעות הצדק והאמת, ואילו לרשות השטן  עומדים כלים שנבצר מאלוהים להשתמש בהם: חנופה והונאה. השטן דיבר עם המלאכים, ניסה לסלף את דבר ה' ולהציג באור שגוי את תוכנית ממשלת ה', בטענה שאלוהים אינו הוגן בכך שהוא מטיל חוקים וכללים על דרי השמיים; שבאמצעות דרישתו של ה' לכניעה ולציות מברואיו, הוא מבקש אך ורק להאדיר את עצמו. לפיכך, יש להראות לדרי השמיים ולדרי העולמות האחרים כי ממשלת ה' צודקת והוגנת היא, וכי תורת ה' כלילת השלמות היא. השטן העמיד פנים כאילו הוא עצמו ביקש לקדם את רווחת היקום. אופיו האמיתי של פורע חוק זה, שביקש לחמוס את השלטון, ותכליתו האמיתית, חייבים להיחשף ולהיות גלויים ומובנים לכול. רק הזמן יגלה את פרצופו האמיתי של השטן באמצעות מעשיו הרעים." - אלן ג'י ווייט, העימות הגדול, ע40:231.

`קראו יוחנן 8:44, 45 לאור התגלות 12:7-12. מה חושפים קטעים אלה על דמותו של השטן והאסטרטגיה שלו?`

תוכניתו של השטן מלכתחילה הייתה לנסות לגרום ליצורים להאמין שאלוהים לא היה באמת צודק ואוהב ושתורתו מעיקה ופוגענית.

אין פלא שישוע מתייחס לשטן כאל "שקרן ואבי השקר" (יוחנן 8:44). לעומת זאת, ישוע בא "להעיד על האמת" (יוחנן 18:37) ולהתמודד ישירות עם השקרים וההשמצות של השטן, להביסו ובסופו של דבר להשמיד אותו ואת כוחו (יוח"א 3:8, עברים 2:14).

התגלות 12:9, 10 מזהה את השטן בתור (1) ה"נחש הקדמוני"  (2) כמי שמאשים בבית הדין השמימי את עם אלוהים, ו- (3) כשליט הדרקון שמטעה את העולם. המילה היוונית שתורגמה ל"שטן" פירושה רק "משמיץ", ומראה שוב שטבעו של הסכסוך הוא על אמונות, כולל אמונות לגבי אופיו של אלוהים.