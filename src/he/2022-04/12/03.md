---
title: 'גופנו - היכל ה'''
date: 12/12/2022

---

התיאורייה הדואלית של גוף בן תמותה בנפש אלמותית גרמה להיווצרות תיאוריות מגוונות באשר לגוף האנושי. לדוגמה, עבור הפילוסופים ביוון העתיקה, גוף האדם היה נחשב ל"כלא" עבור הנשמה, הנחלצת ממנו בעת מותו של האדם. בהשפעת קונספט פגאני זה, מאמינים רבים בישוע רואים היום בגוף האדם מעין דיור זמני עבור הנשמה הנצחית, שתשוב ותתאחד עם הגוף בתחיית המתים.

בניגוד לכך, הפנתאיסטים רואים את הגוף האנושי כאלוהי, שהרי לתפיסתם אלוהים מזוהה עם היקום. עבורם, כל מה שקיים הוא אלוהים וגוף האדם הוא חלק מאותו חומר אלוהי אוניברסלי. מאחר ואנו מוקפים בתיאוריות סותרות רבות בנושא זה, עלינו להישאר איתנים באמונתנו במה שהכתובים מלמדים אותנו לגבי טיבו של האדם.

`קראו קורינתים א' 6:19,20 וקורינתים א' 10:31. כיצד יכולה ההבנה שגופנו "הוּא הֵיכָל שֶׁל רוּחַ הַקֹּדֶשׁ" להשפיע לטובה על אורח חיינו?`

אדם וחווה נבראו שניהם בצלם אלוהים (בראשית 1:26,27), שהשתקף לא רק באופיו של האדם, אלא גם בהיבט הפיזי שלו. ואולם, משום שצלם זה נפגם בשל החטא, תכלית הגאולה היא שחזור בני האנוש למצבם המקורי, כולל בהיבט של בריאות הגוף, במידת האפשר לישויות שנבצר מהן לאכול מעץ החיים.

שחזור זה הוא תהליך הנמשך לאורך כל חייו של האדם ושיושלם אך ורק בביאתו השנייה של המשיח, כשהגוף "הַכָּפוּף לְכִלָּיוֹן יִלְבַּשׁ אַל־כִּלָּיוֹן וְזֶה הַכָּפוּף לַמָּוֶת יִלְבַּשׁ אַלְמָוֶת" (קורינתים א' 15:53).

יוחנן השליח כתב לחברו גאיוס: "חֲבִיבִי, אֲנִי מִתְפַּלֵּל שֶׁיִּהְיֶה לְךָ טוֹב בַּכֹּל וְתִהְיֶה בָּרִיא, כְּשֵׁם שֶׁטּוֹב לְנַפְשְׁךָ" (יוחנן ג' 1:2).

אם אנו מכירים בכך שהאדם הוא ישות בלתי ניתנת לחלוקה ושעל הרוחניות לחדור לכל תחומי חייני, אזי עלינו לראות גם את בריאות גופנו כחובה דתית. עלינו לאמץ את עיקרון הכתובים - "וּבְכֵן אִם תֹּאכְלוּ אוֹ תִּשְׁתּוּ, אוֹ כָּל מַה שֶּׁתַּעֲשׂוּ - עֲשׂוּ אֶת הַכֹּל לְמַעַן כְּבוֹד אֱלֹהִים" (קורינתים א' 10:31). ועם זאת, בל נשכח שאנחנו עדיין חיים בעולם שבו אנשים טובים יכולים לעשות את מיטבם בתחום זה, ובכל זאת לסבול מתוצאות הטבע האנושי החוטא ומהסביבה הפגומה שבה אנו חיים. לכן, עלינו לסמוך על אלוהים, לעשות כמיטב יכולתנו ולהשאיר את התוצאות בידו של אלוהים.