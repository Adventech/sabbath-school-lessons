---
title:  מוכנים לביאתו
date:  15/12/2022
---

אנו חיים בעולם מטורף עם יותר מדי צרכים מלאכותיים והסחות דעת מושכות! אם לא ניזהר, הם יכולים למלא את כל זמננו ולשבש את סדר הערכים שלנו. לא מדובר פה בתוצר לוואי של עולם-הסייבר הגלובלי שלנו; המאמינים מכל הזמנים היו צריכים במידה כזו או אחרת להיות ערניים ולהישמר מניסיונותיו של השטן להסיח את דעתם ממה שבאמת חשוב בחיים. הרי, מי לא נמצא בסכנה להסיט את מבטו מאלוהים ולהשתקע בדברים גשמיים וחושניים, שבסופו של יום לא רק שלא יניבו לנו סיפוק אמיתי, אלא גם יובילו לחורבננו הרוחני?

`קראו כיפא ב' ג' 14 ויוחנן א' ג' 1-3. איזה הבדל אתם רואים בין "להתכונן" לביאתו השנייה של המשיח לבין "להיות באמת מוכנים" לאותו אירוע נשגב?`

לעיתים קרובות, מושג ה"התכוננות" לביאתו של ישוע הופך למעשה לתירוץ לדחיינות. מושג זה יכול בקלות להפוך אותנו לשאננים ולגרום לנו לומר בדומה לעבד הרע - "אֲדוֹנִי מִתְמַהְמֵהַּ" (מתי כ"ד 48).

`קראו תהלים צ"ה 7,8, עברים ג' 7,8,15 ועברים ד' 7. מדוע כה חיוני לא לדחות, אלא להיות מוכנים עכשיו לביאתו של ישוע על פי פסוקים אלו?`

מנקודת מבט מקראית, זמן הישועה הוא תמיד "היום" ולעולם לא "מחר" (ראו תהלים צ"ה 7,8, עברים ג' 7,8,15, עברים ד' 7). יתרה מכך - אילולא נעבור חווייה אותנטית של חזרה בתשובה, תמיד נמשיך להיות מי שאנו היום. הזמן עצמו אינו מחזיר בתשובה את האדם. אדרבא, אם איננו גדלים בחסד באופן תמידי ואיננו מתאמצים להתקדם בחיי האמונה, הנטייה תהיה לסגת ולהפוך להיות קשי עורף, סקפטים, ציניים ולבסוף גם לא מאמינים.

אם כן, אפשר לומר שכל יום מסמל את חיינו בזעיר אנפין. לכן, עלינו להתכונן לעתיד בעזרת ה', אבל עלינו גם להיות כל יום מוכנים לביאתו של המשיח - במיוחד לאור העובדה שאנו חיים בעולם מסוכן וכל יום יכול להיות היום האחרון שלנו עלי אדמות.

`כיצד אתם יכולים לוודא שהייתם מוכנים לביאתו של המשיח אילו הוא היה חוזר היום? שוחחו בכיתת שיעור השבת.`