---
title: 'הדרכת הרוח'
date: 14/12/2022

---

רוח הקודש הוא הסוכן העוצמתי של אלוהים, היוצק את אהבתו של ה' בליבנו (רומים 5:5), המנחה אותנו לחוויית הישועה (יוחנן 16:7-11), המדריך אותנו אל כל האמת (יוחנן 16:13) והמעצים אותנו כדי למלא את משימתנו להפיץ את הבשורה (מעשי השליחים 1:8). מאחר ורוח הקודש מתנגד לפעולות השטן להשחתה המוסרית של האדם, לא פלא שהשטן עצמו מנסה בכל דרך אפשרית לעוות את הבנתנו לגבי טיבו ומלאכתו של רוח ה'. בעוד שאחדים שוללים את אישיותו, אחרים מדגישים את מתנותיו לעומת כוחו לשינוי האופי.

`קראו מעשי השליחים 8:4-24. שמעון המכשף משומרון ביקש לקבל את מתנות רוח הקודש ללא התחדשות רוחנית. כיצד באה לידי ביטוי אותה גישה גם בימינו?`

ילדי אלוהים מודרכים על ידי רוח הקודש (רומים 8:14) אל כל האמת בדבר ה' (יוחנן 16:13, 17:17). אזהרתו של ישוע היא חד-משמעית: "לֹא כָּל הָאוֹמֵר לִי 'אֲדוֹנִי, אֲדוֹנִי' יִכָּנֵס לְמַלְכוּת הַשָּׁמַיִם, אֶלָּא הָעוֹשֶׂה אֶת רְצוֹן אָבִי שֶׁבַּשָּׁמַיִם. רַבִּים יֹאמְרוּ אֵלַי בַּיּוֹם הַהוּא: 'אֲדוֹנִי, אֲדוֹנִי', הֲלֹא בְּשִׁמְךָ נִבֵּאנוּ וּבְשִׁמְךָ גֵּרַשְׁנוּ שֵׁדִים וּבְשִׁמְךָ עָשִׂינוּ נִפְלָאוֹת רַבּוֹת'. אָז אוֹדִיעַ לָהֶם: 'מֵעוֹלָם לֹא הִכַּרְתִּי אֶתְכֶם, סוּרוּ מִמֶּנִּי עוֹשֵׂי רֶשַׁע'." (מתי 7:21-23). זאת אומרת שרוח הקודש לעולם לא ירחיק אותנו מדבר אלוהים - שנכתב בהשראתו - אלא תמיד ידריך אותנו בהתאם לכתובים.

אותו רוח הקודש המדריך אותנו אל האמת גם מעודד אותנו להוביל אחרים אל אותה אמת נפלאה (מתי 28:18-20) ומבטיח שיעזור לנו במשימה קדושה זו. על כן, עלינו לכרוע ברך מדי בוקר לפני ה' ולחדש את שבועת הקדשתנו אליו. אם נעשה זאת, הוא יעניק לנו את נוכחותו של רוח הקודש עם כוחו המרענן והמקדש.

ובכן, עלינו להיות תמיד ערניים ופתוחים להדרכתו על ידי בחירתנו היומיומית לעשות את רצונו ולהימנע מן הרע. רק כשנשתדל בעזרת ה' לחיות על פי דברו של אלוהים נוכל לקבל את כוחו של רוח הקודש בחיינו, על פי הבטחתו של ה'.

`מדוע כה חשוב שנתפלל כל בוקר ונבקש שאלוהים יפתח את לבבנו להדרכתו של רוח הקודש בחיינו?`