---
title: 'בן האלמנה מנעים'
date: 25/10/2022

---

הכתובים מספרים לנו שישוע "הִתְהַלֵּךְ בָּאָרֶץ כְּשֶׁהוּא עוֹשֶׂה חֶסֶד וּמְרַפֵּא אֶת כָּל הַנִּדְכָּאִים תַּחַת יַד הַשָֹטָן, כִּי אֱלֹהִים הָיָה אִתּוֹ" (מעשי השליחים 10:38). ואכן, כל הבשורות מלאות בסיפורים על שירותו של ישוע למען הנזקקים והמדוכאים, דבר שגרם ברבות הימים ללא מעט יהודים להאמין בישוע כמשיח ישראל.

"היו כפרים שלמים שלא נשמעה בהם אפילו אנחה חולי אחת, שכן ישוע עבר דרכם וריפא את החולים. פועלו של ישוע העיד על כך שהוא המשיח שנמשח בידי ה'. אהבה, חסד וחמלה נגלו בכל מעשה שעשה בחייו; לבו יצא באהדה וחמלה אל הבריות. הוא לבש בשר ודם ואף את טבע האדם, וזאת על מנת שיוכל להבין את צורכיהם של בני האדם. האנשים העניים ביותר או הפחותים ביותר לא חששו לבוא לפניו. אפילו ילדים קטנים הוקסמו ממנו" (אלן ווייט, הדרך אל המשיח ע40:9).

`קראו לוקס 7:11-17. איזה הבדל חשוב קיים בין תחייה זו לבין שתי התחיות שלמדנו עליהן בשיעור של אתמול?`

בעת שירותו בגליל, ישוע ריפא חולים וגירש שדים. פעם הוא וחסידיו התקרבו לשערי העיר נעים כשלפתע עבר משם מסע לוויה. בארון המתים הפתוח שכב בנה היחידי של אלמנה שהתייפחה מייאוש ומחוסר נחמה. רחמיו של ישוע נכמרו עליה והוא פנה אליה באומרו: "אל תבכי!" לאחר מכן, הוא פנה לבנה ששכב בארון המתים וציווה עליו: "בחור, הריני אומר לך - קום!" הנער חזר לחיים וישוע "נתן אותו לאמו" (לוקס 7:13-15). נוכחותו של ישוע שינתה את המצב בצורה מוחלטת, ורבים מן האנשים שהיו עדים לאותו נס ידעו לא רק שקרה דבר פלאי, אלא גם שמישהו מדהים (שהם קראו לו 'נביא גדול') היה בקרבם.

גם האלמנה הפיניקית (מלכים א' 17:8-24) וגם האישה השונמית (מלכים ב' 4:18-37) ביקשו עזרה - מאליהו ואלישע בהתאמה. ואולם, לאלמנה מנעים ישוע עזר מבלי שהיא תבקש ממנו דבר. זאת אומרת שאלוהים דואג לנו גם כשאנחנו לא מסוגלים או מרגישים לא מספיק ראויים כדי לבקש את עזרתו. המשיח ראה את הבעיה והתמודד אתה - כל כך אופייני לישוע במהלך כל שירותו!

`"זֹאת הִיא עֲבוֹדַת אֱלֹהִים טְהוֹרָה וּתְמִימָה לִפְנֵי אֱלֹהִים אָבִינוּ: לִפְקֹד אֶת הַיְתוֹמִים וְהָאַלְמָנוֹת בְּצָרָתָם" (יעקב 1:27). למרות שמן הסתם לא נצליח לחולל ניסים כמו ישוע, מה אנו יכולים לעשות כדי לשרת את אלה שסובלים סביבנו?`