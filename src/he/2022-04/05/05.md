---
title:  בתו של יאיר
date:  26/10/2022
---

תחיות המתים שלפני מותו ותחייתו של ישוע עצמו לא היו מוגבלות לקבוצה אתנית אחת או למעמד חברתי מסוים. משה היה אולי המנהיג האנושי הגדול ביותר שהיה אי פעם לעם של אלוהים (דברים ל"ד 10-12). בניגוד לכך, האלמנה הפיניקית הענייה אפילו לא הייתה יהודייה (מלכים א' י"ז 9). השונמית הייתה אישה מכובדת מאוד בעירה (מלכים ב' ד' 8), אבל גם היא לא הייתה מבני ישראל. לאלמנה מנעים היה רק בן אחד, והיא הייתה ככל הנראה תלויה בו כלכלית (לוקס ז' 12). יאיר מצדו היה אחד מראשי בית הכנסת - כנראה מכפר נחום (מרקוס ה' 22). על אף מעמדם החברתי והרקעים התרבותיים השונים שלהם, כולם התברכו על ידי כוחו המחייה של אלוהים.

`קראו מרקוס ה' 21-24, 35-43. מה אנו לומדים על המוות ממילותיו של ישוע - "הַיַּלְדָּה לֹא מֵתָה. הִיא רַק יְשֵׁנָה" (מרקוס ה' 39)?`

בתו בת השתים עשרה של יאיר שכבה במיטתה, כי הייתה חולה במחלה קשה. לכן, יאיר הלך לישוע והתחנן לפניו שיבוא לביתו ויניח את ידיו המרפאות על בתו. ישוע הסכים להתלוות אליו, אך לפני שהספיקו להגיע לשם, כמה אנשים מביתו כבר הביאו לו את הבשורה הנוראה מכל: "בִּתְּךָ מֵתָה, לָמָּה תַּטְרִיחַ עוֹד אֶת הָרַב?" (מרקוס ה' 35) ואולם, ישוע פנה אליו מיד ואמר לאב השכול: "אַל תִּפְחַַד; רַק הַאֲמֵן!" (פסוק 36)

ואכן, כל מה שנשאר לו לעשות באותם רגעים היה רק לסמוך באופן מוחלט על התערבותו של אלוהים.

בהגיעם לביתו של האיש, ישוע אמר לאנשים שבכו וייללו: "מָה אַתֶּם הוֹמִים וּבוֹכִים? הַיַּלְדָּה לֹא מֵתָה. הִיא רַק יְשֵׁנָה" (מרקוס ה' 39). כולם החלו ללעוג לו, (1) כי הם ידעו בוודאות שהיא כבר מתה, ו-(2) כי הם לא הבינו עד הסוף את משמעות מילותיו.

"המטפורה המנחמת של ה"שינה" במקום ה"מוות" הייתה מטבע לשון המועדף על ישוע כשדיבר על חוויה זו (מתי ט' 24, לוקס ח' 52, יוחנן י"א 11-15). המוות הוא שינה, אך הוא שינה כה עמוקה, שרק הבורא הנשגב יכול להעיר אותנו ממנה, שכן לו בלבד ישנם מפתחות הקבר" (ראו התגלות א' 18; השוו עם יוחנן ג' 16, רומים ו' 23) - The SDA Bible Commentary, vol. 5, p. 609.

לאחר תחייתה של הילדה, אלה שהיו עדים לנס זה "נִתְמַלְּאוּ תִּמָּהוֹן גָּדוֹל" (מרקוס ה' 42). לא פלא! המוות נדמה לנו כעת כתהליך סופי, מוחלט ובלתי הפיך. אין ספק שתחייה זו שהם היו עדים לה הייתה עבורם חוויה משנה חיים!

`מילותיו של ישוע - אַל תִּפְחַַד; רַק הַאֲמֵן (מרקוס ה' 36) - עדיין משמעותיות גם עבורנו היום. כיצד אנו יכולים ללמוד להמשיך להאמין באלוהים, יהיו נסיבות חיינו קשות ככל שיהיו?`