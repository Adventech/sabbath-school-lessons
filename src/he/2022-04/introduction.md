### סוגיית המוות: תקווה לעתיד
 
אלוהים ברא את האדם כדי שייהנה מחיי נצח מאושרים ומיחסים מלאי תוכן ואהבה עמו ועם הבריות כולן. אך יחסים אלו נפגעו בהופעתו המסתורית של החטא בחצרות השמיים (ישעיהו י"ד 12-15, יחזקאל כ"ח 12-19, התגלות י"ב 7-12) ולאחר מכן בנפילתם של אדם וחווה (בראשית ג' 1-19, רומים ה' 12). למרבה הצער, המוות פגע לא רק במין האנושי, אלא גם בבריאה כולה. אנו עדים גם כיום להבעותיו השונות של המוות - בנשירת העלים, בקמילת הפרחים באגרטלים, במותן בייסורים של חיות המחמד החפות מפשע שלנו ובמות יקירינו, שנלקחים מאיתנו בצורה כה אכזרית. עולמנו מלא בסבל ובדמעות לא מנוגבות.

מאז ומעולם, מתוך כמיהה עמוקה לעולם טוב יותר, בני האדם ציירו לעצמם "גני עדן" שונים, שבהם היו רוצים לחיות. לדוגמה, ב-1933, הסופר האנגלי ג'יימס הילטון השיק את ספרו "האופק הנעלם" שמספר שנים מאוחר יותר הפך לסרט עם אותו שם. הסרט מתאר את מצוקתם של נוסעי מטוס שנשאר ללא דלק והתרסק בהרי ההימלאיה המושלגים. הטייס נספה, אך מעט הנוסעים ששרדו חולצו מבין שרידי המטוס ולוו על ידי קבוצת טיבטים לעמק מדהים בשם שנגרי-לה. במקום מבודד זה, המנותק מהעולם החיצוני, התושבים חיו להם חיים כמעט נצחיים בהרמוניה מלאה ובשמחה, מלאי אהבה וחכמה. כמובן, הכל דמיוני לחלוטין.

כיצורים אנושיים בני תמותה, אנו זקוקים לביטחון בהווה ולתקווה לעתיד. כפי שאמר בצדק התיאולוג השוויצרי אמיל ברונר, "כמו החמצן לריאות - כך התקווה למשמעות החיים האנושיים. טול את החמצן מהאדם והוא ימות בחנק; קח את התקווה מהאנושות והיא תישאר בלי אוויר, תיפול בייאוש ותסבול משיתוק הכוחות השכליים והרוחניים, בשל תחושת חוסר המשמעות והתכלית של הקיום. כפי שגורל האורגניזם האנושי תלוי בסיפוק החמצן, כך גורל האנושות תלוי בסיפוק התקווה" - Emil Brunner, Eternal Hope (London: Lutterworth Press, 1954), p. 19. ואכן, התקווה המקראית מחזיקה אותנו במשברים הקיומיים הקשים ביותר שאנו מתמודדים איתם במסע שלנו לחיי הנצח.

בניגוד מוחלט לעמק שנגרי-לה הפיקטיבי מהסרט "האופק הנעלם", תקוותנו לחיי עולם אינה גורמת לנו ללכת "אַחֲרֵי אַגָּדוֹת מְחֻכָּמוֹת" (כיפא ב' א' 16), אלא מושתתת על הבטחותיו הנאמנות של אלוהים לגבי עולם חדש ללא דמעות, סבל ומוות (התגלות כ"א 1-5). הבטחה יקרה זו עוררה השראה בקרב השליחים וטופחה על ידי אינספור מאמינים במרוצת ההיסטוריה. אותה תקווה, שלא איבדה מכוחה, מעניקה משמעות ותכלית גם לחיינו כיום. היא מאפשרת לנו להביט קדימה בביטחון ומאששת לנו את האמונה שכל יקירינו שמתו במשיח יקומו לתחייה וינחלו חיי עולם.

שיעורי השבת של הרבעון הנוכחי עוסקים בסוגייה מהותית הקשורה לעימות הגדול בין הטוב לרע מנקודת המבט של שני נושאים מרכזיים. הנושא הראשון הוא מקורם וקיומם המתמשך של החטא והמוות, והשני הוא מאמצו המתמיד של אלוהים לפתור בעיות אלו ולהחזיר את העולם למצבו המקורי המושלם. השיעורים ישימו דגש מיוחד על טבעו בן התמותה של בני האנוש ועל העובדה שרק התחייה תביא אותנו למצב של אלמוות. למעשה, אל לנו לפחד מן המוות, שהרי המשיח מת בשבילנו וניצח את כוח המוות, ומחזיק את "מַפְתְּחוֹת שְׁאוֹל וָמָוֶת" (התגלות א' 18). אם כן, ברבעון הנוכחי נחקור את הנושא הכואב של המוות, אך דרך עדשות התקווה שאנו מקבלים דרך המשיח.

ד"ר אלברטו טים, מאוניברסיטת אנדריוס, הינו מנהל שותף של אלן ווייט אסטייט, וחבר בוועדת המכון לחקר המקרא (BRICOM) ושל ועדת המכון לחקר כדור הארץ (GRICOM). לפני כן הוא כיהן כנשיא הסמינר התיאולוגי האדוונטיסטי הלטינו-אמריקני  LATS