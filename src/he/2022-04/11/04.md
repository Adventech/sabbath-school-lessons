---
title:  גלגול נשמות
date:  06/12/2022
---

המושג הפגאני של הישארות הנפש מהווה הבסיס לתיאורייה לא מקראית נוספת - זו של גלגול הנשמות או של טרנסמיגרציית הנפש. תיאוריה זו אומצה על ידי מספר דתות מרכזיות בעולם. בעוד שרוב הנוצרים מאמינים בקיומה של נשמה אלמותית העולה לגן עדן או יורדת לגיהנום לאחר המוות, המאמינים בגלגול הנשמות סבורים שנשמה אלמותית זו עוברת מחזורים רבים של מוות ולידה כאן עלי אדמות.

עבור חלק ממאמינים אלו, גלגול הנשמות נחשב לתהליך של גדילה רוחנית, המאפשר לנפש להגיע לרמות גבוהות יותר של ידע ומוסריות במסעה אל השלמות. על פי ההינדואיזם, הנשמה עוברת רצף פרוגרסיבי של מצבים תודעתיים (המכונים 'samsara') המחולקים לשש קטגוריות של יצורים חיים: יצורים ימיים, צמחים, זוחלים וחרקים, ציפורים, בעלי חיים ויצורים אנושיים, כולל יצורים שמימיים.

`קראו עברים ט' 25-28 וכיפא א' ג' 18. אם ישוע מת "פַּעַם אַחַת" (עברים ט' 28, כיפא א' ג' 18) וגם על כל בני האדם "נִּגְזַר [...] לָמוּת פַּעַם אַחַת" (עברים ט' 27), מדוע אפילו חלק מהמאמינים בישוע דוגלים ברעיון גלגול הנשמות בצורה כזו או אחרת?`

רבים מאמינים לא במה שהם אמורים להאמין, אלא במה שנוח להם להאמין. אם תיאורייה מסוימת מביאה להם שלווה ונוחות, די להם בכך כדי לסגור עניין באותו נושא. אך עבור מי שבוחר לקחת את הכתובים ברצינות הראויה להם, תורת גלגול הנשמות חסרת שחר ומשוללת כל יסוד.

ראשית, תיאורייה זו סותרת את התורה המקראית על טיבה בת התמותה של ה"נשמה", וגם את התורה לגבי תחיית המתים (תסלוניקים א' ד' 13-18).

שנית, תורה זו שוללת את דוקטרינת הישועה על ידי האמונה באמצעות מעשה הגאולה של ישוע המשיח (אפסים ב' 8-10) ומחליפה אותה במעשים אנושיים.

שלישית, תיאורייה זו סותרת את תורת הכתובים שלפיה גורלו הנצחי של האדם נקבע על ידי החלטותיו במהלך חייו היחידים שהוא זוכה להם עלי אדמות (מתי כ"ב 1-14, כ"ה 31-46).

רביעית, תפיסה זו ממעיטה במשמעות וברלוונטיות של ביאתו השנייה של ישוע (יוחנן י"ד 1-3). וחמישית, תיאורייה זו מציעה שלאדם ישנן הזדמנויות לתיקון עצמי גם לאחר המוות, תורה הסותרת את הכתובים באופן מוחלט (עברים ט' 27). במילים ספורות, לרעיון גלגול הנשמות אין כל מקום באמונתנו במשיח.