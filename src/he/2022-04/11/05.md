---
title:  העלאה באוב ופולחן המתים
date:  07/12/2022
---

המילה "נקרומנציה" [באנגלית necromancy] (העלאה באוב או דרישה אל המתים) מקורה בשתי מילים יווניות - nekros (מת) ו-mantia (ניבוי/חיזוי עתידות). הטקס של העלאה באוב היה נהוג כבר בתקופה העתיקה ונועד לתקשר עם נשמות המתים כדי להשיג מידע, לרוב לגבי אירועים עתידיים.

באשר לפולחן המתים (המכונה גם "פולחן אבות"), הוא מנהג הסגידה לאבות המשפחה המתים, הנחשבים לבעלי השפעה על גורלם ועל עתידם של החיים. מנהגים פגאניים אלו יכולים להיות אטרקטיביים מאוד עבור המאמינים בהמשך קיומם של המתים, המתגעגעים ליקיריהם שנפטרו.

`קראו שמואל א' כ"ח 3-25. אלו לקחים נגד התקשורת עם המתים ניתן להפיק מחוויתו של שאול עם בעלת האוב מעין דור?`

התורה הייתה חד-משמעית לגבי העובדה שכל הקוסמים, המכשפים, המעלים את רוחות המתים ומגידי העתידות בתיאוקרטיה הישראלית העתיקה נחשבו לתועבה בעיני ה' שענשם הוא מוות בסקילה (ויקרא י"ט 31, כ' 6,27; דברים י"ח 9-14). למעשה, דווקא על סמך מצוות אלו הרג שאול את כל המדיומים בארץ (שמואל א' כ"ח 3,9).

ואולם, לאחר שה' דחה אותו, שאול עצמו נסע לעיר הכנענית עין דור כדי לפנות למכשפה המעלה את רוחות המתים (שמואל א' כ"ח 6,7,15; השוו עם יהושע י"ז 11, תהלים פ"ג 10). הוא ביקש ממנה להעלות מן המתים את הנביא שמואל, שהופיע לכאורה ושוחח עם שאול (שמואל א' כ"ח 13-19). רוח מתעתעת זו, שהתחזתה לנביא שמואל, אמרה לשאול: "מָחָר אַתָּה וּבָנֶיךָ [תהיו] עִמִּי" - כלומר תמותו בקרב (שמואל א' כ"ח 19).

ואולם, בעצם הרגע בו היא חזתה את מותו של שאול, רוח מטעה זו - בכך שנטלה את צורתו של שמואל - איששה את תורת השקר של אלמותיות הנרכשת של הנפש. הייתה זו הטעיה עוצמתית מאוד, ושאול היה צריך להיות עירני וחכם יותר ולא להתעסק בדברים חמורים שהוא עצמו אסר קודם לכן.

מאתיים שנה לאחר מכן, הנביא ישעיהו כתב: "וְכִי-יֹאמְרוּ אֲלֵיכֶם: דִּרְשׁוּ אֶל-הָאֹבוֹת וְאֶל-הַיִּדְּעֹנִים, הַמְצַפְצְפִים וְהַמַּהְגִּים - הֲלוֹא-עַם אֶל-אֱלֹהָיו יִדְרֹשׁ? בְּעַד הַחַיִּים אֶל-הַמֵּתִים?! לְתוֹרָה וְלִתְעוּדָה אִם-לֹא יֹאמְרוּ כַּדָּבָר הַזֶּה, אֲשֶׁר אֵין-לוֹ שָׁחַר" (ישעיהו ח' 19,20; ראו גם י"ט 3).

`כמה פעמים קורה לנו שבמצבי לחץ מקבלים החלטות מוטעות ביודעין? מדוע האמונה, התפילה וציות לדבר אלוהים הם המגן היחידי שלנו כנגד עצמנו?`