---
title: 'התחזות והתגלויות כוזבות אחרות'
date: 08/12/2022

---

תופעה דומה לנקרומנציה היא התחזותם של השדים לאנשים מתים או התגלויות דמוניות אחרות. התחזות זו יכולה לבוא לידי ביטוי בצורה של חבר משפחה, חבר או אדם אחר שמת. הן המראה החיצוני והן קולה של אותה דמות דומים עד מאוד לאלו של המת. השטן ישתמש בכל אותם מעשי הונאה כדי להוליך שולל את אלה שלא מספיק מעוגנים בדבר אלוהים.

אלן ווייט מזהירה: "הרוחות הרעות הללו המתחזות לשליחים סותרות את כל הדברים שהשליחים כתבו בהשראת רוח הקודש" - אלן ווייט, העימות הגדול, 424. יתרה מזו, "כגולת הכותרת במעשה ההונאה הזה, השטן עצמו יתחזה למשיח" - אלן ווייט, העימות הגדול, 475.

`קראו קורינתים ב' 11:14,15 ואפסים 6:10-18. מה יכול להגן עלינו מהונאות דמוניות אלו?`

שאול השליח מזהיר אותנו ש"לֹא עִם בָּשָׂר־וָדָם מִלְחָמָה לָנוּ, אֶלָּא עִם רָשֻׁיּוֹת וּשְׂרָרוֹת, עִם מוֹשְׁלֵי חֶשְׁכַת הָעוֹלָם הַזֶּה, עִם כֹּחוֹת רוּחָנִיִּים רָעִים בַּשָּׁמַיִם" (אפסים 6:12). אנו מוגנים מהונאות אלו אך ורק כאשר אנו  לובשים "אֶת מְלוֹא נֶשֶׁק הָאֱלֹהִים", כמתואר באפסים 6:13-18.

על אף שהתגלויות והתחזויות שטניות אלו יכולות להיות מפחידות ומתעתעות, אין באפשרותן להוליך שולל את אלה שמעוגנים בדבר אלוהים. מנקודת מבט דוקטרינרית, מי שמאמין בתורת האלמותיות המותנית של האדם יודע היטב שכל התגלות או תקשורת עם המתים היא ממקור שטני ועליו לדחות אותה בעזרת אלוהים. ושוב, תהיה התגלות זו מרשימה, משכנעת או מציאותית ככל שתהיה, עלינו לעמוד איתנים בתורת הכתובים שלפיה המתים ישנים בחוסר מודעות בקבר.

אך דמיינו לרגע מה היה קורה אילו הייתם מאבדים אדם יקר ולאחר מכן אותו אדם היה מתגלה אליכם לכאורה, ומביע אהבה וחיבה כלפיכם? והיה גם אומר לכם עד כמה הוא מתגעגע אליכם? והיה אומר דברים שרק הוא היה יכול לדעת עליכם? והיה אומר שהוא נמצא כעת במקום טוב יותר? אילולא אדם מעוגן בצורה מוחלטת בתורת הכתובים לגבי מצב המתים, הוא ייפול בקלות למלכודת מתעתעת זו - במיוחד משום שהוא כל כך היה רוצה להאמין שאותו אדם יקר אכן נגלה לו!

`מהי משמעות המשפט "לִבְשׁוּ אֶת מְלוֹא נֶשֶׁק הָאֱלֹהִים" (אפסים 6:11)? כיצד עלינו לעשות זאת מדי יום ביומו בכל תחומי חיינו, ולא רק בקשר למעשי ההונאה בזמן הסוף?`