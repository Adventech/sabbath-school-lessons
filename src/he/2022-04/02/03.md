---
title:  ערמומיות הנחש
date:  03/10/2022
---

`קראו בראשית ג' 1-7. על אלו קריטריונים הסתמכה חווה כשבחרה בין דבר אלוהים לבין דבר הנחש?`

בראשית ג' מהווה דוגמה קלאסית לפסיכולוגיית הפיתוי. אלוהים הזהיר את אדם וחווה שאם יאכלו מהפרי האסור ימותו (בראשית ב' 16,17). השטן לבש דמות של נחש והשתמש בכמה אסטרטגיות רטוריות כדי להוליך את חווה שולל ולגרום לה לחטוא.

קודם כל, הוא הכליל את האיסור הספציפי של אלוהים. הוא שאל אותה: "אַף כִּי-אָמַר אֱלֹהִים - לֹא תֹאכְלוּ מִכֹּל עֵץ הַגָּן?" (בראשית ג' 1). חווה השיבה שהאיסור היה קשור רק לעץ מסוים, ושאילו יאכלו ממנו או ייגעו בו, ימותו. לאחר מכן, השטן סתר את הצהרתו של אלוהים. הוא טען בתוקף: "לֹא-מוֹת תְּמֻתוּן!" (בראשית ג' 4).

לבסוף, השטן האשים את אלוהים שהוא מסתיר מידע חיוני מהאישה ומבעלה. הרמאי טען: "כִּי יֹדֵעַ אֱלֹהִים כִּי בְּיוֹם אֲכָלְכֶם מִמֶּנּוּ וְנִפְקְחוּ עֵינֵיכֶם וִהְיִיתֶם כֵּאלֹהִים יֹדְעֵי טוֹב וָרָע" (בראשית ג' 5). סקרנותה של חווה גברה עליה והובילה אותה לקרקע הקסומה של השטן, שם הוכרחה לבחור אם להישאר נאמנה למצוות הנוקשות של אלוהים או להתמסר להצעות המפתות של השטן. מאחר והיא שמה בספק את דבר אלוהים, היא הסתמכה על חושיה - על פי השיטה האמפירית, של תצפית מדעית - על מנת להכריע בין שתי האמירות הסותרות. ראשית, היא ראתה שמבחינה תזונתית - "טוֹב הָעֵץ לְמַאֲכָל". שנית, מבחינה אסתטית - "תַאֲוָה-הוּא לָעֵינַיִם". שלישית, רמת הניתוח הלוגי - "נֶחְמָד הָעֵץ לְהַשְׂכִּיל" (פסוק 6). על כן, מבחינתה היו לה מספיק סיבות טובות להקשיב למילותיו של הנחש ולאכול מפריו של העץ האסור. ולמרבה הצער, זה בדיוק מה שהיא עשה בסופו של דבר.

ישנם אנשים הטוענים שכל סוגי המידע תקפים, כל עוד אנו בוחנים את הכל ו"מחזיקים בטוב" (תסלוניקים א' ה' 21). אך חווייתם הטרגית של אדם וחווה מוכיחה לנו מעל כל ספק שהמידע כשלעצמו יכול להיות מזיק מאוד. ישנם דברים מסוימים שטוב יותר שלעולם לא נדע.

`מה מלמד אותנו קטע זה על הקלות הבלתי נתפסת שבה אנו יודעים לנמק ולהצדיק את החלטותינו החוטאות?`