---
title:  תוצאות החטא
date:  05/10/2022
---

`מה היו תוצאות החטא, על פי בראשית ג' 7-19 ורומים ה' 12?`

חווה הוקסמה מנאומו המשכנע של הנחש ולא עצרה לחשוב על ההשלכות לטווח הארוך של הדרך שבה בחרה. האכילה עצמה מהפרי האסור לא הייתה כה משמעותית כמו הדבר שהיא סימלה. על ידי פעולה זו של חוסר ציות, חווה הפרה את נאמנותה לאלוהים ונשבעה אמונים לאדון אחר - השטן עצמו.

בראשית ג' מתאר את נפילתם של אדם וחווה וחלק מהשלכותיה הטרגיות ביותר. מבחינה תיאולוגית, שניהם נאחזו ב"תאיופוביה" (theophobia - פחד מאלוהים) והסתתרו (בראשית ג' 8). במישור הפסיכו-חברתי, הם התביישו מעצמם והחלו להאשים זה את זו (בראשית ג' 7,9-13). ברמה הפיזית, הם עמדו להזיע, לחוש כאבים ובסופו של דבר למות (בראשית ג' 16-19). מנקודת מבט אקולוגית, נאמר להם שעולם הטבע ילך וידרדר (בראשית ג' 17,18).

גן העדן כבר לא היה המקום היפיפה והנעים שהיה פעם. "בשעה שאדם וחווה חזו לראשונה בפרחים הקמלים ובעלים הנושרים וקלטו כי אלו סימנים המבשרים ריקבון ומוות, הם שקעו באבל שהיה עמוק יותר מאבלם של בני האדם בימינו על מתיהם. קיצם של הפרחים החינניים והעדינים אכן היווה מקור לצער רב. אך כאשר השירו העצים הגדולים את עליהם, חזו אדם וחווה באופן מוחשי ביותר באמת המרה והקשה, כי מעתה והלאה המוות הוא חלק בלתי נפרד מקיומם" (אלן ווייט, אבות האומה ונביאי ישראל, 41).

אדם וחווה לא מתו מיד במובן של הפסקת החיים, אך באותו יום ממש הם קיבלו את גזר דין מותם. ה' אמר לאדם: "בְּזֵעַת אַפֶּיךָ תֹּאכַל לֶחֶם עַד שׁוּבְךָ אֶל-הָאֲדָמָה, כִּי מִמֶּנָּה לֻקָּחְתָּ  כִּי-עָפָר אַתָּה וְאֶל-עָפָר תָּשׁוּב" (בראשית ג' 19).

החטא הביא עמו תוצאות טרגיות לאנושות כולה. שאול השליח מסביר ש"כְּשֵׁם שֶׁעַל־יְדֵי אָדָם אֶחָד בָּא הַחֵטְא לָעוֹלָם, וְעֵקֶב הַחֵטְא בָּא הַמָּוֶת, כָּךְ עָבַר הַמָּוֶת לְכָל בְּנֵי אָדָם מִשּׁוּם שֶׁכֻּלָּם חָטְאוּ" (רומים ה' 12). למרבה הצער, בדיוק כפי שקרה במהלך ההיסטוריה כולה, גם אנו היום סובלים מהתוצאות של מה שאירע בגן עדן. עם זאת, כמה אסירי תודה עלינו להיות, שהרי בזכות מותו של המשיח על הצלב יש לנו את תקוות חיי הנצח בעולם הבא, שבו החטא והמוות לא יחזרו עוד!

`כשאנו חושבים על חווייתם הטרגית של אדם וחווה, אלו לקחים אנו לומדים על ההשלכות הנוראיות של חטאינו?`