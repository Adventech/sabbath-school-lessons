---
title: 'אמירות סותרות'
date: 02/10/2022

---

העולם, יציר כפיו של הבורא, היה כליל שלמות (בראשית 1:31). חוויית המוות לא הייתה מוכרת לאדם וחווה. אך בעולם מושלם זה, אלוהים ניגש אליהם בגן העדן והזהיר אותם: "וַיְצַו יְהוָה אֱלֹהִים עַל-הָאָדָם, לֵאמֹר: 'מִכֹּל עֵץ-הַגָּן אָכֹל תֹּאכֵל. וּמֵעֵץ הַדַּעַת טוֹב וָרָע לֹא תֹאכַל מִמֶּנּוּ, כִּי בְּיוֹם אֲכָלְךָ מִמֶּנּוּ מוֹת תָּמוּת" (בראשית 2:16,17).

`מה אנו לומדים מבראשית 2:16,17 על חופש הבחירה בגן העדן המושלם? מדוע ה' הזהיר אותם מפני החטא אם לא באמת הייתה להם את החופש לבחור?`

זמן מה לאחר אזהרתו של אלוהים, השטן לבש צורה של נחש ונכנס לגן העדן. חווה חזתה בנחש אוכל מהפרי האסור מבלי למות. "הוא עצמו אכל מן הפרי האסור" (אלן ווייט, אבות האומה ונביאי ישראל, 35) ולא קרה לו מאומה.

`קראו בראשית 3:1-4. שימו את עצמכם לרגע בנעליה של חווה. מדוע מילים אלו נשמעו לה (אולי) משכנעות כל כך?`

מנקודת המבט של ההיגיון האנושי, טיעונו של הנחש נשמע משכנע הרבה יותר מדבר אלוהים. ראשית, עוד לא הייתה שום הוכחה בעולם הטבע לקיומם של החטא והמוות. שנית, הנחש כבר אכל מהפרי האסור ואף נהנה ממנו. אם כן, מדוע שחווה תימנע מלעשות את אותו הדבר? הציווי של אלוהים נראה בעיניה מגביל וחסר טעם.

למרבה הצער, כאשר היא שקלה את שתי האמירות הסותרות הללו, חווה לא לקחה בחשבון שלושה עקרונות עיקריים: (1) ההיגיון האנושי אינו תמיד הדרך הבטוחה ביותר לאמוד דברים רוחניים; (2) לעיתים דבר ה' יישמע לנו חסר היגיון, אך הוא תמיד נכון ואמין; (3) ישנם דברים שהם לא רעים ושגויים בפני עצמם, אך אלוהים בחר בהם כמבחן לציותנו.

עלינו להבין שחווייתם של אדם וחווה בגן העדן אינה מקרה של פעם אחת בהיסטוריה. מדי יום ובכל רגע נתון, עלינו לבחור בין דבר אלוהים (שאינו פופולרי במיוחד) לבין הפניות המפתות של התרבות סביבנו. אך בל נשכח לרגע שלהחלטותינו ישנן השלכות נצחיות.

תנו מספר דוגמאות של הוראות מפורשות מדבר אלוהים הסותרות את דרכי העולם.