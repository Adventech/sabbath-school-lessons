---
title:  "נִשְׁלַם!"
date:  01/11/2022
---

`קראו יוחנן י"ט 1-30. מהו המסר החיוני באמירתו האחרונה של ישוע - "נִשְׁלַם" (פסוק 30)?`

הרגע המכריע עבור המשיח והאנושות כולה הגיע כעת. תוך ייסורים קשים, ישוע נלחם נגד כוחות האופל. הוא עשה את דרכו לאיטו בגת שמנים אל משפטו הבלתי הוגן ואל הר הגולגולתא. מלאכים רעים ניסו להתגבר עליו. בזמן שעמד תלוי על הצלב, ראשי הכהנים, הסופרים וזקני העם לעגו לו באומרם: "אֲחֵרִים הוֹשִׁיעַ; אֶת עַצְמוֹ אֵינֶנּוּ יָכוֹל לְהוֹשִׁיעַ?! מֶלֶךְ יִשְׂרָאֵל הוּא! שֶׁיֵּרֵד עַכְשָׁו מִן הַצְּלָב וְנַאֲמִין בּוֹ!" (מתי כ"ז 42).

האם ישוע היה יכול לרדת מן הצלב ולהושיע את עצמו? ודאי שכן! הוא היה יכול, אך לא היה מוכן לעשות זאת. אהבתו ללא תנאים עבור האנושות כולה - כולל עבור אלה שלעגו לו - לא אפשרה לו לוותר. למעשה, "כל מי שלעגו לו היו בין אלה שהוא בא להושיעם; הוא לא היה יכול לרדת מן הצלב ולהושיע את עצמו, מאחר והוא הוחזק לצלב לא על ידי מסמרים, אלא על ידי רצונו להושיע את כל בני האדם" - Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

בייסוריו הקשים, המשיח ניצח את מלכות השטן, על אף העובדה שהשטן עצמו גרם לאירועים שהובילו לצליבה, כולל בגידתו של יהודה (יוחנן ו' 70, י"ג 2,27). במובן מסוים, על אף שמחבר הבשורה אינו כותב זאת במפורש, מותו של ישוע "הוא גם אקט של השטן וגם אקט שבאמצעותו המשיח נחל ניצחון על השטן" - George E. Ladd, A Theology of the New Testament, rev. ed. (Cambridge, UK; Lutterworth Press, 1994), p. 192.

ברגע שהוא הכריז מעל מזבח הצלב "נשלם!", המשיח דיבר לא רק על כך שסבלותיו הגיעו לסיומם, אלא במיוחד על העובדה שהוא ניצח בעימות הקוסמי-היסטורי הגדול נגד השטן וכוחותיו האפלים. "כל השמיים נחלו ניצחון עם ניצחונו של המושיע. השטן הובס; הוא ידע כי מלכותו אבדה לו לעולמים" (אלן ווייט, חמדת הדורות עמ' 614).

`חשבו על חומרת החטא שרק מותו של המשיח יכול היה לכפר עליו. מה מלמדת אותנו עובדה זו על כך שמעשינו הטובים הינם חסרי תועלת בעליל ואינם יכולים לשמש מעלה מושיעה לפני אלוהים? אחרי הכל, מה אנו יכולים להוסיף למה שהמשיח כבר עשה למעננו? הביאו את תשובתכם לכיתת שיעור השבת.`