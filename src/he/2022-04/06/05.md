---
title: 'הוא מת למעננו'
date: 02/11/2022

---

`קראו יוחנן 3:14-18 ורומים 6:23. מה מלמדים אותנו פסוקים אלו על מה שמותו של המשיח השיג למעננו?`

כשישוע הגיע לנהר הירדן להיטבל, יוחנן המטביל קרא בקול רם: "הִנֵּה שֵׂה הָאֱלֹהִים הַנּוֹשֵׂא חַטַּאת הָעוֹלָם" (יוחנן 1:29). משפט זה הציג את המשיח כשה האלוהים האמיתי, שכל הקורבנות בתקופת המקרא הצביעו עליו. החיות שהועלו לקורבן לא יכלו להסיר חטאים (עברים 10:4), אלא רק העניקו סליחה מותנית, שהייתה תלויה במועילות קורבנו העתידי של המשיח על הצלב. "אִם נִתְוַדֶּה עַל חֲטָאֵינוּ, נֶאֱמָן הוּא וְצַדִּיק לִסְלֹחַ לָנוּ עַל חֲטָאֵינוּ וּלְטַהֵר אוֹתָנוּ מִכָּל עַוְלָה" (יוחנן א' 1:9).

`קראו יוחנן 3:16,17. איזו תקווה גדולה אנו מוצאים בפסוקים אלו, בייחוד ברגעים שבהם אנו מרגישים אשמים וראויים להרשעה בשל מעשים רעים שעשינו?`

חשבו על משמעותם של הדברים הבאים. ישוע, שהיקום כולו נברא באמצעותו (יוחנן 1:1-3), הציע את עצמו כקורבן עבור חטאינו, כדי שלא נקבל את העונש שהיה מגיע לנו בצדק. זוהי למעשה הבטחת הבשורה! ישוע אמר ש"כֹּה אָהַב אֱלֹהִים אֶת הָעוֹלָם עַד כִּי נָתַן אֶת בְּנוֹ יְחִידוֹ" שימות למעננו (יוחנן 3:16). יתרה מזו, אל לנו לשכוח לרגע שהמשיח הציע את עצמו כקורבן למעננו מתוך רצונו החופשי (עברים 9:14). לותר תיאר את הצלב כ"מזבח שבו הוא [המשיח], אשר אש האהבה האינסופית שבערה בלבו כילתה אותו, הביא את קורבנו החי והקדוש של בשרו ודמו לאביו שבשמיים, ב'תְּפִלּוֹת וְתַחֲנוּנִים, בִּצְעָקָה גְּדוֹלָה וּבִדְמָעוֹת' (עברים 5:7)" - Luther’s Works, vol. 13 (St. Louis, MO: Concordia Publishing House, 1956), p. 319.

המשיח מת "פַּעַם אַחַת וּלְתָמִיד" (עברים 10:10,12), מאחר וקורבנו הספיק כדי להושיענו ולעולם לא יאבד מכוחו ומתוקפו. יתרה מזו: "המשיח בחר בחיי עמל, סבל, השפלה, ומות קלון על מנת להושיע את הנשמה [אפילו נשמה אחת בלבד!] אשר תיאות לקבל את בשורת חסדו" (אלן ווייט, אֲנִי יְהוָה, רפְֹאֶךָ, ע40:77).

`קראו שוב יוחנן 3:16, והחליפו את המילים "עולם" ו"כל מי" בשמכם. כיצד אתם יכולים לראות בפסוק זה - במיוחד ברגעי פיתוי - הבטחה ישירה אליכם?`