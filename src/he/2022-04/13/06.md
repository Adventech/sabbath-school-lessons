---
title:  המוות השני
date:  22/12/2022
---

אלוהים מוביל את ההיסטוריה האנושית לשיאה באחרית הימים. בסוף המילניום כל הרשעים שמתו יקומו לתחייה ויקבלו את עונשם הסופי (התגלות כ' 5,11-15). אז, כשכל ההליך המשפטי יושלם ולא ניתן יהיה להוסיף אליו דבר, הרשעים יכירו סוף-סוף בצדקתו של אלוהים. "לנוכח כל העובדות המתבהרות בקשר לעימות הגדול, היקום כולו, הן הישויות הנאמנות והן המורדות, יכריזו פה אחד: "צֶדֶק וֶאֱמֶת דְּרָכֶיךָ, מֶלֶךְ הַגּוֹיִים!" או אז השטן עצמו "נופל אפיים ארצה, משתחווה לה' ומודה בצדקת הדין שגזר עליו" - אלן ווייט, העימות הגדול, 508,509.

`קראו מלאכי ג' 19, התגלות כ' 14,15 והתגלות כ"א 8. כמה יעילים יהיו "אֲגַם הָאֵשׁ" ו"הַמָּוֶת הַשֵּׁנִי"?`

השמדתו של השטן, של מלאכיו ושל כל הרשעים תטהר את היקום מחטא ומתוצאותיו. ואולם, חשוב לזכור שאפילו השמדתם הסופית של הרשעים מהווה מעשה של אהבה מצידו של אלוהים - לא רק למען הקדושים, אלא גם למען הרשעים עצמם, מאחר והם מעדיפים למות מאשר לחיות בנוכחותו של ה' שהוא "אֵשׁ אוֹכְלָה" עבור החטא (עברים י"ב 29).

"הם ישתוקקו להימלט מן המקום הקדוש הזה. הם יקדמו בברכה חורבן ואבדון כדי להסתתר מפני המושיע אשר מת כדי להושיעם. הרשעים בוחרים בעצמם בגורלם. הרחקתם מגן העדן עולה בקנה אחד עם רצונם, ועם הצדק והחסד של ה'" - אלן ווייט, העימות הגדול, 413.

ובכן, השמדתם הסופית של החטא ושל החוטאים - בניגוד לתורת השקר על העינויים הנצחיים שלהם בגיהינום - מהווה עונש הוגן ופרופורציונלי עבור המעשים הרעים שאותם רשעים עשו במהלך חייהם. עובדה זו גם מאשרת שלחטא היה התחלה ויהיה לו סוף. או אז יחזור היקום לשלמותו המקורית, שהייתה שוררת בו לפני שהחטא, הרשע וחוסר הציות הופיעו באופן מסתורי וללא כל הצדקה. הבה נהלל את אלוהים, שהרי הוא "הַשּׁוֹפֵט הַצַּדִּיק" (טימותיאוס ב' ד' 8) שיקבל את ההחלטות הטובות וההוגנות ביותר כאשר יבחר להעניק לצדיקים חיי עולם ולרשעים אובדן נצח!

`מה שגוי ברעיון שאלוהים יושיע את כולם בסוף? מדוע הוא רעיון כה גרוע?`