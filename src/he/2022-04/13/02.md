---
title: 'המשפט האחרון'
date: 18/12/2022

---

עבור רבים מאיתנו, המונח "משפט" קשור בראש ובראשונה למושג ה"הרשעה". ולמרות שגם לשלב ההרשעה יש תפקיד בהליך זה, בל נשכח "שלמשפט" יש גם פן חיובי, בכך שהוא כרוך גם בזיכוי הצדיקים. למעשה, עלפי ספר דניאל המשפט באחרית הימים נעשה למען "קְדוֹשֵׁי עֶלְיוֹן" (דניאל 7:22). ובכן, משפטו של אלוהים כולל את שני ההיבטים - עיקרון שאנו מוצאים מפורשות בתנ"ך: "וְאַתָּה תִּשְׁמַע הַשָּׁמַיִם וְעָשִׂיתָ וְשָׁפַטְתָּ אֶת-עֲבָדֶיךָ, לְהַרְשִׁיעַ רָשָׁע לָתֵת דַּרְכּוֹ בְּרֹאשׁוֹ וּלְהַצְדִּיק צַדִּיק,לָתֶת לוֹ כְּצִדְקָתוֹ" (מלכים א' 8:32).

`קראו מתי 25:31-46 ויוחנן 5:21-29. כיצד הצביע המשיח על שני מושגים אלו - של הרשעה ושל זיכוי - ביום הדין באחרית הימים?`

ישנם הטוענים שהביטויים "אֵינֶנּוּ נִדּוֹן" (יוחנן 3:18) ו"אֵינוֹ בָּא בְּמִשְׁפָּט" (יוחנן 5:24) מצביעים על כך שאלו אשר במשיח אינם נשפטים כלל. ואולם, כוונתם של ביטויים אלו היא שהמאמינים אינם מורשעים במשפט. על כן, עלינו להבין מפסוקים אלו שהמאמין "איננו מורשע" (יוחנן 3:18, 5:24).

גורלנו נקבע במהלך חיינו עלי אדמות. המאמינים במשיח כבר זכאים במשפט, ואילו אלו שאינם במשיח נשארים תחת הרשעתו של אלוהים. כאשר ישוע תיאר את המשפט (מתי 25:31-46), הוא ציין לא רק את נוכחותן של העיזים (המסמלות את הרשעים במשל), אלא גם של הכבשים (המסמלות את הצדיקים). בנוסף, שאול השליח כתב במפורש: "כִּי כֻּלָּנוּ חַיָּבִים לְהֵרָאוֹת לִפְנֵי כֵּס הַמִּשְׁפָּט שֶׁל הַמָּשִׁיחַ, לְמַעַן יְקַבֵּל כָּל אֶחָד כְּפִי הַמַּעֲשִׂים שֶׁעָשָׂה בְּעֵת הֱיוֹתוֹ בַּגּוּף, אִם טוֹב וְאִם רַע" (קורינתים ב' 5:10).

כשאנו מדברים על נושא המשפט, עלינו גם לזכור שאנו נושעים על ידי החסד (ישעיהו 55:1, אפסים 2:8-10), מוצדקים על ידי האמונה (בראשית 15:6, רומים 5:1) ונשפטים על ידי המעשים (קהלת 12:14, מתי 25:31-46, התגלות 20:11-13). התשתית להליך משפטי זה היא תורת המוסר של אלוהים כפי שהיא מתומצתת בעשרת הדיברות (קהלת 12:13,14; יעקב 1:25, 2:8-17). מעשינו הם הוכחות חיצוניות לחוויית הישועה שלנו ולכן הם אלו אשר נאמדים במשפט.

זכרו: אלוהים אינו מחליט בצורה שרירותית להושיע אחדים ולהרשיע אחרים. לכל אחד מאיתנו ישנה אחריות מוסרית אישית לגבי גורלו!

בסופו של דבר, יום הדין אינו הזמן שבו אלוהים מחליט לקבל או לדחות אותנו, אלא הזמן שבו הוא מסכם את בחירתנו - האם קיבלנו אותו או לא - בחירה הבאה לידי ביטוי על ידי מעשינו.