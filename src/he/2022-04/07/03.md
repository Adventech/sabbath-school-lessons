---
title:  "הוּא קָם מִן הַמֵּתִים!"
date:  07/11/2022
---

נצחונו של המשיח על השטן ועל כוחות הרוע הושג על הצלב ואושש על ידי הקבר הריק. "כאשר שכב ישוע בקבר, השטן צהל כמנצח. הוא קיווה שהמושיע לא יקום לתחייה. הוא תבע לזכותו את גופת האדון, והציב את חיל משמרו סביב הקבר כדי להחזיק במשיח כאסיר. הוא רתח מזעם כאשר מלאכיו נמלטו מן המקום, עם הגעת מלאך ה'. כאשר חזה במשיח יוצא מן הקבר בניצחון, ידע השטן כי מלכותו תגיע לקיצה, וכי נגזר עליו למות כאשר יגיע קצו" - אלן ווייט, חמדת הדורות, 634. על אף שטבעו האנושי מת, טבעו האלוהי לא מת. באלוהותו, לישוע היה הכוח לבתק את כבלי המוות.

`קראו מתי כ"ח 1-6, יוחנן י' 17,18 ורומים ח' 11. מי היה מעורב ישירות בתחייתו של ישוע?`

במהלך שירותו בשומרון ישוע אמר שבכוחו לתת את נפשו ולקחת אותה שוב (יוחנן י' 17,18). למרתא הוא אמר: "אֲנִי הַתְּחִיָּה וְהַחַיִּים. הַמַּאֲמִין בִּי יִחְיֶה גַּם אִם יָמוּת" (יוחנן י"א 25). קטעים מקראיים אחרים מציגים את תחייתו כפעולה ישירה של אלוהים (מעשי השליחים ב' 24, רומים ח' 11, גלטים א' 1, עברים י"ג 20). אפילו מלאך רב-עצמה של ה' היה מעורב באירוע מרהיב זה (מתי כ"ח 1,2).

בד בבד, מתי כ"ח 11-15 מגלה לנו את המאמצים חסרי התוחלת של המנהיגים, שהמשיכו להילחם במשיח. המשמר הרומי סיפר לראשי הכהנים "אֶת כָּל אֲשֶׁר קָרָה" (מתי כ"ח 11). מתוך כך אנו מסיקים שהחיילים היו עדים לתחייה עצמה. כי אם לא, מה הם בעצם סיפרו? אולי סיפרו שמלאך ירד מן השמיים, הזיז את האבן, התיישב עליה, והם התעלפו? וכשהתעוררו, הקבר היה כבר ריק? אולי שבזמן שהם היו חסרי הכרה, המלאך לקח את גופתו של ישוע? או אולי שהתלמידים לקחו אותו? או מישהו אחר גנב את הגופה? בכל אופן, העובדה היא שגופתו של ישוע כבר לא הייתה בקבר.

כל אותם אירועים מדהימים – מלאך רב עוצמה שירד מן השמים, שהחיילים אבדו את הכרתם מפחד והקבר הריק - היו מספיק מטרידים בפני עצמם עבור ראשי הכהנים, אך העובדה שהם "נָתְנוּ לַחַיָּלִים סְכוּם כֶּסֶף נִכָּר" (מתי כ"ח 12) כדי להשתיק אותם מעידה על כך שמה שהחיילים סיפרו טרד את מנוחתם עד מאוד. וכמובן, החיילים סיפרו להם על תחייתו של ישוע.

`ישנם אנשים הלועגים לרעיון שהראשונים שראו את המשיח אחרי תחייתו מן המתים היו הרומאים. מדוע לדעתכם? באיזה אופן מסמלת עובדה זו את מה שקרה זמן קצר לאחר מכן - שהבשורה הגיעה גם כן לגויים?`