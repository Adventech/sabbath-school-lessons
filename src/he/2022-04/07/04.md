---
title:  רבים קמו לתחייה אתו
date:  08/11/2022
---

"וְהִנֵּה נִקְרְעָה פָּרֹכֶת הַמִּקְדָּשׁ לִשְׁתַּיִם, מִלְמַעְלָה עַד לְמַטָּה; הָאָרֶץ רָעֲדָה, הַסְּלָעִים נִבְקְעוּ, הַקְּבָרִים נִפְתְּחוּ וְגוּפוֹת רַבּוֹת שֶׁל קְדוֹשִׁים יְשֵׁנֵי עָפָר נֵעוֹרוּ. הֵם יָצְאוּ מִן הַקְּבָרִים אַחֲרֵי שֶׁהוּא קָם, נִכְנְסוּ לְעִיר הַקֹּדֶשׁ וְנִרְאוּ לְרַבִּים" (מתי כ"ז 51-53).

`מה מלמד אותנו סיפור מדהים זה על תחייתו של ישוע ועל מה שהושג באמצעותה?`

הן מותו של ישוע והן תחייתו מן המתים צוינו על ידי רעידת אדמה (מתי כ"ז 50,51; כ"ח 2). ברגע מותו של ישוע, "הָאָרֶץ רָעֲדָה, הַסְּלָעִים נִבְקְעוּ, הַקְּבָרִים נִפְתְּחוּ וְגוּפוֹת רַבּוֹת שֶׁל קְדוֹשִׁים יְשֵׁנֵי עָפָר נֵעוֹרוּ. הֵם יָצְאוּ מִן הַקְּבָרִים אַחֲרֵי שֶׁהוּא קָם, נִכְנְסוּ לְעִיר הַקֹּדֶשׁ וְנִרְאוּ לְרַבִּים" (מתי כ"ז 51-53).

קדושים אלו קמו מן המתים בגוף מהודר כעדים לתחייתו של ישוע וכאב-טיפוס לכל מי שיקום בתחייה האחרונה. ובכן, מיד אחרי תחייתו של ישוע, היהודים קיבלו הוכחות חותכות אלו כדי שיאמינו בתחייתו ויקבלו אותו כמושיעם - מה שרבים מהם אכן עשו, כולל לא מעט כהנים (ראו מעשי השליחים ו' 7).

"במהלך שירותו עלי אדמות הקים ישוע את המתים לתחייה: את בנה של האלמנה מנעים, את בתו של השר הרומי ואת אלעזר. אך המתים אשר קמו לתחייה, לא הפכו בני אלמוות. אחרי שקמו לתחייה, הם עדיין היו בני תמותה ונגזר עליהם למות. אך המתים אשר קמו לתחייה בשעת תחיית המשיח, זכו בחיי נצח. הם עלו איתו השמיימה כשלל מניצחונו על שר המוות. [...] אחרי שמתים אלה קמו לתחייה, הם הלכו העירה, הופיעו בפני אנשים רבים והכריזו: «המשיח קם לתחייה, ואנו קמנו עמו ונחיה עמו לנצח!» כך הונצחה האמיתה הקדושה של התחייה" - אלן ווייט, חמדת הדורות  עמ' 635-36).

מנקודת מבט אנושית, לראשי הכוהנים ולזקני העם היו יתרונות משמעותיים. מעמדם הדתי הרם אפשר להם לשכנע את הרשויות הרומיות ואת המוני העם לסייע להם בתחבולותיהם. אך הם שכחו שה' "עוֹשֶׂה כִּרְצוֹנוֹ בִּצְבָא הַשָּׁמַיִם וּבְיוֹשְׁבֵי אֶרֶץ וְאֵין מִי שֶׁיִּמְחֶה בְּיָדוֹ וְיֹאמַר לוֹ: מֶה עָשִׂיתָ?" (דניאל ד' 32). עצם קיומם של הקדושים שקמו לתחייה עמד בסתירה והפריך את השקרים שלהם.

`למרות שאנו מתמודדים לעיתים עם מצבים קשים בעולמנו הנגוע מחטא, כיצד אנו יכולים להמשיך להאמין בניצחונו האולטימטיבי של אלוהים?`