---
title: 'עדי תחייתו של המשיח'
date: 09/11/2022

---

`קראו יוחנן 20:11-29 וקורינתים א' 15:5-8. כיצד הגיבו התלמידים כשפגשו לראשונה את ישוע לאחר תחייתו מן המתים?`

שני המלאכים שהיו בקבר הריק הודיעו למרים המגדלית ולשאר הנשים שישוע קם לתחייה (מתי 28:1,5-7; מרקוס 16:1-7; לוקס 23:55, 24:1-11). אך זמן קצר לאחר מכן, ישוע עצמו נגלה להן, והן השתחוו לו (מתי 28:1,9,10; יוחנן 20:14-18). הוא נגלה גם כן לכיפא (לוקס 24:34, קורינתים א' 15:5) ולשני התלמידים בדרך לעמאוס, שליבם בער בקרבם כששמעו אותו מדבר אליהם (מרקוס 16:12, לוקס 24:13-35). כשישוע בא אתם לעליית הגג, התלמידים נבהלו בהתחלה, אך כשהבינו מי נמצא אתם נדהמו ונמלאו שמחה (לוקס 24:33-49, יוחנן 20:19-23). שבוע לאחר מכן, ישוע הגיע לאותה עליית גג, הפעם מבלי לפתוח דלתות, ואז אפילו תומא תלמידו הספקן האמין בתחייתו (יוחנן 20:24-29).

במהלך ארבעים הימים בין תחייתו לבין עלייתו לשמיים, ישוע "נִרְאָה בְּבַת אַחַת אֶל יוֹתֵר מֵחֲמֵשׁ מֵאוֹת אַחִים" (קורינתים א' 15:6) וגם אל יעקב (פסוק 7). ישוע הצטרף לחלק מן התלמידים לארוחת בוקר על חוף הכנרת, ולאחר מכן שוחח עם כיפא (יוחנן 21:1-23). ישוע נגלה אולי גם בהזדמנויות נוספות לפני עלייתו לשמיים (מעשי השליחים 1:3; לוקס 24:50-53; מעשי השליחים 1:1-11). שאול השליח ראה עצמו כעד ראייה של המשיח שקם לתחייה, שנגלה אליו בדרכו לדמשק (קורינתים א' 15:8; השוו עם מעשי השליחים 9:1-15).

כששאר התלמידים סיפרו לתומא הנעדר שהם ראו את האדון שקם לתחייה, תגובתו הייתה - "אִם לֹא אֶרְאֶה אֶת סִימַן הַמַּסְמְרִים בְּיָדָיו וְלֹא אָשִׂים אֶת אֶצְבָּעִי בַּמָּקוֹם שֶׁהָיוּ הַמַּסְמְרִים וְלֹא אָשִׂים אֶת יָדִי בְּצִדּוֹ, לֹא אַאֲמִין" (יוחנן 20:25). שבוע לאחר מכן, כשישוע נגלה שוב לתלמידים - שבקרבם נמצא הפעם גם תומא - ישוע פנה אליו ואמר: "הָבֵא אֶת אֶצְבָּעֲךָ הֵנָּה וּרְאֵה אֶת יָדַי; הוֹשֵׁט אֶת יָדְךָ וְשִׂים אוֹתָהּ בְּצִדִּי, וְאַל תְּהֵא חֲסַר אֱמוּנָה, אֶלָּא מַאֲמִין" (פסוק 27). או אז, תומא התוודה - "אֲדוֹנִי וֵאלֹהַי!" (פסוק 28) - וישוע השיב לו: "מִפְּנֵי שֶׁרָאִיתָ אוֹתִי הֶאֱמַנְתָּ. אַשְׁרֵי אֵלֶּה שֶׁאֵינָם רוֹאִים וְעִם זֹאת מַאֲמִינִים" (פסוק 29).

`אַשְׁרֵי אֵלֶּה שֶׁאֵינָם רוֹאִים וְעִם זֹאת מַאֲמִינִים. למרות שלא ראיתם במו עיניכם את המשיח שקם לתחייה, אילו סיבות יש לכם להאמין בו?`