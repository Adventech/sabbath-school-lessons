---
title:  "הַנֶּפֶשׁ הַחֹטֵאת הִיא תָמוּת"
date:  10/10/2022
---

`קראו יחזקאל י"ח 4,20 ומתי י' 28. כיצד מסייעים לנו פסוקים אלו להבין את טבעה של נפש האדם?`

חיי האדם בעולם חוטא זה הינם שבריריים ובני חלוף (ישעיהו מ' 1-8). שום דבר שמזוהם על ידי החטא אינו יכול להיות נצחי מטבעו. "לְפִיכָךְ, כְּשֵׁם שֶׁעַל־יְדֵי אָדָם אֶחָד בָּא הַחֵטְא לָעוֹלָם, וְעֵקֶב הַחֵטְא בָּא הַמָּוֶת, כָּךְ עָבַר הַמָּוֶת לְכָל בְּנֵי אָדָם מִשּׁוּם שֶׁכֻּלָּם חָטְאוּ" (רומים ה' 12).

המוות הוא תוצאה ישירה של החטא, המשפיע בצורה עוצמתית על כל היבטי החיים. לגבי כך ישנן שתי אמיתות מקראיות חשובות. הראשונה היא שהן בני האדם והן בעלי החיים מתים. כפי ששלמה אמר: "כִּי מִקְרֶה בְנֵי-הָאָדָם וּמִקְרֶה הַבְּהֵמָה וּמִקְרֶה אֶחָד לָהֶם - כְּמוֹת זֶה כֵּן מוֹת זֶה וְרוּחַ אֶחָד לַכֹּל. וּמוֹתַר הָאָדָם מִן-הַבְּהֵמָה אָיִן, כִּי הַכֹּל הָבֶל. הַכֹּל הוֹלֵךְ אֶל-מָקוֹם אֶחָד; הַכֹּל הָיָה מִן-הֶעָפָר וְהַכֹּל שָׁב אֶל-הֶעָפָר" (קהלת ג' 19,20).

האמת השנייה היא שהמוות הפיזי כרוך בהפסקת קיומו של אותו יצור כנפש חיה. בבראשית ב' 16,17, אלוהים מזהיר את אדם וחווה שאילו יחטאו על ידי אכילה מעץ הדעת טוב ורע, ימותו. אזהרה זו מהדהדת ומודגשת שוב מאוחר יותר, בספר יחזקאל י"ח 4,20: "הַנֶּפֶשׁ הַחֹטֵאת הִיא תָמוּת". לאמירה זו ישנן שתי השלכות עיקריות. אחת מהן היא שמשום שכל בני האדם חוטאים, כולנו נמצאים בתהליך הבלתי נמנע של הזדקנות ומוות (רומים ג' 9-18,23). ההשלכה הנוספת היא שרעיון תנ"כי זה מבטל בצורה מוחלטת את המושג הפופולרי לגבי אלמותיותה הטבעית של הנפש. אם הנפש היא אלמותית וממשיכה לחיות בספרה אחרת לאחר המוות, אנחנו לא באמת מתים אחרי הכל, נכון?

בניגוד לכך, פתרון הכתובים לדילמת המוות הוא לא נפש חסרת גוף העוברת לאחר מות האדם לגן העדן, לפורגטוריום או לגיהינום. הפתרון התנ"כי הוא תחיית המתים של אלה שמתו במשיח. ישוע אמר בדרשה שלו על לחם החיים - "הֵן זֶהוּ רְצוֹן אָבִי: שֶׁכָּל הָרוֹאֶה אֶת הַבֵּן וּמַאֲמִין בּוֹ יִהְיוּ לוֹ חַיֵּי עוֹלָם וַאֲנִי אָקִים אוֹתוֹ בַּיּוֹם הָאַחֲרוֹן" (יוחנן ו' 40).

`ביאתו הראשונה של המשיח נטעה בנו ביטחון לגבי חזרתו - שהרי מה תועלתה של ביאתו הראשונה ללא ביאתו השנייה? מדוע ודאות ביאתו השניה של ישוע כה חיונית לנו כמאמינים? איזו תקווה הייתה לנו ללא הבטחת חזרתו?`