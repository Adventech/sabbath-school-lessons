---
title:  "נֶפֶשׁ חַיָּה"
date:  09/10/2022
---

`קראו בראשית א' 24-27 ו-ב' 7,19. מה שונה ומה דומה בין האופן שבו אלוהים ברא את בעלי החיים לבין האופן שבו הוא ברא את האנושות? מה אנו לומדים מבראשית ב' 7 על טבע האדם?`

על פי סיפור בריאת העולם בספר בראשית, ביום השישי של שבוע הבריאה אלוהים הקים לחיים את חיות היבשה ואת בני האדם הראשונים - בעצם את הזוג הראשוני (בראשית א' 24-27). נאמר לנו: "וַיִּצֶר יְהוָה אֱלֹהִים מִן-הָאֲדָמָה כָּל-חַיַּת הַשָּׂדֶה" (בראשית ב' 19) ו"אֶת-הָאָדָם עָפָר מִן-הָאֲדָמָה" (פסוק 7).

למרות שגם בעלי החיים וגם בני האדם נוצרו "מן האדמה", תהליך היצירה של האדם היה שונה בתכלית מזה של בעלי החיים בשתי נקודות עיקריות. ראשית, אלוהים קודם עיצב את האדם מבחינה פיזית ורק לאחר מכן "וַיִּפַּח בְּאַפָּיו נִשְׁמַת חַיִּים וַיְהִי הָאָדָם לְנֶפֶשׁ חַיָּה" (בראשית ב' 7). אם כן, הוא היה קודם ישות גשמית לפני שהפך ליצור חי.

שנית, אלוהים ברא את בני האדם כזוג - גבר ואישה, בדמותה של האלוהות (בראשית א' 26,27). בבראשית ב' 7 כתוב שבאותו רגע ממש שבו אלוהים הפיח בגופו של אדם "נשמת החיים", הוא הפך ל"נפש חיה". זאת אומרת שלאף אחד מאיתנו אין נפש הקיימת בנפרד לגוף, אלא שכל אחד מאיתנו הוא יצור חי, או נפש חיה. הטענה שלפיה הנפש הינה ישות עם מודעות עצמית שביכולתה להתקיים בנפרד מן הגוף הפיזי הינו רעיון פגאני, ולא אמונה תנ"כית.

הבנת הטבע האנושי האמיתי שומרת עלינו ומונעת מאיתנו לקבל מושגים פופולריים כגון "נפש חסרת גשמיות" ואת כל השגיאות המסוכנות המבוססות על אמונה זו. אין קיום תודעתי עצמאי המבודד מהאדם בשלמותו. אלוהים ברא אותנו בדרך מופלאה ואל לנו להעלות ספקולציות מעבר למה שהכתובים מלמדים אותנו בנושא. למעשה, לא רק שהחיים עצמם הם תעלומה אחת גדולה (אנשי המדע טרם הגיעו למסקנה סופית לגבי הגדרתו של יצור חי), אלא שהתודעה הינה תעלומה גדולה אף יותר. כיצד ייתכן שפחות מקילוגרם וחצי של רקמות (תאים וחומרים כימיים) בראשנו - המוח האנושי - מסוגל לאחסן, לעבד וליצור דברים לא גשמיים כגון מחשבות ורגשות? אנשי מדע רבים העוסקים בתחום זה מודים שנשגב מבינתם כיצד דבר זה ייתכן.

`החיים הם דבר פלאי! מדוע עלינו ליהנות ממתנת החיים לא רק עכשיו עלי אדמות, אלא לעשות את הכל כדי שנהנה גם מחיי עולם - פלא גדול יותר?`