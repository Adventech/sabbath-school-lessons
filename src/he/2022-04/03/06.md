---
title:  "וַיִּשְׁכַּב עִם-אֲבֹתָיו"
date:  13/10/2022
---

`קראו בראשית כ"ה 8, שמואל ב' ז' 12, מלכים א' ב' 10 ו-כ"ב 40. מה מוסיפים פסוקים אלו להבנתכם לגבי סוגיית המוות?`

התנ"ך מביע את מושגי המוות והקבורה בדרכים שונות. אחת מהן היא הדימוי שלפיו המת "נאסף אל עמו". לדוגמה, נאמר לנו על אברהם: "וַיָּמָת אַבְרָהָם בְּשֵׂיבָה טוֹבָה, זָקֵן וְשָׂבֵעַ, וַיֵּאָסֶף אֶל עַמָּיו" (בראשית כ"ה 8). בנוסף, גם על אהרון ומשה נאמר ש"נאספו אל עמם" (דברים ל"ב 50).

`מה אנו למדים לגבי טיבו של המוות מהעובדה שגם המלכים הצדיקים וגם המלכים הרשעים הלכו לאותו מקום במותם? (מלכים ב' כ"ד 6; דברי הימים ב' ל"ב 33)`

דרך נוספת שבה המוות מתואר בתנ"ך היא על ידי דימוי השכיבה לישון עם האבות. על מותו של מלך דוד נאמר: "וַיִּשְׁכַּב דָּוִד עִם-אֲבֹתָיו וַיִּקָּבֵר בְּעִיר דָּוִד" (מלכים א' ב' 10). אותו ביטוי משמש כדי להביע את עובדת מותם של מלכים יהודים אחרים, הן צדיקים והן רשעים.

עובדת המנוחה יחד עם האבות כתיאור של המוות מלמדת אותנו לפחות שלושה דברים משמעותיים. ראשית, אנו לומדים שבמוקדם או במאוחר יבוא הרגע שבו ננוח מעבודתנו הקשה ומסבלינו. שנית, אנו לומדים שאיננו הראשונים והיחידים העוברים תהליך לא רצוי זה, מאחר ואבותינו כבר הלכו לפנינו. שלישית, אנו גם לומדים שכשאנו נקברים לידם, איננו לבד אלא נשארים יחד אפילו בזמן חוסר ההכרה של המוות. אולי היבט זה לא כל כך רלוונטי כשמסתכלים עליו דרך עדשות התרבות המודרנית האינדיבידואליסטית, אך הוא היה משמעותי ביותר בתקופה העתיקה.

אלו שמתים במשיח יכולים להיקבר ליד יקיריהם, אך דבר זה לא יאפשר כל תקשורת ביניהם. הם יישארו חסרי תודעה עד לאותו יום מרהיב שבו יתעוררו משנתם העמוקה כדי להצטרף ליקיריהם שמתו במשיח.

`דמיינו לרגע כיצד היה נראה העולם אילו המתים היו באמת מודעים לסביבתם והיו רואים את סבלם הנורא של יקיריהם גם אחרי מותם. האם האמת על שנת המתים הייתה אז עדיין מנחמת עבור החיים?`