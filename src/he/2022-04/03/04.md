---
title:  "הָרוּחַ תָּשׁוּב אֶל הָאֱלֹהִים"
date:  11/10/2022
---

`קראו בראשית ב' 7 וקהלת י"ב 1-7. איזו ניגודיות קיימת בין שני קטעים מקראיים אלו? כיצד הם עוזרים לנו להבין טוב יותר את מצב המתים? ראו גם בראשית ז' 22.`

כפי שכבר ראינו קודם לכן, הכתובים מלמדים אותנו שהיצור האנושי הינו נפש חיה (בראשית ב' 7), ושהנפש חדלה מלהתקיים ברגע שהגוף מת (יחזקאל י"ח 4,20). אך מה לגבי "הרוח"? האם היא שומרת על מודעות אפילו אחרי מות הגוף? נוצרים רבים סבורים שכן, ואף מנסים להצדיק עמדה זו על ידי ציטוט הפסוק 7 בקהלת י"ב, האומר: "וְיָשֹׁב הֶעָפָר עַל-הָאָרֶץ כְּשֶׁהָיָה וְהָרוּחַ תָּשׁוּב אֶל-הָאֱלֹהִים אֲשֶׁר נְתָנָהּ". ואולם, משפט זה אינו אומר שרוח המת נשארת במצב של תודעה בנוכחותו של אלוהים.

קהלת י"ב 1-7 מתאר בצורה דרמטית את תהליך ההזדקנות, שמסתיים במוות. פסוק 7 מצביע על המוות כהיפוכו של תהליך הבריאה המצוין בבראשית ב' 7. כפי שכבר הוזכר, ביום השישי של שבוע הבריאה "וַיִּיצֶר יְהוָה אֱלֹהִים אֶת-הָאָדָם עָפָר מִן-הָאֲדָמָה וַיִּפַּח בְּאַפָּיו נִשְׁמַת חַיִּים וַיְהִי הָאָדָם לְנֶפֶשׁ חַיָּה" (בראשית ב' 7). ואולם כעת, קהלת י"ב 7 אומר לנו ש"יָשֹׁב הֶעָפָר עַל-הָאָרֶץ כְּשֶׁהָיָה וְהָרוּחַ תָּשׁוּב אֶל-הָאֱלֹהִים אֲשֶׁר נְתָנָהּ". אם כן, נשמת החיים שאלוהים הפיח באפו של אדם - שהעניק לכל שאר בני האדם - חוזרת לאלוהים, או במילים אחרות, פשוט מפסיקה לזרום אל נחיריו של האדם ודרכם.

עלינו גם לזכור שקהלת י"ב 7 מתאר את תהליך מותם של כל בני האדם, מבלי להבחין בין הצדיקים לבין הרשעים. אם אותן רוחות שורדות לכאורה כישויות עם מודעות בנוכחותו של אלוהים, האם זה אומר שגם רוחות הרשעים יחזרו לאלוהים? רעיון זה אינו עולה בקנה אחד עם לימוד הכתובים. מאחר והן בני האדם והן בעלי החיים עוברים את אותו תהליך בלתי הפיך של מוות (קהלת ג' 19,20), עובדה זו מלמדת אותנו שהמוות אינו אלא הפסקת הקיום כיצורים חיים. כפי שאמר מחבר המזמור, "תַּסְתִּיר פָּנֶיךָ - יִבָּהֵלוּן, תֹּסֵף רוּחָם - יִגְוָעוּן, וְאֶל-עֲפָרָם יְשׁוּבוּן" (תהלים ק"ד 29).

`אנו נוהגים לומר שהמוות הוא חלק מהחיים. מדוע אמירה זו שגויה מיסודה? המוות הוא ההיפך הגמור מהחיים, אויב החיים. אם כן, איזו תקווה טמונה בפסוק זה: "הָאוֹיֵב הָאַחֲרוֹן שֶׁיְּמֻגַּר הוּא הַמָּוֶת"? (קורינתים א' ט"ו 26)?`