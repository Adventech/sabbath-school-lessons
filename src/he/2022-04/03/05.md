---
title:  "הַמֵּתִים אֵינָם יוֹדְעִים מְאוּמָה"
date:  12/10/2022
---

`קראו איוב ג' 11-13, תהלים קט"ו 17, קמ"ו 4 וקהלת ט' 9,10. מה אנו למדים מקטעים אלו על מצב המתים?`

מפרשי מקרא אחדים סבורים שהקטעים לעיל כתובים בשפה מליצית ועל כן אינם יכולים לשמש הוכחה לגבי מצב המתים. אמנם לעיתים השפה הפואטית יכולה להיות מעורפלת ולא מובנת עד הסוף, אך זה לא המקרה בפסוקים אלו. השפה שלהם ברורה עד מאוד, והמושגים המוצגים בהם נמצאים בהרמוניה מלאה עם לימוד הכתובים בנושא זה.

קודם כל, בפרק ג' של ספרו, איוב, בשל סבלו הרב, מקלל את יום היוולדו (ומי מאיתנו לא אמר לעצמו בעיתות משבר קשות שמוטב היה אילו לא היה נולד כלל?). בהקשר זה, הוא מכיר בעובדה שאילו היה מת בלידתו, הוא היה עתה ישן במנוחה (איוב ג' 11,13; ראה גם י"ד:10-15).

תהלים קט"ו מגדיר את המקום שבו המתים שוכנים בדממה, שהרי "לֹא הַמֵּתִים יְהַלְלוּ-יָהּ" (פסוק 17). זה לא נשמע כאילו המאמינים (אסירי התודה) שמתו נמצאים בשמיים ומהללים את אלוהים, כפי שהמסורת הנוצרית לימדה אותנו לדמיין אותם!

יתרה מזו, על פי מזמור קמ"ו, כל הפעולות השכליות של האדם חדלות ברגע מותו: "תֵּצֵא רוּחוֹ, יָשֻׁב לְאַדְמָתוֹ; בַּיּוֹם הַהוּא אָבְדוּ עֶשְׁתֹּנֹתָיו" (פסוק 4). זהו תיאור מדויק של מה שקורה ברגע המוות.

קהלת ט' מוסיף לנו ש"הַמֵּתִים אֵינָם יוֹדְעִים מְאוּמָה", ושבקבר "אֵין מַעֲשֶׂה וְחֶשְׁבּוֹן וְדַעַת וְחָכְמָה" (קהלת ט' 5,10).

אמירות חד-משמעיות אלו באות לאשש את התורה המקראית שלפיה המתים הינם חסרי הכרה. תורה מקראית זו של מוות בחוסר תודעה מוחלט אינה אמורה לעורר בהלה בקרב המאמינים. מדוע? ראשית, משום שעלפי הכתובים לא קיימת שריפה נצחית בגיהינום וגם לא כור מצרף זמני לאלו שמתים מבלי להיוושע. שנית, משום שלאלה המתים במשיח מחכה גמול מדהים. אם כן, לא פלא ש"המאמין רואה במוות עניין של מה בכך. [...] בעיני המאמין, המוות אינו אלא פרק זמן קצר של תנומה, רגע קט של דממה וחשכה. חיי המאמין חבויים עם המשיח באלוהים, ו'כַּאֲשֶׁר יִתְגַּלֶה הַמָּשִׁיחַ, אֲשֶׁר הוּא חַיֵּינוּ, אָז גַּם אַתֶּם תִּגָּלוּ עִמּוֹ בַּהֲדַר כָּבוֹד'" - יוחנן ח' 51,52 ; קולוסים, ג' 4 (אלן ווייט, חמדת הדורות, 636).

`חשבו על אלו שמתו במשיח. הם עצמו את עיניהם בשינת המוות ועבורם לא משנה אם חולפים חמישה חודשים או אלף וחמש מאות שנה. הדבר הבא שיראו הוא חזרתו של המשיח על ענני השמיים. אם כן, באיזה מובן קל יותר למתים מאשר לאנשים החיים?`