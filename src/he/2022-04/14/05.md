---
title: 'דמעות ומוות לא יהיו עוד'
date: 28/12/2022

---

תורות השקר על אלמותיות הנפש, על עינויים נצחיים ועל גיהינום הבוער לנצח סותרות את תורת הכתובים, שלפיה בשמיים החדשים והארץ החדשה "לֹא יִהְיוּ עוֹד" דמעה, אבל, זעקה וכאב (התגלות 21:4). אילו התיאוריה על הגיהינום הבוער לנצח הייתה אמיתית, אזי "המוות השני" לא היה ממגר את החטא ואת החוטאים מן היקום, אלא רק תוחם אותם בגיהינום נצחי של כאב וזעקה. יתרה מזו - במקרה זה ה' לא היה משקם את היקום לשלמותו המקורית! אך תודה לאל שהכתובים מציירים לנו תמונה שונה בתכלית!

`קראו ישעיהו 25:8, התגלות 7:17 והתגלות 21:4. כיצד מנחמים אותנו קטעים אלו לאור הסבל והתלאות בעולמנו?`

החיים יכולים להיות קשים ולא הוגנים. לדוגמה, אנשים יקרים לנו נלקחים לפעמים מאיתנו באכזריות רבה בחיבוקו הקר של המוות. אחרים נכנסים מבלי משים לחיינו, מנצלים אותנו ופוגעים בנו, ולאחר מכן ממשיכים בחייהם כאילו דבר לא קרה. איזו תחושה נוראה היא כשאדם שאהבנו ובטחנו בו בוגד בנו!

ישנם רגעים בחיים שבהם ליבנו נשבר ואנו אפילו שואלים את עצמנו האם שווה לחיות. ועם זאת, למרות כל הצער בחיינו, אלוהים מוכן ומזומן למחות מעיננו כמה שיותר דמעות. אף על פי כן, חלק מהדמעות המרות ביותר שלנו ימשיכו לזלוג עד לאותו יום נשגב שבו המוות, הכאב והזעקה ייעלמו מן העולם לתמיד (התגלות 21:1-5).

אנו יכולים להיות סמוכים ובטוחים שביום הדין אלוהים יתייחס לכל יצור אנושי בצדק ובאהבה. כל יקירינו שמתו במשיח יקומו מן המתים כדי להישאר אתנו לעולמי עולמים. אלו שלא יימצאו ראויים לחיי עולם יפסיקו להתקיים, מבלי שיצטרכו לחיות לנצח בגן עדן "לא נעים להם" או בגיהנום בוער. הנחמה הגדולה ביותר שלנו נובעת מהצורה ההוגנת שבה אלוהים מתייחס לכל אדם. כשהמוות יפסיק סופית להתקיים, הנושעים ישירו בשמחה: "אַיֵּה עָקְצְךָ מָוֶת? אַיֵּה נִצְחוֹנְךָ מָוֶת?" (קורינתים 15:54,55).

אלוהים מבטיח שבשמיים החדשים ובארץ החדשה אשר הוא עומד לברוא "לֹא תִזָּכַרְנָה הָרִאשֹׁנוֹת וְלֹא תַעֲלֶינָה עַל-לֵב" (ישעיהו 65:17). זאת לא אומרת שהשמיים יהיו מקום של אמנזיה, אלא שהעבר לא יערער את השמחה המתמדת שבשמים.

`מי לא חווה פעם את עוצמת החורבן הלא הוגן שמכה אותנו לעיתים כרעם ביום בהיר? כיצד אנו יכולים ללמוד לסמוך על אלוהים, ובמידת האפשר אפילו לשמוח בשל טובו ובאהבתו של ה' - במיוחד בתקופות קשות אלו?`