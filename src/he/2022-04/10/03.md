---
title:  להבות הגיהנום
date:  28/11/2022
---

בספרון שלו לילדים, "מחזה הגיהנום" [The Sight of 5 Hell (Dublin: James Duffy, [1874], p. 24)], הכומר הקתולי האנגלי ג'ון פורניס (1809-1865) ממחיש את הייסורים הנצחיים על ידי דימוי של כדור מתכתי עצום-מימדים, גדול יותר מהשמיים והארץ. "פעם במאה מיליון שנה, ציפור נוגעת בכדור מתכתי ענקי זה עם נוצה מתוך זנבה". לפי המחבר, שריפת החוטאים בגיהנום ממשיכה אפילו לאחר שכדור המתכת נשחק כליל על ידי נגיעות נוצה מזדמנות אלו! למרבה הצער, פרוטסטנטים רבים ממשיכים להאמין עד היום ברעיון דומה לגבי גורלם של האבודים.

`קראו מלאכי ג' 19 ויהודה 7. כיצד יכולים קטעים אלו לעזור לנו להבין טוב יותר את מושג "האש הנצחית" או את הרעיון, כפי שישוע ביטא אותו, שהאבודים מושלכים "לְאֵשׁ עוֹלָם" (מתי י"ח 8) או "אֶל הָאֵשׁ אֲשֶׁר לֹא תִּכְבֶּה" (מרקוס ט' 43)?`

המילה "עולם" (ביוונית aion, aionios) נושאת משמעויות שונות, לפי הקשרה המיידי. לדוגמה, כאשר המילה מיוחסת לאלוהים (דברים ל"ג 27), היא מבטאת את טיבו הנצחי. כאשר היא מיוחסת לבני אדם (שמות כ"א 6), משמעות המילה מוגבלת לטווח חייו של האדם. כאשר היא מתארת את האש (מתי י"ח 8, כ"ה 41), כוונתה היא שאותה אש לא תכבה עד שתכלה את מושא השריפה שלה. זאת אומרת ש"אש עולם" תהיה נצחית בתוצאותיה - בכך שהיא תכלה את הרשעים כליל באופן בלתי הפיך, ולא תשאיר להם "שֹׁרֶשׁ וְעָנָף" (מלאכי ג' 19).

לתורת ייסורי הנצח של הרשעים ישנן השלכות רבות וחמורות. אם הרשעים נענשים לנצח נצחים, אזי הרשע לעולם לא באמת ימוגר מן העולם! בנוסף, חשוב לזכור שהחיים נובעים אך ורק מאלוהים (דברים ל"ב 39, תהלים ל"ו 9), שאינו חפץ "בְּמוֹת הָרָשָׁע, כִּי אִם-בְּשׁוּב רָשָׁע מִדַּרְכּוֹ וְחָיָה" (יחזקאל ל"ג 11). אם כן, מדוע שנחשוב שאלוהים היה מוכן להמשיך להעניק חיים לרשעים כדי שיסבלו מעינוים נצחיים? האם לא היה סביר יותר לאפשר להם להפסיק להתקיים? אם הרשעים ייענשו "לְפִי מַעֲשֵׂיהֶם" (התגלות כ' 12), מדוע עקב מעשיו הרעים של אדם שנעשו במהלך חייו הקצרים אלוהי הצדק והרחמים יגזור עליו עונש אינסופי בעינויים קשים?

כל האזכורים המקראיים של המושג "אש עולם" מצביעים בסופו של דבר על "אגם האש" שלאחר המילניום, המופיע בהתגלות כ' (ראו שיעור 13). על כן, לא נכון על פי הכתובים לדבר על גיהינום עכשווי, הבוער באש נצחית לנצח נצחים.

`למרות שלהבות הגיהינום באחרית הימים הן מציאות אמיתית כואבת ומצערת, מה מגלה לנו אמת הכתובים בנושא חשוב זה לגבי אופיו ואהבתו של אלוהים, בייחוד בניגוד לרעיון ייסורי הנצח?`