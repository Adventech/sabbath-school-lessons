---
title: 'תולעים אלמותיות?'
date: 27/11/2022

---

`השוו בין מרקוס 9:42-48 לבין ישעיהו 66:24. כיצד אתם מבינים את משמעות המשפט "תּוֹלַעְתָּם לֹא תָּמוּת"? (מרקוס 9:48)`

פרשני מקרא לא מעטים סבורים ששם העצם "תולעת" (מרקוס 9:48) הוא רמז לנפש נטולת הגוף של הרשע, שלאחר מותו יורדת לגיהנום, מקום שבו היא ממשיכה להתקיים בסבל ובייסורים נצחיים.

ואולם, תפיסה זו אינה משקפת את התורה המקראית לגבי חוסר המודעות במוות, וגם מתעלמת מההקשר המיידי של קטע מקראי זה. למעשה, "צורת היחיד 'תולעת' משמשת כצורה גנרית של צורת הרבים 'תולעים', ואינה מתכוונת לתולעת אחת בלבד. הכוונה היא לתולעים הניזונות מגוויות נרקבות" - Robert G. Bratcher and Eugene A. Nida, A Translator’s Handbook on the Gospel of Mark (London: United Bibles Societies, 1961), p. 304.

במתי 9:48, ישוע מצטט את ישעיהו 66:24, שבו כתוב: "וְיָצְאוּ וְרָאוּ בְּפִגְרֵי הָאֲנָשִׁים הַפֹּשְׁעִים בִּי, כִּי תוֹלַעְתָּם לֹא תָמוּת וְאִשָּׁם לֹא תִכְבֶּה וְהָיוּ דֵרָאוֹן לְכָל-בָּשָׂר". סצנה מטפורית מחרידה זו מתארת שדה קרב שבו גוויות אויביו של אלוהים שרועות על האדמה ועוברות הליך השמדה. הגופות שהאש טרם כילתה אותן נרקבות בשל התולעים, או שאולי להיפך - קודם הן נרקבות ונאכלות על ידי התולעים ורק לאחר מכן נשמדות על ידי האש. מכל מקום, אין פה כל אזכור לנפש השורדת את תהליך השמדה גופנית זו ויורדת לגיהנום.

אך מה לגבי "תּוֹלַעְתָּם לֹא תָּמוּת"? שפה מטפורית זו המופיעה בישעיהו 66:24 (ומצוטטת במרקוס 9:48) אינה רומזת על כך שתולעים אלו אלמותיות! הדגש הוא על כך שהתולעים אינן פוסקות עד שהן משלימות את משימתן. במילים אחרות, הן ממשיכות לטרוף את גופותיהם של הרשעים עד שהן נשמדות כליל. בניגוד לכך, באותה עת ילדיו הנאמנים של אלוהים שוהים בשמחה ב"שָּׁמַיִם הַחֲדָשִׁים וְהָאָרֶץ הַחֲדָשָׁה" ומשתחווים לפניו (ישעיהו 66:22,23).

בין שני גורלות אלו קיימת ניגודיות מוחלטת, ולכן לא פלא שישוע אמר שהיה עדיף שמישהו ייכנס למלכות אלוהים אפילו ללא אחד מאיבריו החשובים - ללא ידו, רגלו או אפילו עינו - מאשר שיישאר עם גוף שלם שיושמד על ידי תולעים ואש (מרקוס 9:42-48).

`בסופו של יום, או שאנו נושעים באופן מוחלט או שאנו אבודים באופן מוחלט. אין פה אמצע. או שננחל חיי עולם, או שנסבול אובדן נצחי. איזו החלטה עליכם לקבל היום? כיצד אמורה מציאות זו - של חיי עולם או השמדה נצחית - להשפיע על החלטה זו?`