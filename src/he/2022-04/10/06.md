---
title:  פרספקטיבת הכתובים
date:  01/12/2022
---

`קראו יוחנן א' ה' 3-12. מדוע מגביל יוחנן השליח את השגת "חַיֵּי עוֹלָם" אך ורק לאלו הנמצאים במשיח?`

דוקטרינת הכתובים על האלמותיות המותנית של האדם - בניגוד לתורת השקר של אלמותיות הנרכשת של הנפש - מופיעה בצורה מפורשת ביוחנן ה' 11,12. כדי להבין את משמעותו של קטע חשוב זה, עלינו לזכור ש"הָאַלְמָוֶת" שייכת אך ורק לאלוהים (טימותיאוס א' ו' 15,16), שהוא גם מקור החיים (תהלים ל"ו 9, קולוסים א' 15-17, עברים א' 2).

כשהחטא חדר לעולמנו כתוצאה מנפילתם של אדם וחווה (בראשית ג'), הם וכל צאצאיהם (כולל אותנו) לא רק נפלו תחת קללת המוות הפיזי, אלא גם איבדו את מתנת חיי עולם. אך אלוהים, שהוא מלא חסד ורחמים, הוציא לפועל את תכנית הישועה עבור בני האדם כדי להשיב להם את חיי הנצח, החיים שהיו אמורים להיות שייכים להם מלכתחילה. כפי ששאול כותב: "כְּשֵׁם שֶׁבָּחַר אוֹתָנוּ בּוֹ בְּטֶרֶם הִוָּסֵד תֵּבֵל, לִהְיוֹת קְדוֹשִׁים וּבְלִי דֹּפִי לְפָנָיו בְּאַהֲבָה" (אפסים א' 4).

שאול השליח מסביר: "כְּשֵׁם שֶׁעַל־יְדֵי אָדָם אֶחָד בָּא הַחֵטְא לָעוֹלָם, וְעֵקֶב הַחֵטְא בָּא הַמָּוֶת", כך "בְּחֶסֶד הָאָדָם הָאֶחָד יֵשׁוּעַ הַמָּשִׁיחַ" מתנת חיי עולם נגישה כיום לכל בני האדם (רומים ה' 12,15). שאול מצביע כאן באופן חד משמעי על אדם הראשון שבגלל חטאו נכנסו לעולם החטא והמוות. מי שדוחה את קיומו הממשי של האדם הראשון, שעל ידי חטאו המיט על עולמנו חטא ומוות, לא יצליח להבין דבר מהכתובים. ובכן, יוחנן השליח מוסיף: "אֱלֹהִים נָתַן לָנוּ חַיֵּי עוֹלָם, וְהַחַיִּים הָאֵלֶּה בִּבְנוֹ הֵם. מִי שֶׁיֵּשׁ לוֹ הַבֵּן יֵשׁ לוֹ הַחַיִּים. מִי שֶׁאֵין לוֹ הַבֵּן אֵין לוֹ הַחַיִּים" יוחנן א' ה' 11,12).

למעשה, כל התמונה מתבהרת לאור אמירותיו של ישוע לגבי זהותו: "כָּל הָרוֹאֶה אֶת הַבֵּן וּמַאֲמִין בּוֹ יִהְיוּ לוֹ חַיֵּי עוֹלָם וַאֲנִי אָקִים אוֹתוֹ בַּיּוֹם הָאַחֲרוֹן" (יוחנן ו' 40), ו"אֲנִי הַתְּחִיָּה וְהַחַיִּים. הַמַּאֲמִין בִּי יִחְיֶה גַּם אִם יָמוּת" (יוחנן י"א 25).

אם כן, חיי עולם הם מתנה של אלוהים לאדם החוטא באמצעות המשיח, המוענקת בהווה, אך הוא ייהנה ממנה רק אחרי תחיית המתים הצדיקים. המסקנה פשוטה: אם מתנת החיים מוענקת רק למי שנמצא בישוע המשיח, אזי כל מי שלא נמצא בו לא יהיו לו חיי עולם (יוחנן א' ה' 11,12). בניגוד לכך, תורת אלמותיות הטבעית של הנפש מעניקה חיי עולם - בגן העדן או בגיהנום - לכל בני האדם, כולל לאלה שאינם במשיח. תהיה אמונה זו פופולרית ככל שתהיה, היא אינה עולה בקנה אחד עם הכתובים.