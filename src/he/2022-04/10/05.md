---
title: 'גן עדן עם נשמות נטולות גוף'
date: 30/11/2022

---

למרות שהפרוטסטנטים אינם מקבלים את תורת הפורגטוריום, רבים מהם מאמינים שנשמות הצדיקים המתים כבר נהנות מגן העדן בנוכחותו של אלוהים. חלקם טוענים ש"נשמות" אלו הן פשוט רוחות נטולות גוף; אחרים מאמינים שהן רוחות נטולות גוף פיזי, אך עטופות בגוף רוחני מהודר.

יהיה מצבם המטפיזי של המתים "החיים" אשר יהיה, תיאוריות אלו מערערות את האמונות המקראיות על תחיית המתים ועל יום הדין. מה מטרתן של תחיית המתים ושל יום הדין (התגלות 20:12-14) אם נשמות הצדיקים כבר נהנות בגן העדן?

`קראו מעשי השליחים 2:29,34,35 וקורינתים א' 15:16-18. איזה אור שופכים קטעים אלו על נושא מצב המתים המחכים לתחייה?`

הכתובים מלמדים אותנו שכל בני האדם שכבר נמצאים בשמיים הגיעו לשם בשתי דרכים: או שעברו לשם בעודם חיים, כמו במקרה של חנוך (בראשית 5:24) ושל אליהו (מלכים ב' 2:9-11), או שהוקמו מן המתים, כמו משה (יהודה 9) או המתים שקמו לתחייה יחד עם המשיח (מתי 27:51-31).

כפי שראינו בשיעור הקודם, הרמיזה לגבי הנשמות ש"מתחת למזבח" הזועקות לנקמה מאלוהים (התגלות 6:9-11) היא לא יותר ממטפורה לגבי הצדק שאלוהים יביא, ואינה תומכת בתיאוריית אלמותיות הנפש. אחרת, אותן נשמות לא ממש נהנות מגמולן הנצחי!

למעשה, הקבר הוא מקום משכבם של המתים, המחכים בשנת המוות עד ליקיצתם בתחיית המתים בביאתו השנייה של המשיח ישוע, כשיקבלו בחזרה את קיומם ואת תודעתם. המתים - אפילו הצדיקים שביניהם - אינם נשמות נטולות גוף המרחפות בשמיים ומחכות בסבלנות להתאחד שנית עם גופן בתחיית המתים.

בנוסף, חשבו גם על מילותיו של שאול בקורינתים א' 15:18, כשהוא אומר שבמידה ותחיית המתים אינה קיימת, "אָז גַּם הָאֲנָשִׁים אֲשֶׁר מֵתוּ בִּהְיוֹתָם שַׁיָּכִים לַמָּשִׁיחַ - אֲבוּדִים הֵם". באיזה מובן הם "אבודים" אם הם כבר נמצאים במצב של אושר עילאי בשמים מאז מותם? אם כן, אחת מהתורות המרכזיות של הברית החדשה - תחיית המתים בחזרתו של המשיח - מבוטלת על ידי האמונה השקרית שהצדיקים שמתים כבר נישאים לשמים ומקבלים את גמולם הנצחי מיד אחרי מותם! ובכל זאת, למרבה הצער אנו שומעים זאת כל הזמן, במיוחד בהלוויות.

כיצד אתם יכולים לעזור לאנשים אחרים להבין שרעיון שינת המתים באדמה הוא למעשה "בשורה" בפני עצמה, מאחר והמתים מוצאים מנוחה ואינם יודעים כל צער ומכאוב.