---
title: 'הרצון החופשי - התשתית לאהבה'
date: 26/09/2022

---

`קראו יוחנן א' 4:7-16. מה מלמד אותנו קטע זה על רצון חופשי כתנאי לטיפוח האהבה?`

הפרחים המלאכותיים יכולים להיות יפהפיים, אך הם אינם יכולים לצמוח או ללבלב כמו הפרחים האמיתיים. הרובוטים מתוכנתים לדבר ולבצע משימות שונות, אך הם נטולי חיים ורגשות. ואולם, החיים והרצון החופשי הינם תנאים הכרחיים לקבלת, טיפוח ושיתוף האהבה. לכן, אלוהינו האוהב ברא מלאכים (כולל את הילל בן שחר) ובני אדם כיצורים בעלי חופש בחירה - כולל היכולת להחליט ללכת בדרך רעה. ובכן, ה' ברא את היקום כולו כסביבה מושלמת והרמונית עבור יצורי כפיו, כדי שיגדלו באהבה ובחכמה.

ביוחנן א' 4:7-16, יוחנן השליח מדגיש ש"הָאֱלֹהִים הוּא אַהֲבָה" ושהוא הביע את אהבתו אלינו בכך שהוא שלח את בנו יחידו למות עבור חטאינו. על כן, עלינו להביע את הכרת הטובה שלנו על אהבתו האינסופית בכך שאנו אוהבים איש את רעהו. אהבה זו, שמקורה אלוהי, תהיה הוכחה חותכת לכך שאלוהים שוכן בנו ושאנו שוכנים בו.

פנייה זו לשקף את אהבת האלוהים אחד כלפי השני הגיונית אך ורק אם היא מיועדת ליצורים שביכולתם לבחור לטפח ולהביע את אותה אהבה או, להיפך, לחיות חיים אגוצנטריים. ועם זאת, ברצון החופשי ניתן להשתמש גם בצורה לא ראויה - עובדה מצערת שהוכחה במרד הטרגי של הילל בן שחר בשמיים.

אך אפילו לאחר שמבינים את חשיבות הרצון החופשי, ישנם אנשים התוהים: שכן, אם אלוהים ידע שהילל בן שחר ימרוד בו, מדוע הוא ברא אותו? האם בריאתו של הילל בן שחר הופכת את אלוהים לאחראי האולטימטיבי למקורו של הרוע?

זאת שאלה קשה, שלא כדאי לעשות ספקולציות לגביה, שכן היא תלויה בגורמים רבים, כולל המשמעות המדויקת של המושג "אחראי". מקורו וטבעו של החטא מהווה תעלומה שאיש אינו יכול להסביר עד תום. ועם זאת, דבר אחד ברור - אלוהים לא ציווה על קיומו של החטא. הוא רק התיר את קיומו, ולאחר מכן, בצלב, הוא לקח על עצמו את עונשו האולטימטיבי של החטא - המוות - ובכך גם הכרית אותו. בכל הרהורינו לגבי הרוע, אל לנו לשכוח שאלוהים עצמו שילם את המחיר הגבוה ביותר לקיום החטא והרוע (ראו מתי 5:43-48, רומים 5:6-11), ושהוא סבל בגללם יותר ממה שכל אחד מאיתנו יסבול אי פעם.

`הרצון החופשי הינו מתנה אלוהית קדושה שכרוכה בהשלכות משמעותיות - לא רק לעצמנו אלא גם לאחרים. אלו החלטות חשובות אתם עומדים לקבל בעזרת מתנה זו ומה יהיו השלכותיה של אותה החלטה?`