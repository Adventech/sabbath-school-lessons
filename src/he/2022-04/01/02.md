---
title: 'מעשה הבריאה כביטוי של אהבה'
date: 25/09/2022

---

עולם הטבע, במצבו הנוכחי, משדר לנו מסר שנוי במחלוקת, שלפיו הטוב מעורבב ברע. שיחי הורדים יכולים להצמיח ורדים נהדרים עם ריח ניחוח מדהים, אך גם קוצים מזיקים ומכאיבים. הטוקן יכול להרשים אותנו ביופיו, אבל גם לדכא אותנו בכך שהוא תוקף את קניהן של ציפורים אחרות וטורף את גוזליהן הרכים.

אפילו בני האדם, שיכולים להפגין טוב לב מרגש ברגע אחד, יכולים ברגע אחר להיות אכזריים, מלאי שנאה ואף אלימים. לא פלא שבמשל על החיטים והעשבים הרעים, המשרתים שאלו את בעל השדה: "אֲדוֹנֵנוּ, הֲלֹא זֶרַע טוֹב זָרַעְתָּ בְּשָׂדְךָ; מִנַּיִן יֵשׁ בּוֹ עֲשָׂבִים רָעִים?" (מתי 13:27). בעל השדה השיב: "אִישׁ אוֹיֵב עָשָׁה זֹאת" (פסוק 28). בדומה לכך, אלוהים ברא יקום כליל שלמות, אך האויב טימא אותו בזרע המסתורי של החטא.

`קראו יוחנן א' 4:8,16. מה מלמדת אותנו העובדה ש"הָאֱלֹהִים הוּא אַהֲבָה" על טבעו של מעשה הבריאה?`

לעובדה ש"הָאֱלֹהִים הוּא אַהֲבָה" ישנן לפחות שלוש השלכות. ראשית, האהבה, מעצם טבעה, אינה יכולה להסתגר בתוך עצמה, אלא חייבת לבוא לידי ביטוי (איזו אהבה אינה באה לידי ביטוי?). אלוהים מביא את אהבתו לידי ביטוי הן כלפי פנים - בשלוש ישויות האלוהות, והן כלפי חוץ - ביחסיו עם כל ברואיו.

שנית, כל מעשיו של אלוהים הם ביטוי לאהבתו העצומה שאינה משתנית ואינה תלויה בדבר. עובדה זו כוללת את מעשי היצירה שלו, את פעולות הגאולה שלו ואפילו את שיפוטיו. למעשה, "אהבת אלוהים הובעה באותה המידה בצדקו ובחסדו. צדק הוא התשתית של כס מלכותו והפרי של אהבתו" (אלן ווייט, חמדת הדורות, 618). שלישית, מאחר ו"הָאֱלֹהִים הוּא אַהֲבָה" וכל מעשיו מבטאים את אהבתו, הוא אינו יכול להיות יוצר החטא, הנמצא בניגוד מוחלט לאופיו.

אבל האם אלוהים היה חייב לברוא את היקום? מבחינת ריבונותו, ניתן להשיב ש"לא", שהרי זו הייתה החלטה חופשית שלו. אך מבחינת טבעו האוהב, הוא בחר לברוא את העולם כדרך להבעת אהבתו. וכמה מדהים שהוא ברא צורות חיים כה רבות ומגוונות - וביניהן את עטרת הבריאה - בני האדם, שביכולתם להיענות לאהבתו של אלוהים, אבל גם להביע בעצמם אהבה - לא רק לאלוהים, אלא גם לבני אדם אחרים (ראו מרקוס 12:30,31).

`הביטו בעולם הטבע. כיצד אתם רואים בו את השתקפות אהבתו של אלוהים, על אף החורבן שהחטא המיט עליו? אלו לקחים אנו לומדים על תקווה מתוך אהבתו של אלוהים מתגלה במעשה הבריאה?`