---
title: 'מחיר הגאווה'
date: 28/09/2022

---

בכתובים מופיעים שני מוטיבים דומיננטיים המתחרים זה בזה. הראשון הוא המוטיב המכונה "שָׁלֵם", הר ציון, ירושלים וירושלים החדשה - עיר המסמלת את מלכות האלוהים. המוטיב השני הוא "בבל" - המסמלת את ממלכתו המזויפת של השטן. לא מעט פעמים במקרא, אלוהים קורא לעמו לצאת מבבל הטמאה ולעבוד אותו בארץ המובטחת.

לדוגמה, אברם נקרא לעזוב את אור כשדים ולעבור לארץ כנען (בראשית 11:31 - 12:9). בסופה של גלותם הארוכה, היהודים עזבו את בבל וחזרו לירושלים (עזרא ב'). בנוסף, בספר התגלות, אלוהים קורא לעמו לצאת מבבל הסמלית באחרית הימים (התגלות 14:8) ולשכון עמו על הר ציון בירושלים החדשה (התגלות 14:1, 21:1-3,10).

`קראו ישעיהו 14:12-15. אלו השלכות מרחיקות לכת היו לגאוותו של הילל בן שחר בשמיים על היקום בכלל ועל עולמנו בפרט?`

בכתובים, העיר בבל מסמלת כוח העומד בניגוד מוחלט לאלוהים ולמלכותו. מלך בבל (המרמז על מלך נבוכדנצר) הופך לסמל הגאווה והיהירות. אלוהים גילה לנבוכדנצר שבבל הייתה רק ראש הזהב בצלם על רצף הממלכות (דניאל 2:37,38).

ואולם, המלך יצא חוצץ כנגד סמכותו של אלוהים ובנה צלם שכולו זהב - כסמל למלכותו הנצחית - ואף ציווה על כולם להשתחוות לאותו צלם (דניאל ג'). בדומה למקרה של מלך צור (יחזקאל 28:12-19), מלך בבל הפך גם הוא לסמל של הילל בן שחר. הקטע בישעיהו 14:3-11 מתאר את נפילתו של מלך בבל היהיר והאכזרי. לאחר מכן, בפסוקים 12-15, ישעיהו עובר מהמישור ההיסטורי לחצרות אלוה שמימיות ומדגיש שאותה רוח גאוותנית ויהירה גרמה לנפילתו המקורית של הילל בן שחר.

על פי קטע זה, הילל בן שחר תכנן לרומם את כס מלכותו מעל צבא השמיים ולהידמות "לְעֶלְיוֹן" (ישעיהו 14:14). זאת הייתה התחלתו של מצב חדש ועוין ביקום, שבו אלוהי האהבה האלטרואיסטית אותגר על ידי אנוכיותו ורוח התחרותיות של הילל בן שחר. האויב לא פחד להאשים את אלוהים בתכונות שהוא עצמו הפגין וגם לא חשש להפיץ שקרים בקרב המלאכים. ובכן, כאן טמונים המקורות המסתוריים של הרוע ביקום.

`מדוע כה קל להפוך גאוותניים ויהירים בשל מעמדנו או הישגינו? כיצד מסייע לנו דימוי קרבן המשיח להימנע מנפילה למלכודת זו?`