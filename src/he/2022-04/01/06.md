---
title:  התפשטות המרד
date:  29/09/2022
---

`קראו התגלות י"ב. מה מלמד אותנו פרק זה על התפשטות המרד בשמיים ובארץ?`

נפילתו של הילל בן שחר לא הייתה התנגשות רעיונית סתמית. ספר התגלות אומר לנו שבשמיים פרצה מלחמה עוצמתית בין הילל בן שחר ומלאכיו לבין המשיח ומלאכיו. בקטע זה, הילל בן שחר מכונה "הַתַּנִּין הַגָּדוֹל, הַנָּחָשׁ הַקַּדְמוֹנִי", "מַלְשִׁין וְשָׂטָן" ו"שׂוֹטֵן אַחֵינוּ" (התגלות י"ב 9-10). מנגד, המשיח מכונה "מִיכָאֵל", שמשמעותו "מי-כאל?".

על סמך הרמיזה על מיכאל כ"שַׂר הַמַּלְאָכִים", פרשנים מסוימים סברו שהוא אינו אלא מלאך בלבד. ואולם, על פי ספר דניאל, כל חזון מצביע על נצחונו הסופי של המשיח ועל מלכותו הנצחית - כגון האבן שנעקרת שלא בידי אדם (דניאל ב' 34,45), בן האדם (דניאל ז' 13), שר הצבא ושר השרים (דניאל ח' 11,25) ומיכאל השר הגדול (דניאל י"ב 1). אם כן, כפי שמלאך ה' הוא האדון עצמו (שמות ג' 1-6, מעשי השליחים ז' 30-33 וכו'), מיכאל חייב להיות אותה ישות אלוהית - המשיח עצמו.

פרק י"ב בספר התגלות מעניק לנו סקירה כללית של העימות הגדול המתמשך שהחל בשמיים (1) עם מריו של הילל בן שחר ושליש מהמלאכים, (2) הגיע לשיאו בניצחונו המכריע של המשיח על מזבח הצלב (3) וממשיך להתקיים כנגד שארית הפליטה של אלוהים באחרית הימים.

אלן ווייט כתבה על התחלתו של עימות זה: "אלוהים בחסדו הרב הפגין אורך רוח כלפי השטן. השטן לא הודח מידית ממעמדו הרם כשהחל לעורר מורת רוח בשמיים, ואפילו לא כשהחל להציג את טענותיו הכוזבות לפני המלאכים הנאמנים. הוא נשאר בשמיים לאורך זמן. שוב ושוב הוצעה לו מחילה, בתנאי שיחזור בתשובה וייכנע לה'" (אלן ווייט, העימות הגדול עמ' 375).

איננו יודעים כמה זמן התמשכה המלחמה בשמיים. אך ללא קשר לאורכה ולעוצמתה, ההיבט המשמעותי ביותר לגבי הסכסוך כולו הוא שהשטן ומלאכיו הובסו ו"מְקוֹמָם לֹא נִמְצָא עוֹד בַּשָּׁמַיִם" (התגלות י"ב 8; ראו גם לוקס י' 18). ואולם, הבעיה היא כמובן שהם ירדו כאן לאדמה.

`כיצד אנו רואים את מציאותו של עימות זה עלי אדמות? מהי תקוותנו היחידה להתגבר על האויב במלחמה זו?`