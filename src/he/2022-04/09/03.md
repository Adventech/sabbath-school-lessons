---
title:  "הַיּוֹם [...] אִתִּי בְּגַן־עֵדֶן"
date:  21/11/2022
---

אחד הקטעים המקראיים המפורסמים ביותר שבהם חוקרים רבים משתמשים כדי להוכיח לכאורה את אלמותיות הנפש הוא לוקס כ"ג 43: "הֵשִׁיב לוֹ יֵשׁוּעַ: 'אָמֵן. אוֹמֵר אֲנִי לְךָ, הַיּוֹם תִּהְיֶה אַתָּה אִתִּי בְּגַן־עֵדֶן'". כמעט כל מהדורות הכתובים (עם יוצאי דופן מעטים בלבד) מתרגמים פסוק זה באופן דומה, ובכך משאירים את הרושם שבעצם יום מותו של המשיח, הוא והפושע על הצלב עלו יחדיו לגן העדן. עובדה זו אינה אמורה להפתיע אותנו, שהרי אנו יודעים שתרגומים אלו מתבצעים לרוב על ידי חוקרי מקרא המאמינים בתורת אלמותיות הנפש. אבל האם זהו התרגום הנכון של הפסוק?

`השוו בין לוקס כ"ג 43 לבין יוחנן כ' 17 ויוחנן י"ד 1-3. כיצד עלינו להבין את ההבטחה לפושע שחזר בתשובה לאור מילותיו של ישוע למרים ממגדל והבטחתו לתלמידיו?`

ההשערה שישוע והפושע עלו באותו יום לגן העדן (או לשמים) סותרת את מילותיו של המשיח למרים ממגדל לאחר תחייתו, שלפיהן הוא טרם עלה לאביו בשמים (יוחנן כ' 17). תפיסה שגויה זו, שלפיה ישוע והפושע על הצלב עלו לשמים באותו יום גם סותרת את הבטחתו של ישוע לתלמידיו שיילקחו לשמים אך ורק בביאתו השנייה (יוחנן י"ד 1-3).

הדיון המרכזי בלוקס כ"ג 43 הוא סביב תואר הפועל "היום" (ביוונית sēmeron) - האם מקומו הוא לפני הפועל "אומר" או לפני הפועל "תהיה"? במילים אחרות, האם המשפט הוא: "היום אני אומר לך שתהיה אתי בגן עדן" [בתחיית המתים, באחרית הימים], או שמא "אני אומר לך – היום,  תהיה אתי בגן עדן"?

וילסון פארוסקי כותב ש"מבחינה דקדוקית" בלתי אפשרי לקבוע את הגרסה הנכונה של המשפט. "ועם זאת, חשוב לשים לב לכך שללוקס ישנה נטייה להשתמש בתואר פועל זה דווקא עם הפועל הראשון במשפט. תופעה זו תקפה בארבע עשרה מתוך עשרים ההיקרויות של המילה sēmeron בבשורת לוקס ובמעשי השליחים" - Wilson Paroschi, “The Significance of a Comma: An Analysis of Luke 23:43,” in Ministry, June 2013, p. 7.

אם כן, הקריאה הטבעית ביותר של לוקס כ"ג 43 היא: "אָמֵן. אוֹמֵר אֲנִי לְךָ הַיּוֹם, - תִּהְיֶה אַתָּה אִתִּי בְּגַן־עֵדֶן". בניסוח זה, הביטוי "אומר אני לך היום" משמש כהדגשת הרלוונטיות והקדושה של המשפט הבא - "תִּהְיֶה אַתָּה אִתִּי בְּגַן־עֵדֶן". בקיצור, ישוע הבטיח לו במקום שייוושע.

`קראו את הסיפור על הפושע שחזר בתשובה (לוקס כ"ג 39-43), שלמרות חטאיו ולמרות העובדה שלא היה לו במה לבוא לפני לאלוהים, הובטחו לו חיי עולם במשיח. כיצד מגלה סיפור עוצמתי זה את האמת המדהימה של הישועה באמונה בלבד? כיצד אנו דומים לפושע? באילו מובנים אנו שונים ממנו?`