---
title: 'לְהִסְתַּלֵק וְלִהְיוֹת עִם הַמָּשִׁיחַ'
date: 22/11/2022

---

`קראו פיליפים 1:21-24 ותסלוניקים א' 4:13-18. מתי ציפה שאול להיות "עִם הַמָּשִׁיחַ" (פיליפים 1:23) ו"עִם הָאָדוֹן" (תסלוניקים א' 4:17)?`

שאול מונע על ידי התשוקה לחיות "בַּמָּשִׁיחַ" כבר מעכשיו (קורינתים ב' 5:17) ו"עִם הַמָּשִׁיחַ" לאחר ביאתו השנייה. עבור השליח, אפילו המוות לא היה יכול לערער את בטחונו לגבי שייכותו למושיעו ואדונו. כפי שנאמר באיגרת אל הרומים, "לֹא הַמָּוֶת וְלֹא הַחַיִּים" לא יוכלו "לְהַפְרִידֵנוּ מֵאַהֲבַת אֱלֹהִים שֶׁבַּמָּשִׁיחַ יֵשׁוּעַ אֲדוֹנֵנוּ" (רומים 8:38,39).

בנוסף, כותב שאול, "כְּשֶׁאָנוּ חַיִּים, לְשֵׁם הָאָדוֹן אָנוּ חַיִּים. כְּשֶׁאָנוּ מֵתִים, לְשֵׁם הָאָדוֹן אָנוּ מֵתִים. לְפִיכָךְ, בֵּין שֶׁחַיִּים, בֵּין שֶׁמֵּתִים, לָאָדוֹן אָנוּ שַׁיָּכִים" (רומים 14:8). שאול מלא בביטחון זה, ועל כן הוא מדבר על המאמינים שמתו כ"יְשֵׁנִים" במשיח (תסלוניקים א' 4:14) שיקומו לתחייה בביאתו השנייה של ישוע כדי לקבל חיי עולם (קורינתים א' 16:16-18).

כששאול השליח מציין את השתוקקותו "לְהִסְתַּלֵק וְלִהְיוֹת עִם הַמָּשִׁיחַ" (פיליפים 1:23), האם הוא מנסה לומר שאחרי המוות נפשו תסתלק לשמים על מנת לחיות בנפרד מן הגוף עם המשיח? בשום פנים לא. בפסוק זה, שאול מבטא את רצונו לעזוב את הקיום המיוסר עלי אדמות ולהיות עם המשיח, ללא ציון של הפרש זמן בין שני אירועים אלו. פסוק זה אינו מלמד אותנו ששאול ציפה לעלות לשמים לאחר מותו. הוא היה מאוד ברור לגבי העובדה שלא יקבל את גמולו עד ליום שובו של המשיח (טימותיאוס ב' 4:8).

במילים אחרות, שאול "סבור שהדבר הבא שידע לאחר לכתו (מותו) יהיה ביאתו של המשיח בענני השמיים כדי להקים את המתים, ואז הוא יהיה 'עִם הָאָדוֹן' (תסלוניקים א' 4:17)" - Andrews Study Bible, p. 1555.

אך מדוע מעדיף שאול למות במקום לחיות? מאחר ורק אז ימצא סוף-סוף מנוחה מכל צרותיו, מבלי שיצטרך להמשיך לסבול בגופו (קורינתים א' 9:27). יתרה מזו, הוא גם יעשה זאת בביטחון מלא שיקבל את "עֲטֶרֶת הַצְּדָקָה" בביאתו השנייה של המשיח (טימותיאוס ב' 4:8). למרות ששאול לא ביקש למות, הוא ידע היטב מה יקרה לאחר מותו.

`מי לא חשב פעם - במיוחד ברגעים קשים - כמה נחמד זה היה אילו היה עוצם עיניים ומת וברגע הבא היה מוצא עצמו יחד "עם המשיח"? כיצד זה עוזר לכם להבין את מה ששאול התכוון לומר באיגרת אל הפיליפים?`