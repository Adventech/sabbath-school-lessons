---
title: 'האיש העשיר ואלעזר'
date: 20/11/2022

---

`קראו לוקס 16:19-31. מדוע סיפור זה אינו מהווה תיאור של החיים אחרי המוות?`

ישנם חוקרים המציעים שעלינו לפרש את הקטע בלוקס 16:19-31 בצורה מילולית, כתיאור של מצב המתים. ואולם, תפיסה זו עלולה להוביל אותנו למסקנות לא מקראיות, הסותרות קטעים רבים שכבר עייננו בהם במהלך רבעון זה.

קודם כל, תפיסה זו עלולה לגרום לנו לחשוב שגן העדן והגיהנום הינם כה סמוכים זה לזה, עד כי מתאפשרות שיחות ישירות בין דרי שני מקומות אלו (לוקס 16:23-31). בנוסף, תפיסה זו גם מבוססת על ההנחה שבעוד שגופינו הנרקב שוכן בקבר, רוחינו ממשיכה להתקיים במודעות מלאה בצורה מיוחדת, בעלת "עיניים", "אצבע" ו"לשון", ושאפילו חשה צמא (לוקס 16:23,24).

אם קטע זה אכן מתאר את מצב בני האדם לאחר מותם, אזי גן העדן אינו מקום של שמחה וששון, שהרי הנושעים עדים לכאורה לכל ייסוריהם של יקיריהם שהלכו לאבדון, ואף משוחחים עמם (לוקס 16:23-31). כיצד יכולה אֵם, לצורך העניין, להיות מאושרת בשמיים בעודה מביטה בייסוריו האינסופיים של בנה האהוב בגיהנום? עובדה זו הייתה למעשה מבטלת לחלוטין את הבטחתו של אלוהים שבשמיים החדשים "אֵבֶל וּזְעָקָה וּכְאֵב לֹא יִהְיוּ עוֹד" (התגלות 21:4).

בשל חוסר עקביות מובהק זה, חוקרי מקרא רבים בתקופה המודרנית רואים בסיפור על האיש העשיר ואלעזר לא יותר ממשל שלא כל אחד ממרכיביו אמור להתפרש מילולית. ג'ורג' לאד, למרות שאינו תיאולוג אדוונטיסטי, נשמע כמו אחד, שהרי הוא סבור שסיפור זה היה ככל הנראה "משל שהתבסס על תפיסת היהדות בנושא זה באותה תקופה, ולא נועד ללמדנו דבר באשר למצב המתים" - G. E. L[add], “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

משל זה מנגיד בצורה קיצונית בין האיש העשיר "שֶׁנָּהַג לִלְבֹּשׁ אַרְגָּמָן וָשֵׁשׁ" לבין קבצן בשם אלעזר, "שֶׁהָיָה מְלֵא פְּצָעִים" (לוקס 16:19,20). סיפור זה מלמד אותנו: (1) שהמעמד החברתי בעולם הזה אינו מהווה קריטריון באשר לגמול העתידי, וגם (2) שגורלו הנצחי של כל אדם נקבע במהלך חייו עלי אדמות ואינו יכול להשתנות לאחר מותו (לוקס 16:25,26).

`"אָמַר לוֹ אַבְרָהָם, 'אִם אֵינָם שׁוֹמְעִים אֶל מֹשֶׁה וְאֶל הַנְּבִיאִים, לֹא יִשְׁתַּכְנְעוּ גַּם אִם יָקוּם אֶחָד מֵעִם הַמֵּתִים'" (לוקס 16:31). איזה מסר מתוך דבריו הנוקבים של ישוע עלינו לאמץ לגבי סמכות הכתובים והאופן שבו עלינו להיכנע אליה?`