---
title: 'הבישור "לָרוּחוֹת הַכְּלוּאוֹת בַּמַּאֲסָר"'
date: 23/11/2022

---

`קראו כיפא א' 3:13-20. כיצד בישר ישוע "לָרוּחוֹת הַכְּלוּאוֹת בַּמַּאֲסָר" [...] "בִּימֵי נֹחַ"? (ראו גם בראשית 4:10)`

פרשני המקרא המאמינים בהישארות הנפש מסבירים בדרך כלל שהמשיח בישר "לָרוּחוֹת הַכְּלוּאוֹת בַּמַּאֲסָר" (כיפא א' 3:19) בעודו בקברו. עבורם, נפשו נטולת הגוף של ישוע ירדה לשאול ובישרה לנשמות נטולות הגוף מתקופת טרום המבול, הנמצאות שם לדבריהם.

ועם זאת, רעיון בדיוני זה בלתי מתקבל על הדעת מבחינה מקראית, מאחר ועל פי הכתובים למתים אין כל הזדמנות חוזרת להיוושע (עברים 9:27,28). לכן, מדוע שישוע יבשר לאלה שנבצר מהם לקבל הזדמנות נוספת לישועה?

בנוסף לכך, ולא פחות חשוב, תיאוריה זו סותרת את התורה המקראית שעל פיה המתים נשארים חסרי הכרה בקבר עד ליום תחייתם בזמן הסוף (איוב 14:10-12, תהלים 146:4, קהלת 9:5,10, קורינתים א' 15:16-18, תסלוניקים א' 4:13-15).

יתרה מזו, אם פסוק זה אכן אומר שישוע, בזמן שגופתו הייתה בקבר, ירד לשאול ובישר לרשעים בדור המבול, מדוע רק הם שמעו את המסר שלו? האם לא היו גם אנשים אחרים שהתייסרו בגיהנום יחד אתם? כיצד ייתכן שרק קבוצת הרשעים בתקופת טרום המבול שמעה אותו?

לא רק זו בלבד - גם לא הגיוני להציע שהמשיח בישר למלאכים הרעים שחטאו בימי נוח. בעוד שעל "הָרוּחוֹת הַכְּלוּאוֹת בַּמַּאֲסָר" כתוב ש"לֹּא צִיְּתוּ" אז, "בִּימֵי נֹחַ" (כיפא א' 3:19,20), הכתובים מלמדים אותנו שהמלאכים הרעים ממשיכים לא לציית גם כיום (אפסים 6:12, כיפא א' 5:8). בנוסף, אנו יודעים שהמלאכים הרעים שמורים "בְּכַבְלֵי עוֹלָם וּבַאֲפֵלָה לְמִשְׁפַּט הַיּוֹם הַגָּדוֹל" (יהודה 6), ללא הזדמנות נוספת להיוושע.

עלינו לשים לב ש"הָרוּחוֹת הַכְּלוּאוֹת בַּמַּאֲסָר" בפסוק 19 מזוהות בפסוק 20 עם האנשים "שֶׁלֹּא צִיְּתוּ" בימי נח. המונח "רוח" (ביוונית pneuma) מצביע בפסוק זה - וגם בקטעים אחרים בברית החדשה (קורינתים א' 16:18, גלטים 6:18) - על בני אדם חיים שביכולתם להקשיב ולקבל את ההזמנה להיוושע. המונח "במאסר" מתכוון כמובן לא לבית כלא ממשי, אלא לכלא החטא שבו נמצא הטבע האנושי שלא חזר בתשובה ולא חודש על ידי אלוהים (רומים 6:1-23, 7:7-25).

בישורו של המשיח עבור דור המבול התבצע באמצעותו של נוח, שהוזהר על ידי אלוהים (עברים 11:7) ונהיה ל"מַטִּיף הַצֶּדֶק" עבור בני דורו (כיפא ב' 2:5). פסוקים אלו נכתבו על פי ההקשר המיידי כהסבר למושג הנאמנות לאלוהים, ולא כפרשנות לגבי מצב המתים.