---
title: 'יִפְדֶּה נַפְשִׁי מִיַּד-שְׁאוֹל'
date: 17/10/2022

---

`קראו תהלים מ"ט. מה גרם למחבר המזמור להיות כה סמוך ובטוח בתחייתו מן המתים באחרית הימים (פסוק 16), בניגוד לאלו שמתו ללא הבטחת הגאולה (תהלים 49:7-15)?`

תהלים מ"ט מדבר על ביטחון השווא של הכסילים "הַבֹּטְחִים עַל-חֵילָם וּבְרֹב עָשְׁרָם יִתְהַלָּלוּ" (פסוק 7), ש"קוראים לאדמות על שמם" (פסוק 12) ושחיים רק כדי להיות ברכה לעצמם (פסוק 18). הם נוהגים כאילו כבודם ורכושם יעמדו לנצח (פסוקים 12,18). אך הכסילים שוכחים שהכבוד בר חלוף ושבדומה לבהמות, גם הם ימותו (פסוק 13). "הם יֵרדו כמו צאן לשאול, המוות יוביל אותם; [...] גופם יתבלה, ובמקום שיהיו במשכנם, יהיו בשאול" (פסוק 15). כפי שאיוב אמר מאות שנים קודם לכן, "עָרֹם יָצָאתִי מִבֶּטֶן אִמִּי וְעָרֹם אָשׁוּב שָׁמָּה" (איוב 1:21; ראו גם טימותיאוס א' 6:7).

המחבר מדגיש שגם החכמים וגם הטיפשים והבּורים מתים, ומשאירים את רכושם לאחרים (פסוק 11). ואולם, בין שתי קטגוריות אלו קיים ניגוד מוחלט. בצד אחד נמצא הטיפש שמת, למרות ניסיונותיו לשים את מבטחו ברכושו החולף ובהישגיו. בניגוד אליו, החכם מביט מעבר לסאגה האנושית ולקו הקבר, אל הגמול הנפלא שאלוהים הבטיח לו (ראו כיפא א' 1:4). על כן, על רקע השקפה זו, מחבר המזמור יכול לומר בביטחון רב: "אַךְ-אֱלֹהִים יִפְדֶּה נַפְשִׁי מִיַּד-שְׁאוֹל, כִּי יִקָּחֵנִי" (תהלים 49:16).

שוב, גם אמירה זו עולה בקנה אחד עם התקווה התנ"כית, מאחר והיא אינה רומזת שברגע מותו, נפשו של המחבר תינשא מיד לשמים. המחבר רק אומר שלא יישאר לנצח בקבר, אלא שיום יבוא שאלוהים יגאל אותו מן המתים וייקח אותו לחצרות השמיים.

ודאות תחיית המתים העתידית מצוינת גם כאן באופן חד משמעי ומפיחה תקווה, ביטחון ומשמעות לקיום העכשווי. על כן, אומר המשורר, החכמים יקבלו גמול נצחי הנשגב יותר מגמולו של הטיפש, שכל שאסף שימש אותו אך ורק בחייו הקצרים עלי אדמות.

`כיצד עלינו לראות כיום, לאור הכתובים, את טיפשותם של אלה הבוטחים ברכושם ובהישיגיהם? מדוע כשאנו מביטים בקרבן המשיח על מזבח הצלב, דבר זה שומר עלינו מליפול באותה מלכודת?`