---
title:  "מִתְּהֹמוֹת הָאָרֶץ"
date:  18/10/2022
---

`קראו תהילים ע"א. על מה מדבר מחבר המזמור כשהוא מבקש מאלוהים שיעלה אותו שוב "מִתְּהֹמוֹת הָאָרֶץ" (תהלים ע"א 20)?`

בתהלים מ"ט אנו מוצאים הבעה מרגשת של המחבר בתקווה בתחיית המתים, בניגוד מוחלט לביטחון השווא של הטיפשים הבוטחים ברכושם. בתהלים ע"א, מחבר המזמור מבקש מאלוהים הגנה ותקווה, כשהוא מוקף באויבים, המכפישים אותו ואומרים שאלוהים עזב אותו (תהלים ע"א 10,11).

בתוך צרותיו וניסיונותיו, המחבר נזכר ומוצא נחמה וביטחון באופן שבו אלוהים דאג לו בעבר. קודם כל, הוא מבין שה' השגיח עליו מיום לידתו ואפילו הוציא אותו מרחם אמו (פסוק 6). אחרי כן, הוא מכיר בעובדה שאלוהים לימד אותו מנעוריו (פסוק 17).

המשורר סמוך ובטוח שאלוהים הוא סלעו ומצודתו, ולכן הוא מפציר בו: "הֱיה לי כמו בית על סלע, שאליו אוּכל לבוא תמיד!" (פסוק 3). "אל תזנח אותי כשאזדקן, אל תעזוב אותי כשייגָמרו כוחותיי!" (פסוק 9). "אלוהים, אל תרחק ממני! אלוהים, מהר לעזרתי!" (פסוק 12) אחרי כן, המחבר מוסיף: "אתה, שהבאת עליי צרות רבות וקשות, תשיב אותי לחיים מתהומות הארץ, תעלה אותי בחזרה" (פסוק 20).

את הצירוף "מִתְּהֹמוֹת הָאָרֶץ" ניתן להבין מילולית כרמיזה לתחייתו העתידית מן המתים של המחבר. ואולם, ההקשר המיידי נוטה להצביע יותר על תיאור מטאפורי של מצבו המדוכדך של המחבר, שמרגיש כאילו האדמה בולעת אותו (ראו גם תהלים פ"ח 7, ק"ל 1). אם כן, אנו יכולים לומר ש"מדובר קודם כל בדיבור פיגורטיבי, אבל המרמז גם כן על תחייה פיזית מן המתים" - Andrews Study Bible note on Ps. 71:20.

לבסוף, מה שחשוב להבין הוא שבכל מצב בחיינו, אלוהים נמצא איתנו ודואג לנו, ושבסופו של יום עלינו לשים את מבטחנו לא בעולם הזה, אלא בעולם הבא - בחיי הנצח שיש לנו במשיח לאחר תחייתנו, בחזרתו של ישוע בענני השמיים.

`לכל אחד מאיתנו ישנם רגעי משבר וייאוש. עם זאת, כיצד ההתמקדות באופן שבו אלוהים דאג לנו בעבר יכולה לעזור לנו להמשיך הלאה באמונה ובביטחון ברגעים שבהם הוא נראה רחוק מאיתנו?`