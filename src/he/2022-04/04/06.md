---
title: 'יְּשֵׁנֵי אַדְמַת-עָפָר'
date: 20/10/2022

---

כפי שנראה בהמשך, הברית החדשה מדברת הרבה על תחיית המתים, אך כמו שראינו קודם, רעיון זה מופיע גם כן בתנ"ך עצמו. לאנשי האמונה בתנ"ך הייתה אותה תקווה בתחיית המתים כמו שיש גם לנו. למרתה, שחיה בזמנו של ישוע, כבר הייתה תקווה זו (יוחנן 11:24). ללא ספק, ליהודים הייתה כבר אז מידע על תחיית המתים באחרית הימים, אפילו אם לא כולם קיבלו תורה זו (ראו מעשי השליחים 23:8).

`קראו דניאל י"ב. איזו תקווה לגבי תחיית המתים מופיעה כאן, בכתביו של נביא מדהים זה?`

דניאל 12:1 מדבר על מיכאל, "הַשַּׂר הַגָּדוֹל", שחוקרי המקרא חלוקים לגבי זהותו. ואולם, מאחר וכל אחד מהחזיונות הגדולים בספר דניאל מתגשם בדמותו של המשיח ובמלכותו, עלינו ליישם את אותו העיקרון גם לגבי קטע זה. בספר דניאל אנו מוצאים לא מעט רמיזות לאותה ישות אלוהית, המכונה בשמות רבים - "שַׂר הַצָּבָא" (דניאל 8:11), שַׂר הַשָּׂרִים (דניאל 8:25), "מָשִׁיחַ נָגִיד" (דניאל 9:25) - וכאן "מִיכָאֵל הַשַּׂר הַגָּדוֹל" (דניאל 12:1). אם כן, עלינו לזהות את מיכאל כמשיח.

קטעי המקרא שבחנּו עד כה (איוב 19:25-27, תהלים 49:16, תהלים 71:20, ישעיהו) מדברים אך ורק על התחייתם מן המתים של הצדיקים. ואולם, דניאל י"ב מדבר על תחיית מתים הן של הצדיקים והן של הרשעים. כשמיכאל יעמוד על עמו, "רַבִּים מִיְּשֵׁנֵי אַדְמַת-עָפָר יָקִיצוּ, אֵלֶּה לְחַיֵּי עוֹלָם וְאֵלֶּה לַחֲרָפוֹת לְדִרְאוֹן עוֹלָם" (דניאל 12:2). רבים רואים בפסוק זה רמיזה לתחיית מתים מיוחדת של אנשים מסוימים, הן צדיקים והן רשעים, בחזרתו של ישוע.

"קברים נפתחים, 'וְרַבִּים מִיְּשֵׁנֵי אַדְמַת עָפָר יָקִיצוּ – אֵלֶּה לְחַיֵּי עוֹלָם, וְאֵלֶּה לַחֲרָפוֹת לְדִרְאוֹן עוֹלָם' (דניאל 12:2). כל אלה שמתו בעודם דבקים במצוות ה' ובאמונה במשיח (בהתאם לבשורת המלאך השלישי בהתגלות י"ד, וראה גם בפרק י"ב:17), יקומו לתחייה, ייצאו מקברותיהם כשהם מפוארים בכבוד, ויזכו לשמוע את ברית השלום שכרת ה' עם שומרי תורתו. "אֵלֶּה שֶׁדְּקָרוּהוּ" (את המושיע) (ההתגלות, 1:7), אלה שלעגו לייסוריו בעת גסיסתו על הצלב, מתנגדיו המרים ביותר שיצאו נגד האמת שהוא בישר ורדפו את חסידיו – יקומו מן המתים כדי לחזות בו בכבודו, ובכבוד שינחלו חסידיו הנאמנים והצייתנים" (אלן ווייט, העימות הגדול, 484,485).