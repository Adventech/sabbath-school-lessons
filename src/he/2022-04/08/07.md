---
title:  נקודות למחשבה
date:  18/11/2022
---

קראו: אלן ווייט, מעשי השליחים, פרק כ"ה - "האיגרת אל התסלוניקים" ופרק ל' - "נקראים להיות מופת".

"הרומאים", כתב סטיבן קייב, "היו מודעים לחלוטין לאמונתם של המאמינים בישוע שלפיה יום יבוא ויקומו לתחייה מן הקבר בגופם, והם עשו כל אשר ביכולתם כדי ללעוג להם ולמנוע את התגשמות תקוותם. על פי דוח מתקופת הרדיפות בגאליה ב-177 לספירה, הרומאים הוציאו את הקדושים המעונים להורג, ולאחר מכן לא קברו אותם, אלא השאירו את גופותיהם להירקב למשך שישה ימים לפני ששרפו אותן והשליכו את האפר לנהר הריין. 'עכשיו בא נראה אם הם יקומו לתחייה!', אמרו הרומאים על פי אותו דוח" - Stephen Cave, Immortality: The Quest to Live Forever and How It Drives Civilization (New York: Crown Publishers, 2012), pp. 104, 105.

המחשה זו של סקפטיות תיאולוגית, דרמטית ככל שהייתה, לא הצליחה להוכיח דבר לגבי הבטחת המקרא באשר לתחיית המתים. הגבורה אשר הקימה את ישוע מן המתים יכולה לעשות את אותו הדבר גם למעננו, ללא קשר למצבו של גופנו באותה עת. אחרי הכל, אם אותה גבורה בראה ומקיימת את היקום כולו, אין כל ספק שביכולתה גם להמיר את גופם של החיים לגוף אלמותי ולהקים את המתים.

"שאול כתב: 'גַּם אֶת הַיְשֵׁנִים, בְּאֶמְצָעוּת יֵשׁוּעַ, אֱלֹהִים יָבִיא יַחַד אִתּוֹ'. אנשים רבים טוענים שמשמעות הפסוק היא שהמתים יבואו עם ישוע מן השמיים; אך כוונתו של שאול הייתה שכפי שהמשיח מת וקם לתחייה, כך יעיר האדון את חסידיו מתרדמתם בקבר וייקחם עמו לשמיים. איזו נחמה נפלאה! איזו תקווה מהוללת! לא רק לקהילת תסלוניקי, אלא לכל המשיחים באשר הם" - אלן ווייט, מעשי השליחים, 167,168.

**שאלות לדיון**:

`מישהו אמר פעם: "המוות מוחק אותך. הוא מוחק את עקבותיך ועושה הכל כדי להשמיד את משמעות חייך". כמה שזה נכון! אם כן, איזו תקווה יש לנו אל מול חוסר משמעות חיינו?`

`כיצד אנו יכולים ליצור הרמוניה בין הצורך שלנו לשאוף לשלמות (פיליפים ג' 12-16) לבין העובדה שרק בביאתו השנייה של המשיח נקבל טבע נטול חטא וכיליון? (קורינתים א' ט"ו 50-55)`

`באיזה אופן אנו יכולים לעזור לאדם המאמין בתיאוריית ה"עזיבה" לראות שמדובר בתורת שקר?`

`קראו שוב קורינתים א' ט"ו 12-19. מה מתוך פסוקים אלו מוכיח בצורה חד משמעית שהמתים ישנים, בניגוד לתפיסה שהם כבר נמצאים עם ישוע בשמים? איזו השלכה יש לקריאת פסוקים אלו על פי התיאורייה שהקדושים המתים אכן נמצאים עם ישוע בשמיים כעת?`