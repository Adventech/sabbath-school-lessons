---
title: 'אָקִים אוֹתוֹ'
date: 15/11/2022

---

אחד הניסים של ישוע היה שהאכיל חמשת אלפים איש בעזרת כמות מזערית של לחם ודגים (יוחנן 6:1-14). ואולם, מיד לאחר מכן, כשהוא הבין שהמון העם תכנן להמליך אותו כמלך (יוחנן 6:15), ישוע עבר בסירה עם תלמידיו לעברה השני של הכנרת. אבל למחרת, ההמון בא אחריו לאותו מקום, ובאותה הזדמנות הוא נשא את דרשתו העוצמתית על לחם החיים, עם דגש מיוחד על מתנת חיי העולם (יוחנן 6:22-59).

`קראו יוחנן 6:26-51. איזה קשר עשה ישוע בין מתנת חיי העולם לבין תחיית הקדושים באחרית הימים?`

בדרשה זו, ישוע הדגיש שלושה דברים בסיסיים באשר לחיי הנצח. ראשית, הוא זיהה את עצמו כ"לֶחֶם הָאֱלֹהִים", "הַיּוֹרֵד מִן הַשָּׁמַיִם וְנוֹתֵן חַיִּים לָעוֹלָם" (יוחנן 6:33,58). כאשר הוא הכריז - "אֲנִי הוּא [ביוונית egō eimi] לֶחֶם הַחַיִּים" (יוחנן 6:35,48) - ישוע הציג את עצמו בשם האלוהי "אני הוא" (שמות 3:14, ישעיהו 43:10,13, 46:4). שנית, ישוע הסביר שחיי הנצח מובטחים רק בו: "כָּל הַבָּא אֵלַי [...] וְהַמַּאֲמִין בִּי" יזכו לברכה זו (יוחנן 6:35). ולבסוף, ישוע קשר בין מתנת האלמוות לבין תחיית המתים באחרית הימים והבטיח שלוש פעמים לגבי כל אחד משומעיו שיאמין בו - "אֲנִי אָקִים אוֹתוֹ בַּיּוֹם הָאַחֲרוֹן" (פסוקים 40,44,54).

בנוסף, ישוע גם נתן הבטחה מדהימה: "הַמַּאֲמִין יֵשׁ לוֹ חַיֵּי עוֹלָם" (פסוק 47). אם כן, מתנת חיי העולם מתחילה להתממש כבר מרגע זה, בהווה. זאת לא אומרת שהמאמין לא ימות לעולם - שהרי עצם הביטוי "אקים אותו" (פסוק 40) מניח מראש חזרה לחיים לאחר מותו של האדם.

התמונה ברורה. בלעדי המשיח אין לנו חיי עולם. אבל אפילו לאחר שאנו מקבלים את המשיח ואת הבטחת חיי הנצח, אנו ממשיכים להיות בני תמותה ולחוות את המוות. בביאתו השנייה, ישוע יקים אותנו לתחייה ורק אז ושם יעניק לנו את מתנת האלמוות שכבר הובטחה לנו. מתנה זו מובטחת לנו לא על סמך אלמותיות משוערת של הנפש, אלא בשל צדקתו של המשיח, המיוחסת לנו באמונתנו בו.

`חשבו על מילותיו של ישוע, שלפיהן אם אנו מאמינים בו, יש לנו (כבר ממש מעכשיו!) חיי עולם! כיצד יכולה הבטחה נפלאה זו לסייע לנו להתמודד עם המציאות הכואבת של התמותה הזמנית שהיא כרגע מנת חלקנו?`