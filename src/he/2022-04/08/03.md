---
title:  "אָשׁוּב"
date:  14/11/2022
---

`קראו יוחנן י"ד 1-3. עברו כבר כמעט אלפיים שנה מאז שישוע הבטיח שישוב אלינו. כיצד אנו יכולים לסייע לאחרים לראות שלמרות אורך הזמן (שהוא חסר משמעות בעליל), הבטחה זו ממשיכה להיות רלוונטית עד ימינו אנו, שהם כל כך מרוחקים בזמן מהרגע שבו ישוע דיבר עליה?`

ישוע הבטיח ארבע פעמים בספר התגלות - "אֲנִי בָּא מַהֵר" (התגלות ג' 11, כ"ב 7,12,20). הציפייה לחזרתו הממשמשת ובאה הניעה את מסעות הבישור של הקהילה הראשונה ומילאה בתקווה את חייהם של אינספור מאמינים במרוצת אלפיים השנים שעברו מאז. אך דור אחרי דור הלך לעולמו, ואירוע מובטח זה לא התקיים. על כן, רבים שואלים: כמה עוד נמשיך לבשר שישוע "בָּא מַהֵר"? האם מילים אלו גרמו לצפייה לא מציאותית? (ראו כיפא ב' ג' 4)

מאמינים רבים התלוננו במהלך הזמן לגבי "האיחור" הרב של המשיח (השוו עם מתי כ"ה 5). אך מנין אנו יודעים שמדובר ב"איחור"? מה היה הזמן "הנכון" לשובו של ישוע? האם לפני חמישים שנה? מאה וחמישים שנה? חמש מאות שנה? מה שבאמת חשוב בהבטחת הכתובים הוא ש"אֵין יהוה מְאַחֵר בַּדָּבָר אֲשֶׁר הִבְטִיחַ, כְּמוֹ שֶׁיֵּשׁ הַחוֹשְׁבִים זֹאת לְאִחוּר, אֶלָּא שֶׁהוּא מַאֲרִיךְ אַפּוֹ לָנוּ; אֵין הוּא רוֹצֶה שֶׁיֹּאבַד אִישׁ, אֶלָּא שֶׁהַכֹּל יָבוֹאוּ לִידֵי תְּשׁוּבָה" (כיפא ב' ג' 9).

על אף מאות השנים הרבות שעברו מאז עלייתו של ישוע לשמיים, הבטחת חזרתו עומדת בעינה אפילו כיום. מדוע? משום שכל מה שיש לנו הם חיינו הקצרים (תהלים צ' 9,10) שאחריהם באה המתנה ללא מודעות בקבר (קהלת ט' 5,10), ואחרי זה תחיית המתים, ללא כל הזדמנות נוספת לשנות את גורלנו (עברים ט' 27).

עבור כל אחד ואחד מן המתים (כפי שהוסבר בשיעור השלישי), מאחר והם ישנים וחסרי הכרה, ביאתו של המשיח מתרחשת מבחינתם רגע אחד בלבד לאחר מותם. גם עבורך, בחוויתך האישית (בדומה לכל אנשי אלוהים במרוצת ההיסטוריה), חזרתו של המשיח מתרחשת רק רגע אחד בלבד לאחר מותך. זה די מהר, הלא כן?

כל יום שעובר מקרב אותנו להופעתו של ישוע המשיח במלוא תפארתו בענני השמיים. למרות שאיננו יודעים את יום בואו, אנו יכולים להיות סמוכים ובטוחים שהוא יחזור - וזה כל מה שבאמת חשוב.

`פסטור אחד עשה פעם דרשה שבה הוא טען שלא חשוב לו מתי המשיח יחזור. כל מה שחשוב לו הוא שישוע אכן ישוב. מה אתם חושבים על טיעון זה וכיצד הוא יכול לסייע לכם במידה ואתם מאוכזבים מכך שהמשיח טרם חזר?`