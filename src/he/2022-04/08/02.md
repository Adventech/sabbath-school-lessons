---
title: 'תקווה מעבר לקו הקבר'
date: 13/11/2022

---

ההיסטוריון היווני הרודוטוס (המאה ה-5 לפנה"ס) כתב על שבט מסוים שבכל לידה של תינוקות נכנס לתקופת אבל בשל הצפייה לגבי הייסורים שאותם תינוקות יעברו בהגיעם לגיל הבגרות. למרות שטקס זה נשמע לנו אולי משונה, יש בו היגיון מסוים. יותר מאלף שנים לאחר מכן, פרסומת מסוימת בארצות הברית של תחילת המאה ה-20 אמרה: "למה לחיות אם אפשר להיקבר בעשרה דולר?"

החיים יכולים להיות מאוד קשים, אפילו אם אנו מאמינים באלוהים ובתקווה של חיי הנצח. אבל דמיינו כמה קשים הם עבור מי שנטול כל תקווה שמעבר לחיים הקצרים והמיוסרים עלי אדמות! לא מעט סופרים חילוניים כתבו על חוסר משמעות הקיום האנושי, מאחר ואנחנו לא רק מתים, אלא גם חיים עם המודעות שאנו עומדים למות. והבנה זו הופכת את חיי האדם - שהם ממילא כה קשים ונוגים בפני עצמם - לחסרי ערך לכאורה.

הוגה אחד תיאר פעם את בני האנוש כלא יותר מ"נתחי בשר מתקלקל על עצמות מתפוררות". די מקברי, ניתן לומר, אבל שוב - קשה להתווכח עם ההיגיון. כמובן, בניגוד לכך יש לנו את הבטחת המקרא לגבי חיי עולם בישוע המשיח. וזהו המפתח: מותו ותחייתו של המשיח מפיחים בנו תקווה מרהיבה. אחרת, איזו תקווה יש לנו?

`קראו קורינתים א' 15:12-19. מה אומר כאן שאול השליח על הקשר הישיר בין תחייתו של המשיח לבין התקווה לגבי תחייתנו?`

שאול השליח מאוד מפורש בעניין זה: תחייתנו קשורה קשר ישיר, שאין להפרידו, לתחייתו של ישוע המשיח. "וְאִם אֵין הַמֵּתִים קָמִים לִתְחִיָּה, גַּם הַמָּשִׁיחַ לֹא קָם לִתְחִיָּה. וְאִם הַמָּשִׁיחַ לֹא קָם לִתְחִיָּה, לַשָּׁוְא אֱמוּנַתְכֶם וַעֲדַיִן שְׁרוּיִים אַתֶּם בַּחֲטָאֵיכֶם" (קורינתים א' 15:16,17). במילים אחרות, אם כאשר אנו מתים אנו נשארים בקבר לצמיתות, אזי הכל הבל הבלים.

שאול גם מוסיף באופן סרקסטי בקורינתים א' 15:32 - "אִם אֵין תְּקוּמַת מֵתִים, הָבָה נֹאכַל וְנִשְׁתֶּה, כִּי מָחָר נָמוּת"! ובכן, אם קיומנו כפרוטופלזמה על בסיס פחמן הוא כל מה שיש לנו, ומאה השנים שאנו חיים - אם אנחנו בני מזל וגם אם איננו מעשנים ואוכלים יותר מדי המבורגרים במקדונלד'ס) הן כל מה שנקבל אי פעם - אנו במצב איום ונורא! לא פלא שאלן ווייט כותבת: "השמיים הם הכל עבורנו, ואם נפסיד אותם, אזי אנו מפסידים את הכל!" - Ellen White, Sons and Daughters of God, p. 349.

`חשבו עד כמה יקרות הן תקוותנו ואמונתנו. מדוע עלינו לעשות את הכל כדי שבעזרת ה' נוכל לשמור עליהן?`