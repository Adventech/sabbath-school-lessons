---
title: 'אִם עֲו‍ֹנוֹת תִּשְׁמָר יָהּ'
date: 13/02/2024

---

`קראו תהלים ק"ל. כיצד חומרת החטא ותקוות החוטאים מתוארים במזמור זה?`

ייסוריו הגדולים של מחבר המזמור נובעים מחטאיו האישיים ומחטאי עמו (תהלים 130:3,8). חטאי העם כה חמורים שהם עלולים להפריד אותו מה' לצמיתות (תהלים 130:3). על פי הכתובים, כל החטאים נרשמים ונשמרים עד יום הדין (דניאל 7:10, התגלות 20:12), היום שבו שמות החוטאים יוסרו מספר החיים (שמות 32:32, תהלים 69:29, התגלות 13:8).

מחבר התהלים פונה לסליחתו של אלוהים, בבקשה שתשמיד את רישום החטאים (תהלים 51:3,11; ירמיהו 31:34; מיכה 7:19). הוא יודע ש"אלוהים אינו כועס מטבעו. אהבתו נצחית וזעמו מתעורר רק אל מול חוסר הצדק, כשבני האדם אינם יודעים להעריך את אהבתו. מטרת זעמו אינה לפגוע, אלא לרפא את האדם; לא להשמיד, אלא להושיע את עם בריתו (הושע 6:1,2)" - Hans K. LaRondelle, Deliverance in the Psalms (Berrien Springs, MI: First Impressions, 1983), 180, 181.

באופן מדהים, דווקא נכונותו של ה' לסלוח לחוטאים - ולא להעניש אותם - מעוררת בהם יראת כבוד כלפי אלוהים (תהלים 130:4, רומים 2:4). סגידה אותנטית לאלוהים נובעת מהערצת אופיו האוהב, ולא מתוך פחד מעונש.

אנשי אלוהים נקראים לבטוח בה' ולקוות לעזרתו (תהלים 27:14, 37:34). אם כן, המתנתנו לעזרתו של ה' אינה התמסרות פסיבית לנסיבות הקשות של החיים, אלא ציפייה מלאת תקווה להתערבותו. תקוותו של המשורר מעוגנת לא באופטימיות האישית שלו, אלא בדבר אלוהים (תהלים 130:5). המתנתנו לעזרתו של ה' אינה לשווא, שכן לאחר הלילה החשוך של ייסורינו אכן יפציע שחר ישועתו.

שימו לב לאופן שבו הפצרתו האישית של מחבר התהלים הופכת להפצרתם של המאמינים כולם (תהלים 130:7,8). לא ניתן להפריד בין רווחתו של האדם הפרטי לבין רווחתו של עם אלוהים כולו. על כן, על האדם להתפלל לא רק עבור עצמו, אלא גם עבור קהילתו. כמאמינים, אנו חלק מקהילה, וכל מה שמשפיע על אדם אחד מתוך הקהילה משפיע למעשה על כולם.

`חשבו על השאלה: "אִם-עֲו‍ֹנוֹת תִּשְׁמָר יָהּ, אֲדֹנָי מִי יַעֲמֹד?" (תהלים 130:3). מהי משמעותה של שאלה זו עבורכם באופן אישי? מה היה קורה אילו ה' אכן היה זוכר את כל חטאינו?`