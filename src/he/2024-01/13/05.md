---
title:  השבת וההמתנה
date:  27/03/2024
---

`קראו תהלים צ"ב. אלו שני היבטים של יום השבת מודגשים במזמור זה?`

ההלל לאלוהים על מעשי ידיו (תהלים צ"ב 5,6) ותיאור הצדיקים המזכיר את גן העדן (פס' 13-15) מצביעים בפירוש על הבריאה, ההיבט הראשון בשמירת השבת. בנוסף, המזמור גם מאדיר את שמו של ה' כאל הצדק והמשפט בשל נצחונותיו הרבים על אויביו (תהלים צ"ב 8-16), ובכך מדגיש את ההיבט השני של בשמירת השבת - מעשה הגאולה (דברים ה' 12-15). אם כן, תהלים צ"ב משבח את ה' על מעשה הבריאה בעבר ועל קיום העולם בהווה, אך הוא גם מצביע על התקווה לסדר אלוהי ולשלום נצחי באחרית הימים.

בני האדם יכולים ליהנות מיום השבת משום שה' הוא "אל עליון" (תהלים צ"ב 2), ומעמדו הרם מקנה לו יתרון מוחלט על כל אויביו. יחד עם זאת, למרות שהוא האל העליון, ה' תמיד מוכן לרדת ממעמדו הרם ולהגיש עזרה לכל אדם הקורא לו. מעשה הבריאה ומעשה הגאולה של אותה בריאה שנפגעה בעטיו של החטא אמורים לעורר בנו אהבה לה' ורצון להשתחוות אליו. אחרי הכל, בעולם נגוע בחטא וללא תקוות הגאולה לא הייתה לנו כל סיבה לשמוח. היינו אוהבים, סובלים ומתים - ללא תקווה לעתיד. על כן, אנו מהללים את ה' לא רק כבוראנו, אלא גם כמושיענו.

הצירוף "שֶׁמֶן רַעֲנָן" (תהלים צ"ב 11) מצביע על התחייבותו המחודשת של מחבר התהלים לעבוד את ה' כעבדו הנאמן. השמן שימש להקדשת בני אדם לתפקידים מיוחדים, כגון כהנים או מלכים (שמות מ' 15, שמואל א' י' 1). ואולם, מחבר המזמור בוחר להשתמש כאן בפועל מפתיע ("בַּלֹּתִי", מהשורש בל"ל) לתיאור משיחתו, מונח שאינו משמש בדרך כלל למשיחת בני אדם לתפקידים מיוחדים, אלא ל"בלבול", או "ערבוב" השמן עם חלקים נוספים של הקרבן (ראו שמות כ"ט 2, ויקרא ב' 4,5).

השימוש המפתיע והמיוחד מצדו של המשורר בפועל זה מצביע על כוונתו להציג עצמו כקרבן חי לה' ולהקדיש את חייו לאלוהים (ראו רומים י"ב 1). אין אנו מופתעים למצוא אלמנטים של הקדשה עצמית לאלוהים במזמור המוקדש ליום השבת, שכן השבת עצמה היא אות וסמל של העובדה שה' מקדש את עמו (שמות ל"א 13).

דימויי התמרים ושל ארזי הלבנון מתארים את אמונתם ההולכת וגדלה של חסידי ה' ואת הערכתם הכנה והעמוקה לתכניותיו ולאהבתו של ה'. השבת היא אות לבריתו הנצחית של ה' עם עמו (יחזקאל כ' 20). על כן, מנוחת השבת חיונית עבור בני עמו של אלוהים, שכן היא מעצימה אותם להמתין בסבלנות ובאמונה עד שה' יקיים את כל הבטחות הברית שלו לעמו (עברים ד' 1-10).

`קראו שוב את מזמור צ"ב. איזו תקווה גדולה מוצגת לנו כאן וכיצד עלינו להתנחם בזכותה, אפילו כעת?`