---
title: 'בטחו בה'''
date: 24/03/2024

---

`קראו תהלים 27:14, תהלים 37:7,9,34, תהלים 39:8, תהלים 40:2, תהלים 69:7, גלטים 5:5 ורומים 8:18-25. מה פסוקים אלו מעודדים את חסידי ה' לעשות?`

ייתכן ואחד הלחצים הגדולים ביותר בחיים הוא לחץ ההמתנה. לא משנה מי אנו, היכן אנו גרים או באיזו תחנה במסע חיינו אנו נמצאים, אנו נדרשים תמיד להמתין לדברים שונים. אנו ממתינים בתור לקופה ואנו גם ממתינים לדיאגנוזה רפואית. אנו נדרשים לחכות - ואנחנו לא תמיד אוהבים זאת, נכון? אז מה עושים לגבי ההמתנה לתשובותיו ולעזרתו של אלוהים?

מושג זה של הצורך להמתין לה' ולבטוח בו אינו נמצא רק בספר תהלים, אלא לאורך כל כתבי הקודש. מילת המפתח בסוגייה זו היא התמדה. ההתמדה היא התחייבותנו העליונה לא להיכנע לפחד הייאוש שמא ה' לא יפעל למעננו. ילדי אלוהים ממתינים בסבלנות לאביהם, בידיעה מוחלטת שהוא נאמן להבטחותיו. אם נשים בו את מבטחנו, נוכל להיות סמוכים ובטוחים שהוא יפעל למעננו, אפילו אם כרגע איננו רואים או מבינים זאת.

לבטוח בה' משמעו יותר מניסיון להחזיק מעמד - הוא כמיהה עמוקה לאלוהים, המושווית לצימאון בארץ יבשה (תהלים 63:2). מחבר התהלים ממתין לברכות רבות מאלוהים, אך השתוקקות זו להתקרב לה' עולה על כל בקשה או צורך אחר בחייו.

כפי ששאול השליח כותב בקטע מדהים באיגרת אל הרומים, ה' עצמו והבריאה כולה ממתינים לחידוש עולמנו ולמפגש המרגש והמבורך בין אלוהים לחסידיו באחרית הימים. הוא כותב: "כָּל הַבְּרִיאָה מְצַפָּה בְּכִסּוּפִים לְהִתְגַּלּוּת הַבָּנִים לֵאלֹהִים" (רומים 8:19). איזו הבטחה מדהימה! בתוך כך, בזמן שאנו מחכים לישועתנו המוחלטת ולאיחודנו מחדש עם אלוהים, למרות ש"כָּל הַבְּרִיאָה נֶאֱנַחַת וְסוֹבֶלֶת כִּבְצִירֵי לֵדָה עַד הַיּוֹם הַזֶּה" (רומים 8:22), ה' שוכן כבר עתה בקרב עמו, באמצעות רוח קודשו.

בינתיים, אנו נקראים לשאת עדות (מעשי השליחים 1:4-8) לגבי תכנית הישועה שתגיע לשיאה בבריאה החדשה. בסופו של יום, הבריאה החדשה היא תקוותנו הגדולה ביותר כאדוונטיסטים, שעצם שמנו מעיד על תקווה זו שאנו מחכים להתממשותה. אנו ממתינים בסבלנות, שכן אנו יודעים שתקוותנו אינה לשווא. מותו ותחייתו של המשיח בביאתו הראשונה הם הערבון שלנו לביאתו השנייה.

`מהם כמה מהדברים שאתם מחכים כעת מאלוהים? כיצד עלינו ללמוד להמתין באמונה ובביטחון, במיוחד כשטרם קיבלנו את הדבר שביקשנו בתפילה?`