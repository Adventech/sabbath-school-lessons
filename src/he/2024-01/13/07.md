---
title: 'נקודות למחשבה'
date: 29/03/2024

---

קראו אלן ווייט, הדרך אל המשיח, פרק ח' - "לצמוח לדמות המשיח".

מחברי התהלים מפצירים בנו לעיתים קרובות לבטוח בה'. "דּוֹם לַיהוָה וְהִתְחוֹלֵל לוֹ" [דום לפני ה' וצפה לעזרתו] (תהלים 37:7). כשההמתנה גורמת לנו להרגיש חוסר ודאות, בדידות ומעמסה, עלינו לזכור את תלמידיו של ישוע ביום עלייתו לשמיים (מעשי השליחים 1:4-11). ישוע נלקח לשמיים לנגד עיניהם, בעוד שהם נשארו מאחור לחכות לחזרתו ביום לא נודע בעתיד. מי השתוקק לקבל את ברכתו של אלוהים יותר מהתלמידים באותו יום?

ללא ספק, הם כמהו בליבם: "ישוע, קח אותנו אתך!" ואולם, הם קיבלו הוראות להמתין לקיום הבטחת האב ולחזרתו של המשיח - ולמרבה ההפתעה, הם לא שקעו בייאוש ובאכזבה, אלא קמו, חזרו לירושלים ועשו בדיוק את מה שישוע ביקש מהם: הם המתינו למתנת רוח הקודש ולאחר מכן הפיצו את הבשורה בגבורה לעולם כולו (מעשי השליחים 1:12-14, מעשי השליחים ב').

הציווי האלוהי שנמתין לו בלתי אפשרי עבורנו ללא פעולתו בנו באמצעות רוח הקודש. אף להט אנושי לא יעמוד במתח העצום שההמתנה מטילה על נפשנו השברירית. רק דבר אחד יעמוד בלחצים אלו - ההישארות בישוע המשיח, דהיינו טיפוח יחסינו האישיים עמו. "אם המשיח שוכן בלבכם, הוא יעורר אתכם, 'גַּם שֶׁתִּרְצוּ וְגַם שֶׁתִּפְעֲלוּ כַּטּוֹב בְּעֵינָיו' (פיליפים 2:13). או אז נבצע את מלאכתנו כשם שהמושיע ביצע את מלאכתו, ונפגין את אותה רוח ששרתה בו. וכך, כשאנו אוהבים אותו ושוכנים בו, 'נִגְדַּל בְּכָל דָּבָר אֱלֵי הַמָּשִׁיחַ, אֲשֶׁר הוּא הָרֹאשׁ' (אפסים 4:15)" - אלן ווייט, הדרך אל המשיח, 61. בזמן שאנו ממשיכים להמתין לה' ולבטוח בו, אנו מוצאים נחמה וסיפוק בספר תהלים. תפילותינו ושירי ההלל שלנו הם מקום המפגש היומיומי בינינו לבין אלוהים.

**שאלות לדיון**:

`מדוע ההמתנה כה חיונית בחיינו הרוחניים? דונו בחוויות המתנה של דמויות מקראיות שונות. כיצד ההמתנה טיהרה וחיזקה את אמונתם? (רומים 4:19-22, עברים י"א).`

`מתי המתנתנו תגיע לסיומה? (תהלים 37:34-40). כלומר, מה הובטח לנו שיקרה כשכל בעיות העולם ייפתרו? איזו תקווה אנו מוצאים בפסוקים אלו לגבי הצדק שנעדר מעולמנו זמן כה רב?`

`מדוע המתנתם של המתים לחזרתו של ישוע כמעט והסתיימה (קהלת 9:5)? איזו תקווה מפיחה בנו אמת זו?`