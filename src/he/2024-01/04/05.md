---
title:  מגן ומושיע
date:  24/01/2024
---

`קראו קורינתים א' י' 1-4. כיצד מתאר שאול השליח את סיפור יציאת מצרים? אלו לקחים רוחניים הוא מבקש ללמד באמצעותו?``קראו תהלים קי"ד. כיצד מתואר כאן בצורה פיוטית שחרורו של עם ישראל ממצרים?`

מזמור קי"ד הוא תיאור פיוטי מדהים של שחרור בני ישראל מהעבדות המצרית. יציאת מצרים נחשבת לאורך הכתובים לסמל מובהק לכוחו של ה' להושיע את עמו. באיגרתו אל הקורינתים, שאול אפילו מציג את סיפור יציאת מצרים כמטאפורה וכסמל של תכנית הישועה בישוע המשיח, כפי שראינו בפסוקים לעיל.

בנוסף, מזמור קי"ד גם מתאר את שחרור העם כאירוע ניסי שקרה בזכות ריבונותו של ה' כבורא השולט על איתני הטבע - שכן הוא הוציא את העם ממצרים באמצעותם. הים, נהר הירדן, ההרים והגבעות מסמלים כוחות טבע וכוחות אנושיים המתנגדים לעלייתם של בני ישראל לארץ המובטחת (דברים א' 44; יהושע ג' 14-17). ואולם, לאלוהים ישנה שליטה מוחלטת על כולם. למעשה, עבור אנשי אלוהים מכל הזמנים והמקומות, הדרך לירושלים החדשה מלאה תמיד בסכנות. על כן, מחבר התהלים מעודד אותנו להביט מעבר להרים, אל בורא שמים וארץ (תהלים קכ"א 1,2).

ישוע ממחיש בצורה נפלאה את רוחו של מזמור קי"ד בהרגעת הסערה בים וגם בהכרזתו שאין לקהילה כל סיבה לפחד, שכן הוא ניצח את העולם (מתי ח' 23-27; יוחנן ט"ז 33). מעשיו הגדולים של אלוהים למען עמו נועדו בין היתר לגרום לארץ לרעוד בנוכחותו (תהלים קי"ד 7) - במובן של כבוד והשתחוויה, ולא של בהלה (תהלים צ"ו 9; תהלים צ"ט 1). בשעה שה' לצידם, אין למאמינים כל סיבה לפחד.

`מהם חלק מהסכנות שאנו מתמודדים אתן בחיי האמונה שלנו וכיצד נוכל ללמוד להישען על כוחו של ה' שיגן עלינו מאותן סכנות, שהן ממשיות באותה מידה כפי שהיו עבור מחבר התהלים?`