---
title: 'הבטחת דאגתו של ה'''
date: 22/01/2024

---

`קראו תהלים 40:2-4, תהלים 50:15, תהלים 55:23 ותהלים קכ"א. עד כמה אלוהים מעורב בענייני היומיום שלנו?`

ה' נגלה בכתובים כאל החי שפועל למען כל אדם שקורא לו. מחבר התהלים אומר: "שִׁוִּיתִי יְהוָה לְנֶגְדִּי תָמִיד" (תהלים 16:8), שכן הוא יודע שה' תמיד לצדו. על כן, הוא סומך על ה' ופונה אליו לעזרה (תהלים 7:2; 9:11). ה' שומע אותו אפילו כשהוא קורא לו "מִמַּעֲמַקִּים" (תהלים 130:1,2), עובדה המצביעה על כך שכל נסיבות חיינו נמצאות תחת שליטתו המוחלטת של אלוהים. לכן, קריאתו של מחבר התהלים לעזרה - דחופה ככל שתהיה - לעולם לא תהיה חסרת תקווה.

תהלים קכ"א משבח את כוחו של הבורא בחיי המאמין. כוח זה בא לידי ביטוי לדוגמה בעובדה שלא "יִתֵּן לַמּוֹט רַגְלֶךָ" (תהלים 121:3), כשהמונח "רגל" כאן מסמל את מסע חייו של המאמין (תהלים 66:9; 119:105; משלי 3:23). העובדה שרגלו של המאמין לא "תָּמּוֹט" מצביעה על היציבות והביטחון שה' מקנה לעולם בכלל (תהלים 93:1) ולציון בפרט (תהלים 125:1).

דימויו של ה' כ"שׁוֹמֵר יִשְׂרָאֵל" ש"לֹא יָנוּם וְלֹא יִישָׁן" מדגיש את ערנותו המתמדת ואת נכונותו של ה' לפעול למען ילדיו (תהלים 121:3,4). העובדה שה' הוא "צִלְּךָ" מזכירה את עמוד הענן במדבר בזמן יציאת מצרים (שמות 13:21,22). בדומה לאותה הזדמנות, ה' ממשיך להעניק הגנה פיזית ורוחנית לעמו. ה' הוא גם "עַל-יַד יְמִינֶךָ" (תהלים 121:5); יד ימין מסמלת לרוב את היד החזקה של האדם, היד שאיתה הוא מבצע פעולות (תהלים 74:11; 89:14). במזמור קכ"א, יד ימין מסמלת את קרבתו ואת החן שהמאמין מוצא בעיני ה' (תהלים 16:8; 109:31; 110:5).

הגנתו של ה' על עמו עולה בברור גם מתהלים 121:6-8 - ה' ישמור על ילדיו מכל רע, ואפילו "הַשֶּׁמֶשׁ" וה"יָרֵחַ" לא יפגעו בהם; ה' שומר עליהם "בצאתם ובבואם", " מֵעַתָּה וְעַד עוֹלָם" - דימויים המדגישים את דאגתו המוחלטת והמתמדת של אלוהים לעמו. בשורה התחתונה, מחבר התהלים סמך על אהבתו ועל דאגתו של ה' - וכך גם עלינו לעשות!

`כיצד ניתן לחוות בצורה מעשית יותר את דאגתו של ה'? כיצד נוכל להדק את שיתוף הפעולה שלנו עם אלוהים, על מנת לאפשר לו לפעול בנו ולמעננו?`