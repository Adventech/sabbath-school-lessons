---
title:  מַחְסִי וּמְצוּדָתִי
date:  23/01/2024
---

`קראו תהלים י"ז 7-9, תהלים ל"א 2-4 ותהלים צ"א 2-7. מה עושה מחבר התהלים בעת צרה?`

כשמחבר התהלים נקלע לצרות שונות, הוא תמיד פונה לה', שהוא "מחסו ומצודתו". אמון זה הוא החלטה מודעת מצדו להכיר בריבונותו המוחלטת של ה' בחייו. אם האמון אינו פועל בעת צרה, הוא גם לא יפעל באף הזדמנות אחרת. עדותו של המשורר - "אֹמַר לַיהוָה: 'מַחְסִי וּמְצוּדָתִי אֱלֹהַי, אֶבְטַח-בּוֹ'" - נובעת מניסיונותיו הקודמים עם ה', המחזקים את אמונתו לגבי העתיד. מחבר המזמור קורא לאלוהים אל "עֶלְיוֹן" ואל "שַׁדַּי" (תהלים צ"א 1), ומספר על גדולתו כפי שהיא באה לידי ביטוי בחייו.

בנוסף, המחבר גם מדגיש את הביטחון שיש לו באלוהים, ומכנה אותו: "סֵתֶר" (מקלט, מקום מסתור), "צֵל" (תהלים צ"א 1), "מַחְסִי וּמְצוּדָתִי" (פסוק 2), "כְּנָפָיו", "צִנָּה" (מגן גדול), "סֹחֵרָה" (שריון או מגן סביב האדם) (פסוק 4) ו-"מְעוֹנֶךָ" (פסוק 9). דימויים אלו מסמלים ביטחון והגעה לחוף מבטחים בתרבות המזרח-תיכונית של המשורר. מספיק לחשוב לדוגמה על השמש היוקדת באזור זה כדי להעריך כראוי את הצל או להיזכר במלחמות ישראל כדי להעריך את ההגנה שהמגן, השריון והמצודה מעניקים למאמין.

`קראו תהלים י"ז 8 ומתי כ"ג 37. איזה דימוי מופיע בפסוקים אלו ומה הוא מגלה לנו על ה'?`

אחת המטאפורות המרגשות ביותר שמתארות את ההגנה האלוהית היא הדימוי שלפיו עמו של ה' נמצא "בְּצֵל כְּנָפֶיו" (תהלים י"ז 8; תהלים נ"ז 2; תהלים ס"ג 8). מטאפורה זו מעוררת תחושות של נחמה וביטחון, שכן היא מזכירה את הדאגה של ציפור לגוזליה. למעשה, אלוהים אף מושווה לנשר שמגן על גוזליו באמצעות כנפיו (שמות י"ט 4; דברים ל"ב 11) ולתרנגולת המקבצת את גוזליה תחת כנפיה (מתי כ"ג 37).

`כיצד עלינו להתמודד עם מצבים שבהם אסונות שונים מכים אותנו ואיננו רואים את הגנתו של אלוהים בפעולה? מדוע טראומות אלו אינן אמורות להוביל אותנו למסקנה המוטעית שה' אינו נמצא אתנו?`