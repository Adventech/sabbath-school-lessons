---
title:  נעשיתי בסתר, נרקמתי במעמקים
date:  21/01/2024
---

`קראו תהלים קל"ט 1-18. כיצד מתוארים בקטע זה כוחו (פס' 1-6), נוכחותו (פס' 7-12) וטובו של ה' (פס' 13-18)? מה אנו למדים מגדולתו של ה' לגבי הבטחותיו?`

האם ביקשתם פעם לעזור למישהו, אך היו חסרים לכם האמצעים לכך? ייתכן וקרה גם שאחרים ניסו לעזור לכם, אבל לא באמת הבינו את צרכיכם. בניגוד לאנשים האוהבים ובעלי הכוונות הטובות ביותר, לאלוהים יש לא רק את המידע המדויק עלינו ועל נסיבות חיינו, אלא גם את האמצעים לסייע לנו. על כן, הבטחותיו לעזור לנו ולהציל אותנו אינן רק סיסמאות ריקות, אלא עובדה מוגמרת.

למעשה, אלוהים מכיר את מחבר המזמור כה לעומק, שאפילו רחם אימו לא הצליח להסתיר אותו ממנו (תהלים קל"ט 13,15). הידע של אלוהים לגבינו קשור לזמן (פסוק 2), למרחב החיצוני (פסוק 3) ולמרחב הפנימי, הנפשי של האדם (פס' 2,4) - דהיינו לכל ישותו. הידע הנשגב של אלוהים עלינו הוא תוצאה של היותו בורא, של היכרותו העמוקה עם עמו ושל דאגתו המתמדת אלינו.

אלוהים מכיר אותנו בצורה מוחלטת, ואמת נפלאה זו אינה אמורה להפחיד אותנו, אלא דווקא לדחוף אותנו לזרועותיו של מושיענו שהקריב את הכל למעננו - שכן רק באמונה בו אנו מקבלים את צדקתו, את "הַצֶּדֶק שֶׁל אֱלֹהִים" עצמו (רומים ג' 5,21).

נוכחותו של אלוהים כה מקיפה שהיא מגיעה אפילו ל"שְּׁאוֹל" ול"חֹשֶׁךְ" (תהלים קל"ט 8,11,12) - מקומות שלא נהוג לתאר אותם כמרחבים שבהם ה' שוכן (תהלים נ"ו 14). בנוסף, נוכחותו של ה' מתוארת גם כנושאת "כַּנְפֵי-שָׁחַר" (מזרח) על מנת להגיע ל"אַחֲרִית יָם" (מערב) (תהלים קל"ט 9). לסיכומו של דבר, דימויים אלו ממחישים את העובדה שאין מקום ביקום שאלוהים לא יוכל להגיע אלינו ולעזור לנו. למרות שאלוהים אינו חלק מהיקום עצמו, כפי שיש הטוענים, הוא קרוב אליו, שכן הוא לא רק ברא אותו, אלא גם מקיים אותו (ראו עברים א' 3).

מאחר ואלוהים יודע את הכל עלינו, ביכולתו לסייע לנו ולשקם אותנו. תובנה חדשה זו לגבי גדולתו של ה' גורמת למחבר המזמור לפרוץ בהלל ולהצהיר על אמונו המחודש בה'. הוא מברך על כך שה' חוקר אותו לעומק, ורואה בכך אמצעי להסרת כל מכשול שעלול לפגוע ביחסיו עם אלוהים.

`העובדה שאלוהים יודע את הכל עלינו - אפילו את סודותינו האפלים ביותר - עלולה להפחיד חלק מאיתנו. מדוע, אם כן, הבשורה היא תקוותנו היחידה?`