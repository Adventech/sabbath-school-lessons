---
title: 'מייאוש לתקווה'
date: 10/01/2024

---

אין ספק שכולנו עברנו בחיינו תקופות שבהן נדמה היה לנו שאלוהים רחוק מאיתנו. מי לא חשב לפחות פעם אחת בחייו: מדוע זה קרה לי?

מחברי התהלים היו בני אדם כמונו והתמודדו עם מצבים נפשיים דומים לשלנו. אמנם חטאינו הם אלה שלעיתים מטילים עלינו סבל וניסיונות קשים, אך לעיתים אחרות אותם ניסיונות נראים לנו לא צודקים בעליל ואנו מרגישים שלא מגיע לנו להתמודד עם אותם ייסורים. ושוב - מי לא חווה תחושה זו?

`קראו תהלים י"ג. אלו שני מצבים נפשיים אתם מזהים במזמור זה? איזו החלטה גרמה לדעתכם למחבר לשנות את עמדתו ואת השקפתו בצורה כה דרמטית?`

"עַד-אָנָה יְהוָה תִּשְׁכָּחֵנִי נֶצַח? עַד-אָנָה תַּסְתִּיר אֶת-פָּנֶיךָ מִמֶּנִּי?" (תהלים 13:2). מי אינו יכול להתחבר לרגשות אלו, מוטעות ככל יהיו? (הייתכן שאלוהים שוכח אותנו?! בשום פנים לא!)

אם כן, תהלים י"ג מלמד אותנו להימנע מהטעות השכיחה של התמקדות בעצמנו ובבעיותינו בעת התפילה. מזמור זה עשוי לשנות את תפילותינו ולגרום לנו להכיר מחדש בנאמנותו הנצחית והבלתי משתנה של אלוהים ביחסיו עִם בני עַמו.

למרות שהמזמור פותח בזעקה ובתלונות כלפי אלוהים, הוא אינו מסתיים באותו אופן - וזאת נקודת המפתח! המזמור מנחה אותנו בצורה הדרגתית לבחור באופן מודע לסמוך על כוחו המושיע של אלוהים (תהלים 13:6 - "וַאֲנִי בְּחַסְדְּךָ בָטַחְתִּי, יָגֵל לִבִּי בִּישׁוּעָתֶךָ), כדי שפחדינו וחששותינו (תהלים 13:2-5) ילכו וידעכו ויעשו מקום לישועתו של אלוהים. זוהי למעשה נקודת המִפנה של השינוי מקינה להלל ומייאוש לתקווה (תהלים 13:6,7)!

יחד עם זאת, עצם החזרה המכנית על מילות המזמור ללא הבנה עמוקה של משמעותן לא תוביל לאף שינוי אותנטי בחיינו. בשעה שאנו מתפללים באמצעות התהלים, עלינו לבקש את רוח הקודש שיאפשר לנו גם לפעול בצורה הנדרשת על פי אותם מזמורים. התהלים הם דבר אלוהים שבאמצעותו אופיים של המאמינים ופעולותיהם מתעצבים, לא רק מתעדכנים לגבי רצונו של אלוהים! בעזרת השם, הבטחות התהלים יתממשו בחיינו כמאמינים. מציאות זו תלויה בכך שנאפשר לאלוהים לעצב אותנו על פי רצונו ולאחד אותנו עם המשיח, שהדגים בצורה מושלמת את אופיו ואת רצונו של אלוהים כבנו שלבש בשר ושהתפלל בעצמו מתוך ספר תהלים!

`כיצד עשויים ניסיונותיכם לקרב אתכם לאלוהים? מדוע אותם ניסיונות עלולים דווקא להרחיק אתכם ממנו מבלי משים?`