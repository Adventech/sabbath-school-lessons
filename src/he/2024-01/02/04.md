---
title: 'מזמור לזמני ייאוש'
date: 09/01/2024

---

השימוש במזמורים כבסיס לתפילה מאפשר למאמינים לא רק להביע במילים את חוויותיהם בצורה חופשית, אלא גם לוודא שתגובותיהם לאותן חוויות עומדות באמות המידה של אלוהים. בנוסף, המזמורים גם מקלים על סבלו של האדם, שכן הם מפיחים בו תקווה ומאשרים לו את נוכחותו של ה' בעת צרה.

`קראו תהלים כ"ב. מה אנו למדים ממזמור זה על הביטחון באלוהים בעיצומם של ייסורים קשים?`

מילות הקינה בתהלים 22:2 עשויות לסייע לנו להביע אבל ובדידות: "אֵלִי אֵלִי, לָמָה עֲזַבְתָּנִי? רָחוֹק מִישׁוּעָתִי דִּבְרֵי שַׁאֲגָתִי" [אלי, אלי, למה עזבת אותי?! למה אתה רחוק מלהושיע אותי למרות זעקת הייאוש שלי?]

מילים אלו מוכרות בקרב המאמינים בשל העובדה שהיו מילותיו של ישוע על הצלב, דבר שמצביע לנו על מרכזיותם של מזמורי התהלים בחוויתו של המשיח (ראו מתי 27:46). ואולם, באותה הזדמנות של ייסורים קשים המתוארים בתהלים כ"ב, נאמרות גם מילות שבח והלל לאלוהים: "אֲסַפְּרָה שִׁמְךָ לְאֶחָי,    בְּתוֹךְ קָהָל אֲהַלְלֶךָּ" (תהלים 22:23).

דהיינו, למרות שאותן מילים אינן עולות בקנה אחד עם הדילמה העכשווית של המחבר, הוא בכל זאת מחליט להביע את אמונתו ולהצהיר שתמיד יהלל את אלוהים, יהיו נסיבות חייו קשות ככל שיהיו. הנקודה העיקרית היא שהמזמורים לא רק מלמדים אותנו להביט מעבר למצבנו העכשווי, אלא גם לראות בעיני רוחנו את היום שבו חיינו ישוקמו בחסדו של אלוהים.

אם כן, התפילות המבוססות על תהלים פותחות בפני המאמינים אופקים רוחניים חדשים. המזמורים מאפשרים למאמינים להביע את רגשותיהם ואת תובנותיהם, אך יחד עם זאת הם אינם משאירים אותם במקום הקשה שבו הם נמצאים כעת. המאמינים לומדים למסור את מטעני הכאב, האכזבה, הזעם והייאוש לידיו של אלוהים ולסמוך עליו בכל נסיבות החיים. המעבר החד בין קינה להלל במזמורים רבים מצביע דווקא על השינוי הרוחני שהמאמינים עוברים כשהם מקבלים את החסד האלוהי שבדברו ואת הנחמה שבתפילה אליו.

`כיצד עלינו ללמוד לראות מעבר לניסיונותינו המיידיים ולסמוך על טובו של אלוהים, למרות כל אתגר שאנו מתמודדים אתו כעת?`