---
title: 'חדש ימינו כקדם!'
date: 11/01/2024

---

`קראו תהלים 60:3-7. באלו מצבי חיים עשוי מזמור זה להוות תפילה מתאימה? מה אנו למדים ממזמור קינה אפילו בתקופות המאושרות בחיינו?`

מזמורי הקינה נחשבים לרוב כתפילות של אנשים שעוברים מצבים קשים ומאתגרים מבחינה פיזית, נפשית או רוחנית - או שלושתם ביחד. עם זאת, אל לנו להימנע מלקרוא מזמורים אלו אפילו בזמנים טובים בחיינו! ייתכן ולעיתים יהיה פער מוחלט בין מילות המזמור לבין חווייתו של המאמין באותם רגעים. למרות זאת, מזמורי הקינה עשויים להועיל אפילו למאמינים שאינם נמצאים במצוקה. כיצד?

ראשית, מזמורים אלו עשויים להגביר את מודעותנו לעובדה שהסבל הוא חלק בלתי נפרד מהחוויה האנושית, ושהוא מנת חלקם הן של הצדיקים והן של הרשעים. בנוסף, הם גם מחזקים את בטחונינו באלוהים כמי שנמצא בשליטה מלאה ומעניק חוסן ופתרונות בעתות משבר. במזמור ס', אפילו בעת צרה ("הִרְעַשְׁתָּה אֶרֶץ", תהלים 60:4), מחבר המזמור משליך את יהבו על אלוהים ועל ישועתו.

שנית, מזמורי הקינה מלמדים אותנו לגלות אמפתיה וחמלה כלפי הסובלים. בשעה שאנו מביעים את שמחתנו ואת אסירות תודתנו לאלוהים - בייחוד במפגשים פומביים - עלינו להיות רגישים כלפי אלה שמצבם פחות טוב משלנו. אמנם החיים מאירים לנו פנים כרגע, אך כמה אנשים סובלים כעת סביבנו? כשאנו מתפללים את אותם מזמורי קינה, אנו לומדים לא לשכוח את אלה שעוברים זמנים קשים. בנוסף, אותם מזמורים גם מעוררים בנו חמלה ואת הרצון העז לשרת את הסובלים, כפי שישוע עשה.

"עולמנו הוא בית מצורעים גדול, אך המשיח הגיע דווקא כדי לרפא את החולים ולבשר על שחרור בני הערובה של השטן. הוא עצמו היה הבריאות והחוסן, והוא הקדיש את חייו לריפוי החולים, המדוכאים ואחוזי השדים. הוא קיבל את כל מי שחיפש את כוחו המחלים ולא סירב לאיש. אמנם הוא ידע שאלה שביקשו את עזרתו הביאו את מחלתם על עצמם, אך הוא בכל זאת לא סיבר לרפאם. בשעה שטוהרו של המשיח חדר לליבותיהם של אנשים אומללים אלו, הם הכירו בחטאיהם ורבים מהם נרפאו לא רק ממחלתם הפיזית, אלא גם ממחלתם הרוחנית. לבשורה יש את אותו הכוח גם כיום - מדוע שלא נהיה עדים לאותן תוצאות מדהימות של פעילותה?" - Ellen G. White, Welfare Ministry, pp. 24, 25.

`מי מהאנשים שאתם מכירים זקוק לא רק לתפילותיכם, אלא גם למגע אישי ולעזרתכם המעשית?`