---
title: 'שיר לכל עת'
date: 02/01/2024

---

`קראו תהלים ג', 33:1-3 ו-109:6-15. אלו היבטים שונים של החוויה האנושית מופיעים במזמורים אלו?`

מזמורי התהלים חושפים ומגבירים את מודעותם של המאמינים לקשת הרחבה של רגשות וחוויות אנושיות ומוכיחים שביכולתו של האדם המאמין להשתחוות לאלוהים בכל עת ובכל עונה בחייו. במזמורים אלו אנו מגלים בין היתר:

(1) שירי הלל המשבחים את אלוהים על כוחו, גדולתו ותפארתו בעולם הבריאה, על ריבונותו, צדקתו ונאמנותו; (2) שירי הודיה המביעים אסירות תודה על ברכותיו השופעות של אלוהים; (3) שירי קינה שהם למעשה זעקות מרגשות להצלה מצרות וייסורים; (4) שירי חכמה, המעניקים עצות מעשיות לחיי חסידות; (5) מזמורים מלכותיים, המצביעים על מלך המשיח - המושיע שאלוהים הבטיח לאנושות; (6) מזמורים היסטוריים, המזכירים את עברו של עם ישראל ומדגישים את נאמנותו של אלוהים לעומת חוסר נאמנותו של העם, במטרה ללמד את הדורות הבאים לא לחזור על אותן טעויות שאבותיהם עשו, אלא לבטוח בה' ולהישאר נאמנים לבריתו.

פיוטיות המזמורים מעניקה להם כוח מיוחד למשוך את תשומת לבם של הקוראים. על אף שחלק מהאמצעים ספרותיים מוחמצים בתהליך התרגום, אנו עדיין מצליחים להעריכם אפילו בשפת האם שלנו.

א. התקבולת כרוכה בחיבור סימטרי של מילים, משפטים או מחשבות. התקבולת מסייעת לנו להבין את משמעות שתי הצלעות המקבילות. בתקבולת "בָּרְכִי נַפְשִׁי אֶת-יְהוָה וְכָל-קְרָבַי אֶת-שֵׁם קָדְשׁוֹ" (תהלים 103:1), המילה "נַפְשִׁי" והצירוף "כָּל-קְרָבַי" נמצאים בתקבולת ומצביעים על האדם בשלמותו.

ב. הדימויים משתמשים בשפה מטפורית על מנת להמחיש לקורא מושג מופשט באמצעות פנייה לחושיו הפיזיים. לדוגמה, הגנתו של אלוהים מתוארת כ"צֵל כְּנָפֶיו" (תהלים 17:8).

ג. המְרִיזְם הוא אמצעי פיגורטיבי המציג דבר יחיד על ידי מניית חלקיו - לרוב שני ניגודים המייצגים את השלם. לדוגמה, הצירוף "יוֹם-צָעַקְתִּי בַלַּיְלָה נֶגְדֶּךָ" [ביום ובלילה אני זועק אליך] (תהלים 88:2) מצביע על זעקה ללא הרף.

ד. משחקי המילים מנצלים מילים בעלות צליל דומה, אשר משמעותן שונה (מלך המלח), על מנת ליצור שעשועי לשון המדגישים מסר רוחני. בתהלים 96:4,5, המילים "אֱלֹהִים" ו"אֱלִילִים" יוצרות משחק מילים שנועד להעביר את המסר שאמנם האלים של הגויים מצטיירים כ"אלוהים", אך הם למעשה רק "אלילים".

באשר למילה "סֶלָה", המופיעה כסיומת פסוק בשירים ובתפילות במקרא, היא מהווה פנייה לקורא לעצור ולהרהר במסר של הקטע הקצר שלפניה או פשוט רמז לשינוי בקצב או בליווי המוזיקלי (תהלים 61:5).