---
title: 'הכירו את מחברי התהלים'
date: 01/01/2024

---

דוד המלך, ששמו מופיע בכותרות של רוב המזמורים, היה פעיל מאוד בארגון הפולחן של בני ישראל. דוד אף מכונה בכתובים "נְעִים זְמִרוֹת יִשְׂרָאֵל" (שמואל ב' 23:1). הברית החדשה מעידה גם כן על דוד כמחברם של מזמורים שונים (מתי 22:43-45; מעשי השליחים 2:25-29,34,35; מעשי השליחים 4:25; רומים 4:6-8).

מזמורים רבים נכתבו על ידי משוררים שהיו לויים, כמו לדוגמה תהלים נ' ותהלים ע"ג - פ"ג של אסף; תהלים מ"ב, מ"ד - מ"ז, מ"ט, פ"ד, פ"ה, פ"ז ו-פ"ח של בני קׂרַח; תהלים פ"ח של הֵימָן הָאֶזְרָחִי, אחד מבני קרח ותהלים פ"ט של אֵיתָן הָאֶזְרָחִי. בנוסף, גם שלמה המלך (תהלים ע"ב, קכ"ז) ומשה (תהלים צ') חיברו מזמורים אחדים.

`קראו תהלים 25:1-5, 42:2; 75:2, 77:2, 84:2,3, 88:2-4 ו-89:2. מה מגלים לנו פסוקים אלו על החוויות שמחברי התהלים עברו בעת כתיבת המזמורים?`

מחברי התהלים קיבלו השראה מרוח הקודש והקדישו את כשרונותיהם לעבודת האל ולטובת קהילתם הדתית. אותם משוררים היו בעלי אמונה אותנטית ועמוקה; יחד עם זאת, היו להם פיתויים, נטיות לייאוש וחולשות כמו שלנו. למרות שנכתבו לפני זמן כה רב, התהלים משקפים ללא ספק חלק גדול מחוויותינו כיום. "תָּבוֹא לְפָנֶיךָ תְּפִלָּתִי, הַטֵּה אָזְנְךָ לְרִנָּתִי - כִּי-שָׂבְעָה בְרָעוֹת נַפְשִׁי וְחַיַּי לִשְׁאוֹל הִגִּיעוּ" (תהלים 88:3,4). זוהי זעקתם של אנשי המאה העשרים ואחת בדיוק באותה מידה כפי שהיא הייתה זעקתם של האנשים שחיו לפני שלושת אלפים שנה!

חלק מהמזמורים מציינים קשיים, בעוד שאחרים ממוקדים באירועים משמחים. מחברי התהלים קראו לאלוהים שיצילם ממצבים קשים ואכן חוו את חסדו, על אף שלא היו ראויים אליו. הם היללו את אלוהים על אהבתו ועל נאמנותו, והכריזו על דבקותם המוחלטת בו. אם כן, המזמורים הם עדויות כתובות על ישועתו של אלוהים והוכחות חותכות לחסדו העצום ולתקווה שניתן לתלות בו בביטחון מלא. התהלים מהווים למעשה הבטחה אלוהית לכל מי שמקבל באמונה את מתנותיו של אלוהים: סליחת חטאים וחיים חדשים. יחד עם זאת, הם אינם מנסים לטייח, להסתיר או להמעיט בחומרתם של הייסורים בעולמנו הפגום בעטיו של החטא.

`כיצד ניתן לשאוב תקווה ונחמה מהעובדה שאפילו אנשי אמונה כמו מחברי המזמורים התמודדו עם אותם קשיים כמו שלנו?`