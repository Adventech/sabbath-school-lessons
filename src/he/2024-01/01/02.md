---
title: 'ספר תהלים בהלל של בני ישראל'
date: 31/12/2023

---

`קראו דברי הימים א' 16:7, נחמיה 12:8, תהלים 18:2, תהלים 30:2, תהלים 92:2, תהלים 95:2, תהלים 105:2, קולוסים 3:16 ויעקב 5:13. ברקע אלו אירועים נכתבו כל אחד מהמזמורים לעיל? באלו נסיבות השתמשו אנשי אלוהים בתהלים?`

התהילים נועדו הן לשימוש פרטי והן לשימוש במפגשי הלל משותפים. הלוויים שרו אותם כשירי הלל בבית המקדש, כפי שמעידות ההערות המוזיקליות בכותרות של מזמורים רבים, הערות המציינות כלי נגינה (תהלים 33:2), מנגינות (תהלים 9:1) ומנצחים (תהלים 8:1). עצם שמו של הספר - תהלים - משקף את תכליתו העיקרית: להלל את אלוהים! המילה האנגלית "psalms" [המופיעה בשינויים קטנים גם בשפות נוספות] מבוססת על המונח היווני psalmoi, המופיע בתרגום השבעים (Septuaginta), תרגום יווני עתיק (מהמאה השנייה או השלישית לפנה"ס) של התנ"ך העברי. התהלים היו חלק אינטגרלי מההלל של בני ישראל. לדוגמה, הם שרו אותם בחנוכת המקדש, בחגיגות דתיות, בתהלוכות ובמסע העברת ארון הברית לירושלים.

"שירי המעלות" (תהלים ק"כ - קל"ד), המכונים גם "שירי הצליינות" הם קובץ של חמישה עשר מזמורי תהלים שבני ישראל שרו על פי המסורת בעת עלייתם לרגל לירושלים בשלוש הרגלים (שמות 23:14-17). באשר ל"הלל" (תהלים קי"ג - קי"ח) - קובץ מזמורים שנאמר לאחר תפילת עמידה של שחרית - ו"ההלל הגדול" (תהלים קל"ו), בני ישראל שרו אותם בשלוש הרגלים, אבל גם בראש חודש ובחנוכת הבית. "ההלל", המכונה בספרות חז"ל גם "ההלל המצרי", קיבל מקום מיוחד בהגדה של פסח. בני ישראל לדורותיהם שרו את תהלים קי"ג ו-קי"ד בתחילת הסעודה בליל הסדר, בעוד שאת תהלים קט"ו - קי"ח שרו בתום הסעודה (ראו גם מתי 26:30). תהלים קמ"ה - ק"נ התקבלו כחלק מתפילות הבוקר בבתי הכנסת, תחת השם "פסוקי דזמרא".

התהלים לא רק ליוו את אנשי האמונה בהלל, אלא גם לימדו אותם כיצד להשתחוות לאלוהים בהיכלו, בגיל ורעדה. ישוע עצמו התפלל באמצעות מילותיו של מזמור כ"ב (מתי 27:46). בנוסף, התהלים מצאו להם מקום מיוחד גם בחיי הקהילה הקדומה (קולוסים 3:16, אפסים 5:19).

`על אף שאיננו מהללים את אלוהים בהיכל ארצי כמו בית המקדש, כיצד נוכל להשתמש במזמורים בהלל שלנו - הפרטי או המשותף?`