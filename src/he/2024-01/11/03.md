---
title:  התפללו בעד שלום ירושלים
date:  11/03/2024
---

`קראו תהלים קכ"ב 1-5. אלו רגשות מציפים את לבם של הצליינים העולם לירושלים? מה הם מקווים למצוא שם?`

מזמור קכ"ב מביע את התמוגגותם ואת התלהבותם של הצליינים המגיעים לירושלים. העליות לרגל לירושלים שלוש פעמים בשנה היו הזדמנויות מלאות שמחה שבהן הצליינים הגיעו לחגוג את טובו של ה' אליהם בעבר ובהווה (דברים ט"ו 16). ירושלים הייתה הלב הפועם של האומה, שכן משם יצאה "עֵדוּת לְיִשְׂרָאֵל" [הוראותיו של ה'] (תהלים קכ"ב 4) ושם גם היו "כִּסְאוֹת לְמִשְׁפָּט" (פסוק 5).

הצירוף "עֵדוּת לְיִשְׂרָאֵל" כוונתו למשכן עצמו, שנקרא לעיתים "מִשְׁכַּן הָעֵדֻת" (במדבר א' 50), שבו נמצא "אֲרוֹן הָעֵדֻת" (שמות כ"ה 22). ה"כִּסְאוֹת לְמִשְׁפָּט" מצביעים על מערכת המשפט בירושלים (שמואל ב' ח' 15). אם כן, תקופות העלייה לרגל היו הזדמנויות שבהן האדם יכול היה לדרוש ואף להשיג צדק. הנאמנות לאלוהים ועשיית הצדק מעולם לא נועדו להיות מופרדות זו מזו.

`קראו תהלים קכ"ב 6-9. מהי תפילתם העיקרית של המאמינים בפסוקים אלו?`

התפילה למען שלום ירושלים מפצירה בה' להרעיף את ברכותיו על העיר ועל יושביה ונועדה ליצור שלום ואחדות בקרב המאמינים (תהלים קכ"ב 8). ירושלים יכולה להיות עיר השלום רק כאשר שורר שלום בין ה' לבין חסידיו ובקרב המאמינים עצמם. על כן, התפילה לשלום ירושלים היא למעשה פנייה לאנשי אלוהים לחיות בשלום ובהרמוניה עם ה' ואיש עם רעהו. שלום ירושלים יביא גם שלווה ושגשוג בקרב המאמינים (תהלים קמ"ז 12-14).

מזמור קכ"ב מלמד אותנו שהתפילה למען רווחתה של הקהילה אמורה להיות הבקשה העיקרית של המאמינים, שכן הפצת בשורת השלום והישועה בעולם תלויה באחדותה ובחוסנה של קהילת המאמינים (יוחנן י"ג 34,35). התפילה למען שלום ירושלים היא זכות וחובה עבור המאמינים, מאחר והיא מחזקת את תקוותנו בביאתה הקרובה במהרה בימינו של מלכות אלוהים, שתכלול לא רק את ירושלים, אלא את העולם כולו (ישעיהו נ"ב 7, ס"ו 12,13; התגלות כ"א-כ"ב).

`מהן כמה דרכים מעשיות שבהן נוכל לקדם את ההרמוניה בינינו כעם של אלוהים?`