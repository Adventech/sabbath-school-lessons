---
title: 'איתנים כהר ציון'
date: 14/03/2024

---

`קראו תהלים 125:1,2. כיצד מתוארים המאמינים בה' בפסוקים אלו?`

הבוטחים בה' מושווים להר ציון, סמל החוסן והיציבות. הנוף המרהיב של הרי ירושלים מעורר במחבר התהלים תחושת ביטחון מוחלט בהגנה האלוהית (תהלים 5:13; 32:7,10). בניגוד להרים הנשלטים על ידי הרשעים, שמתמוטטים לתוך הים (תהלים 46:3), קיימותם המרשימה של ההרים שעליהם נבנתה ירושלים מעוררת במשורר אמון רב. הביטחון בהגנתו של ה' דורש אומץ, בייחוד אל מול המציאות הכואבת של התגברות הרוע בעולם. עם זאת, אפילו בעיצומו של שלטון הרוע, על המאמינים לשמור על תקוותם ועל בטחונם בה'.

`קראו תהלים 125:3-5. כיצד מתפתים הצדיקים לעשות את הרע? איזה לקח עלינו להפיק מכך?`

ייתכן ולעיתים חסידי ה' ירגישו ייאוש בשל שגשוגם של הרשעים ואף יתפתו ללכת בדרכם (תהלים 73:2-13, 94:3), אך עליהם לזכור שיציבותו של הר ציון אינו יכול להגן למי שנוטש את ה'. ה' נותן לצדיקים את החופש ש"יִשְׁלְחוּ [...] בְּעַוְלָתָה יְדֵיהֶם" [שישתתפו במעשי רֶשע] (תהלים 125:3) וש"יסטו לדרכיהם המפותלות" [של הרשעים] (פסוק 5). ואולם, בסופו של יום, ה' יעשה צדק וישפוט את כל מי שלא חזר ממריו נגד שלטונו ואת כל החוטאים שלא חזרו בתשובה.

מזמור קכ"ה מהווה פנייה למאמינים להישאר חזקים באמונתם ולסמוך על ה', שבדומה להר ציון הוא מבצרם האיתן. דהיינו, אפילו ברגעים שבהם איננו מבינים מדוע דברים מסוימים קורים בחיינו, עלינו לסמוך על טובו של ה' ועל אהבתו האינסופית אלינו.

`"חדירת החטא לעולם, התגשמות המשיח בדמות בשר ודם, ההתחדשות, התחייה, ונושאים רבים אחרים המופיעים בכתבי הקודש, מהווים תעלומות עלומות מדי למוח האדם, שנבצר ממנו לפתור אותן או לרדת לעומקן. אנו מוקפים שלל תעלומות הגודשות את עולם הטבע, שאיננו מסוגלים להבין אותן במלואן. צורות החיים הפשוטות ביותר מציגות בפנינו בעיות, שאפילו החכמים שבהוגי הדעות אינם מסוגלים לפתור. בכל מקום מצויים פלאים שהם מעבר לידע ולהבנה שלנו. לכן, האם עלינו להתפלא על כך שגם העולם הרוחני גדוש תעלומות שנבצרו מהבנתנו? אלוהים העניק לנו שפע של ראיות בכתבי הקודש לגבי המקור האלוהי של התעלומות הללו. לכן, אל לנו להטיל ספק בדברו רק משום שאיננו מסוגלים להבין לאשורן את כל התעלומות של יד השגחתו" - אלו ווייט, הדרך אל המשיח, 92.`