---
title: 'נקודות למחשבה'
date: 15/03/2024

---

קראו והגו במסר המופיע בישעיהו מ' וישעיהו 51:1-16.

שירי ציון מבטאים את מחוייבותם של המאמינים לזכור תמיד את ירושלים כסמל של תקוותם להשבת מלכותו הנצחית של ה' עלי אדמות. בעוד שברכות רבות ממשכנו של ה' כבר באות לידי ביטוי בחיינו כאן ועכשיו, התקווה לגבי חיי עולם ושמחה נצחית עדיין ממתינה לנו בעתיד לבוא. רבים מחסידי ה' משתוקקים לציון - לירושלים השמימית - בהתרגשות רבה ובעיניים דומעות (תהלים 137:1). לזכור את ציון משמעו יותר ממחשבות חולפות עליה; עלינו להיות תמיד ערים לחשיבותה ולהחליט לחיות את חיינו בהתאמה לדרישותיה (שמות 13:3; שמות 20:8).

שירי ציון מחזקים את נחישותנו לשמור ולטפח את התקווה בהשבתה של מלכות ה' בארץ החדשה (התגלות 21:1-5). "מוחם האלמותי יתענג תמיד על הגות בפלאיו של כוח היצירה של ה', וברזיה של האהבה הגואלת. אין כאן אף אויב שקרן שינסה לפתותם לשכוח את אלוהים. כל יכולת שכלית תתפתח, כל כישרון יתעצם. רכישת דעת לא תעייף את המוח, ולא תתיש את כוחות הנפש. היוזמות השאפתניות ביותר ייצאו לפועל, השאיפות הנעלות ביותר יתגשמו; התוכניות הנשגבות ביותר יתממשו; ועדיין יהיו גבהים חדשים לנסוק אליהם, פלאים חדשים להתפעם מהם, אמיתות חדשות לרדת לעומקן, ומטרות חדשות המאמצות את כל היכולות השכליות, כל תעצומות הנפש וכל כוחות הגוף" - אלן ווייט, העימות הגדול, 513.

ההתחייבות לא לשכוח את ציון היא שבועה מצדם של הצליינים לא לקבל עולם זה כמולדתם או כבית הקבע שלהם, אלא לחכות לשמיים החדשים והארץ החדשה. על כן, המאמינים מכל הדורות, המשתוקקים לירושלים החדשה, יכולים להצטרף לשירת מזמורי ציון (התגלות 3:12). שירי ציון מעודדים אותנו להמתין לעולם הבא בתקווה, אך הם גם מחייבים אותנו לשמש כסוכני אהבתו וחסדו של אלוהים לזולת בעולם הזה.

**שאלות לדיון**:

`כיצד ניתן לקחת את העקרונות הרוחניים והתיאולוגיים הקשורים לשהותם של חסידי ה' בציון - מקום פיזי בירושלים - וליישם אותם על הקהילה ומשימתה לעולם?`

`באיזה אופן יכולים המאמינים בימינו לשהות במשכנו השמימי של ה'? (יוחנן 1:14-18; עברים 12:22-24).`

`כיצד תהפוך ציון באחרית הימים לעיר של כלל אומות העולם, כפי שנוּבּא בתהלים פ"ז? (ראו רומים 5:10; אפסים 2:11-16; קולוסים 1:19-23).`

`מה הייתם עונים לאדם המצביע על שגשוגם של הרשעים בעולם הזה לעומת סבלם של צדיקים רבים? מדוע חשוב להכיר בעובדה שאין לנו את כל התשובות כעת?`