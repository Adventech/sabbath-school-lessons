---
title:  שִׁירוּ לַיהוָה שִׁיר חָדָשׁ
date:  18/03/2024
---

`קראו תהלים ל"ג 3, תהלים מ' 4, תהלים צ"ו 1, תהלים צ"ח 1, תהלים קמ"ד 9 ותהלים קמ"ט 1. מהו הנושא המשותף בפסוקים אלו?`

המזמורים לעיל מפצירים במאמינים לשיר "שיר חדש". באיזה שיר מדובר כאן? הסיבות ל"שיר החדש" הן ההכרה בתפארתו ובריבונותו של ה' על העולם כולו ואסירות התודה להשגחתו ולישועתו כבורא ושופט הארץ. בין הסיבות האישיות יותר ל"שיר החדש", מחברי התהלים מזכירים את ההצלה מאויביהם או מהמוות עצמו. בעוד שגם שירים אחרים מהללים את ה' על טובו ועל נפלאותיו, "השיר החדש" הוא שיר מיוחד, המביע את השמחה שניצתה מחדש בלבו של המשורר וגרמה לו לחדש את הקדשתו לאלוהים.

החוויה החדשה של ההצלה האלוהית מעוררת בבני האדם השראה להכיר בה' כבוראם וכמלכם. הנושאים העיקריים והמשותפים במזמורים המפצירים בקוראיהם לשיר "שיר חדש" הם בין היתר ביטחון בה', הלל על מעשיו הנפלאים ובקשה לשחרור מייסורים.

`קראו ישעיהו מ"ב 10-12, התגלות ה' 9 והתגלות י"ד 3. מה אנו למדים מקטעים אלו לגבי משמעות הצירוף "שיר חדש"?`

עם ישראל מתואר כאן במונחים מלאי חיבה כ"עַם קְרֹבוֹ" של ה' (תהלים קמ"ח 14), עובדה המצביעה על כך שהוא העניק לעם ישראל מעמד מיוחד, ועל כן זכותו וחובתו של העם להלל את ה'. הכתובים מעודדים את המאמינים מכל הדורות לשיר שיר חדש לגואלם, הנושא את עדות ישועתם בדמו כשה תמים.

"שיר חדש" זה עשוי להצביע על שיר שמעולם לא נשמע קודם לכן, שיר המתאר את חוויית חסדו של ה' בחייו של המאמין. בנוסף, שיר חדש זה עשוי גם לבטא תקווה, מקרה שבו "חידוש" השיר בא לידי ביטוי בציפיית החוויה הייחודית של תפארת אלוהים בעתיד לבוא. השתחוויה אמיתית היא מעבר להעלאת קרבנות - היא משקפת יחסים אותנטיים ודינמיים עם אלוהים. במובן מסוים, ניתן לומר ש"השיר החדש" הוא פשוט ביטוי חדש - אפילו יומיומי - של אהבתנו והערכתנו לאלוהים על מה שהוא עשה עבורנו.

`חשבו על ברכותיו של ה' בחייכם. איזה שיר חדש תוכלו לשיר לו כמחוות תודה?`