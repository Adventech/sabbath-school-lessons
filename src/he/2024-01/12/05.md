---
title: 'סַפְּרוּ בַּגּוֹיִם כְּבוֹדוֹ'
date: 20/03/2024

---

`קראו תהלים צ"ו. אלו היבטים רבים ומגוונים של ההשתחוויה מוזכרים במזמור זה?`

ההשתחוויה כוללת שירה לה' (תהלים 96:1,2), האדרת שמו (פסוק 2), סיפור נפלאותיו בקרב העמים (פ60:3,4) והבאת מתנות להיכלו (פסוק 8). בנוסף לאלמנטים מוכרים אלו של ההשתחוויה, מזמור צ"ו מדגיש אלמנט פחות בולט - את ההיבט הבישורי בהכרזה על מלכותו של ה' הממשמשת ובאה בפני עמים אחרים (תהלים 96:2,3,10).

יחד עם זאת, השירה, ההלל, הבאת המתנות והפצת הבשורה אינם אלמנטים נפרדים, אלא ביטויים שונים ומשלימים של הסגידה. הפצת בשורת הישועה לכל אומות העולם מעניקה תוכן להלל ולהשתחוויה. שימו לב כיצד הסיבות להשתחוויה עולות בקנה אחד עם המסר המוכרז לעמים אחרים: "כִּי גָדוֹל יְהוָה וּמְהֻלָּל מְאֹד" (תהלים 96:4), "כִּי כָּל אֱלֹהֵי הָעַמִּים אֱלִילִים וַיהוָה שָׁמַיִם עָשָׂה" (פסוק 5), "יְהוָה מָלָךְ" (פסוק 10) ו"כִּי בָּא לִשְׁפֹּט הָאָרֶץ" (פסוק 13). אם כן, תכלית הבישור היא לאחד עמים אחרים עם עמו של אלוהים ולבסוף ליצור מצב שבו הבריאה כולה תהלל את ה' (תהלים 96:11-13).

ההשתחוויה נובעת מההכרה הפנימית שלנו בה' כבורא, מלך ושופט עליון (תהלים 96:5,10,13). סגידה זו כרוכה בכך שהמאמין זוכר את מעשיו של ה' בעבר (הבריאה), נפעם מניסיו ונפלאותיו בהווה (קיום העולם ומלכותו) ומחכה בכיליון עיניים למעשי הצדק שלו בעתיד (המשפט באחרית הימים וחיי הנצח בשמיים החדשים והארץ החדשה).

המשפט בתהלים משמעו שחזור הסדר האלוהי - שלום, צדק ורווחה - בעולם השקוע כעת בסבל וחוסר צדק. על כן, העולם כולו שמח בציפייה למשפטו של ה' (תהלים 96:10-13, תהלים 98:4-9). העובדה שה' הוא שופט צדק אמור לגרום לחסידיו להשתחוות אליו בגיל וברעדה ולהזהיר אותם לא להתייחס לסגידה בקלות דעת (תהלים 96:9). ההשתחוויה כרוכה בשמחה אדירה ובביטחון רב (תהלים 96:1,2,11-13), אך גם ביראת כבוד (תהלים 96:4,9).

הפנייה האוניברסלית בתהלים צ"ו להשתחוות לבורא ולשופט משתקפת בקריאת הבשורה האחרונה של אלוהים לעולם - בשורת שלושת המלאכים בהתגלות 14:6-12. במובנים רבים, ניתן לומר שמזמור זה מכיל מסר לאחרית הימים: בריאה, ישועה (בשורת עולם), השתחוויה ומשפט - הכל שם.

`השוו בין תהלים צ"ו לבין בשורת שלושת המלאכים (התגלות 14:6-12). כיצד מזמור זה מלמד את אותן אמיתות עיקריות כמו המסר לאחרית הימים שאנו מתבקשים להפיץ בעולם?`