---
title: 'יְהוָה מִי יָגוּר בְּאָהֳלֶךָ?'
date: 19/03/2024

---

`קראו תהלים ט"ו. מי ראוי להשתחוות לה' בנוכחותו?`

התשובה שמזמור ט"ו מעניק לשאלה זו היא למעשה סיכום של הדרישות הקיימות כבר בתורה ובנביאים: מי שמעשיו ("פֹּעֵל צֶדֶק") ואופיו ("בִּלְבָבוֹ") (ראו דברים 6:5, מיכה 6:6-8) משקפים את מעשיו ואת אופיו של אלוהים. המשכן היה מקום קדוש וכל מה שבו - כולל הכהנים - היה מוקדש לאלוהים. על כן, הקדושה היא תנאי הכרחי להתקבלות בנוכחותו של אלוהים.

ה' ביקש שקדושתם של בני ישראל תהיה מקיפה ותבוא לידי ביטוי בשילוב בין השתחוויה לבין מוסר אישי בכל תחומי חייהם. חסידי ה' קיבלו את התורה על מנת להצליח למלא את תפקידם הנעלה ביותר - להיות מלכות כהנים. כהונה מלכותית זו כוללת חיי קדושה בנוכחותו של אלוהים ומעבירה את ברכות הברית גם לעמים אחרים.

`קראו תהלים 24:3-6 ותהלים 101:1-3. מהי משמעות הדרישה להיות "קדושים"?`

לבו ה"תָּמִים" של המאמין הוא מעלתו הגדולה ביותר בפני אלוהים. המילה "תמים" מצביעה על "שלמות". עץ גפן "תָמִים" הוא עץ שלם, בריא וללא פגע (יחזקאל 15:5). ה' ביקש שהקרבן יהיה "תָּמִים" או ללא פגם (ויקרא 22:21-24). דיבור "תָּמִים" הוא דיבור אמין לחלוטין (איוב 36:4) ולב "תָּמִים" הוא "לב טהור" (תהלים 24:4) או לב בעל יושרה (תהלים 15:2), שמחפש את אלוהים (תהלים 24:6) ומשוקם רוחנית על ידו באמצעות סליחתו (תהלים 51:4-12).

חיים "תמימים" וללא אשמה נובעים מההכרה בחסד ובצדק האלוהי. חסד זה מעורר השראה בעבדי ה' ואף מאפשר להם לחיות את חייהם ביראת ה', דהיינו לחיות בהרמוניה עם רצונו של אלוהים ובכניעה לדברו. חיי החסידות של המאמין מביאים כבוד לה' - ולא מאדירים את האדם עצמו. שימו לב שרוב הדרישות במזמור ט"ו מנוסחים בלשון שלילה (תהלים 15:3-5). אין אנו מתבקשים להשתדל למצוא חן בעיני ה', אלא להימנע מהדברים שעלולים להפריד אותנו ממנו.

`כיצד עלינו לקבל החלטות מודעות להימנע מדברים העלולים להרחיק אותנו מאלוהים? מהם חלק מאותם דברים וכיצד עלינו להימנע מהם?`