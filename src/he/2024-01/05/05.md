---
title:  האם ניתן לסמוך על הבטחותיו של ה'?
date:  31/01/2024
---

`קראו תהלים ע"ז. איזו חוויה נפשית עובר מחבר התהלים?`

תהלים ע"ז פותח בפנייה לאלוהים לעזרה שהיא מלאת כאב בשל אירועי העבר (תהלים ע"ז 2-7). מחבר המזמור פונה לה' כאדם מתאבל שמסרב לקבל נחמה מאף אחד אחר מלבד אלוהים. יחד עם זאת, נדמה שזכרונותיו לגבי ה' מעיקים לו: "אֶזְכְּרָה אֱלֹהִים וְאֶהֱמָיָה" [אני זוכר את אלוהים וכולי נסער] (תהלים ע"ז 4). המילה "אֶהֱמָיָה" שהמשורר משתמש בה כאן נגזרת מן השורש המ"ה, המדגיש את הרחש של מים סוערים (תהלים מ"ו 4) - בדומה למצבו הנפשי הנסער של המחבר.

כיצד ייתכן שזכרונותיו של המשורר על ה' מעוררים בו תחושת מצוקה כה עוצמתית? השאלות המטרידות שבהמשך המזמור עומדות בבסיס ייסוריו (תהלים ע"ז 8-10): האם אלוהים השתנה? הייתכן שאלוהים יפר את בריתו? הסתירה המוחלטת בין מעשי הישועה בעבר לבין היעדרותו לכאורה בהווה גורמת למחבר התהלים להרגיש שה' נטש אותו. אם אלוהים לא השתנה, למשורר אין כל תקווה - מסקנה שהוא מתעקש לדחות על הסף.

בתוך כך, הוא אינו מצליח להירדם, שכן ה' עצמו מדיר ממנו את שנתו (תהלים ע"ז 5). מצב זה מזכיר לנו אנשי מקרא נוספים, שה' גרם גם להם לנדודי שינה על מנת לקדם את תוכניותיו (בראשית מ"א 1-8; אסתר ו' 1; דניאל ב' 1-3). במקרה של מחבר התהלים, נדודי השינה גורמים לו להרהר בצורה מעמיקה יותר במעשי הישועה של אלוהים בעבר (תהלים ע"ז 6,11).

תחושת הביטחון שמחבר התהלים מקבל מאלוהים אינה נובעת מהסברים לגבי מצבו האישי, אלא מהאישור המלא לגבי נאמנותו ומיהמנותו של ה' (בדומה למקרה של איוב). מחבר המזמור מקבל את העידוד שהוא היה זקוק לו ומחליט להמתין באמונה לעזרתו של ה', שכן הוא יודע שהוא אותו אלוהים שחולל ניסים רבים בעבר למען ישראל (תהלים ע"ז 12-19). בנוסף, הוא גם מבין ש"עִקְּבוֹתֶיךָ לֹא נֹדָעוּ" (פסוק 20), עובדה שגורמת לו להכיר בהשגחה האלוהית - אפילו במצבים שבהם נוכחותו של ה' אינה גלויה לעינינו. מחבר התהלים מכיר בעובדה שה' הוא גלוי וחסוי בעת ובעונה אחת ומהלל את דרכיו המסתוריות של ריבון העולם.

`חשבו על הזדמנויות שבהן ה' פעל בחייכם בעבר. כיצד אמת זו אמורה לסייע לכם להתמודד עם כל אתגר שאתם עומדים מולו כעת?`