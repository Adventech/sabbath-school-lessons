---
title:  יְהוָה מָלָךְ
date:  15/01/2024
---

תפקידו של ה' כבורא ותפקידו כריבון עולם שזורים זה בזה בצורה בלתי נפרדת. האמירה "יְהוָה מָלָךְ" מוכרזת מפורשות בתהלים צ"ג 1, צ"ו 10, צ"ז 1 ו-צ"ט 1, אך היא מהדהדת בצורות שונות ומגוונות לאורך כל ספר תהלים.

ה' לובש הוד והדר, פאר ועוז (תהלים צ"ג 1, ק"ד 1). הוא אפוף ב"עָנָן וַעֲרָפֶל" (תהלים צ"ז 2), אך הוא גם "עֹטֶה אוֹר כַּשַּׂלְמָה" [מתכסה באור כמו בבגד] (תהלים ק"ד 2). מטאפורות אלו משבחות ומרוממות את כוחו ואת תפארתו של מלך המלכים ומדגישות את גדולתו, הנשגבת מבינתנו האנושית.

`קראו תהלים צ"ז. מה מאפיין את שלטונו של אלוהים? (תהלים צ"ז 2,10) מהו תחום שלטונו? (תהלים צ"ז 1,5,9).`

שלטונו של ה' בא לידי ביטוי במעשה הבריאה (תהלים צ"ו 5), בתוכנית הישועה (תהלים צ"ח 2) ובמשפט (תהלים צ"ו 10). ה' מולך על כל הארץ (תהלים מ"ז 7-10). מלכותו מלכות עולם, שאין דומה לכוחה ולתפארתה (תהלים מ"ה 7; צ"ג 1,2; ק"ג 19). מלכותו של ה' מבוססת על חסד, צדק ויושר ומקנה סדר ויציבות לעולם הבריאה (תהלים צ"ח 3; צ"ט 4). שלטונו של ה' מאחד בסגידה את כל יצורי היקום - בשמיים ובארץ (תהלים ק"ג 20-22; תהלים קמ"ח). בנוסף, מזמורים רבים אף חוזים את האנושות כולה מכירה בריבונותו המוחלטת של אלוהים (תהלים צ"ו 10; צ"ז 1; צ"ט 1; קמ"ה 11-13).

ואולם, לא כל העמים ולא כל מנהיגי העולם מכירים בריבונותו של ה' לעת עתה. הרשעים בזים לשלטונו של ה', דוחים את קיומו או לועגים לו וגם פוגעים בעמו ועושקים אותו (תהלים י"ד 1; ע"ד 3-22). עם זאת, למרות ששגשוגם של הרשעים והעובדה שאלוהים נמנע לכאורה מלהענישם מטרידה את מחברי התהלים, הם בוחרים לסמוך על ריבונותו המוחלטת של ה' בעולם ועל משפט הצדק שלו (תהלים ס"ח 22; ע"ג 17-20). אנשי אלוהים כבר שמחים באמונה על חנוכתה העתידית של מלכות ה' בזכות שירותו וקרבנו המכפר של המשיח וממתינים למימוש מלכות זו בביאתו השנייה של ישוע (מתי י"ב 26-28; קורינתים א' ט"ו 20-28).

`"אֹהֲבֵי יְהוָה, שִׂנְאוּ רָע!" (תהלים צ"ז 10) מדוע אהבתנו לה' אמורה לגרום לנו לשנוא את הרוע? כיצד קשורים ביניהם שני מושגים אלו?`