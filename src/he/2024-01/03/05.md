---
title:  זָכַר לְעוֹלָם בְּרִיתוֹ
date:  17/01/2024
---

`הנושא של משפט ה' מעלה שאלה נוקבת: כיצד יוכל עַמו של ה' לזכות לשלווה, להבטחת הישועה ולפיוס עם ה' בזמן שהוא נשפט על ידו? קראו תהלים צ"ד 14, תהלים ק"ה 7-10 ודניאל ז' 22.`

עמו של ה' מוגן, שכן ה' קבע את משכנו בציון (תהלים ע"ו 2,3), כרת עִם עַמו ברית עולם, הכריז עליו כנחלתו והבטיח ש"לֹא יַעֲזֹב" אותו (תהלים צ"ד 14, תהלים ק"ה 8-10). לא רק שה' מבטיח לא לנטוש את עמו שהוא כרת איתו ברית, אלא הוא גם פועל בצורה אקטיבית כדי לשמור עליו. הוא סולח לחטאי עמו (תהלים ק"ג 3) וגם מדריך, מברך ומחזק אותו (תהלים כ"ה 8-11; תהלים כ"ט 11; תהלים ק"ה 24). מטרתם של משפטי ה' היא להחזיר אנשים לדרך הישר ולהוכיח את אהבתו ואת דאגתו אליהם (תהלים צ"ד 8-15).

מזמור ק"ה מגלה לנו את נאמנותו של ה' לבריתו עִם עַם ישראל לאורך כל ההיסטוריה. בכל מה שקרה לו - לטוב או לרע - אלוהים היה עִמו. יד ההשגחה של אלוהים הובילה את יוסף למצרים, ובאמצעותו ה' הציל את עמו ואת העמים שמסביב במהלך הרעב הקשה שפקד את האזור (תהלים ק"ה 16-24). ה' גם הקים את משה כמנהיג לעמו שבאמצעותו שחרר את עמו באותות ובמופתים גדולים (תהלים ק"ה 25-38).

ה' העניק לעמו את הארץ המובטחת (תהלים ק"ה 11,44) ואת הגנתו המלאה והמתמדת (פסוקים 12-15). הוא גרם לעמו להתרבות מאוד (פסוק 24), שחרר אותו מידי אדוניהם (פס' 37,38) ודאג לצרכיהם היומיומיים (פס' 39-41). אלוהים נמצא ללא ספק בשליטה מלאה בכל מה שקשור לעמו - אמת שמחבר התהלים מדגיש שוב ושוב, כדי שעמו לא ישכח אותה לעולם.

העובדה שה' זוכר את בריתו אינה קשורה רק לזיכרון עצמו, אלא תמיד כרוכה בפעולה מעשית מצדו (בראשית ח' 1; שמואל א' א' 19; תהלים צ"ח 3; תהלים ק"ה 42-44). בדומה לכך, כשמפצירים בעם לזכור את ניסיו ואת משפטיו של ה', המשמעות היא שעל בני עמו של אלוהים לחיות בצורה שתביא כבוד לאלוהים.

חובתו העיקרית של עם ישראל היא להישאר נאמן לברית עם ה' על ידי הציות לתורתו (תהלים ע"ח 5-7; תהלים ק"ה 45). אנשי אלוהים גם נקראים להעיד ולספר על אלוהים לעמים אחרים, שכן ברצונו של ה' שכל העמים יצטרפו לעמו (תהלים ק"ה 1,2). על כן, כל מי שמצטרף לעמו של אלוהים מוגן גם כן באמצעות ברית זו שהאל הגדול והרחום כרת עם עמו (תהלים פ"ט 29-35).

`מה קיבלנו באמצעות קרבנו של המשיח שמבטיח שההבטחות שה' עשה לעמו בימי קדם תקפות גם עבורנו כיום? (גלטים ג' 26-29)`