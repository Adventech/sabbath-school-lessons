---
title: 'עֵדֹתֶיךָ נֶאֶמְנוּ מְאֹד'
date: 18/01/2024

---

`קראו תהלים 19:8; 93:5; 119:165; 1:2,6; 18:31; 25:10. מהו הנושא שעובר כחוט השני בכל הפסוקים לעיל?`

לריבונותו של ה' בעולם כבורא, מלך ושופט עליון ישנן השלכות תיאולוגיות באשר למהימנות עֵדֹתָיו (תהלים 119:2). "עדויות" אלו מצביעות על חוקיו ועל משפטיו, שבאמצעותם ה' שולט בפועל על חיי החברה ועל החיים הרוחניים של בני עמו ("לֻחֹת הָעֵדֻת" - שמות 32:15). עֵדֹתָיו "נֶאֶמְנוּ מְאֹד" (תהלים 93:5), עובדה המשקפת את יציבותו ואת תמידותו של שלטון ה' ושל העולם שהוא ברא ומקיים (תהלים 93:1,2). המילה "נֶאֶמְנוּ" - שממנה נגזרה המילה "אמן", הקיימת בשפות רבות - משדרת מהימנות, נאמנות, נחישות וחוזק (שמואל ב' 7:16; דברי הימים א' 17:23). תורת ה' בלתי משתנה ובלתי ניתנת להריסה.

ה' מתחייב להישאר נאמן להבטחותיו ולמצוותיו. נאמנות זו היא לא רק התחייבות מרגיעה מצדו של אלוהים לגבי אופיו הבלתי משתנה של שלטונו, אלא גם דרישה להתחייבות מצד עמו של אלוהים להגיב באמון ובציות למצוותיו.

בתוך כך, חוסר הצדק בעולם מתואר בצורה פיוטית - "הארץ הזדעזעה ורעדה, יסודות ההרים התנדנדו" (תהלים 18:8; ישעיהו 24:18-21). תורת ה' מנחה את בני האדם בדרכי צדק, כדי שיוכלו לעמוד במשפטו של ה'. הצדיקים לא "מזדעזעים" יחד עם העולם, שכן הם מושרשים עמוק ומעוגנים היטב בתורת ה', דבר המקנה להם יציבות וביטחון שגורם לליבם לא לפחד, אלא להיות בטוח בה' (תהלים 112:1,6,7). בדרכם של הצדיקים אין מכשולים (תהלים 119:165), דבר המצביע על הגנתו ועל השגחתו של ה' בחייהם (תהלים 1:2,3,6).

דבר ה' מתואר כנר לרגליו של המשורר, שמגן עליו ממלכודותיו הסמויות של האויב (תהלים 119:105,110). שלוותם של "אוהבי תורתו" של ה' (תהלים 119:165) אינה נובעת מחוסר הניסיונות בחייהם (תהלים 119:161), אלא משהותם בנוכחותו של ה' ומיחסים הקרובים עמו.

`אלו דרכים מעשיות לשמירה על חוקיו ומשפטיו של ה' גיליתם בחייכם? מנגד, כיצד סבלתם מהפרתם?`