---
title: 'שופט כל הארץ'
date: 16/01/2024

---

`קראו תהלים ע"ה. מדוע התרברבותם של הרשעים היא לשווא?`

כמלך המלכים וריבון העולם, ה' הוא גם המחוקק (תהלים 99:7) והשופט העליון (תהלים 98:9; 97:2). הרשעים מאיימים ללא הרף להפר את הסדר שאלוהים קבע במעשה הבריאה, אך ה' ישפוט את העולם וישים קץ לשלטון הרוע (תהלים 75:9-11; 96:13).

בתהלים ע"ה מופיעים מספר דימויים המבשרים את השמדתם המוחלטת של הרשעים. דימוי הכוס מלאת יין אדום (תהלים 75:9) מצביע על עוצמת זעמו של ה' (ראו גם ירמיהו 25:15, התגלות 14:10). כריתת קרניהם של הרשעים מסמלת את סוף כוחם ושליטתם, בעוד שהתרוממות קרני הצדיקים מסמלת את כבודם העולה (תהלים 75:11). ה' קובע את ה"מוֹעֵד" (פסוק 3) שבו ישפוט את העולם ביושר, ומשפט זה יתקיים ללא ספק בסוף העולם (תהלים 96:13; קורינתים א' 15:23-26).

ה' בוחן את ליבותיהם בני האדם כחלק ממשפטו. קראו תהלים 14:2 - פסוק המזכיר לנו את בראשית 6:5,8. שלושת פסוקים אלו מגלים לנו שלפני ביצוע משפטו על העולם, ה' יבחן את ליבותיהם ואת מעשיהם של כל בני האדם ויקבע סופית מי ייוושע. משפט זה מכונה גם "המשפט החוקר" (investigative judgment), שכן זאת התקופה שבה ה' מגן על הצדיקים וקובע את גזר דינם של הרשעים.

`כיצד מתקיים משפטו של ה'?`

ראשית, ה' מציל את עמו מידי הרשעים (תהלים 97:10; 146:9) ומברך את הענווים בישועתו (תהלים 149:4). שנית, הרשעים שאינם חוזרים בתשובה נשמדים לנצח (תהלים 97:3). חלק מהמזמורים מתארים בצורה פיוטית את חוסר תועלתו של הנשק האנושי כנגד השופט האלוהי (תהלים 76:4-7). אלוהים הוא אל סולח, אך הוא גם מעניש את בני האדם על מעשיהם הרעים (תהלים 99:8). לא רק הרשעים, אלא גם בני עמו של ה' יתנו לו דין וחשבון על מעשיהם (תהלים 50:4; 135:14).

ספר תהלים מחזק את העיקרון המופיע בספרי מקרא נוספים, שלפיו ה' יתחיל את משפטו מעמו ולאחר מכן יעבור לשאר העולם (דברים 32:36; כיפא א' 4:17). מחבר המזמור קורא לאלוהים שישפוט אותו, אך בד בבד גם סומך שצדקתו של ה' תגן עליו (תהלים 7:9-12; תהלים 139:23,24).

`התהלים קוראים לנו לשמוח בזמן שאנו ממתינים למשפטו של אלוהים הממשמש ובא (תהלים 67:5; 96:10-13; 98:4-9). באיזה אופן משפטו של ה' הוא בשורה טובה עבור מי שמוגן על ידי דמו של השה התמים והמושלם - ישוע המשיח?`