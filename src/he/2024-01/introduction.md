### הקדמה

#### ספר תהלים: מפגשים מלב אל לב בין אלוהים לאדם

מזמורי התהלים הם למעשה התפילות ושירי ההלל של הכתובים. מזמורים אלו - מלאי שבח, שמחה, עצב וייאוש, שאנשי אמונה, מלכים, משוררים וכהנים, צדיקים או חוטאים שחזרו בתשובה, דקלמו או זימרו אותם באופן פרטי או באירועים פומביים  - שימשו את המאמינים לאורך הדורות כספר תפילה ושירה לאלוהים.

אופיים המיוחד של מזמורי התהלים נובע מכך שבעוד שרוב ספרי הכתובים מדברים אלינו, התהלים מדברים עבורנו ובשמנו.

התהלים הם מקור ברכה, תקווה והתעוררות רוחנית, מדריך לחשבון נפש אישי, להרהור על גדולתו ותפארתו של אלוהים, לשחרור מהמעמקים שמהם אנו קוראים אליו ולחידוש התמסרותנו לבוראנו הנפלא. על כן, איננו מופתעים לגלות שאנשים כה רבים מזדהים עם הרגשות והחוויות המופיעים בספר זה ומאמצים מזמורים אלו כמעין תפילות אישיות.

מרטין לותר כתב בהתרגשות על ספר תהלים: "היכן ניתן למצוא מילים אציליות יותר להבעת השמחה מאשר בשירי השבח וההודיה בתהלים? מזמורים אלו פותחים לנו צוהר לליבם של הקדושים, כאילו היינו מביטים בגן נווה ומהנה, או בגן העדן עצמו [...]. או היכן נמצא מילים עמוקות יותר, מלאות עצב וחרטה, שיביעו את היגון שלנו, מאשר בשירי הקינה של ספר תהלים? מזמורים אלו פותחים לנו שוב צוהר לליבם של הקדושים, אך הפעם אנו בוהים יחד אתם במוות עצמו או בגיהינום החשוך והמעורפל של זעמו של אלוהים. על כן, ניתן להבין מדוע ספר תהלים הוא הספר האהוב ביותר על ידי הקדושים - שכן כל אדם, בכל הזדמנות בחייו, יכול תמיד למצוא מזמור שמתאים לצרכיו, כאילו נכתב מלכתחילה אך ורק עבורו! באף ספר אחר לא ניתן למצוא מילים טובות ומתאימות יותר מאלה" - ג'ון דילנברגר (עורך), מבחר מתוך כתביו של מרטין לותר (ניו יורק: אנקור בוקס, 1962), 39,40.

אם ברצוננו לחוות את כוחו משנה החיים של ספר תהלים, עלינו להתפלל ולשיר את המזמורים כפי שעשו רבבות המאמינים במרוצת הדורות, שהשתמשו בתהלים כאמצעי שדרכו הביאו את השבח, הבקשות, הווידויים, הקינות וההודיה שלהם בפני אלוהי החסד והצדק - האל העליון.

מדוע אם כן עלינו ללמוד את ספר תהלים? בדומה לשאר הכתובים, מזמורי התהלים נכתבו בהקשרים היסטוריים, תיאולוגיים וספרותיים שונים. מטרת הלימוד של ספר תהלים היא לקרב את עולם המזמורים לקורא המודרני. בנוסף, עלינו לשים לב לעובדה החשובה שאמנם המזמורים הם תפילות של המאמינים, שאפילו המשיח עצמו התפלל בשהותו עלי אדמות, אך אותם מזמורים הם גם תפילות על המשיח! הם למשעה התגלותו של אלוהים לאנושות. אם כן, מטרה נוספת בלימוד ספר תהלים היא להבין את מה שאלוהים עשה, עושה ועתיד לעשות עבור עולמנו החוטא באמצעותו של ישוע המשיח.

למרות שספר תהלים הוא אוסף של 150 מזמורים, נגלה במהלך הרבעון הנוכחי שלקט זה אינו אקראי כפי שייתכן והוא נדמה במבט ראשון. התהלים מעידים על מסע רוחני שכה מוכר לילדי אלוהים! המסע מתחיל באמונה איתנה, המבוססת על הביטחון המלא בריבונותו של אלוהים על עולם שבו הטוב מתוגמל והרע נענש. בהמשך לימודנו, נגלה מה קורה כשעולם האמונה המסודר שלנו מטולטל ומאוים על ידי הרוע. האם אלוהים עדיין בשליטה? כיצד יכולים המאמינים לשיר שיר חדש לאלוהים בארץ זרה? תפילתנו היא שספר תהלים יחזק אותנו במסע חיינו ויסייע לנו לפגוש את אלוהים מדי יום ביומו, במפגש מלב אל לב, עד ליום המאושר שבו נראה אותו פנים אל פנים!

_דרגוסלווה סנטרק [Dragoslava Santrac], דוקטור למקרא, היא עורכת ראשית של האנציקלופדיה האדוונטיסטית של הוועד הכללי של האדוונטיסטים שומרי שבת, והיא מחברת הכרך על תהלים ע"ו-ק"נ בקומנטר האדוונטיסטי הבינלאומי למקרא._