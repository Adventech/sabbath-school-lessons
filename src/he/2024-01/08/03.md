---
title: 'לַמד אותנו לספור את ימינו'
date: 19/02/2024

---

`קראו תהלים צ', תהלים 102:12 ותהלים 103:14-16. כיצד מתואר כאן מצבו הקשה של האדם?`

הקיום האנושי לאחר החטא הוא כמו הבל לעומת הנצח. עבור אלוהים, אלף שנים דומות ל"אַשְׁמוּרָה בַּלָּיְלָה", שנמשכה שלוש או ארבע שעות (תהלים 90:4). בהשוואה לזמן האלוהי, חיי האדם "טסים" (תהלים 90:10). האדם החזק ביותר מושווה לצמח החלש ביותר (תהלים 90:5,6; תהלים 103:15,16). ואולם, אפילו שנים ספורות אלו רצופות קשיים וסבל (תהלים 90:10). אפילו אנשים חילונים, שאינם מאמינים באלוהים, מבכים את קוצר החיים לעומת הנצח שעשוי לתפיסתם להמשיך בלעדיהם.

מזמור צ' מציג את הקשיים והייסורים האנושיים בהקשר דאגתו של הבורא לברואיו. ה' היה ה"מָעוֹן" של בני עמו בכל הדורות (תהלים 90:1,2). המילה "מָעוֹן" מתארת את ה' כמחסה וכמקום מפלט עבור בני עמו (תהלים 91:9).

ה' מרסן את זעמו המוצדק ומעצים את חסדו כלפינו. מחבר המזמור כותב: "מִי יוֹדֵעַ עֹז אַפֶּךָ?" (תהלים 90:11), ורומז בכך שאיש לא חווה מעולם את מלוא עוצמת הזעם המוצדק של אלוהים כנגד החטא. על כן, יש תקווה עבור החוטאים החוזרים בתשובה והמבקשים לרכוש חכמה לחיי חסידות.

החכמה על פי הכתובים היא לא רק אינטליגנציה, אלא גם יראת כבוד לה'. עלינו להיות חכמים ולדעת "לספור את ימינו" (תהלים 90:12), דהיינו להיות מודעים שימינו ספורים. לחיות בחכמה משמעו להיות מודעים לטיבם החולף של החיים, תובנה המובילה אותנו לאמונה וציות. אנו רוכשים חכמה רק באמצעות חזרה בתשובה (תהלים 90:8,12) וקבלת מתנותיו של ה' - סליחה, חמלה ורחמים (תהלים 90:13,14).

הבעייה העיקרית שלנו אינה נובעת מהעובדה שנבראנו כבני אנוש, אלא מהחטא ומתוצאותיו ההרסניות בעולמנו, שניתן לראותן בכל מקום ובכל אדם. ואולם, בזכות המשיח, נפתחה לנו דרך לצאת ממצוקתנו (יוחנן 1:29, יוחנן 3:14-21), שבלעדיה לא הייתה לנו כל תקווה.

`אפילו אם חיינו חולפים ביעף, איזו הבטחה יש לנו במשיח (ראו יוחנן 3:16)? איזו תקווה הייתה לנו בלעדיו?`