---
title:  בְּלִבִּי צָפַנְתִּי אִמְרָתֶךָ
date:  18/02/2024
---

`קראו תהלים קי"ט 1-16, 161-168. כיצד עלינו לשמור את מצוותיו של ה' ומהן הברכות הנובעות מכך?`

הכתובים מתארים את חיי האמונה היומיומיים כ"הליכה" עם אלוהים בדרכו הישרה. על חיי האמונה ניתן לשמור על ידי הליכה "בְּתוֹרַת יְהוָה" (תהלים קי"ט 1) ו"בְּאוֹר-פָּנֶיו" של אלוהים (תהלים פ"ט 16). אלו אינם שני סוגי הליכה שונים, אלא אחד: ההליכה באור פניו של ה' כרוכה בציות לתורתו. באותה מידה, ההליכה בתורת ה' כרוכה בכך שעלינו לדרוש אותו בכל לבנו (תהלים קי"ט 1,2,10).

חובתנו להיות "תְמִימֵי-דָרֶךְ" היא אופן נוסף שבו התהלים מתארים את חיי החסידות (תהלים קי"ט 1), המזכיר לנו את העובדה שרק קרבנות "תמימים" [שאין בהם פגם] התקבלו על ידי ה' בעבודת המשכן (שמות י"ב 5). בדומה לכך, על חיי המאמין - המתוארים כקרבן חי לה' (רומים י"ב 1) - להיות טהורים ולא פגומים על ידי אהבה לחטא. חיים שמוקדשים לאלוהים גם נקראים "דֶרֶךְ תָּמִים" [הדרך הישרה], דבר המצביע על כך שהאדם הולך לכיוון הנכון, שמוצא חן בעיני ה' (תהלים ק"א 2,6; ראו גם תהלים י"ח 33).

הציות למצוותיו של ה' אינו קשור לשמירה לגליסטית של כללים אלוהיים. אדרבא, ציות זה מעניק לנו "שֵׂכֶל טוֹב", המבדיל בין נכון ללא נכון ובין טוב לרע (תהלים קי"א 10; ראו גם דברי הימים א' כ"ב 12) וכרוך בכניעת כל ישותנו לאלוהים (ולא רק של פעולותותינו החיצוניות). עלינו ללכת בדרך הישר, לשמור את מצוותיו של ה' ולדרוש אותו בכל לבנו (תהלים קי"ט 1,2).

מצוותיו של אלוהים הם גילוי רצונו לעולם. הן מקנות חכמה לבני האדם ומלמדות אותם לחיות בחירות ובשלווה (תהלים קי"ט 7-11,133). מחבר התהלים מתמוגג משמירת תורתו של ה', שכן היא מלמדת אותו שה' הוא אל קדוש ונאמן, שלא יפר את בריתו (תהלים קי"ט 77,174).

"  שָׁלוֹם רָב לְאֹהֲבֵי תוֹרָתֶךָ וְאֵין-לָמוֹ מִכְשׁוֹל" (תהלים קי"ט 165). דימוי המכשול בפסוק זה מצביע על סכנת הכישלון המוסרי האורבת לנו. ואולם, דבר ה' הוא נר לרגלי המשורר (תהלים קי"ט 105) והוא שומר עליו מפיתויים (תהלים קי"ט 110).

`כיצד הוכיח המשיח את כוחו של דבר אלוהים בחייו (מתי ד' 1-11)? מה עובדה זו אמורה ללמד אותנו על כוח העמידה בניסיון של אדם שנכנע לה' ומציית לתורתו?`