---
title: 'משפט ה'' והמשכן'
date: 08/02/2024

---

`קראו תהלים 96:6-10, תהלים 99:1-4 ותהלים 132:7-9,13-18. היכן מתנהל משפט ה' ומהן ההשלכות של עובדה זו עבורנו? באיזה אופן עוזר לנו המשכן להבין כיצד יטפל ה' בבעיית הרוע?`

משפט ה' והמשכן הם נושאים ששזורים זה לזה. המשכן היה המקום שבו מחבר התהלים הבין את בעיית הרוע באור חדש (תהלים 73:17-20). המשכן נועד מלכתחילה כמקום המשפט האלוהי, כפי שאנו לומדים מהשימוש באורים והתומים לצורך הכרעה במשפט (במדבר 27:21) ובחושן המשפט של הכהן הגדול (שמות 28:15,28-30). בהתאם לכך, מזמורים רבים מתארים את ה' יושב על כס מלכותו במשכן ומתכונן לשפוט את העולם בשל חטאיו.

עבודת המשכן גם גילתה את תכנית הישועה של אלוהים. בתפיסה הפגאנית, החטא נחשב למעין כתם פיזי שניתן להסירו באמצעות טקסים מאגיים. בניגוד לכך, הכתובים מבהירים שהחטא הוא הפרה של חוקי המוסר של אלוהים. קדושתו של ה' מצביעה על אהבתו לצדק ולטוהר מוסרי. בדומה לכך, גם על בני האדם לרדוף צדק ונקיון כפיים, ולהשתחוות לאל הקדוש. על מנת לעשות זאת, עליהם לשמור את תורתו של אלוהים, שהיא ביטוי לקדושתו המוחלטת.

אם כן, המשכן הוא מקום של סליחת חטאים ושיקום מוסרי, כפי שאנו לומדים מאלמנטים שונים בעבודת המשכן כגון הכַּפֹּרֶת, המסמלת את כֵּס הַחֶסֶד של אלוהים, או "זִבְחֵי-הצֶדֶק" שהוקרבו שם מדי יום ביומו (דברים 33:19, תהלים 4:6).

יחד עם זאת, האל הסולח גם מעניש את בני האדם על מעשיהם הרעים שהם אינם מתחרטים עליהם (תהלים 99:8). ההשלכות המעשיות של העובדה שהמשכן הוא מקום משפט באות לידי ביטוי במודעות המתמדת לקדושתו של ה' ולדרישותיו מבני האדם לחיות על פי תנאי בריתו עמם.

העובדה שה' שופט את העולם מציון כרוכה ברווחתם של הצדיקים ובתבוסתם של הרשעים (תהלים 132:13-18). בנוסף, עבודת המשכן גם טיפחה בימי קדם את ציפיותיהם של בני ישראל לגבי ביאתו של ה' כשופט - בייחוד במהלך יום הכיפורים. בדומה לכך, גם התהלים מחזקים את ממשות ביאתו של אלוהים כשופט העולם (תהלים 96:13, 98:9), בדמותו של ישוע המשיח ככהן גדול במשכן השמימי (התגלות 11:15-19).

`קראו רומים 8:34. כיצד ניתן להבין מפסוק זה שעבודתו של המשיח במשכן השמיימי מהווה בשורה טובה עבור עמו?`