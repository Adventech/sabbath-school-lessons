---
title: 'צדק למדוכאים'
date: 05/02/2024

---

`קראו תהלים 9:19, 12:6, 40:18, 113:7, 146:6-10 ו-41:2-4. מהו המסר במזמורים אלו, שתקף גם עבורנו כיום?`

ה' מגלה רגישות מיוחדת לצדק עבור מספר קבוצות חברתיות פגיעות - העניים, הנזקקים, המדוכאים, היתומים, האלמנות והזרים. ספר תהלים מושך את תשומת לבנו לסוגייה זו, בדיוק כמו התורה והנביאים (שמות 22:21-27, ישעיהו 3:13-15).

מזמורים רבים משתמשים בצירוף "העניים והנזקקים" כדי להימנע מלהציג את מדוכאי החברה במונחים לאומיים או דתיים - וזאת על מנת להדגיש את דאגתו האוניברסלית של אלוהים לאנושות כולה. הצירוף "עניים ונזקקים" אינו מוגבל לעוני החומרי, אלא הוא גם מסמל פגיעות וחוסר אונים. בנוסף, הצירוף גם פונה לחמלתו של ה' ומביע את העובדה שאותם אנשים סובלים הם חסרי ישע ותלויים אך ורק באלוהים לעזרה. יתרה מכך, התיאור "עניים ונזקקים" גם מגלה לנו את הכנות ואת אהבת האל הכרוכות לא רק בהכרה בתלות המוחלטת שלנו באלוהים, אלא גם בוויתור על כל הסתמכות עצמית.

הדאגה לנזקקים (תהלים 41:2-4) מוכיחה את נאמנותו של האדם לאלוהים. כל מעשה רע כנגד האנשים הפגיעים של החברה נחשב בתרבות המקראית לחטא חמור (דברים 15:7-11), וספר תהלים אף מדרבן את אנשי אלוהים שירימו את קולם כנגד כל מעשה של עושק ודיכוי של החלשים בחברה.

התהלים גם מדגישים עד כמה חסר תועלת לשים את הביטחון באמצעים אנושיים מתכלים כמקור אולטימטיבי של חכמה והגנה. על אנשי אלוהים להימנע מלסמוך על מנהיגים ועל מוסדות אנושיים שיצילו אותם ממצבים קשים, במיוחד כששיטותיהם מנוגדות לדרכי ה'.

בחסדו הרב, אדוננו הזדהה עם העניים בכך שהוא עצמו היה עני, כדי שעל ידי עניותו יתעשרו רבים (קורינתים ב' 8:9). עושרו של המשיח כולל שחרור מדיכוי החטא והבטחת חיי העולם במלכות אלוהים (התגלות 21:4). ישוע המשיח עצמו הוא ההגשמה האולטימטיבית של השופט האלוהי בספר תהלים, שישפוט כל התעללות בנזקקים וכל הזנחה שלהם (מתי 25:31-46).

`כמה אנו חושבים על "העניים והנזקקים" שבקרבנו, וכמה אנו באמת עושים למענם?`