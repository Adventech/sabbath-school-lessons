---
title: 'הלוחם הכביר'
date: 04/02/2024

---

`קראו תהלים 18:4-19, תהלים 76:4-10 ותהלים 144:5-7. כיצד מתואר אלוהים בפסוקים לעיל? מה מלמדים אותנו דימויים אלו על נכונותו של ה' להושיע את עמו?`

שירי הלל אלו מהללים את ה' על כוחו האדיר כנגד הרוע שמאיים על עמו. הם מתארים את ה' כלוחם כביר וכשופט צדק. דימויוֹ של ה' כלוחם מופיע בתהלים לעיתים קרובות ומדגיש את הרצינות ואת החירום שבהם ה' מגיב לייסורי עמו.

"וַיַּרְעֵם בַּשָּׁמַיִם יְהוָה וְעֶלְיוֹן יִתֵּן קֹלוֹ/ בָּרָד וְגַחֲלֵי-אֵשׁ./ וַיִּשְׁלַח חִצָּיו וַיְפִיצֵם וּבְרָקִים רָב וַיְהֻמֵּם./ וַיֵּרָאוּ אֲפִיקֵי מַיִם/ וַיִּגָּלוּ מוֹסְדוֹת תֵּבֵל/ מִגַּעֲרָתְךָ יְהוָה,/ מִנִּשְׁמַת רוּחַ אַפֶּךָ" (תהלים 18:14-16).

עצם נחישותו ועוצמת פעולתו של ה' אמורות להפיג כל צל של ספק לגבי חמלתו ודאגתו של ה' לסובלים או לגבי יכולתו לנצח את הרוע. עלינו רק להמתין עד לעיתוי שבו יבחר ה' לעשות זאת. בסופו של יום, אפילו כשאנשי אלוהים, כגון דוד, היו מעורבים במלחמות ממשיות, הישועה לא באה באמצעים אנושיים. בקרבותיו הרבים כנגד אויביו של עם ה', דוד המלך הילל את ה' כאחד והיחיד שנחל את כל הנצחונות. דוד יכול היה בקלות לזקוף לזכות עצמו את אותם נצחונות והצלחות, אך אופן חשיבתו היה שונה בתכלית, שכן הוא ידע בדיוק מהו מקור כוחו.

למרות שדוד כותב על ה' שהוא "מאמן אותו למלחמה" (תהלים 18:35), הוא אינו מסתמך על מיומנויותיו הקרביות במלחמות. במקום זאת, ה' נלחם עבור דוד ומציל אותו (תהלים 18:48,49). למעשה, בספר תהלים, דוד המלך - שידוע כאיש מלחמה וגיבור חיל דגול - ממלא תפקיד של מוזיקאי מוכשר ומהלל את ה' כמי שמציל ומקיים את עמו (תהלים 144:10-15). ההלל והתפילה לה' הם מקור כוחו של דוד, והם חזקים יותר מכל אמצעי לחימה אחר. רק אלוהים ראוי שנסמוך עליו ונשתחווה אליו.

`רבים ככל שיהיו כישרונותינו והצלחתינו בחיים, מדוע עלינו לזכור תמיד את מקורם? איזו סכנה אורבת לנו במידה ואנו שוכחים לעשות זאת?`