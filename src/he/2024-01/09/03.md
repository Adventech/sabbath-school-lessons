---
title:  המשיח הסובל
date:  26/02/2024
---

`קראו תהלים כ"ב ותהלים קי"ח 22. איזה יחס קיבל המשיח מאלה שהוא בא להושיעם?`

מזמורים רבים מבטאים את תחושת הנטישה המייסרת של המשיח הסובל (ראו תהלים מ"ב, פ"ח, ק"ב). מזמור כ"ב הוא נבואה משיחית חד-משמעית, שכן הוא כולל פרטים רבים שלא ניתן לייחס לדוד המלך, אך הם תואמים בצורה מושלמת את נסיבות מותו של המשיח.

ישוע התפלל על הצלב באמצעות המילים מתהלים כ"ב 2 (מתי כ"ז 46). את ייסוריו של המשיח בשל ניתוקו מן האב, ייסורים שנגרמו כתוצאה מכך שהוא נשא את כל חטאי העולם, ניתן למדוד רק לאור הקרבה שבין ישוע לבין אביו שבשמיים, דהיינו אחדותם המוחלטת (יוחנן א' 1,2; יוחנן י' 30). ואולם, אפילו מעמקי הסבל הבלתי מוסבר לא הצליחו לשבור את האחדות שבין האב לבן. אפילו כשהוא מוצף בתחושות של ניתוק ונטישה מוחלטת, המשיח מתמסר לאב ללא תנאים וללא הסתייגויות, על אף הייאוש שהוא חש באותם רגעים.

"עוונותינו הושתו על המשיח אשר שימש ככפרה וכקורבן תמורה בעבורנו. הוא נחשב לפושע כדי לגאול אותנו מהרשעת התורה. אשמתם של כל צאצאי אדם הראשון העיקה על ליבו. חרון ה' על החטא והגילוי

הנורא של מורת רוחו מן החטא, גדשו את נשמתו של בן האלוהים וחרדה עזה אחזה בו" - אלן ווייט, חמדת הדורות, 610.

הדימויים של חיות מאיימות בתהלים כ"ב - כגון שוורים, אריות שואגים או כלבים - מדגישים את אכזריותם של האנשים ואת התוקפנות שבה הם התייחסו למשיח - שמושווה לתולעת חסרת אונים ולא מזיקה - בשעותיו האחרונות. בדיוק מדהים, מזמור כ"ב חוזה את ההערות הארסיות שהמון העם עתיד היה לומר בלעג לישוע (תהלים כ"ב 2,9; מתי כ"ז 43) ואת המחלוקת שבין החיילים שחילקו ביניהם את בגדיו (תהלים כ"ב 19; מתי כ"ז 35).

מה שאותם אנשים לא הבינו הוא ש"התולעת" שהם ניסו למחוץ עתידה הייתה להפוך ל"אבן הפינה" של המקדש ולחזק את יסודותיו (תהלים קי"ח 22). ואכן, המשיח הנדחה הפך למקור הישועה לבני עמו לאחר תחייתו מן המתים (מתי כ"א 42, מעשי השליחים ד' 10-12). המשיח נדחה על ידי האנושות, אך אלוהים פיאר את בנו בכך שהוא הפך אותו ל"רֹאשׁ פִּנָּה" בהיכלו הרוחני (אפסים ב' 20-22, כיפא א' ב' 4-8). עבור אלה שדוחים אבן זו - דהיינו את אמצעי הישועה של אלוהים - היא תהפוך לאמצעי משפט עבורם (ישעיהו ח' 14, מתי כ"א 44).

`ישוע שילם על הצלב את המחיר המלא על כל חטא שביצעתם במהלך חייכם. כיצד אמורה להשפיע על אורח חייכם העובדה שהמשיח סבל למענכם ומודע החטא אמור להיראות דוחה בעיניכם?`