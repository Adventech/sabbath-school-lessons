---
title: 'כֹהֵן לְעוֹלָם עַל דִּבְרָתִי מַלְכִּי-צֶדֶק'
date: 29/02/2024

---

`קראו תהלים 110:4-7. מהי ייחודיותה של כהונת המשיח ואיזו תקווה כבירה טמונה בכהונתו של המשיח בהיכל השמימי?`

ה' העניק למשיח מלכות נצחית (תהלים 110:1-3) וכהונה מדרגה נעלה, כפי שהייתה למלכי-צדק (תהלים 110:4-7). ה' חותם את דבריו בשבועה (עברים 6:18) להעניק לנו כהן מושלם, כמחווה של חסד כלפינו. חטאיהם ומרים הגלוי והמתמיד של בני עמו של אלוהים מעוררים את כעסו ואת רצונו לנטוש אותם, אך שבועתו הבלתי משתנה מבטיחה שה' יבטל את משפטו ואת עונשם כשהם חוזרים בתשובה (שמות 32:14, תהלים 106:45).

השבועה האלוהית בתהלים 110:4 מוסיפה אלמנט חדש לבריתו של ה' עם דוד על ידי ההכרזה שמלך המשיח יהיה גם כהן. מלכי ישראל לא יכלו לשמש כהנים משבט לוי (במדבר 8:19, דברי הימים ב' 26:16-21). כשהכתובים מציינים שמלכים או אנשי העם העלו קרבנות, עלינו להבין שהם הביאו את קרבנותיהם לכהנים, שהם העלו אותם הלכה למעשה. על כן, מזמור ק"י מבדיל את מלך המשיח מכהנים או מלכי ישראל אחרים. כהונתו הנצחית של המשיח מקורה בכהונתו של מלכי-צדק, שהיה הן מלך שָׁלֵם (ירושלים) והן "כֹּהֵן לְאֵל עֶלְיוֹן" (בראשית 14:18-20). התנ"ך מעולם לא ציין שלדוד המלך או למלכי ישראל אחרים הייתה סמכות לשמש ככהן - כפי שהייתה למלכי-צדק - להוציא בתהלים ק"י. ללא ספק, מזמור זה מדבר על מלך-כהן מיוחד במינו בהיסטוריה של ישראל.

`קראו עברים 7:20-28. מהן חלק מההשלכות של כהונתו הנעלה של המשיח?`

מאחר והוא לא רק מלך אלוהי, אלא גם כהן נצחי, המשיח נעלה יותר מכל כהן או מלך אנושי - ועובדה זו מפיחה בנו תקווה עצומה. למשיח ישנה גם ברית נעלה יותר, המבוססת על שבועתו של אלוהים, ולא על הבטחות אנושיות. בנוסף, הוא משרת ככהן בהיכל השמימי. כהונתו אינה מושפעת מחטא או ממוות כמו במקרה של כהנים ארציים, ולכן ביכולתו לתווך ללא הרף למען ישועתם של בני עמו.

עבודת הפיוס של המשיח ככהן מושלם, המבין את חולשותינו, מעניקה לאנשי אלוהים הבטחה מרגיעה שיום יבוא ויוכלו לעמוד בנוכחותו של ה' עצמו (עברים 6:19,20). כהונתו המלכותית של המשיח תשמיד לעד את שלטון הרוע - לא רק בליבם של בני עמו, אלא גם בעולם כולו. בנוסף, הוא יקיים את ההבטחה בתהלים ב' שכל עם ושליט ייכנעו למשפטו של המשיח (תהלים 2:6-9, תהלים 110:1,2,5,6). אם כן, כהונתו המלכותית של המשיח דורשת מאיתנו ציות ללא הסתייגויות ואמון מוחלט.