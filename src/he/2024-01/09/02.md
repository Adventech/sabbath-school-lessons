---
title:  הקרבתו העצמית של הרועה האלוהי
date:  25/02/2024
---

`קראו תהלים כ"ג, תהלים כ"ח 9, תהלים פ' 2, תהלים ע"ח 52,53 ותהלים ק' 3. כיצד מתוארים היחסים בין ה' לעמו במזמורים לעיל?`

דימוי זה של ה' כרועה ושל בני עמו כצאן מרעיתו מדגיש את השגחתו ואת דאגתו המתמדת של ה' לעמו ואת התלות של המאמינים בה' שיספק את צרכיהם. דימוי זה מצביע על הקרבה הגדולה בין אלוהים לבין עמו, שכן הרועים חיו יחד עם צאנם ודאגו לכל כבשה באופן אישי. בנוסף, דימוי הרועה גם מצביע על בעלותו של ה' על צאנו, שמובטחת באמצעות שני קשרים חיוניים בין ה' לעמו: מעשה הבריאה (תהלים צ"ה 6,7; ק' 3) וכריתת הברית (תהלים כ"ח 9; עברים י"ג 20).

דימוי הרועה האלוהי הטוב ש"הוביל את יוסף כמו צאן" (תהלים פ' 2) רומז אולי על הברכה שיוסף קיבל מאביו, שבה יעקב פונה ל"רועה ישראל" ומבקש את ברכתו ואת קיום הבטחתו (בראשית מ"ט 24). המלכים נחשבו לרועי עמם (שמואל ב' ה' 2), אך רק אלוהים אכן ראוי לתואר זה, שהרי אף אחד מהמלכים האנושיים לא מימש קריאה זו בצורה ראויה. רק המשיח עשה זאת, ועל כן הוא קיבל את התואר "הרועה הטוב".

`קראו יוחנן י' 11-15. כיצד ישוע מתאר את עצמו כרועה הטוב?`

הקשר האינטימי בין הרועה האלוהי לבין צאן מרעיתו מתגלה באופן חד-משמעי בעובדה שהכבשים מכירות את קולו של הרוע (יוחנן י' 4,27). עד היום, רועי הצאן במזרח התיכון יודעים להפריד בין שני עדרים שהתערבבו רק באמצעות קולם, שכן כבשותיהם מזהות את קולו של הרועה שלהן והולכות אחריו.

לעיתים, צאנו של ה' נפגעת בצורות שונות, ויש המבינים זאת כסימן לחוסר שביעות רצון מצדו של ה' או אף לנטישה מצדו. ואולם, הרועה הטוב מעולם אינו עוזב את צאנו, אלא תמיד מחפש ומציל את כבשיו. זהו דימוי עוצמתי של היחסים בין ה' לבין עמו. הוא מוכן למסור את נפשו בעד הצאן (יוחנן י' 11,15) ובאופן פרדוקסלי אף הופך לשה הקרבן למענה (יוחנן א' 29). בנוסף, ישוע גם הבטיח שיקרא לכבשים ממכלאות אחרות ויחבר אותן לעדר אחד (יוחנן י' 16).

`כיצד תוכלו לנצל לטובה בצורה מעשית, ברמה היומיומית, את מה שהובטח לנו - שישוע הוא הרועה הטוב שלנו?`