---
title: '“המשיח" הפרסי (ישעיה מ"ד 26-מ"ה 6)'
date: 23/02/2021

---

`איזו נבואה מדהימה מופיעה בישעיה 44:26-45:6?`

שירותו הנבואי של ישעיה החל בסביבות שנת 745 לפנה"ס ונמשך עד סביבות 685 לפנה"ס. ישעיה מזכיר בנבואה כיבוש ממזרח ומצפון (ישעיה 41:2,3,25) ורומז כי יהיו אלה חדשות טובות עבור יושבי ירושלים (ישעיה 41:27). לאחר מכן חוזה הנבואה באופן מדוייק את פעולותיו העתידיות של כורש, ושמו אף מוזכר במפורש בכתובים. כורש אכן הגיח מצפון ומזרח בבל וכבש אותה בשנת 539 לפנה"ס; הוא אכן שירת את ה’ בכך ששיחרר את היהודים מהגלות הבבלית; והוא אכן אישר את בנייתו המחודשת של בית המקדש בירושלים (קרא גם: עזרא א).

כדאי להעמיד את הכתוב בנבואה על דיוקו. היות שישנן בערך מאה וארבעים ושש שנים ממותו של ישעיה עד נפילתה של בבל, נבואתו הקדימה את המתרחש במאה שלמה וחצי. לצורך השוואה, זה כמו שג’ורג’ וושינגטון היה חוזה כי אדם בשם גנרל דווייט אייזנהאואר יעזור להחזיר לאירופה את חירותה בשנת 1945!

משאבים רבים מגוללים את סיפורו של כורש, ביניהם הכתבים הבבלים, הכרזת כורש וכתבי הקודש (דברי הימים ב 36:22; עזרא א; דניאל ה; דניאל 6:28; דניאל 10:1) ולכן נכונות נבואתו של ישעיה חסרת כל מחלוקת. עובדה זו מהווה אישור לאמונה כי ה’ מספק לנביאיו הנאמנים חזיונות אמיתיים, שכן הוא יודע את העתיד להתרחש.

`מדוע מכנה ה’ את כורש " מְשִׁיחוֹ ”? (ישעיה 45:1)`

המילה "משיח" מופיעה בתנ"ך בהקשרים נוספים, למשל התייחסות לכוהן המשיח (ויקרא 4:3,5,16; ויקרא 6:22), למלך ישראל (שמואל א 16:6; שמואל א 24:6,10; שמואל ב 22:51) או למושיע וגואל עתידי מבית דוד (תהלים 2:2; דניאל 9:25, 26). מנקודת מבטו של ישעיה, כורש היה המלך העתידי הנשלח על ידי ה’ במטרה להושיע את אנשיו. אך הוא היה משיח לא רגיל, שכן הוא לא שייך לעם ישראל. הוא אכן יעשה כמה דברים שהמשיח יעשה, כמו לגבור על אויבי ה’ ולשחרר את עמו הכבול אך הוא לא יכול להיות אותו המשיח עליו קראנו בגלל שאין הוא צאצא של דוד.

לאור התחזית לגבי כורש, ה’ מוכיח שוב את אלוהותו הייחודית ואת יכולתו הבלעדית לדעת את אשר צופן העתיד (ישעיה 41:4,21-23,26-28; ישעיה 44:26). בנוסף לכך, הוא פונה לכורש: “ וְנָתַתִּי לְךָ אוֹצְרוֹת חֹשֶׁךְ, וּמַטְמֻנֵי מִסְתָּרִים; לְמַעַן תֵּדַע, כִּי־אֲנִי יְהוָה הַקּוֹרֵא בְשִׁמְךָ אֱלֹהֵי יִשְׂרָאֵל ” (ישעיה 45:3).

`חשוב על נבואות תנכיות נוספות אשר התגשמו בדיוק רב (למשל חלק מן הממלכות בדניאל ב, דניאל ז או הנבואה על ישוע המשיח בדניאל 9:24-27). איזו תקווה מעניקות לנו נבואות אלה?`