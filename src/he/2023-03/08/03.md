---
title: 'שינוי דרמטי במלבוש'
date: 14/08/2023

---

`שאול מספר שנית את סיפור חזרתם בתשובה של קוראיו. איזה מסר מנסה שאול להעביר להם? אפסים 4:20-24.`

בתיאור אורח חייהם הקודם של הגויים (אפסים 4:17-19), שאול אינו אומר - "לא בדרך זאת למדתם על המשיח", אלא "לֹא בְּדֶרֶךְ זֺאת לְמַדְתֶּם אֶת הַמָּשִׁיחַ" (אפסים 4:20). השליח מציין שנמעניו "שמעו אותו" [את המשיח] ו"לוּמדו בו" (אפסים 4:21), וגם מעודד אותם לאמץ אורח חיים הממוקד במשיח ו"אֶת הָאֱמֶת כְּפִי שֶׁהִיא בְּיֵשׁוּעַ" (אפסים 4:21). עבור שאול, קבלת האמונה מבוססת על יצירת קשר אישי עם המשיח - קשר כה חי ואמיתי שניתן לתארו כ"ללמוד אֶת הַמָּשִׁיחַ". אנו מכירים בכך שהמשיח המרומם חי ונמצא בקרבנו. אנו מעוצבים על ידי תורתו ודוגמתו האישית, ומפגינים את נאמנותנו אליו כאדוננו החי. אנו פותחים את לבנו ומאפשרים לו להנחות את חיינו באמצעות רוח הקודש ודבר אלוהים.

שאול מבהיר לנו שאימוץ חיינו החדשים במשיח כרוך בשלושה תהליכים, אשר הוא ממחיש באמצעות דימוי הלבוש: (א) "לִפְשֺׁט" או לחזור מאורח החיים הישן (אפסים 4:22), (ב) לחוות התחדשות פנימית (אפסים 4:23), (ג) ו"לִלְבֺּשׁ" את אורח חיינו החדש כחסידי המשיח (אפסים 4:24).

מטאפורת הלבוש אשר שאול משתמש בה מזכירה את השימוש התנכי בלבוש כסמל הן לחטא (ראו תהלים 73:6, זכריה 3:3,4 ומלאכי 2:16) והן לישועה (ראו ישעיהו 61:10, יחזקאל 16:8, זכריה 3:4,5). בתקופה העתיקה, הגברים לבשו טוּניקה ארוכה עד הברך כהלבשה תחתונה וגלימה או אדרת מעליה, שתעניק להם הגנה מהשמש. בדומה לכך, הנשים לבשו טוניקה או אדרת.

התרבויות המתוארות במקרא היו תרבויות עם רמת קיום מינימלית. בשל מחירם הגבוה, הבגדים נחשבו לחפצים יקרי ערך ונשמרו לאורך זמן. היה זה יוצא דופן להחזיק ביותר מסט אחד של בגדים. איכות וסגנון של הלבוש הצביעו על זהותו ועל מעמדו של האדם הלובש אותו. החלפת הבגדים הייתה נחשבת לאירוע בעל חשיבות (ולא לאירוע טריוויאלי כמו ברוב התרבויות כיום). ובכן, שאול מתאר את שינוי החיים במשיח כאירוע מובחן ובולט כמו החלפת המלבוש בתקופת המאה הראשונה לספירה.

`מהו ההבדל המהותי בין "ללמוד על המשיח" ו"ללמוד את המשיח"?`