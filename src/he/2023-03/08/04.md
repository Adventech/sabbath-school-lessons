---
title: 'דיבור מלא חסד ובונה אחדות'
date: 15/08/2023

---

`איזו עצה מתוך נאום זה של שאול למאמינים חשובה עבורכם בנקודת זמן זו? מדוע? אפסים 4:25-29.`

שאול משתמש באפסים 4:25-32 במבנה לשוני מעניין, המודגם באפסים 4:25: ציווי שלילי ("הָסִירוּ אֶת הַשֶּׁקֶר"), ציווי חיובי ("דַבְּרוּ אֱמֶת אִישׁ לְרֵעֵהוּ") ולאחר מכן נימוק לכך ("כִּי אֵיבָרִים אֲנַחְנוּ אִישׁ לְרֵעֵהוּ" - דהיינו "כולנו איברים באותו גוף ומחוברים זה לזה כחלקיו"). דרישתו של שאול מקוראיו "לדבר את האמת" אינה הזמנה להתעמת עם חברי קהילה אחרים בדקלום חסר טקט של עובדות יבשות. למעשה, שאול רומז על זכריה 8:16, פסוק המציג את אמירת האמת כדרך להשכנת שלום.

מאחר ובאפסים 4:31 שאול מגנה בתוקף כל כעס או שיח שנאה, ברור שמילותיו באפסים 4:26 אינן מתירות הבעת כעס בקרב חברי הקהילה. אמנם שאול מכיר באפשרות לכעוס, אך הוא מגביל את הבעתו - "רִגְזוּ וְאַל־תֶּחֱטָאוּ" (פסוק 26). בהמשך, שאול קוטע לכאורה את קו המחשבה הקודם שלו עם ציווי על דרך השלילה לגבי הגנבים: "הַגּוֹנֵב אַל יוֹסִיף לִגְנֺב" (אפסים 4:28). אותו ציווי מנוסח גם על דרך החיוב, שכן שואל מוסיף: "כִּי אִם יַעֲמֺל וּבְיָדָיו יַעֲשֶׂה אֶת הַטּוֹב" (פסוק 28; ראו גם קורינתים א' 4:12, תסלוניקים א' 4:11), על סמך הנימוק - " כְּדֵי שֶׁיּוּכַל לָתֵת לְמִי שֶׁשָּׁרוּי בְּמַחְסוֹר" (פסוק 28). ייתכן ושאול כולל קטע זה לגבי הגנבים בשל הקשר ההדוק בין גניבה לבין דיבור מטעה, כמומחש בסיפור על חנניה ושפירה במעשי השליחים 5:1-11. אמונתו של שאול בכוחו משנה החיים של המשיח כה גדולה שהוא רואה בעיני רוחו גנבים הופכים לנדבנים!

לאחר מכן, שאול מצווה: "אַל יֵצֵא מִפִּיכֶם כָּל דְּבַר נִבּוּל" (אפסים 4:29) - ביטוי ציורי המתאר את המילה הפוגענית כעושה את דרכה בצורה בלתי ניתנת לעצירה לכאורה אל השפתיים, על מנת לממש את זממה. על דרך החיוב, שאול מדמיין לא רק שניתן לעצור כל דיבור שלילי, אלא שאפילו ניתן להחליף אותו באמירה העונה על שלוש קריטריונים: (א) דָּבָר שֶׁהוּא טוֹב בְּעִתּוֹ, (ב) יֵשׁ בּוֹ כְּדֵי לִבְנוֹת, (ג) לְמַעַן יַשְׁפִּיעַ נֺעַם עַל הַשּׁוֹמְעִים" (אפסים 4:29). מי ייתן וכל מילותינו יהיו כך!