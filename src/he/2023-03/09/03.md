---
title: 'התנהגו כילדי האור'
date: 21/08/2023

---

שאול כותב: "אַל יַתְעֶה אֶתְכֶם אִישׁ בְּדִבּוּרֵי הֶבֶל. בִּגְלַל הַדְּבָרִים הַלָּלוּ בָּא זַעַם אֱלֹהִים עַל בְּנֵי הַמֶּרִי" (אפסים 5:6). שאול דיבר בפסוק הקודם על אנשים החיים בחטא, ללא בושה וללא חרטה - "כָּל זוֹנֶה אוֹ טָמֵא אוֹ בַּעַל תַּאֲווֹת" (אפסים 5:5) - והכריע חד משמעית בעניין: אסור למאמינים במשיח, אשר ירשו את מלכותו, להתנהג באותה צורה כאלה שלא יהיה להם חלק במלכות האלוהים (אפסים 5:5). שאול מוטרד במיוחד מהשפעתם של "דִבּוּרֵי הֶבֶל", העלולים לא רק לפתות את המאמינים באמצעות שיח מיני מפורש לחשוב שהחטא המיני אינו טאבו, אלא אפילו למשוך אותם לבצע את אותם חטאים בעצמם (אפסים 5:6). כל מי שמרומה על ידי הונאה זו, מזהיר שאול, מסתכן למצוא את עצמו תחת משפטו של אלוהים באחרית הימים - תחת "זַעַם אֱלֹהִים", הבא "עַל בְּנֵי הַמֶּרִי" (אפסים 5:6).

הביטוי "זַעַם אֱלֹהִים" שנוי במחלוקת במידת מה. ואולם, העובדה שמדובר בזעם "של אלוהים" מלמדת אותנו שעוסקים כאן ברגש מסוג אחר מאשר הכעס האנושי התלוי במצבי רוח משתנים (השוו עם אפסים 4:31). ובכן, "זַעַם אֱלֹהִים" הוא למעשה תגובתו השקולה של אל צדיק וארך אפיים להתמסרותם העקשנית של הרשעים לרוע, ולא התפרצות בלתי נשלטת אליהם כתגובה לעברה קלה כלשהי. בנוסף, רוב האזכורים של "זַעַם אֱלֹהִים" מופיעים בהקשר של אזהרות מקראיות לגבי משפטו של אלוהים הממשמש ובא (ראו התגלות 6:12-17; 16:1-16; 19:11-16). ה' מזהיר אותנו מיום הדין - אקט של חסד מצידו של אלוהים, שכן אנחנו כבני אדם "מִטִּבְעֵנוּ בְּנֵי זַעַם" (אפסים 2:3), הנתונים תחת משפטו של האל.

`מדוע שאול מזהיר את המאמינים לא להיות "שותפים" עם החטאים? אפסים 5:7-10.`

שאול מפציר במאמינים להתנהג "כִּבְנֵי הָאוֹר" (אפסים 5:8) וממשיך עם ציווי נוסף: "בַּחֲנוּ וְהִוָּכְחוּ מָה רָצוּי בְּעֵינֵי הָאָדוֹן" (אפסים 5:10). הפגאנים מחפשים תענוגות באמצעות "מַעֲשֵׂי זְנוּת וְכָל טֻמְאָה אוֹ תַּאַוְתָנוּת" (אפסים 5:3). ואולם, מטרתו של המאמינים שונה בתכלית - לא לרצות את עצמם, אלא לרצות את אלוהים (השוו עם רומים 12:1, קורינתים א' 5:9, עברים 13:21 - פסוקים המשתמשים באותו מונח יווני, euarestos, במובן של "רצוי"). המאמין מבקש לשקף את הקרבתו העצמית של המשיח ("וְהִתְהַלְּכוּ בְּאַהֲבָה כְּשֵׁם שֶׁגַּם הַמָּשִׁיחַ אָהַב אוֹתָנוּ וּמָסַר אֶת עַצְמוֹ בַּעֲדֵנוּ", אפסים 5:2).

`מהם חלק מ"דיבורי ההבל" בימינו אשר עלינו להיזהר מהם?`