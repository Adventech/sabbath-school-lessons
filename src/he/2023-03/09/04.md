---
title: 'עוּרָה, הַיָּשֵׁן!'
date: 22/08/2023

---

`קראו אפסים 5:11-14. איזו אזהרה נותן שאול כאן וכיצד היא מתאימה כיום?`

על מנת להבין את אפסים 5:11-14, חשוב לשים לב ששאול מדגיש לסירוגין שני מסרים עיקריים: (א) חיו חיים שיביאו כבוד לאלוהים, כיאה ל"ילדי האור" (אפסים 5:8; ראו גם אפסים 5:1,2,4,9,10,11,13,14); (ב) אל תחיו חיים מושחתים מינית, המנוגד לרצונו של אלוהים, ו"אַל תִּשְׁתַּתְּפוּ בְּמַעֲשֵׂי הַחֺשֶׁךְ, אֲשֶׁר עֲקָרִים הֵם כֻּלָּם" (אפסים 5:11; ראו גם אפסים 5:3-8,12).

בנוסף, גם הבנת המסרים המקבילים באפסים 5:8-10 עשויה לסייע לנו בהבנת אפסים 5:11. על המאמינים לחיות את חייהם לפני הלא מאמינים כ"אוֹר [...] בָּאָדוֹן" ו"כִּבְנֵי הָאוֹר" (אפסים 5:8). המטרה היא שיהיו גלויים לעין, על מנת שיתבהר לכולם "כִּי פְּרִי הָאוֹר הוּא כָּל טוּב וְכָל צְדָקָה וֶאֱמֶת" (אפסים 5:9). לאחר מכן, שאול מדגיש שאסטרטגיה זו תגלה לעולם את טובו של אלוהים. ובכן, על המאמינים לחשוף את מעשי החושך על ידי הפגנת אורח החיים החלופי - ההגון - לעיני כל.

יתרה מזו, ניתן להבין את השפה המאתגרת והפיוטית בפסוקים 13,14 כאמירה נועזת מצדו של שאול שעל ידי הפגנת "פְּרִי הָאוֹר" (אפסים 5:9) יעלה בידם של המאמינים למשוך את הלא מאמינים לאמונה בישוע. רוח הקודש מושווה לאור המגלה דברים נסתרים: "אֲבָל כָּל מַה שֶּׁמּוּכַח עַל־יְדֵי הָאוֹר נִרְאֶה בְּבֵרוּר, שֶׁהֲרֵי כָּל מַה שֶּׁנִּרְאֶה בְּבֵרוּר הוּא אוֹר" (אפסים 5:13).

כשאורח חייהם המושחת נחשף באמצעות האור, הלא מאמינים רואים את טיב התנהגותם באור האמיתי (נִרְאֶה בְּבֵרוּר) - חסר עתיד ונתון תחת זעמו של אלוהים (אפסים 5:5,6) - ועוברים חוויה משנה חיים "מחושך לאור" ("שֶׁהֲרֵי כָּל מַה שֶּׁנִּרְאֶה בְּבֵרוּר הוּא אוֹר") - אותו שינוי שקוראיו של שאול עברו בעצמם כמאמינים (אפסים 5:8).

כיצד עלינו להבין את השיר או את ההמנון באפסים 5:14, המשתמש בשפה הקשורה לתחיית המתים באחרית הימים (השוו עם אפסים 2:1,5) על מנת להוציא קריאה ברורה להתעורר מהתרדמה הרוחנית שהם שרויים בה ולחוות את נוכחותו משנה החיים של המשיח? מאחר והקטע בישעיהו 60:1-3 אשר שאול רומז עליו בהמנון שלו מכוון לעמו של אלוהים - עם ישראל - עלינו לראות בשיר/המנון באפסים 5:14 פנייה עוצמתית למאמינים להתעורר רוחנית ולמלא את תפקידם כמבשרים - המשקפים את אור המשיח בעולם חשוך (השוו עם פיליפים 2:14-16, מתי 5:16).

`כיצד אורח חייכם עשוי לחשוף את מעשי החושך באורם האמיתי?`