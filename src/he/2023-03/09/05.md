---
title: 'סגירת עסקה טובה'
date: 23/08/2023

---

שאול מסכם את דבריו באפסים 5:1-20 בשני מקבצים של עצות - אפסים 5:15-17 ואפסים 5:18-20, החותמים את הקטע בדגש מיוחד על טהרה מינית. המקבץ הראשוני פותח בקריאה - "שִׂימוּ לִבְּכֶם לְהִתְהַלֵּךְ בִּזְהִירוּת – לֹא כִּכְסִילִים, אֶלָּא כַּחֲכָמִים" (אפסים 5:15), המנוסחת מחדש גם בפסוק 17: "אַל תִּהְיוּ חַסְרֵי דַעַת, אֶלָּא הָבִינוּ לָדַעַת מָה רְצוֹנוֹ שֶׁל הָאָדוֹן". בין שתי קריאות אלו מופיעה קריאה נוספת למאמינים - "לנצל כל הזדמנות" (פסוק 16).

`הגו בעצותיו של שאול לחיות באופן שישקף את החכמה מבוססת על תפילה ועל הבחנה רוחנית (אפסים 5:15-17). מהי משמעות הביטוי "להתהלך לֹא כִּכְסִילִים, אֶלָּא כַּחֲכָמִים"? מה זאת אומרת "לנצל כל הזדמנות"?`

באיגרתו אל האפסים, שאול משתמש שוב ושוב במטאפורה התנ"כית של "התהלכות" כתחליף ל"אורח החיים" (אפסים 2:2,10; 4:1,17; 5:2,8). כאן, בקטע זה, שאול משתמש במטאפורה אחרת על מנת לעודד תלמידוּת מכוונת. בדיוק כפי שעלינו לשים לב היכן אנו דורכים בזמן ההליכה בדרך קשה או חשוכה, על המאמינים לשים לב "לְהִתְהַלֵּךְ בִּזְהִירוּת" (אפסים 5:15). מאחר ואפסים 5:17 מקביל לפסוק 15, עלינו לנסות למצוא שם הגדרה ברורה יותר של הביטוי "להתהלך כחכמים". את החכמה אל לנו לחפש בתוכנו, אלא מעבר לעצמנו - בלנסות "לָדַעַת מָה רְצוֹנוֹ שֶׁל הָאָדוֹן" (אפסים 5:17).

שאול גם מעודד את התלמידוּת המכוונת באמצעות דימוי ציורי נוסף. בעצתו למאמינים "לנצל כל הזדמנות" (אפסים 5:16), שאול משתמש בפועל "exagorazō " (השוו לקולוסים 4:5). פועל זה, השאול מעולם המסחר, הוא צורה אינטנסיבית של הפועל "לקנות" ומשמעו "לסגור עסקה טובה" בזמן ההמתנה שלנו לחזרתו של המשיח. המונח "הזדמנות" הוא תרגום של המילה היוונית kairos, המתארת ממש חלון הזדמנות. ובכן, הזמן עד לאחרית הימים הוא תקופה מבטיחה, שעלינו לנצל עד תום. מאידך, הוא גם תקופה מאתגרת, שכן "הַיָּמִים רָעִים" (פסוק 16; השוו עם אפסים 6:13, גלטים 1:4) ו"עִדַּן הָעוֹלָם הַזֶּה" נמצא בשליטתו של "הַשַּׂר [...] בִּסְפֵירַת הַבֵּינַיִם" (אפסים 2:2).

המאמינים החיים בזמן שלפני חזרתו של המשיח עוברים תקופה לא פשוטה, אשר שאול מתאר במונחים של שוק מסוכן, אך מתגמל. עליהם להיות דרוכים ולנצל בזהירות את הזמן שנותר, כמו ציידי מציאות במהלך מכירה קצרה המציעה הנחות גבוהות. על אף שנבצר מאיתנו לרכוש את ישועתנו, דימוי זה עדיין הולם: סגרו מהר ככל האפשר את העסקה הטובה שהוצעה לנו במשיח!