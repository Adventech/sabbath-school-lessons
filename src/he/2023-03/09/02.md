---
title:  קוֹל תּוֹדָה
date:  20/08/2023
---

`באיזה מובן מבקש שאול מהמאמינים שילכו "בְּדַרְכֵי אֱלֹהִים"? ראו אפסים ה' 1,2.`

שאול מפציר במאמינים באפסוס להתהלך באהבה - קריאה מודגשת במיוחד בקטע זה (ראו אפסים ה' 8,15). על המאמינים "להתהלך באהבה" (ראו אפסים ה' 2) על פי המודל של אהבת המשיח עבורנו (השוו עם אפסים ד' 32), שבאה לידי ביטוי בקרבנו המכפר. שאול מבהיר ארבעה דברים עיקריים לגבי קרבן זה: (א) הוא מונע מאהבת האב (אפסים ה' 1) ושל המשיח עצמו (אפסים ה' 2); (ב) הוא תחליפי, שכן המשיח מת במקומנו; המשיח לא היה קרבן פסיבי, אלא מסר את חייו בצורה יזומה למעננו; (ג) לאור הדימוי התנ"כי של תורת הקורבנות, מותו של המשיח היה גם כן קרבן לאלוהים; (ד) קרבן זה התקבל על ידי אלוהים, שהרי נחשב ל"רֵיחַ נִיחוֹחַ" לפניו (אפסים ה' 2; השוו עם שמות כ"ט 18; ויקרא ב' 9; פיליפים ד' 18).

אפסים ה' 3-5 פותח יחידה שדנה בסוגיית האתיקה המינית. המאמינים הצעירים באפסוס נמצאים בסכנה ממשית לחזור בהם מקריאתם ולהיסחף שוב להתנהגויות מיניות לא ראויות, שיסתרו את עדותם (השוו עם קורינתים א' ה' 1-11; ו' 12-20; קורינתים ב' י"ב 21).

מחד גיסא, העולם היווני-רומי של המאה הראשונה לספירה הפגין את השחיתות המוסרית ואת ההוללות המתוארות בברית החדשה (ראו קורינתים א' ו' 9; גלטים ה' 19; אפסים ד' 17-19; קולוסים ג' 5). לדוגמה, מסיבות המשתה של העשירים לוו תמיד בהתנהגויות אשר שאול מגנה בתוקף באפסים ה' 3-14: שכרות, ניבול פה, בידור בעל אופי מיני ומעשים בלתי מוסריים. בנוסף, המרכזים העירוניים סיפקו אנונימיות ומתירנות, שטיפחו פרקטיקות מיניות בלתי הולמות.

מאידך גיסא, רבים באותה חברה חיו חיי חסידות ואף שימשו כסנגורים של מוסריות קפדנית. למעשה, כאשר הברית החדשה מציגה רשימות של מידות טובות ורעות או חוקי משפחה (לדוגמה, אפסים ה' 21 - ו' 9; קולוסים ג' 18 - ד' 1), חשוב שנזכור שהמחברים המקוריים שלהם שיקפו סוגיות שנדונו בעולם היווני-רומי הרחב של אותה תקופה. עולם זה, מושחת ומוסרי בעת ובעונה אחת, מהווה הרקע להפצרותיו של שאול במאמינים להימנע מהמנהגים הבלתי מוסריים של הגויים, לגלות שיקול דעת בהתנהגותם ולבנות לעצמם מוניטין טוב מול הלא מאמינים.

`כיצד ניתן ליישם את עצותיו של שאול להתנהגות מינית ראויה בתרבות שלכם?`