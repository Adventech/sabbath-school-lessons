---
title:  סגידה מלאה ברוח הקודש
date:  24/08/2023
---

`באפסים ה' 18-20, שאול רואה בעיני רוחו קבוצת מאמינים המתכנסת כדי להלל את אלוהים. מה הם עושים על פי תיאורו?`

בטיעונו האחרון באפסים ה' 1-20, שאול מפציר במאמינים להתרחק מהיין מקהה המצפון ולהחליף אותו בחוויה המשותפת של נוכחותו וכוחו של רוח הקודש. שאול אוסר על שכרות בקרב המאמינים (כנראה על סמך ציטוט ממשלי כ"ג 31 בתרגום היווני של התנ"ך), ורומז על כך שהוא מסתמך על הצווים נגד השימוש באלכוהול העולים מתוך ספרות החכמה במקרא (משלי כ' 1, כ"ג 29-35). הרעות החולות הקשורות לשכרות כוללות ניבול פה, פזיזות, חוסר מוסריות ועבודה זרה (אפסים ה' 3-14). על המאמינים להחליף אותן בסגידה מלאה ברוח אלוהים. למעשה, עצתו של שאול למאמינים להתמלא ברוח מרכזית למסר שלו בקטע זה, והיא מלווה בסדרת פעלים המסבירים אותה באפסים ה' 19-21 ("הַשְׁמִיעוּ", "שִׁירוּ וְזַמְּרוּ", "הוֹדוּ", "הִכָּנְעוּ").

עצתו של שאול "להתמלא ברוח" (אפסים ה' 18) תקפה ברמה הקולקטיבית, שהרי הוא רואה בעיני רוחו מאמינים המתכנסים למפגש הלל מלא ברוח הקודש, המטפח את אחדותם (אפסים ד'), דבר העומד בניגוד מוחלט להתנהגות ולסגידה האנוכיות של הפגאנים (אפסים ה' 1-18).

בסקיצה זו על ההלל בקהילה הקדומה, למוזיקת הלל ישנו מקום דומיננטי. אומרים שהקהילה נוצרה בשירה - וקטע זה, יחד עם קולוסים ג' 16, מעניק את ההוכחה הטובה ביותר לאמירה זו (השוו עם מעשי השליחים ט"ז 25, יעקב ה' 13).

להלל ישנו היבט "אופקי", שהרי חברי הקהילה משמיעים "ביניהם" את דברי ההלל (אפסים ה' 19). ואולם, המושא האמיתי של הלל מוזיקלי זה הוא האדון - שעל פי אפסים ה' 20 הוא "אֲדוֹנֵנוּ יֵשׁוּעַ הַמָּשִׁיחַ" (השוו עם קולוסים ג' 16). את ההודיה באפסים ה' 20 ואת ההלל המוזיקלי בפסוק 19 יש להקדיש "לֵאלֹהִים אָבִינוּ בְּשֵׁם אֲדוֹנֵנוּ יֵשׁוּעַ הַמָּשִׁיחַ".

בביטוי "שִׁירוֹת רוּחָנִיּוֹת", שם התואר "רוחניות" (יוונית, pneumatikos) מדגיש את תפקידו של רוח הקודש בהלל, שכן המונח מתאר שירים בהשראתו של הרוח ומלאים בנוכחותו. אם כן, סקיצה זו של הלל בקהילה הקדומה מתארת את שלוש ישויות האלוהות כמשתתפים פעילים.

`כיצד ניתן להשתמש במוזיקה בקהילתכם בצורה שתעצים את חוויית ההלל?`