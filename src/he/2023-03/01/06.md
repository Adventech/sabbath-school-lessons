---
title:  'המשיח: מרכז האיגרת אל האפסים'
date:  29/06/2023
---

`באיזו דרך מכריז שאול על נושא מכתבו? ראו אפסים א' 9,10.`

כיצד ניתן לסכם את המסר המרכזי של האיגרת אל האפסים? למרות ששאול נמצא בין כותלי בית הסוהר, הוא שולח משם לקוראיו חזון מרהיב על תוכניתו של אלוהים במשיח בִּמְלֹאת הָעִתִּים ועל תפקידה של הקהילה בה. אלוהים פעל במשיח ויזם תכנית מדהימה זו על מנת "לְקַבֵּץ אֶת הַכֺּל בַּמָּשִׁיחַ [...], אֶת מַה שֶּׁבַּשָּׁמַיִם וְאֶת מַה שֶּׁבָּאָרֶץ" (אפסים א' 10) ועשה זאת על ידי יצירת הקהילה כזן אנושי חדש, המורכב הן מיהודים והן מגויים (אפסים ב' 14). על כן, המאמינים נקראים לפעול בתיאום עם תכנית אלוהית זו ולסמן בכך בצורה חד משמעית לכוחות האופל שהתגשמות תכליתו האולטימטיבית של אלוהים במשיח ממשמשת ובאה (אפסים ג' 10).

ככתוב באפסים א' 9,10, מבחינתו של אלוהים האיחוד בין השמים לארץ יכול להתגשם אך ורק במשיח. על כן, אין זה מפתיע לגלות שהאיגרת אל האפסים משבחת ללא הרף את פעולותיו של אלוהים במשיח ומדגישה את הזכות הגדולה של המאמינים לגשת למשאבים הרוחניים המוצעים להם במשיח. למעשה, שאול משתמש במילה "במשיח" או בצירופים חלופיים מעל שלושים פעם באיגרת זו וכל אחד מאותם מקומות מרומם ומשבח את ישוע. במהלך קריאת האיגרת, שימו לב לצירופים אלו ולדרכים הרבות והמגוונות שבהן שואל מתמקד בדמות המשיח.

שאול מבקש להצית מחדש את אמונתם ואת התחייבותם הרוחנית של המאמינים באפסוס על ידי אזכור שייכותם לקהילה, הנמצאת בלב תוכניתו של אלוהים לאחד את הכל במשיח. כאשר הוא משתמש במילה "קהילה" (יוונית, ekklēsia) באיגרתו, כוונתו לקהילה "האוניברסלית"/המורחבת (לעומת קהילה מקומית). למעשה, הוא מדבר רבות על הקהילה, והוא עושה זאת גם באמצעות לא מעט מטאפורות, שמתוכן הוא בוחר לתאר בצורה מפורטת ארבע עיקריות:

א. הקהילה כגוף (אפסים א' 22,23; ב' 16; ג' 6; ד' 1-16,25; ה' 23,29,30),

ב. הקהילה כמבנה/היכל (אפסים ב' 19-22),

ג. הקהילה ככלה (אפסים ה' 22-27),

ד. הקהילה כצבא (אפסים ו' 10-20).

כל אחד מדימויים אלו מגלה בצורה ייחודית את תכליתו ואת כוונתו של אלוהים לגבי קהילתו.

`בקהילה שאליה אתם משתייכים - קהילת האדוונטיסטים שומרי שבת - אלוהים מקבץ יחדיו אנשים מכל אומה, לשון, גזע ותרבות (התגלות י"ד 6,7), עובדה המצביעה על התגשמות תוכניתו לאחד את הכל במשיח (אפסים א' 9,10). כיצד אנו יכולים לעבוד בשיתוף פעולה עם תכנית מדהימה זו של אלוהים?`