---
title: 'מאוחדים באל האחד'
date: 07/08/2023

---

`מהם שבעת המושגים ששאול מחבר למילה "אֶחָד" כטיעון נוסף בנושא אחדות הקהילה? מהי תכליתו של שאול בעריכת רשימה זו? (אפסים 4:4-6)`

רשימת שבעת ה"אֶחָדים" של שאול כתובה בסגנון פיוטי וייתכן והיא שריד של "שיר הצהרה" שהיה בשימוש בקהילה באפסוס. הרשימה פותחת בציון שניים מהאלמנטים המתוארים כ"אֶחָד", הקיימים בעולם: "גּוּף אֶחָד" (הקהילה כגוף המשיח - אפסים 4:12,16; 1:23; 5:23,29,30) ו"רוּחַ אַחַת" (אפסים 4:4). האלמנטים הנוספים הם: "תִּקְוַת יִעוּדְכֶם הָאַחַת" (אפסים 4:4; השוו אפסים 4:1), "אָדוֹן אֶחָד" (המשיח), "אֱמוּנָה אַחַת" (עקרונות האמונה של המאמינים בישוע המשיח - אפסים 4:13; קולוסים 1:23; 2:7; גלטים 1:23; טימותיאוס א' 4:1,6), "טְבִילָה אַחַת" (השוו עם אפסים 5:26) ו"אֵל וְאָב אֶחָד לַכֺּל, הוּא אֲשֶׁר מֵעַל כֺּל, פּוֹעֵל בַּכֺּל, וּבְתוֹךְ הַכֺּל" (אפסים 4:6).

מה שאול מנסה להעביר באמצעות תיאור פיוטי זה של אלוהים האב? אלוהים הוא "האב של כולם", האל הבורא. שאר המשפט מתאר את יחסו של אלוהים ל"כֺּל" מה שברא. שאול אינו עוסק בכפירת הפנתאיזם (המזהה בין אלוהים לטבע) או בכפירת הפנאתאיזם (תפיסה שלפיה העולם הוא חלק מהאל, אך האל אינו רק העולם, אלא גם מה שמעבר לו). במקום זאת, הוא מכריז על הטרנסצנדנטליות ("אֲשֶׁר מֵעַל כֺּל"), על ריבונותו ("פּוֹעֵל בַּכֺּל") ועל האימננטיות ("בְּתוֹךְ הַכֺּל") של אלוהים.

שאול ממשיך ומוסיף שתי הערות חשובות בנושא אחדות הקהילה (אפסים 4:1-6). ראשית, הוא מדגיש שאחדות זו רוחנית במהותה ומושרשת בשבעת ה"אֶחדים" שהוזכרו לעיל - מציאות משמחת בפני עצמה (אפסים 4:4-6). שנית, אחדות זו תלויה בדבקותנו לה' על מנת להצמיח ולטפח אותה (אפסים 4:3).

ניסיונותינו להביא לידי ביטוי אחדות זו בקהילה עשויות להיכשל לא פעם ולגרום ללא מעט דמעות. ואולם, על אף כישלונותינו, עלינו לשמוח פועלו של אלוהים במשיח לאחדות הקהילה ועל ממשותה של "אַחְדוּת הָרוּחַ" (אפסים 4:3). גישה זו תחשל אותנו ותפיח בנו את הכוח לחזור לעבודה הקשה של הגשמת אחדות זו, מתוך שכנוע פנימי שבמימוש אחדות הקהילה אנו מקדמים למעשה את התכנית האלוהית.

`קראו שנית אפסים 4:4-6. כיצד אתם מרגישים בקריאת קטע זה? כיצד אתם אמורים להרגיש, לאור העובדה שמדובר באחדותנו עם אלוהים באמצעות המשיח?`