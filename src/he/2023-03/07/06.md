---
title: 'צמיחה במשיח'
date: 10/08/2023

---

`אילו סכנות נשקפות לבגרותה הרוחנית של הקהילה? אפסים 4:14.`

שאול רואה סביבו מציאות רוחנית די דומה למציאות של ימינו, בה רעיונות מסוכנים - כגון "כָּל תּוֹרָה הַמּוּפֶצֶת עַל־יְדֵי בְּנֵי אָדָם בְּעָרְמָה וּבְתַרְמִית כְּדֵי לְהַטְעוֹת" - מאיימים להוליך שולל את המאמינים. השליח משתמש בשלושה דימויים על מנת לתאר את הסכנות הטמונות בתיאולוגיה הפכפכה זו: "(א) חוסר בגרות, ילדותיות רוחנית ("וְכָךְ לֹא נִהְיֶה עוֹד יְלָדִים"); (ב) היסחפות ("נִדָּפִים וּמִטַּלְטְלִים בְּרוּחַ שֶׁל כָּל תּוֹרָה); (ג)  הונאה על ידי אנשים ערמומיים, אשר בדומה למהמרים פועלים באחיזת עיניים (הַמּוּפֶצֶת עַל־יְדֵי בְּנֵי אָדָם בְּעָרְמָה וּבְתַרְמִית כְּדֵי לְהַטְעוֹת). על מנת להמחיש את משמעות המילים "עורמה" ו"תרמית", שאול משתמש בצורה מטאפורית במילה היוונית kubeia ("משחק קוביות").

שאול סבור שהפילוג הוא סממן חשוב של הרמייה הרוחנית: מה שמצמיח, מטפח ומחזיק את הגוף יחד הוא טוב, בעוד שכל דבר המנצל ומפלג אותו הוא רע. שאול מעודד את קוראיו להפנות גב לתורות השקר המפלגות ולפנות אל תורת האמת של מורים מהימנים (אפסים 4:11), שכן רק כך יפתחו בגרות רוחנית וישחקו תפקידים מועילים בגוף המשיח (אפסים 4:12,13; השוו עם אפסים 4:15,16).

`באיזה אופן קהילה בריאה מתפקדת בצורה דומה לגוף בריא? אפסים 4:15,16.`

באפסים 4:1-16, שאול מקדם את רעיון אחדות הקהילה ומדרבן את קוראיו לאמץ אותו בצורה פעילה. אמנם האחדות מבוססת תיאולוגית (אפסים 4:4-6), אך היא דורשת מאיתנו מאמצים (אפסים 4:3). ובכן, אחת הדרכים לקידום אחדות זו היא על ידי כך שאנו "חלקים" פעילים בגוף המשיח (אפסים 4:7-16). כל אחד מאיתנו הוא חלק ממנו ועלינו לתרום את חלקנו לבריאותו ולצמיחתו (אפסים 4:7,16). בנוסף, עלינו גם להפיק תועלת ממלאכתם של השליחים, הנביאים, המבשרים והמורים/פסטורים (אפסים ד 11), אשר בדומה לרצועות, לגידים ול"כָּל קֶשֶׁר מְסַיֵּעַ" בגוף (אפסים 4:16), משמשים לאיחוד הגוף ומסייעים לנו לצמוח במשיח, ראש הגוף (אפסים 4:13,15).

`איזו "רוּחַ שֶׁל כָּל תּוֹרָה" נושבת בקהילתנו כיום וכיצד עלינו להתמודד אתה בצורה נחושה? הביאו את תשובתכם לכיתת שיעור השבת.`