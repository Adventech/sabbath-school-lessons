---
title: 'מבורכים במשיח'
date: 24/09/2023

---

האיגרת אל האפסים תוארה פעם כ"הרי האַלְפִּים" של הברית החדשה. שאול, מדריכנו לטיפוס הרים, לוקח אותנו לטיפוס מהיר באיגרתו אל האפסים. תוך זמן קצר, אנו משתוממים חסרי נשימה מהנוף המרהיב בפסגת ההר!

`קראו אפסים א'. מה מעורר השראה בפרק זה מבחינתכם? אילו פסגות אתם רואים בו?`

אפסים 1:3-14 משמש כנקודת תצפית בפסגת ההר, המזהה את הפסגות בקו האופק, תוך כדי ששאול - המדריך שלנו - מסייע לנו להתמצא במפה ולמצוא את מקומנו המבורך בנוף העצום של תכנית הישועה. נוף זה מכסה את כל טווח היסטוריית הישועה, מימי קדם ועד פעולותיו מלאות החסד של אלוהים במשיח, בעתיד הנצחי.

גאולת המאמינים כוללת יוזמות שאלוהים נקט בהן "בְּטֶרֶם הִוָּסֵד תֵּבֵל" (אפסים 1:4), ואשר באות לידי ביטוי בחיינו כיום (ראו אפסים 1:7,8,13,14). אסטרטגיות אלו שנקבעו בטרם מעשה הבריאה יתממשו בצורה מלאה באחרית הימים (אפסים 1:9,10). או אז, כל הדברים - "מַה שֶּׁבַּשָּׁמַיִם" וּ"מַה שֶּׁבָּאָרֶץ" - יתקבצו יחדיו ויתאחדו במשיח, תוכניתו של אלוהים "בִּמְלֹאת הָעִתִּים" תתגשם במלואה (אפסים 1:10) ואנו נבין בצורה מוחלטת את "סוֹד רְצוֹנוֹ" (אפסים 1:9). בינתיים, מנקודת המבט שלנו בהווה, אנו רואים בבירור שהישועה במשיח שאנו כלולים בה היא חלק ניכר מתוכניתו ארוכת הטווח של אלוהים לאיחוד "כל הדברים" במשיח.

השהייה בפסגת ההר מעוררת בנו תחושה של אסירות תודה. באפסים 1:15-19, שאול מודה לה' בתפילתו למען המאמינים ומבקש מה' לסייע להם לחוות את הישועה שהוא תכנן עבורם. לאחר מכן, אנו מוצאים עצמנו במעלה תלול כאשר השליח מצביע לנו מעלה על המשיח שקם תחייה, עלה לשמיים, רומם לימינו של האל ושולט על כל הכוחות לעולמי עולמים (אפסים 1:20-23). בזכות חסדו של אלוהים הבא לידי ביטוי בישוע המשיח, אנו יכולים לחיות כבר היום בפסגת ההר!

`אפסים 1:4 מספר לנו שהמשיח "בָּחַר אוֹתָנוּ בּוֹ בְּטֶרֶם הִוָּסֵד תֵּבֵל, לִהְיוֹת קְדוֹשִׁים וּבְלִי דֺּפִי לְפָנָיו בְּאַהֲבָה". חשבו על משמעותו של משפט מדהים זה! המשיח בחר בנו עוד בטרם שעולמנו היה קיים! איזו תקווה נפלאה אנו מפיקים מאמת חשובה זו לגבי רצונו העז של אלוהים שניוושע?`