---
title: 'מאוחדים באמונה'
date: 27/09/2023

---

`באפסים ד', שאול מבקש מהמאמינים מחד שיפסיקו לעשות מעשים מסוימים ומאידך לוודא שהם עושים מעשים אחרים. מהם אותם מעשים שהוא מדבר עליהם?`

אפסים ד' פותח וחותם בקריאות לדאוג זה לזה כחברי קהילה (אפסים 4:1-3,32). בין שתי קריאות אלו, שאול דוגל ברעיון שעלינו לטפח את אחדות הקהילה. קודם כל, הוא רושם שבעה "אֶחדים": יש גוף אחד, רוח אחת, תקווה אחת, אדון אחד (ישוע המשיח), אמונה אחת, טבילה אחת ואל ואב אחד (אפסים 4:4-6). אנו שזורים יחד במציאות רוחנית זו, ואף מאוחדים בה. עם זאת, אמנם אחדות זו מבוססת תיאולוגית, אך היא דורשת מאיתנו מאמצים רבים ליישומה. על כן, עלינו תמיד לשקוד "לִשְׁמֺר אֶת אַחְדוּת הָרוּחַ בְּקֶשֶׁר שֶׁל שָׁלוֹם" (אפסים 4:3).

אחת הדרכים להשגת אחדות זו היא שכל אחד מאיתנו ימלא את חלקו באופן פעיל בגופו של המשיח (אפסים 4:7-16). כל חבר קהילה הוא "איבר גוף" בעל כישורים ייחודיים ועליו לתרום את חלקו לשלום הקהילה (אפסים 4:7,16). כולם אמורים להתברך על ידי עבודת השליחים, הנביאים, המבשרים, הפסטורים והמורים (אפסים 4:11,12). בדומה לרצועות ולגידים בגוף, גם להם תפקיד מחבר ומאחד, המאפשר לנו לגדול יחד במשיח, שהוא ראש הגוף (אפסים 4:13,15).

באותה הזדמנות, שאול גם כותב למאמינים: "לֹא נִהְיֶה עוֹד יְלָדִים נִדָּפִים וּמִטַּלְטְלִים בְּרוּחַ שֶׁל כָּל תּוֹרָה הַמּוּפֶצֶת עַל־יְדֵי בְּנֵי אָדָם בְּעָרְמָה וּבְתַרְמִית כְּדֵי לְהַטְעוֹת" (אפסים 4:14) - מילים הרומזות ללא ספק על כך שהקהילה הקדומה התמודדה עם אתגרים פנימיים מצד מורי שקר רמאים.

לקראת פנייתו האחרונה למאמינים - "הֱיוּ טוֹבִים אִישׁ לְרֵעֵהוּ; הֱיוּ מְלֵאֵי רַחֲמִים וְסִלְחוּ אִישׁ לְרֵעֵהוּ" (אפסים 4:32), שאול מבקש מהם להימנע מקשיחות הלב שאפיינה אותם בעבר (אפסים 4:17-24) וגם להימנע מרוח של כעס ואכזריות, ולהחליף זאת בשיח בונה, המשדר חסד וטוב לב (אפסים 4:25-31).

קל לנו לקרוא פרק זה על אחדות במצבים של רוגע ושלווה נפשית, אך מאתגר - ואף חשוב יותר - לקרוא אותו כשאנו נקלעים לסכסוכים עם חברי קהילה אחרים. האם תזכרו היום עד כמה חיוני לחוות ולשמר את אחדות גופו של המשיח - אחדות שהוא מסר את חייו למענה?

`באילו דרכים עלינו לתמוך באחדות הקהילה - הן ברמה המקומית והן ברמה העולמית? מדוע חשוב שנעשה את כל מה שביכולתנו לשם כך?`