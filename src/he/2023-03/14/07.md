---
title: 'נקודות למחשבה'
date: 29/09/2023

---

נסכם את לימוד האיגרת אל האפסים עם המסר העיקרי בפרק ו', לפיו אנו כקהילה מהווים את צבאו משכין השלום של אלוהים.

באגרתו אל האפסים, שאול תיאר את הקהילה כגוף המשיח (אפסים 1:22,23; 4:11-16), כהיכל ה' (אפסים 2:19-22) וככלתו של המשיח (אפסים 5:21-33). באפסים 6:10-20, שאול מתאר את הקהילה כצבאו של אלוהים וקורא למאמינים להתחמש ולהתכונן למלחמה. זהו קטע עוצמתי, המלמד אותנו דברים מועילים רבים, אך שטומן בחובו גם סכנה בשל הפוטנציאל לפירושים מעוותים.

לדוגמה, ניתן לפרש את מילותיו של שאול בצורה שגוייה, כקריאה להצטייד בנשק צבאי ממשי או כקריאה להיות לוחמניים ביחסינו עם הזולת. ואולם, שאול הדגיש לא פעם באיגרתו את חשיבות האחדות, השיח הבונה ושל טוב הלב והרחמים (ראו בייחוד אפסים 4:12 - 5:2). הוא מתאר את בשורת האל כ"בְשׂוֹרַת הַשָּׁלוֹם" (אפסים 6:15). על אף המטאפורות הצבאיות הרבות והציוריות, השליח אינו מבקש מהקהילה להכריז מלחמה על העולם במובן הקלאסי של המילה. אדרבא, אנו נקראים "להכריז שלום" בקרב הרוחני נגד הרוע. שאול דורך על שדה הקרב של העימות הגדול וקורא לנו להתגייס לצבאו של אלוהים. עלינו לעשות זאת במודעות מלאה ובהערכה מציאותיות לגבי יכולותיו של האויב, שכן אסור לנו להמעיט בערכם של הכוחות הנערכים נגדנו.

אין מדובר כאן בעימות עם אויבים אנושיים, אלא עם "רָשֻׁיּוֹת וּשְׂרָרוֹת, עִם מוֹשְׁלֵי חֶשְׁכַת הָעוֹלָם הַזֶּה, עִם כֺּחוֹת רוּחָנִיִּים רָעִים בַּשָּׁמַיִם" (אפסים 6:12), המובלים על ידי גנרל ערמומי - השטן בעצמו (אפסים 6:11). עם זאת, אל לנו לפחד מאויבינו. אלוהים תמיד אתנו בקרב זה (אפסים 6:10) וסיפק לנו את כלי הנשק המשוכללים ביותר - את חליפת השריון שלו, את "נֶשֶׁק הָאֱלֹהִים" (אפסים 6:11; השוו עם ישעיהו 59:15-17). הוא העמיד לרשותנו את האמת, הצדקה, השלום, האמונה, הישועה ואת רוח הקודש (אפסים 6:13-17). מאחר ואלוהים הולך לפנינו ואנו מצוידים מכף רגל ועד ראש בחליפת השריון שהאל סיפק לנו, אנחנו לא ניכשל. הניצחון כבר מובטח לנו!

**שאלות לדיון**:

`למרות שאיננו נושעים על ידי מעשים, למה שאול מתכוון כשהוא כותב שנבראנו "בַּמָּשִׁיחַ יֵשׁוּעַ לְמַעֲשִׂים טוֹבִים, אֲשֶׁר אֱלֹהִים הֵכִינָם מִקֶּדֶם לְמַעַן נִחְיֶה בָּהֶם" (אפסים 2:10)? מהי למעשה תכליתם של המעשים הטובים?`

`שאול כותב: "וְלוֹ אֲשֶׁר יָכוֹל לַעֲשׂוֹת יוֹתֵר מִכָּל מַה שֶּׁאָנוּ מְבַקְּשִׁים אוֹ מִמַּה שֶּׁעוֹלֶה עַל דַּעְתֵּנוּ, כְּפִי כֺּחוֹ הַפּוֹעֵל בָּנוּ, לוֹ הַכָּבוֹד בַּקְּהִלָּה וּבַמָּשִׁיחַ יֵשׁוּעַ, בְּכָל הַדּוֹרוֹת לְעוֹלָם וָעֶד" (אפסים 3:20,21)! איזו כוח פועל בנו, וכיצד הוא אמור לבוא לידי ביטוי בחיינו?`