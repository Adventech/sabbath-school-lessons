---
title: 'אדונים שהם עבדים'
date: 07/09/2023

---

בסוף נאומו של שאול לעבדים, המילה "עבד" במשפט "אִם עֶבֶד הוּא וְאִם בֶּן חוֹרִין" מצביעה דווקא על בעלי העבדים. שימוש זה מאפשר לשאול לא רק לעבור לנאומו לבעלי העבדים, אלא גם להציג את העבדים ואת אדוניהם כשווים במעמדם לפני המשיח ביום הדין (השוו עם קורינתים ב' 5:10, קולוסים 3:24,25).

`דמיינו לרגע שאתם בעלי עבדים היושבים בקהילת הבית שלכם באפסוס ומקשיבים לקריאת האיגרת. כיצד הייתם מגיבים, לדעתכם, לעצה זו, הניתנת בנוכחותם של עבדיכם? אפסים 6:9.`

שאול פונה כאן לבעלי העבדים ומנגיד באופן חד וברור בין "הָאֲדוֹנִים" (יוונית, hoi kurioi) הנוהגים "לְאַיֵּם" על עבדיהם, לבין "הָאָדוֹן" (ho kurios) - המשיח - אשר "אֵין עִמּוֹ מַשּׂוֹא פָּנִים". שאול מבקש מהאדונים להתנהג כלפי העבדים "בְּאוֹתוֹ אֺפֶן" שהמשיח נוהג בהם - בקשה די מזעזעת עבור בעלי עבדים במאה הראשונה לספירה. ובכן, על האדונים להתנהג אל העבדים בטוב לב על סמך נאמנותם למשיח - בקשה דומה לבקשתו של שאול מהעבדים עצמם (אפסים 6:5-8). השליח דורש מהאדונים להפסיק לאיים על עבדיהם - פרקטיקה נפוצה מאוד באותה תקופה, שכללה עונשים כבדים רבים ומגוונים - כולל הכאות (כיפא א' 2:20), התעללות מינית, מכירה (והפרדה מהיקרים להם), עבודת פרך, הרעבה, קשירה בשלשלאות, הטבעת סימנים באמצעות ברזל מלובן ואף מוות. על כל אלה בעלי העבדים יישפטו - על ידי אלוהים.

שאול מחזק את הוראותיו על ידי שני טיעונים הקוראים לבעלי העבדים להביט מעבר למבנה החברתי של העולם היווני-רומי: (א) האדונים ועבדיהם הם למעשה עבדים-שותפים של אותו אדון (" גַּם לָהֶם וְגַם לָכֶם הָאָדוֹן בַּשָּׁמַיִם" - אפסים 6:9; השוו עם קולוסים 4:1); (ב) האדון השמימי שופט את כולם ללא משוא פנים; מאחר ואדונם מתייחס לאלה הנחשבים לעבדים בצורה שווה בהשווה לבעליהם, גם עליהם לנהוג כך (השוו עם פילימון 15,16).

רבים מן הדימויים ששאול משתמש בהם באיגרת אל האפסים נגעו ללא ספק ללבם של העבדים: האימוץ כילדיו של אלוהים (אפסים 1:5), הגאולה (אפסים 1:7), הירושה (אפסים 1:11,14; 3:6), הישיבה על כס המלכות יחד עם המשיח (אפסים 2:6), קבלת המעמד של "בְּנֵי עִירָם שֶׁל הַקְּדוֹשִׁים וּבְנֵי בֵּית אֱלֹהִים" (אפסים 2:19; השוו עם אפסים 3:14,15) ושייכותם לגוף המשיח כאבריו (אפסים 3:6, 4:1-16). למעשה, אפסים 6:5-9 קורא ליישום הממשי של כל הדימויים והעקרונות שבאיגרת ביחסים בין עבדים ובעליהם, כולל העצות לגבי הדיבור (אפסים 4:25-32) ולגבי האתיקה המינית (אפסים 5:1-14).