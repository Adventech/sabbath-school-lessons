---
title: 'עבדי המשיח'
date: 06/09/2023

---

`מה שאול דורש מהעבדים המאמינים בישוע, על פי הוראותיו המפורטות אליהם? אפסים 6:5-8.`

שאול מבקש מהעבדים המאמינים להיכנע לאדוניהם ולשרת אותם בהצטיינות, מכל הלב. בהקשר זה, ראוי לציין את התייחסותו החוזרת ונשנית לשינוי התפיסה שהוא מבקש מהם לבצע. ובכן, אל להם להציב את אדונם במקום המשיח ולהעניק לו את הנאמנות השייכת לאלוהים לבדו, אלא עליהם להחליף את אדונם הארצי במשיח עצמו כבעליהם האמיתי ולהעניק לו את התחייבותם הכנה ואת נאמנותם המוחלטת. באמצעות שינוי מהותי זה בתפיסה, שאול יוצר למעשה השקפה חלופית בנושא היחסים בין עבדים ובעליהם.

שימו לב לדרכים הרבות בהן שאול מקדם תפיסה זו:

-	שאול מצמצם את מעמדם של בעלי העבדים על ידי כינוים כ"אֲדוֹנֵיכֶם שֶׁבָּעוֹלָם הַזֶּה", ומצביע בכך על האדון האמיתי אשר בשמים (אפסים 6:5);

-	הוא מלמד את המאמינים לשרת "בְּיִרְאָה וּבִרְתֵת וּבְתֺם לֵב, כְּמוֹ לַמָּשִׁיחַ" (אפסים 6:5);

-	השליח מדגיש את מהותו של תחליף זה בטענתו שעל העבדים המאמינים לשרת מכל הלב - לא כעבדים לאדונם הארצי, אלא כ"עַבְדֵי הַמָּשִׁיחַ" (אפסים 6:6);

-	הוא מלמד את העבדים שבביצוע תפקידם עליהם לעשות "אֶת רְצוֹן אֱלֹהִים בְּכָל נַפְשָׁם", דהיינו לשרת מכל הלב את האלוהים עצמו (אפסים 6:6);

-	שאול מזמין את העבדים המאמינים לראות את שירותם באור חיובי, כמוקדש "לָאָדוֹן וְלֹא לִבְנֵי אָדָם" (אפסים 6:7).

בתמורה לשירותם מכל הלב, לעבדים המאמינים מצופה תגמול ישירות מן המשיח, בחזרתו. הם שירתו אותו, ועל כן הם זכאים לצפות לתגמול ממנו - רעיון מושך במיוחד עבור כל אלה הלכודים במוסד מחריד זה. עבד לא מאמין ירגיש מושפל ולא מוערך על ידי אדונו הארצי (השוו עם כיפא א' 2:19,20), בעוד שלעבד המאמין ישנו אדון רגיש, המבחין ב"כָּל [דבר] טוֹב אֲשֶׁר [עבדו] יַעֲשֶׂה" (אפסים 6:8) ויתגמל אותו כראוי.

`למרות שכל כך היינו רוצים שהכתובים ירשיעו את הפרקטיקה המזעזעת של העבדות בצורה גלויה וחד-משמעית, הם אינם עושים זאת. ואולם, אילו עקרונות אנו לומדים מעצותיו של שאול בנושא זה על האופן שבו עלינו להתייחס לזולת במקומות העבודה של ימינו?`