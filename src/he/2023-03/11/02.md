---
title: 'עצות לילדים'
date: 03/09/2023

---

`איזו עצה נותן שאול לילדים וכיצד הוא מבסס אותה על התנ"ך? אפסים 6:1-3 (ראו גם מתי 18:1-5,10; מרקוס 10:13-16).`

על מנת להעריך במלואה את עצתו של שאול לילדים, עלינו לדמיין את הרגע בו עצה זו הושמעה בקהילות הבית של המטרופולין המשגשג של אפסוס. המילה "ילדים" (יוונית, ta tekna) כוללת בתוכה טווח גילאים רחב, שהרי הילדים נשארו תחת סמכותו של אב המשפחה עד שהאב היה בן 60 (לפי המסורת היוונית) או עד יום מותו (על פי המסורת הרומית). במקרה של אפסים ו', ילדים אלו היו מספיק צעירים כדי להיות בתהליך חינוכי (אפסים 6:4), אך גם מספיק בוגרים כדי להיחשב לתלמידים בעצמם.

שאול פונה לילדים שהשתתפו בהלל בקהילות באפסוס ומפציר בהם להיכנע להוריהם ולכבד אותם "עַל־פִּי הָאָדוֹן", דהיינו המשיח (השוו עם אפסים 5:22, 6:4,5,7-9). אם כן, אנו מוזמנים כאן לכבד את הילדים ולראות בהם תלמידי המשיח, ולכלול אותם בצורה אקטיבית בהלל. ובכן, קטע זה יסודי ומהותי ביותר הן בתחום ההורות והן עבור מחלקת ילדים בקהילה.

ואולם, ציוויו של שאול לכניעה מצדם של הילדים אינו מוחלט. "ילדים להורים כופרים, שפקודותיהם סותרות את צווי המשיח, חייבים לציית לאלוהים ולהפקיד בידיו את תוצאות התנהגותם, כואב ככל שיהיה

הדבר בעבורם" - אלן ווייט, הבית האדוונטיסטי, 231.

שאול חותם את פנייתו לילדים על ידי ציטוט הדיבר החמישי, דבר המעיד על הערך והחשיבות שהוא ייחס לעשרת הדיברות כמקור הנחיה עבור המאמינים (עובדה המאפיינת את הקטע הנרחב באפסים 4:1 - 6:9, ובייחוד אפסים 4:25,28 ו-5:3-14). הוא מצטט קודם את תחילת הדיבר ("כַּבֵּד אֶת־אָבִיךָ וְאֶת־אִמֶּךָ", אפסים 6:2), לאחר מכן מוסיף הערה פרשנית ("הִיא הַמִּצְוָה הָרִאשׁוֹנָה אֲשֶׁר הַבְטָחָה בְּצִדָּהּ", אפסים 6:2) ולבסוף מצטט את חלקו השני של הדיבר ("לְמַעַן יַאֲרִיכֻן יָמֶיךָ וּלְמַעַן יִיטַב לָךְ עַל הָאֲדָמָה", אפסים 6:3).

הדיבר החמישי מעיד על כך שכיבוד הורים הוא חלק מהעיצוב האלוהי עבור בני האדם, הנועד לשגשוגם. הפגנת כבוד כלפי ההורים - לא-מושלמים ככל שיהיו - תסייע בטיפוח בריאות ורווחה לכל הצדדים.

`כיצד מחזקים פסוקים אלו את חשיבותם של יחסי המשפחה?`