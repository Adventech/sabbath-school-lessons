### הקדמה

#### אפסים: כיצד ללכת אחרי המשיח בזמנים קשים

באיגרת אל האפסים, שאול השליח מספר לנו על המאמינים באפסוס. מספר שנים לאחר האירועים המרגשים של תחילת הבישור בעיר זו, המאמינים כבר התקשו להבין את משמעותה וערכה של אמונתם במשיח. שאול עצמו, שפעם טלטל את כלכלתה של אפסוס, העיר הרביעית בגודלה באימפריה הרומית, נדחק עתה הצידה והושלך לכלא. למעשה, הוא כותב את איגרתו מבית הכלא, מתוך דאגה שמא "תיפול רוחם" של חסידי המשיח באפסוס וישכחו את משמעותו המעשית של תפקידם כמאמינים בתוך החברה הפגאנית המתוחכמת בעירם. למרות שנמעניו כבר מאמינים במשיח, אנו שומעים בין שורות האיגרת טון של גיוס. ובכן, שאול מבקש "לגייס" אותם מחדש לאמונה במשיח, להצית בהם שוב את אש הדבקות בו ולעורר מחדש את התרגשותם לגבי שייכותם למפעלו הגדול של אלוהים בעולם - הקהילה.

מאחר והאמונה במשיח שמה את ישוע במרכזה, מילותיו של שאול משדרות הערצה וסגידה אליו. השליח יודע בוודאות שהדרך היחידה שבה חסידי המשיח החלשים יתחזקו ויעמדו שנית על רגליהם היא החזרה לאהבתם הראשונה לישוע ופיתוח אמון מחודש בחסדו ובכוחו. על כן, שאול מדגיש את רוממותו של המשיח בשמים מעל כל הכוחות והאלים המנסים למשוך את נאמנותם ואת דבקותם של המאמינים באפסוס. שאול מבהיר להם שישוע הוא למעשה תכליתה של התכנית האלוהית לאורך הדורות לאיחוד הכל במשיח, תכנית שבה המאמינים עצמם - כקהילה - נוטלים תפקיד חיוני.

ואולם, בד בבד עם העובדה ששאול מנסה לעודד את המאמינים באפסוס לחדש את דבקותם בה', הוא אינו מתפשר ואינו מוריד את רף הדרישות לתלמידוּת. אדרבה, הוא מתאר בפרוטרוט את ההתנהגות הראויה המצופה מחסידי המשיח ואת הסטנדרט הגבוה שבו הקהילה אמורה לעמוד בו. שאול מדגיש שוב ושוב שתלמידי ישוע נקראו להשתחוות לאלוהים ברוח הקודש, תוך כדי מתן הכבוד הראוי למשיח.

לדבקות האמיתית במשיח ישנה השפעה רבה על המעשים ועל אופן הדיבור של המאמין. אהבתם הכנה אליו כרוכה בכבוד ובהערכה למאמינים אחרים. בנוסף, מבהיר להם שאול, אהבה זו למשיח באה לידי ביטוי גם בשבירת דפוסי התנהגות מושחתת מוסרית - כולל מבחינה מינית - הכל כך רווחים בתרבותם, באימוץ דוגמתו של ישוע להתכחשות עצמית בקרב הקהילה והמשפחה ובהשתדלות לשמש עבור תושבי אפסוס דוגמה אישית לדפוסי התנהגות חדשים במשיח.

שאול משקיע לא מעט מאמצים באיגרתו בהבעת התרגשותו מדפוסי חשיבה והתנהגות חדשים אלו של חסידי המשיח המשתייכים לקהילה. הוא מתלהב במיוחד מהמחשבה שאלוהים חיבר שני צדדים מנוכרים של האנושות - היהודים והגויים - ועשה מהם אחד באמצעות הקהילה. על כן, מסביר להם שאול, אחדותם במקום העוינות שצפויה הייתה להימצא בחיבור זה תגלה לחברה מסביב את מאפייני מלכותו של אלוהים הממשמשת ובאה. 

השליח חוזר ומדגיש את חשיבות השייכות לקהילה של אלוהים ומשתמש לשם כך בארבע מטאפורות עיקריות. ראשית, הוא אומר שהמאמינים מרכיבים יחד את גוף המשיח כאשר הם מפגינים את דבקותם למשיח ואת אחדותם. שנית, הם מקדש חי, שנבנה בזכות קורבנו של המשיח, שבו אלוהים מהולל. שלישית, המאמינים הם כלתו של המשיח, המצפה בכיליון עיניים לטקס נישואיה עם החתן, בעת חזרתו לקחת אליו את חסידיו השייכים לו. המטאפורה הרביעית ששאול משתמש בה במאמציו לגייס מחדש את חסידי ישוע באפסוס לאמונה במשיח, היא דימוי צבאו של המשיח, המחכה לבואו, המשכין שלום בשמו והמגרש את כוחות האופל בעזרתו של ה'.

אם כן, האיגרת אל האפסים מיועדת לזמנים כמו שלנו, בהם פיתויי העולם מאיימים לעמעם את הלהט של תלמידי המשיח. בנוסף, איגרת זו מאדירה את המשיח ומגדישה את חשיבות ההליכה אחריו כמאמינים פעילים ומעורבים בקהילתו, המיישמים בחיי היומיום את תקוות חזרתו בקרוב בימינו. ברבעון הנוכחי נזכה ללמוד לעומק, בתפילה, את האיגרת אל האפסים ולחוות מחדש את התרגשות ההליכה אחרי המשיח בזמנים הקשים והמאתגרים בהם אנו חיים.

_ד"ר ג'ון מקווי הוא דיקן ומרצה למקרא באוניברסיטת וואלה-וואלה בוושינגטון, ארצות הברית, תפקידים בהם כיהן החל מ-2006._