---
title: 'העמידה בשדה הקרב בעת העתיקה'
date: 13/09/2023

---

`קראו אפסים 6:10-20. כמה פעמים משתמש שאול כאן בפועל "לעמוד"? מדוע מושג זה כה חשוב לו?`

עלינו להבין את המטאפורה הצבאית של שאול בהקשרו של שדה הקרב של העולם העתיק. אם כן, מהי משמעות המונח "לעמוד" בהקשר זה (אפסים 6:11,13,14)? האם פועל זה מצביע על תנוחה הגנתית בלבד? בכתביו הקלאסיים של תוקידידס על תולדות המלחמה, נאומי הקרב מדגישים שלוש פעולות רציפות שנועדו להבטיח את הניצחון במלחמה: (א) על החיילים "להתקרב לאויב", דהיינו לצעוד לקראתו כדי לפגוש אותו; (ב) לאחר מכן, עליהם לתקוף ו"לעמוד איתנים"/"להיאחז בקרקע", לחתור למגע ולהתעמת באויביהם ללא חת וללא היסוס; (ג) לבסוף, עליהם "להדוף את האויב" (ראו תוקידידס, תולדות המלחמה הפלופונסית [Thucydides, The Peloponnesian War. New York: E. P. Dutton, 1910, 4.10.1–5]).

הרגע המכריע בקרבות העתיקים התרחש בשלב השני מתוך רצף פעולות אלו, כאשר שני הפלנגות [היחידות הצבאיות] הנגדיות התרסקו יחד במעין "קקופוניה נוראה של נחושת, עץ ובשר מרוסקים גם יחד", אשר המחבר העתיק קסנופון מכנה "ההתרסקות הנוראה" - Victor Davis Hanson, The Western Way of War (New York: Oxford University Press, 1989), pp. 152, 153. אם כן, באותם רגעים אסטרטגיים בקרבות העתיקים, היה קריטי שהחיילים "יעמדו על שלהם", שכן בעימות שעמד להתרחש, כל צד יחפש את הרגע המתאים "להדוף".

קריאתו של שאול לנשק משקפת סגנון עימות שבו החיילים "התקבצו יחדיו ונתנו וקיבלו מאות מכות מטווח אפס" - Victor Davis Hanson, The Western Way of War, p. 152. אצל שאול, עובדה זו מאומתת הן בתיאור מאבקה של הקהילה באויביה כ"קרב היאבקות" (אפסים 6:12; ראו את השיעור של יום חמישי) והן בשימושו בצורה האינטנסיבית של הפועל "לעמוד" באפסים 6:13 - "לְמַעַן תּוּכְלוּ לְהִתְנַגֵּד [לעמוד] בַּיּוֹם הָרָע".

לא מדובר כאן בקרב בתנאי נוחות! אדרבא, "לעמוד" משמעו להיות מעורב במלחמה בכל המרץ ולמשתמש בכל נשק אפשרי בקרב זה מטווח אפס - דימוי הלקוח ללא ספק מהעולם הצבאי, שבו שאול משתמש גם בפיליפים 1:27, שבו הוא מביע את משאלתו למצוא את המאמינים "עוֹמְדִים [...] בְּרוּחַ אַחַת וְנִלְחָמִים בְּלֵב אֶחָד בְּעַד אֱמוּנַת הַבְּשׂוֹרָה".

`קראו עברים 12:4. כיצד מסייע לנו פסוק זה להבין טוב יותר את משמעות הביטוי "לעמוד באדון"? איזה היבט קולקטיבי יש בעמידה זו?`