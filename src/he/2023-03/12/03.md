---
title: 'התחזקות במשיח'
date: 11/09/2023

---

שאול חותם את מכתבו בקריאה עוצמתית למלחמה, המשלבת בין נושאים מרכזיים במכתב כולו. הוא מציג תחילה את הנקודה העיקרית במסקנתו, והוא עושה זאת בטון לוחמני של קריאה למלחמה מצד מפקד צבאי: "סוֹף דָּבָר, חִזְקוּ בַּאָדוֹן וּבְכֺחַ גְּבוּרָתוֹ" (אפסים 6:10). בשאר הקטע, אפסים 6:11-20, השליח ממחיש ומפרט תמה עיקרית זו.

`קראו שנית אפסים 6:10-20. באיזה אופן העימות הגדול, הכרוך בהתעמתות עם כוחות על-טבעיים, עומד במרכזו של קטע זה? מדוע כה חיוני לשמור על מודעות מתמדת לגבי אמת זו גם בהליכה היומיומית שלנו עם אלוהים?`

שאול מזהה את המשיח כמקור כוחם של המאמינים ומציין זאת באמצעות הצירוף "בַּאָדוֹן וּבְכֺחַ גְּבוּרָתוֹ" (אפסים 6:10), שהרי "האדון" הוא ללא ספק המשיח, כמו בכל שאר המקומות באפסים (אפסים 2:21, 4:1,17, 5:8, 6:1,21). "כוחה של הקהילה טמונה באדונה רב-העוצמה שקם לתחייה, מפקדה העליון במלחמה" - G. Findlay, The Epistle to the Ephesians (New York: Ray Long & Richard R. Smith, 1931), p. 398.

באפסים 6:10, שאול משתמש בתקבולת בין "כוח" ו"גבורה" על מנת להדגיש שכוחה של הקהילה אינו אינהרנטי, אלא שאוב ממקור חיצוני: מאדונה, ישוע המשיח. שאול מסכם כאן תמה מרכזית של המכתב - הכוח שאלוהים חולק עם המאמינים (אפסים 1:19-22, 2:4-6, 3:16,17). עוצמתה של הקהילה בהתמודדותה בכל עימות בהווה או בעתיד טמונה בסולידריות של המאמינים עם המשיח המרומם.

בעוד שהציווי הראשוני מציג את המשיח כפעיל בהענקת כוח למאמינים (אפסים 6:10), בשאר הקטע אנו מגלים ששלוש הישויות של האלוהות מעורבות בחיזוק של המאמינים בקרב הרוחני שלהם נגד הרוע. אלוהים (האב) מנגיש למאמינים את כלי הנשק הנדרשים למאבק בתור "נֶשֶׁק הָאֱלֹהִים" (אפסים 6:11; השוו עם ישעיהו 59:17). קודם לכן, שאול זיהה את רוח הקודש כפעיל בחיזוק המאמינים, שכן הוא התפלל שאלוהים "יִּתֵּן לָכֶם כֺּחַ, כְּפִי עֺשֶׁר כְּבוֹדוֹ, לְהִתְחַזֵּק עַל־יְדֵי רוּחוֹ בָּאָדָם הַפְּנִימִי שֶׁלָּכֶם" (אפסים 3:16). בקטע זה, רוח הקודש מעניק להם את החרב - "חֶרֶב הָרוּחַ, שֶׁהִיא דְּבַר הָאֱלֹהִים" (אפסים 6:17). בנוסף, המתפללים מתבקשים להתפלל "תָּמִיד בְּרוּחַ" (אפסים 6:18). ובכן, שאול מבקש משומעיו שיבינו שהאלוהות כולה מעורבת בציוד המאמינים לקראת עימותם עם כוחות הרוע.