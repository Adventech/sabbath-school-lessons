---
title: 'העימות הגדול באגרותיו של שאול'
date: 12/09/2023

---

`קראו רומים 13:11-14, תסלוניקים א' 5:6-8 וקורינתים ב' 10:3-6. כיצד דומים קטעים אלו לאפסים 6:10-20? מדוע לדעתכם שאול משתמש בדימויים אלו?`

שאול משתמש לעיתים קרובות באגרותיו בשפה ודימויים צבאיים ומזמין את המאמינים להפגין התנהגות מופתית של לוחמים בצבא. אמנם אפסים 6:10-20 הוא הקטע הארוך והמפורט ביותר שבו שאול משתמש בלשון צבאית, אך השליח משתמש בשפה ובדימויים מתוך עולם הצבא כאחד הביטויים המרכזיים שלו להמחשת סיפור הבשורה.

ובכן, לאחר שנחל ניצחון כביר על "הָרָשֻׁיּוֹת וְהַשְּׂרָרוֹת" על הצלב (קולוסים 2:15), המשיח המרומם מביא ניצחון זה לידי ביטוי מתוך מעמדו הרם כאדון נשגב על כל הכוחות - הארציים והרוחניים גם יחד (פיליפים 2:9-11). המשיח מגייס את חסידיו כלוחמים בעימות הקוסמי ולאחר מכן מוביל את "צבא האור" לקראת היום הגדול של הניצחון הסופי (קורינתים א' 15:54-58, תסלוניקים ב' 2:8, רומים 16:20).

ברגע שמחברים בין השימושים השונים של שאול בסימליות הצבאית, אנו מגלים שלתפיסתו, העימות בין הטוב לרע הוא "מלחמה קוסמית 'למרחקים ארוכים': הקרבות בין שני הצבאות, העומדים זה מול זה במרוצת הדורות, מתחוללים לסירוגין במעין גאות ושפל, עד שאחד מהם ינחל ניצחון בעימות הסופי" - Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1.

תמה זו של העימות הקוסמי, החוזרת ונשנית אצל שאול לעיתים קרובות, היא גם חלק אינטגרלי מהמארג של האיגרת אל האפסים. בקריאתו לנשק (אפסים 6:10-20), השליח משלב יחד אלמנטים שונים של העימות הקוסמי שכבר הזכיר אותם בעבר:

(א) העצמת המאמינים על ידי אלוהים באמצעות "כוחו" האדיר (אפסים 1:18-20, 3:16,20);

(ב) ניצחונו של המשיח ורוממותו על כל הכוחות (אפסים 1:20-23);

(ג) יצירת צבא של מאמינים שהיו פעם מתים רוחנית, אך קמו לתחייה וקיבלו כוח בזכות המשיח המרומם להתנגד לאדונם הקודם, האפל (אפסים 2:1-10);

(ד) תפקידה של הקהילה בהכרזה לכוחות הרוע על עת השמדתם הממשמשת ובאה (אפסים 3:10);

(ה) השימוש בתהלים 68:19 לתיאור המשיח כלוחם אלוהי, מנצח (אפסים 4:7-11);

(ו) הקריאה למאמינים "ללבוש" את לבוש הבשורה (ראו אפסים 4:20-24).

לאור כך, כאשר בסוף האיגרת השליח קורא לנו ללבוש את "מְלוֹא נֶשֶׁק הָאֱלֹהִים", אנו לא רק מבינים היטב את מרכזיותו של העימות הגדול, אלא גם סמוכים ובטוחים שניקח חלק בניצחונו הסופי של המשיח.

`באילו דרכים חוויתם ברמה האישית לא רק את הממשות של עימות קוסמית זה, אלא גם את הוודאות של הניצחון שאנו זכאים לצפות לו במשיח? מדוע הבנת נצחונו עבורנו כה חיונית לחווייתנו הרוחנית?`