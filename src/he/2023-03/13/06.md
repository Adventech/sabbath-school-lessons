---
title: 'תפילה בשדה הקרב'
date: 21/09/2023

---

בסוף נאום הקרב המעודד שלו, שאול מפציר במאמינים כחיילים של המשיח להשתתף בתפילה תמידית "בְּעַד כָּל הַקְּדוֹשִׁים" (אפסים 6:18) ובעדו כשגרירו הכלוא של אלוהים (אפסים 6:19,20). קריאה זו לתפילה היא למעשה חלק מהדימוי הצבאי, שכן הפנייה בתפילה לאלוהים (או לאלים) הייתה פרקטיקה נפוצה בשדות הקרב של העולם העתיק.

דוגמה מקראית לכך היא מתקופת המלך יְהוֹשָׁפָט, שלאחר נאום הקרב של יַחֲזִיאֵל, הוביל את "כָּל יְהוּדָה וְיֹשְׁבֵי יְרוּשָׁלִַם" לסגידה אפיים ארצה "לִפְנֵי יְהוָה, לְהִשְׁתַּחֲו‍ֹת לַיהוָה" (דברי הימים ב' 20:18). למרות שהתפילה אינה מהווה פריט שביעי בחליפת השריון, היא ללא ספק חלק אינטגרלי מנאום הקרב של שאול ומהמטאפורה הצבאית שלו.

בשתי בקשות התפילה הראשונות, שאול מבקש מנמעניו להשתתף בתפילה דחופה ותמידית "בְּעַד כָּל הַקְּדוֹשִׁים" (אפסים 6:18). אם ברצונה של הקהילה לנצח בקרב נגד כוחות הרוע, עליה לתרגל תלות מוחלטת באלוהים באמצעות תפילה בהשראת רוח הקודש. בקשת התפילה השנייה של שאול היא עבור עצמו: "וְגַם בַּעֲדִי" (אפסים 6:19). הוא מבקש שהמאמינים שיתפללו שאלוהים ייתן לו את המסר הנכון ("שֶׁתִּנָּתַנָּה לִי מִלִּים"), בזמן הנכון ("אֶפְתַּח פִּי"), המועבר בצורה הנכונה ("בְּאֺמֶץ לֵב"), בנושא המשמעותי ביותר - "סוֹד הַבְּשׂוֹרָה" (אפסים 6:19). כוונתו של צירוף אחרון זה היא ל"סוד הגלוי" של התערבותו של אלוהים במשיח כדי לפדות את הגוים יחד עם היהודים (ראו אפסים 3:1-13) ולברוא "אנושות חדשה" (אפסים 2:15; ראו גם אפסים 2:11-22) כהמחשה של תוכניתו האלוהית "לְקַבֵּץ אֶת הַכֺּל בַּמָּשִׁיחַ" (אפסים 1:10).

`קראו את ה"קריאות לתפילה" הבאות בברית החדשה. איזו מהן מעוררת השראה בעיניכם ומדוע? לוקס 18:1-8; פיליפים 4:6; קולוסים 4:2; תסלוניקים א' 5:16-18.`

`מדוע הכתובים מפצירים במאמינים לעיתים כה קרובות להתמיד בתפילה כנה לאלוהים? המטאפורה הצבאית של שאול רומזת על שתי סיבות אפשריות: (א) האיום הכרוך בקרב הרוחני נגד מערך של אויבים על-טבעיים הוא מחריד וממשי; (ב) הבטחותיו של אלוהים לחיזוק רוחני וניצחון מומחשות באמצעות הדימויים הצבאיים של שאול (אפסים 6:10-17). תפילה כנה ומתמדת מעניקה לנו את ההזדמנות להקשיב להבטחות אלו, לשמוח בהן ולהודות לאלוהים על חסדו.`