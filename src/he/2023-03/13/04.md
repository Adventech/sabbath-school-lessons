---
title: 'נעליים: מסע השלום של הקהילה'
date: 19/09/2023

---

חייל רומי שהיה מתכונן לקרב היה נועל סנדלים צבאיים מוצקים. הסוליה הרב-שכבתית כללה מסמרים מחוספסים, שנועדו לעזור לחייל להיאחז בקרקע ו"לעמוד" בצורה יציבה מול האויב (אפסים 6:13,14). שאול מתאר סגנון הנעלה זה באמצעות שפה השאולה מישעיהו 52:7, המציין את הרגע המלהיב שבו שליח מביא את הבשורה המשמחת על נצחונו של אלוהים עבור עמו (ישעיהו 52:8-10) ועל סוף המלחמה ותחילת השלום: "מַה-נָּאווּ עַל-הֶהָרִים רַגְלֵי מְבַשֵּׂר, מַשְׁמִיעַ שָׁלוֹם!" (ישעיהו 52:7).

`שאול מזכיר את המושג "שלום" שמונה פעמים באיגרתו לאפסים. מדוע הוא משתמש במטאפורות כה מפורטות מן העולם הצבאי אם הוא מעוניין למעשה בשלום? אפסים 1:2; 2:14,15,17; 4:3; 6:15,23.`

שאול חוגג את השלום כהישגו של המשיח, "שְׁלוֹמֵנוּ", המבשר שלום "לָכֶם הָרְחוֹקִים וְגַם לַקְּרוֹבִים" ומאחד את היהודים ואת הגויים ל"אָדָם חָדָשׁ" (אפסים 2:14-17). על ידי הכרזת הבשורה על ישועתו של המשיח ועל עבודתו להשכנת שלום באמצעות חגיגת נצחונו בעבר והציפייה לניצחונו בעתיד, המאמינים נועלים למעשה את נעלי הקרב ועומדים יציבים, מוכנים למלחמה הרוחנית. בדומה לשליח בישעיהו 52:7, המאמינים הם בעצמם שליחים המכריזים את נצחונו של המשיח ואת שלומו.

ואולם, שאול אינו רוצה שנבין את קריאתו לנשק כקריאה להתחמש בכלי נשק ממשיים ולצאת למלחמה נגד אויבינו - זאת בדיוק הסיבה מדוע הוא מתאר את המאמינים כמכריזים את "בְּשׂוֹרַת הַשָּׁלוֹם" (אפסים 6:15). בנוסף, ברור גם שהוא אינו רוצה שהמאמינים יהיו לוחמניים ביחסיהם עם הזולת, מאחר והוא מדגיש פעמים רבות באיגרתו את חשיבות האחדות, השיח הבונה וטוב הלב ביחסים (ראו בייחוד אפסים 4:25 - 5:2).

על הקהילה "להכריז שלום" על ידי השימוש בארסנל המעלות הטובות (ענווה, אורך רוח, מחילה וכו') והפרקטיקות (תפילה, הלל) של האדם המאמין. אלו מעשים אסטרטגיים, המצביעים על תוכניתו הגדולה של אלוהים לאחד את הכל במשיח (אפסים 1:9,10).

`כיצד מסייע לנו הקטע להלן להבין נכונה את משמעותם של הדימויים הצבאיים של שאול בחיינו כמאמינים? "אלוהים קורא לנו ללבוש את חליפת השריון. איננו רוצים ללבוש את שריונו של שאול, אלא את חליפת השריון של האל. רק אז נצליח להשלים את משימתנו בלב מלא רגישות, רחמים ואהבה כנה לזולת - כמו ליבו של המשיח" - Ellen G. White, [Australasian] Union Conference Record, 9 July 28, 1899.`