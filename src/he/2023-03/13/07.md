---
title: 'נקודות למחשבה'
date: 22/09/2023

---

"צבא שחייליו אינם משתפים פעולה בשדה הקרב דינו חולשה ומבוכה. אילו החיילים היו פועלים על סמך רעיונות ודחפים אישיים, ללא קשר למעמדם ולתפקידם של לוחמים אחרים, היו הם לא יותר מקומץ של אטומים עצמאיים ולא חלק מגוף מאורגן ומועיל. לכן, על חיילי המשיח לפעול בהרמוניה. אין להלל אותם כיחידים, שכן אחרת ייבצר מבני עמו של אלוהים לפעול בהרמוניה מלאה, מאוחדים סביב מטרה אחת ומוקדשים לתכלית נשגבת אחת, יכולותיהם יבוזבזו ומאמציהם יעלו בתוהו. באחדות יש כוח אדיר. מספר קטן של מאמינים אותנטיים, הפועלים באיחוד ובהרמוניה למען מטרה נעלה אחת, ינחלו ניצחונות כבירים בכל צעד ושעל" - Ellen G. White, Spalding and Magan Collection, p. 121.

מהי משמעות העובדה ששאול מכנה עצמו "שַׁגְרִיר אָסוּר בִּכְבָלִים" (אפסים 6:20)? השגרירים שיחקו לעיתים קרובות תפקידים חשובים ומאתגרים בזמן מלחמה, ולכן תיאורו העצמי של שאול כשגריר הולם את המטאפורה הצבאית שלו. גם בזמנו של השליח, היה נהוג להתייחס לשגריר בכבוד הראוי לאדם או למדינה ששלחה אותו. אם כן, קיימת כאן סתירה מוחלטת בין מעמדו של שאול כשגרירו של השליט העליון של היקום לבין הביזיון המסומל על ידי השלשלאות בהן הוא כבול. מאידך, מאחר והשגרירים היו עונדים שרשרת מפוארת המעידה על מעמדם הרם, ייתכן וציון ה"שלשלאות" מצדו של שאול "מתובל באירוניה", שכן הוא רואה בהן "קישוט שיש לענוד אותו בכבוד רב" - David J. Williams, Paul’s Metaphors: Their Context and Character (Peabody, MA: Hendrickson, 1999), p. 152.

**שאלות לדיון**:

`בישראל המפולגת ולמודת המלחמות, כיצד אתם מבינים כקהילה את הצירוף "הכרזת שלום"? כיצד אנו יכולים להיות סוכני שלום בעולם המאופיין באגרסיביות ואלימות?`

`אילו "חיצים בוערים" נורים לכיוונכם? כיצד אתם יכולים לוודא ש"מגן האמונה" נמצא במקומו על מנת לכבות אותם?`

`לעיתים אנו מדברים על "לוחמי תפילה". כיצד עלינו לנהל "שירות תפילה" על סמך אפסים 6:18-20?`

`כיצד עלינו להתייחס לפצועים בשדה הקרב של העימות הגדול? כיצד עלינו להתייחס למאמינים אשר בלהט הקרב עורקים מפחד או אפילו מסגירים עצמם בידי האויב?`