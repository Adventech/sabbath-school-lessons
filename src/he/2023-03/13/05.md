---
title: 'מגן, קסדה וחרב'
date: 20/09/2023

---

`מתי וכיצד אמורים המאמינים כלוחמים בעימות הגדול לעשות שימוש במגן, בקסדה ובחרב? ראו אפסים 6:16,17.`

המגן ששאול מדבר עליו הוא המגן המלבני הגדול של חייל בלגיון הרומי. מגן זה, עשוי עץ, היה מחופה בעור, והקצוות שלו היו מעוקלים פנימה על מנת להגן על החייל מתקיפות צדדיות. כאשר המגנים היו ספוגים במים, הם היו יכולים "לְכַבּוֹת [...] אֶת כָּל חִצָּיו הַבּוֹעֲרִים" של האויב (ראו אפסים 6:16), דהיינו לכבות כליל את חיצי האויב שהוטבלו בזפת והוצתו.

תיאורו של שאול על "מָגֵן הָאֱמוּנָה" משקף את השימוש התנ"כי במָגֵן כסמל של אלוהים עצמו, המֵגֵן על עמו (בראשית 15:1, תהלים 3:3). לשאת את "מגן האמונה" (אפסים 6:16) משמעו להיכנס לעימות הקוסמי בביטחון מלא באלוהים, הנלחם עבור המאמינים (אפסים 6:10), המספק להם את כלי הנשק המשוכללים ביותר (אפסים 6:11) והמבטיח להם את הניצחון.

הפריט הבא, הקסדה - הכובע המשוריין של החיילים הרומיים - הייתה עשויה מתכת או ברונזה. לחלק המעוגל של הכובע, שהגן על הראש, היו מוסיפים בתקופה העתיקה לוחיות מיגון שיגנו על אחורי הראש, על המצח, האוזניים והלחיים. לאור ההגנה החיונית שקסדה זו העניקה, "כּוֹבַע הַיְשׁוּעָה" (אפסים 6:17) מסמל את הישועה שהמאמינים חווים בהווה בסולידריות עם המשיח שקם לתחייה, עלה לשמים ורומם לימינו של אלוהים (אפסים 2:6-10). ובכן, חבישת "כובע הישועה" משמעה ביטול הפחד מהכוחות הרוחניים הרעים הרבים באותה תקופה ובמקום זאת הבחירה לסמוך על כוחו העליון של המשיח (השוו עם אפסים 1:15-23, 2:1-10).

הפריט האחרון בשריון הוא "חֶרֶב הָרוּחַ, שֶׁהִיא דְּבַר הָאֱלֹהִים" (אפסים 6:17) - כאשר הכוונה היא לחרב הפיפיות הקצרה של הלגיונר רומאי. טקטיקת הקרב הרגילה באותה תקופה הייתה לזרוק קודם כל שני כידונים (ששאול אינו מציין אותם בתיאורו) ולאחר מכן לשלוף את החרב ולהסתער על האויב, תוך שימוש בחרב קצרה זו בתנועות תקיפה. חרבם של המאמינים היא "חֶרֶב הָרוּחַ", שכן רוח הקודש הוא שמספק אותה באמצעות "דבר אלוהים".

שאול פונה למאמינים כגנרל הקורא לחייליו למלחמה ומעביר להם מילות עידוד והבטחות לגבי הניצחון העתידי מהרמטכ"ל האלוהי בעצמו. למעשה, דווקא הבטחות אלו, המוזכרות באפסים 6:10-20 - "דבר אלוהים" - הן כלי הנשק העיקרי בקרב נגד הרוע. אם כן, "דבר אלוהים" מצביע כאן על הבטחות הבשורה כפי שהן מופיעות בכתובים.

`אפילו אם איננו אוהבים במיוחד את כל אותם דימויים צבאיים, מה הם אמורים ללמד אותנו על ממשות העימות הגדול ועל הרצינות שבה עלינו להתייחס אליו?`