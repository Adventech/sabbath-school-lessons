---
title:  'פעם: מתים ומרומים על ידי השטן'
date:  16/07/2023
---

`קראו אפסים ב' 1-10. מהו הרעיון המרכזי ששאול מנסה להעביר לנו כאן לגבי מה שישוע עשה עבורנו?`

שאול כבר תיאר את הישועה המוצעת לנו במשיח (אפסים א' 3-14, 15-23) וסיפר בצורה תמציתית את סיפורם של המאמינים באפסוס (אפסים א' 13). עתה, באפסים ב' 1-10, שאול שב לסיפור חזרתם בתשובה של המאמינים ומספר אותו בצורה מפורטת ואישית יותר. ובכן, הוא מנגיד בין חייהם החוטאים לשעבר (אפסים ב' 1-3) לבין ברכות הישועה של אלוהים בהווה, אשר הוא מתאר כהשתתפות בתחייתו, עלייתו ורוממותו של המשיח (אפסים ב' 4-7) וחוגג את בסיסה של ישועה זו, שבחסדו ובפועלו היצירתי של אלוהים למען החוטאים (אפסים ב' 8-10).

קטע זה מחולק לשלושה חלקים, המוצגים בתמצית באפסים ב' 5: (א) "מֵתִים הָיִינוּ בִּפְשָׁעֵינוּ", (ב) אלוהים "הֶחֱיָנוּ עִם הַמָּשִׁיחַ" ו-(ג) "בַּחֶסֶד נוֹשַׁעְתֶּם".

באפסים ב' 1,2, שאול מדגיש את המציאות הכואבת של מצבם הרוחני הירוד של שומעיו לפני חזרתם בתשובה ומציין שהם היו מתים רוחנית, שכן ביצעו חטאים ופשעים רבים כדבר שבשגרה (אפסים ב' 1) וחיו תחת ריבונותו של השטן (אפסים ב' 2). מאחר ושאול כותב לאנשים חיים, הוא מתייחס אליהם כ"מתים" רק במובן המטאפורי של המילה (השוו עם אפסים ה' 15). עם זאת, מצוקתם הייתה מאוד אמיתית ונוראית, שכן היו מופרדים מאלוהים, מקור החיים (השוו עם קולוסים ב' 13; רומים ה' 17; ו' 23).

בהגותו באורח חייהם הקודם של שומעיו, שאול מזהה שני כוחות חיצוניים ששלטו בהם. הראשון הוא "עִדַּן הָעוֹלָם הַזֶּה" (אפסים ב' 2) - המנהגים ונורמות ההתנהגות בחברה באפסוס שעיוותו את צלם האלוהים באדם וגרמו לו למרוד בבוראו.

הכוח החיצוני השני ששלט בקיומם הקודם הוא השטן עצמו. הוא מתואר כ"שַּׂר אֲשֶׁר לוֹ הַשִּׁלְטוֹן בִּסְפֵירַת הַבֵּינַיִם" (אפסים ב' 2), שכן מרחב זה (המכונה גם "מרום") מזוהה כמקום הימצאם של כוחות העל, כולל הכוחות הרעים (השוו עם אפסים א' 3; ג' 10; ו' 12). בנוסף, השטן גם פועל עלי אדמות, שהרי הוא "הָרוּחַ הַפּוֹעֶלֶת עַתָּה בִּבְנֵי הַמֶּרִי" (אפסים ב' 2).

`מה מלמדים אותנו פסוקים אלו על ממשותו של העימות הגדול? בד בבד, איזו נחמה ואיזו תקווה אנו מפיקים מתוך הידיעה שישוע כבר נחל ניצחון על כוחות הרוע ושאנו שותפים כבר עתה לניצחון זה?`