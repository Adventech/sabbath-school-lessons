---
title: 'כעת: מבורכים לנצח בזכות חסדו'
date: 19/07/2023

---

`השוו בין תכנית הישועה של אלוהים באפסים 1:3,4 לבין תוצאותיה הנצחיות של תכנית זו כמתואר באפסים 2:7. מהם מרכיביה החיוניים ומהי תכליתה של תכנית הישועה של אלוהים?`

טקסי סיום הם תמיד חגיגה נפלאה, בין אם מדובר בסיום הגן או בסוף לימודי הדוקטורט. סיום הלימודים מסמן הישג בעל חשיבות רבה ומציין מעבר לשלב אחר בחיים או בקריירה. ואולם, חשוב לנו כמאמינים להבין אמת נוקבת של הבשורה: לעולם לא נסיים ללמוד על החסד! לעולם לא נחגוג את קבלת הדוקטורט בחסד ולא נשתתף בטקס סיום מהצורך אליו.

שאול מאשש אמת זו באפסים 2:7 ומדגיש אותה באמצעות כרונולוגיה מורחבת. ובכן, אלוהים פעל בעבר במשיח על מנת לפדות אותנו, וזיהה אותנו במידה כה רבה עם בנו, ישוע המשיח, עד כי הוא רואה אותנו כיום כשותפים לתחייתו, עלייתו ורוממותו (אפסים 2:4-6).

ואולם, תוכניתו של אלוהים אינה כוללת רק עבר מלא-חסד והווה שטוף-רחמים. תוכניתו של אלוהים, אשר מקורה במועצת השמיים, נקבעה מקדמת דנא (אפסים 1:4), כוללת את ה"דֹּרוֹת הַבָּאִים" [תרגום דליטש] (אפסים 2:7) ומשתרעת בעתיד לעולמי עולמים. תוכניתו של ה' לעתיד הנצחי מושתתת על אותו עיקרון כמו פעולותיו בעבר ובהווה - עיקרון החסד. "בַּדֹּרוֹת הַבָּאִים", אלוהים מתכנן להמשיך "לְהַרְאוֹת [...] אֶת שֶׁפַע עֺשֶׁר חַסְדּוֹ בַּטּוֹבָה שֶׁגָּמַל עָלֵינוּ בַּמָּשִׁיחַ יֵשׁוּעַ" (אפסים 2:7).

שאול רואה את חסדו של אלוהים כאוצר בלום (השוו עם אפסים 1:7; 3:8) או חשבון בנק בלתי נדלה, שממנו יכולים המאמינים למשוך תמיד ללא הגבלה כמה שהם זקוקים. נדיבות בלתי נתפסת זו של אלוהים כלפינו מהווה למעשה המחשה ברורה, על-זמנית וקוסמית של חסדו המדהים.

"ישוע בא לשכון בקרבנו כדי לחשוף את אלוהים, הן בפני בני האדם והן בפני המלאכים [...]. לא רק לילדיו עלי אדמות ניתנה התגלות זו. עולמנו הקטן הוא ספר הלימוד של היקום. תכליתו הנפלאה של אלוהים - להרעיף את חסדו ואהבתו על יצירי כפיו - ומסתורין אהבתו המושיעה, הם ה-«דְּבָרִים אֲשֶׁר מַלְאָכִים נִכְסָפִים לְהַשְׁקִיף אֶל תּוֹכָם,» והם יהגו בהם לנצח נצחים. הן הנושעים והן המלאכים החפים מחטא ימצאו

בצלב המשיח את משנתם ומזמורם. הם יגלו כי התהילה הזורחת מפניו של ישוע היא תהילת אהבתו הנובעת מהקרבה עצמית עילאית" - חמדת הדורות, ע40:8.