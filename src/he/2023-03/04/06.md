---
title:  'כעת: נושעים על ידי אלוהים'
date:  20/07/2023
---

`קראו שנית את אפסים ב' 1-10 והתמקדו במסקנותיו של שאול בפסוקים 8-10. אילו נקודות הוא מדגיש בסיום הקטע?`

באפסים ב' 1-3, שאול מבהיר למאמינים באפסוס שישועתם אינה מבוססת על התנהגותם הטובה או על מעלותיהם המרשימות. אדרבא, בתחילת הקטע הם מוצגים כמתים רוחנית - אין בהם אפילו ניצוץ אחד של חיים או של ערך מוסרי (אפסים ב' 1). הם מובסים לחלוטין על ידי החטא (אפסים ב' 1) ואינם מגלים אף יוזמה רוחנית, אלא מובלים כצאן לטבח על ידי השטן עצמו ועל ידי תאוותיהם ומחשבות השווא שלהם (אפסים ב' 2,3).

למעשה, הם נמצאים במצב חמור בהרבה ממותם הרוחני ומשחיתותם המוסרית - ואפילו אינם מודעים לכך. יחד עם שאר האנושות, הם אויביו של אלוהי האמת, הדוהרים אל עבר יום הדין של אלוהים שבו הוא עתיד לחרוץ את גורלם המר. הם "בְּנֵי זַעַם, כִּשְׁאָר בְּנֵי אָדָם" (אפסים ב' 3).

על כן, ישועתם מושתתת לא על מעלותיהם, אלא על אהבתו הבלתי מוסברת של אלוהים - אהבה שלא ניתן להסבירה על סמך ערכו של מושאה.

בשל אהבתו ורחמיו הגדולים אליהם, אלוהים פועל למענם בישוע המשיח (אפסים ב' 4) ומקים אותם ממוות רוחני. בשל התערבותו של אלוהים, הם חווים מסע רוחני מדהים הדומה למסלולו של ישוע עצמו. ובכן, ממעמקי המוות הרוחני ועבדותם הנוראה לחטא, אלוהים מקים אותם לתחייה, מעביר אותם ל"מרומים" ומושיב אותם עם המשיח על כס המלכות של היקום (אפסים ב' 5,6). ואולם, התערבות-בזק זו של אלוהים אינה תופעה רגעית, אלא יש בה כוח עמידה וקיימוּת נצחית, שכן ה' מתכוון להפגין את חסדו כלפיהם במשיח לאורך כל הנצח (אפסים ב' 7).

בסיכומו לאפסים ב' 1-10, שאול חוזר בפסוקים 8-10 על הנקודות העיקריות בקטע זה ומבקש לוודא שאחת מהן ברורה במיוחד: ישועתם של המאמינים היא מלאכה אלוהית, ולא אנושית. מקורה אינה טמונה בנו, אלא במתנתו של אלוהים. איש אינו יכול להתרברב שהניע אותה (אפסים ב' 8,9). אנו המאמינים, הנסמכים על חסדו של אלוהים, מהווים למעשה תצוגה של חסדו - ושל חסדו בלבד. אנו יצירת המופת של ה', שהוא ברא מחדש בישוע המשיח (אפסים ב' 10).

`מדוע חשוב שנבין שישועתנו מגיעה מאלוהים בלבד, ואינה מושתתת על ערכנו או על מאמצינו?`