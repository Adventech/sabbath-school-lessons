---
title: 'הקהילה ככלתו של המשיח: חלק א'''
date: 28/08/2023

---

`השוו בין אפסים 5:25-27,29 לבין הסיפור הנוגע ללב על הילדה האסופית ביחזקאל 16:1-14. אילו אלמנטים מתוך סיפור זה משקפים את קו המחשבה של שאול?`

ביצירת המטאפורה שלו על חתונה ונישואין בקשר ליחסים בין הקהילה למשיח באפסים 5:25-27,29, שאול שואל דימויים מתוך המנהגים והתפקידים המובהקים בטקס החתונה העתיקה. ביחס לקהילה ככלה, המשיח הוא החתן האלוהי אשר:

(א') אוהב את כלתו, הקהילה (אפסים 5:25) - והוא עושה זאת מכל לבו! הוא אוהב אותנו!

(ב') נותן עצמו כמוהר עבור הכלה. בתקופה העתיקה, שבה היה נהוג לחתן זוגות באמצעות שידוך, החתן היה "רוכש" את הכלה באמצעות "מוהר" - בדרך כלל סכום כסף נכבד וחפצי ערך שהיו כה משמעותיים עד כי כלכלת משקי הבית בכפרים הייתה תלויה במנהג זה. ובכן, המשיח שילם את המחיר האולטימטיבי עבור הקהילה ככלתו, שכן הוא "מָסַר אֶת עַצְמוֹ בַּעֲדָהּ" (אפסים 5:25) - והוא עשה זאת הן בכך שהוא לבש בשר והן בקרבנו על הצלב.

(ג') רוחץ את כלתו. הכנת הכלה הייתה חלק חשוב בטקסי החתונה העתיקים. כפי שנכון גם כיום, השושבינות וחברות המשפחה של הכלה היו מכינות אותה לטקס. אך שאול רואה בעיני רוחו את החתן האלוהי עצמו מכין את כלתו לחתונה! הוא מקדש ומטהר אותה "עַל־יְדֵי רְחִיצַת מַיִם" (אפסים 5:26) - רמיזה לטבילה, ככל הנראה.

(ד') מתחייב באמצעות הבטחה. רחיצה זו נעשית "בְּהַצְהָרָה" (אפסים 5:26), מילה המצביעה על הבטחתו של החתן לכלתו, אולי בטקס האירוסין (השוו עם אפסים 1:3-14, 2:1-10, המציינים את הבטחתו של אלוהים למאמינים בעת חזרתם בתשובה). האירוסין בתקופה העתיקה דומים לאירוסין של היום, אך היו אז כרוכים במשא ומתן רציני יותר לקראת החתונה, שכלל הסכמה בכתב לגבי המוהר (מצד החתן) והנדוניה (נכסים שהכלה הייתה מביאה עמה לנישואין מצד משפחתה).

(ה') מכין ומקשט את כלתו. כאשר מציגים לבסוף את הכלה לחתן, היא יפיפייה, "מְפֺאֶרֶת בְּכָבוֹד, לְלֹא כֶּתֶם וְקֶמֶט" (אפסים 5:27). אם כן, המשיח לא רק רוחץ את כלתו, אלא הוא גם מכין ומקשט אותה.

`כיצד מסייעים לנו פסוקים אלו להבין את רגשותיו של המשיח כלפינו? מדוע עובדה זו עשויה לנחם אותנו?`