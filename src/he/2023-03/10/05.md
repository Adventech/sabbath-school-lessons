---
title: 'ואהבת לרעייתך כמוך'
date: 30/08/2023

---

`באיזה טיעון משתמש כאן שאול על מנת לעודד את הבעלים לאהוב את נשיהם? אפסים 5:28-30.`

חוקי המשפחה ששאול מציג למאמינים (אפסים 5:21 - 6:9) מגלים לנו הקשר חברתי מאתגר. באפסים 5:28-30, שאול פונה לבעלים אשר - על פי דפוס תדיר באותה תקופה - בחרו "לשנוא את בשרם" (ראו אפסים 5:28,29), דהיינו להתעלל בנשיהם ולהכות אותן. בעולם היווני-רומי בימי שאול, כוחו המשפטי של "אב המשפחה" (לטינית, pater familias) היה אדיר. החוק אִפשר לו להעניש בצורה אכזרית או אפילו להרוג את אשתו, את ילדיו ואת עבדיו (למרות שהשימוש המופרז בזכויות אלו החל להיות מוגבל יותר ויותר בהשפעת דעת הקהל).

באפסים 5:25-27, שאול הציג בפני קוראיו את המופת האולטימטיבי של אהבה - אהבתו של המשיח לקהילה - ובכך העלה בצורה דרמטית את הרף עבור הבעלים, בניגוד מוחלט למודל החברתי שהיו רגילים אליו. רגע לפני שהוא מציג את טיעונו החדש, שאול מצביע שוב על ישוע, המופת הגדול, ודורש מהבעלים המאמינים להתנהג בדומה למשיח, ש"מָסַר אֶת עַצְמוֹ" בעד כלתו, הקהילה, ודואג לכל צרכיה (אפסים 5:25-27). ובכן, שאול מאתגר את הבעלים המאמינים להימנע מהפרקטיקות המקובלות בזמנם ולשאוף להפגין אהבה דומה לזו של המשיח.

באפסים 5:28-30, שאול מוסיף טיעון חדש לעצתו לבעלים המאמינים לאהוב את נשיהם: אהבה עצמית. השליח מציג קודם כל טרואיזם: "מֵעוֹלָם לֹא שָׂנֵא אִישׁ אֶת בְּשָׂרוֹ" (פסוק 29; לפחות לא אדם בריא בנפשו). הבעל אינו פוגע בעצמו או מכה את גופו. אדרבא, "הוּא מְכַלְכֵּל וּמְטַפֵּחַ אוֹתוֹ" (פסוק 29). בניסיונו לשים קץ לאכזריות ולאלימות נגד הנשים המאמינות, שאול מזמין את הבעל המאמין להזדהות עם רעייתו. הוא טוען: אתה ורעייתך - אחד אתם, ולכן הפגיעה בה שווה לפגיעה עצמית, ורוב האנשים הבריאים בנפשם לא יעשו זאת.

לבסוף, שאול חוזר על דוגמתו של ישוע, וסבור שהמשיח מפגין טיפוח עצמי בכך שהוא דואג למאמינים, שהם "אֵיבְרֵי גּוּפוֹ" (פסוק 30). במילים אחרות, שאול אומר לבעל המאמין: התנהג כלפי רעייתך כפי שאתה נוהג כלפי עצמך - ואפילו חשוב יותר - כפי שהמשיח נוהג בך.

`שאול משתמש בדוגמתו של ישוע בפנייתו הן לגברים והן לנשים. מה אתם יכולים ללמוד ממנו על אהבה בקרב משפחתכם?`