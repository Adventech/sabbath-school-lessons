---
title: 'הקהילה ככלתו של המשיח: חלק ב'''
date: 29/08/2023

---

`כיצד משתמש שאול באלמנטים מתוך טקסי חתונה עתיקים על מנת לפנות למאמינים בקורינתוס? באיזה הקשר הוא פונה אליהם? קורינתים ב' 11:1-4.`

האלמנט האחרון מתוך טקסי החתונה העתיקים ששאול משתמש בו באפסים 5:25-27 מתאר את המשיח כאחד אשר:

(ו') מציג את הכלה (לעצמו!). בתקופה העתיקה, מי שהיה מציג את הכלה לחתן היה השושבין או אביה של הכלה - לא החתן עצמו! ואולם, כאן שאול רואה את ישוע מעמיד לפניו את הקהילה ככלתו.

שאול משתמש במנהגים ובתפקידים בטקסי החתונה על מנת להמחיש את היחסים בין המשיח לקהילה בסדר כרונולוגי: 1. אירוסין. המשיח מסר עצמו עבור הקהילה (כ"מוהר) ובכך התארס עמה (אפסים 5:25); 2. הכנות לטקס החתונה. החתן משקיע מאמצים רבים בקידוש וטיהור הכלה (אפסים 5:26); 3. טקס החתונה. כל ההכנות נעשות לקראת הרגע המרגש בו מעמידים את הכלה לפני החתן בטקס החתונה (אפסים 5:27). אלמנט אחרון זה מצביע קדימה אל טקס החתונה הגדול בחזרתו של המשיח, כשהוא כחתן יקבל את הקהילה ככלה ויעמיד אותה לפניו (אפסים 5:27; השוו עם קורינתים ב' 11:1,2; קולוסים 1:21-23,28).

החתונות בתקופה העתיקה החלו לרוב עם תהלוכה לילית (ראו מתי 25:1-13). החתן ופמלייתו התאספו בביתו של החתן - ביתו החדש של הזוג - ויצאו משם לתהלוכה חגיגית. לאורן של מנורות שמן ומלווה במקצבים הקלילים של מוזיקה עליזה, ההמון התקדם לעבר ביתו של אבי הכלה. הפמליה של החתן אספה משם את הכלה או נפגשה בדרך עם התהלוכה של הכלה, והעבירה את הזוג לביתם החדש. שם פתחו האורחים בחגיגות של שבעה ימים ולילות, שהגיעו לשיאן בטקס החתונה עצמו, כשהכלה הועמדה לפני החתן.

כאשר שאול מתאר את המשיח כמציג את הקהילה לעצמו, הוא מרמז על תהלוכה גדולה זו ולרגע הצגתה של הכלה. בדרך זו, השליח מצייר תמונה מרגשת של חזרתו של המשיח כטקס חתונה, שבו האירוסין הארוכים בין המשיח לקהילה מגיעים לידי סיום ומתגשמים בחגיגת החתונה עצמה.

`איזה לקח עלינו להפיק מדימוי חיובי, שמח ומלא תקווה זה?`