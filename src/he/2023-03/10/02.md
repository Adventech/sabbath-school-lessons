---
title: 'עצות לנשים מאמינות'
date: 27/08/2023

---

אפסים 5:21 הוא פסוק המשמש כ"ציר" המחבר בין שני קטעים שונים בפרק זה - אפסים 5:1-20 ואפסים 5:22-33 - והוא קורא לחברי הקהילה להיכנע איש לרעהו (השוו עם מרקוס 10:42-45, רומים 12:10, פיליפים 2:3,4). על המאמינים לעשות זאת "מִתּוֹךְ יִרְאַת הַמָּשִׁיחַ" (אפסים 5:21) - אזכור ראשוני מתוך רבים שבהם שאול יזהה את יחסיהם של המאמינים עם המשיח כחשובים ביותר עבורם.

`למה שאול מתכוון כשהוא מעודד את חברי הקהילה להיכנע זה לזה? כיצד עלינו להבין רעיון זה? אפסים 5:21.`

שאול מזמין את הנשים - "הִכָּנַעְנָה לְבַעֲלֵיכֶן כְּמוֹ לַאֲדוֹנֵנוּ" (אפסים 5:22), ומבהיר שהוא מדבר על כניעתן לבעליהן (ולא לגברים בכלל; ראו גם כיפא א' 3:1,5). כאשר שאול מבקש מהנשים שיעשו זאת "כְּמוֹ לַאֲדוֹנֵנוּ", האם הוא דורש מהאישה שתיכנע לבעלה כאילו הוא עצמו היה המשיח? או שמא כוונתו היא שהמשיח הוא למעשה נקודת ההתייחסות הגבוהה ביותר של כניעתה? לאור אפסים 6:7, פסוק שבו העבדים מתבקשים לשרת "כַּעֲבָדִים לָאָדוֹן וְלֹא לִבְנֵי אָדָם" וקולוסים 3:18, שבו הנשים מתבקשות להיכנע לבעליהן "כְּמוֹ שֶׁיָּאֶה לְנֺכַח הָאָדוֹן", הקריאה האחרונה עדיפה. הנשים הן בעצמן מאמינות, שמחויבות לכבד את המשיח יותר מאשר את בעליהן.

הן בקולוסים והן באפסים, המשיח - והמשיח לבדו - מזוהה כראש הקהילה - שהיא גופו (אפסים 1:22, 5:23; קולוסים 1:18): "הַמָּשִׁיחַ הוּא רֺאשׁ הַקְּהִלָּה – הַמּוֹשִׁיעַ שֶׁל הַגּוּף" (אפסים 5:23). באנלוגיה, הבעל הוא "רֺאשׁ הָאִשָּׁה" (אפסים 5:23), בעוד שנאמנותה של הקהילה משמשת כמודל עבור נאמנותה של האישה לבעלה. בבסיס קטע זה עומדים נישואים מלאי אהבה ודאגה, ולא נישואים דיספונציונליים. אסור לפרש פסוק זה כמתיר כל סוג של התעללות במשפחה.

`לאור מה שקראנו כעת, מדוע העצה להלן כה חשובה? "כאשר הבעל הוא אדם קשה, אנוכי, גס, קולני ושתלטן – שלא יעז לעולם לומר שהבעל הוא הראש של האישה ושעליה להיכנע לו לחלוטין. שכן הוא אינו האדון, והוא אינו הבעל של רעייתו במשמעות האמיתית של המילה" - אלן ווייט, הבית האדוונטיסטי, 94.`