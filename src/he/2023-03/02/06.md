---
title: 'רוח הקודש: חוֹתָם ועֵרָבוֹן'
date: 06/07/2023

---

`באפסים 1:13,14, שאול מספר את סיפור חזרתם בתשובה של קוראיו. מהם השלבים בסיפור זה?`

שאול מדגיש את חשיבותו של רוח הקודש בחיי המאמינים ועושה זאת באמצעות שני דימויים או שתי מטאפורות ציוריות. ראשית, הוא משווה את רוח הקודש ל"חוֹתָם", דימוי המצביע על נוכחותו החותמת של הרוח בחיי המאמין כבר מרגע חזרתו בתשובה. בתקופה העתיקה, החותמות שימשו לתפקידים מגוונים: לאמת עותקים של חוקים וחוזים, לאשר את איכותה או את כמותה של הסחורה במכל כלשהו (ראו יחזקאל 28:12) או לתת תוקף לעסקאות (ראו ירמיהו 32:10-14,44), חוזים, מכתבים (ראו מלכים א' 21:8), צווי ירושה או מסמכי אימוץ.

החותָם נחתם על החפץ ובכך סימל הן את הבעלות עליו והן את הגנתו. בדומה לכך, נוכחותו של רוח הקודש בחיי המאמינים מסמנת אותם כשייכים לאלוהים ומבטיחה את קיום הבטחתו להגן עליהם (ראו גם אפסים 4:30). למעשה, דבריו של שאול נועדו לא רק לנמעניו, אלא גם למאמינים בכל הדורות: "נֶחְתַּמְתֶּם גַּם אַתֶּם בְּרוּחַ הַהַבְטָחָה, ברוּחַ הַקֺּדֶשׁ" (אפסים 1:13).

"שאול טוען בצורה מפורשת שברגע שאדם מקדיש את חייו למשיח ומאמין בו, רוח הקודש חותם (יוונית, sphragizō) אותו ליום הגאולה. איזו אמת משחררת ומעודדת! רוח האלוהים חותמת את חסידי המשיח בחותם הישועה בו ברגע שהם מאמינים בו לראשונה" - Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society, vol. 28, no. 1 (2017), p. 95.

הדימוי השני ששאול משתמש בו על מנת לתאר את רוח הקודש הוא דימוי ה"עֵרָבוֹן". ובכן, רוח הקודש הוא העָרֵב שבזכותו מובטח לנו שנקבל את מלוא נחלתנו באחרית הימים (ראו קורינתים ב' 1:22; 5:5). המונח העברי "עֵרָבוֹן" שאול מהיוונית קוֹינֵה, הנפוצה בתקופת הברית החדשה, ממילה אשר משמעותה הייתה "פיקדון", מקדמה" או "תשלום ראשון", המחייב את המשלם להוסיף בהמשך תשלומים נוספים.

שימו לב שהמאמינים אינם משלמים פיקדון זה, אלא מקבלים אותו מאלוהים. נוכחותו היקרה של רוח הקודש בחיי המאמינים, אומר שאול, היא מעין "תשלום ראשון" מתוך ירושת הפדות והישועה שנקבל בחזרתו של המשיח. תפקידנו הוא לקבל פיקדון זה שהוצע לנו בישוע באסירות תודה ובלב כנוע.