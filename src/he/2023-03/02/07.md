---
title: 'נקודות למחשבה'
date: 07/07/2023

---

האם אפסים 1:3-14 מלמד אותנו שאלוהים קובע מראש את עתידם של בני האדם וחורץ מראש את גורלם - חלק לחיי עולם וחלק למוות נצחי? למרבה הצער, ישנם רבים המאמינים בכך. ואולם, קחו בחשבון את הטיעונים הבאים.

ראשית, חשוב לשים לב שבקטע זה, מה שנקבע מקדם הוא תפקידו הפודה של המשיח, שכן הבחירה האלוהית לאמץ אותנו התקבלה "עַל־יְדֵי יֵשׁוּעַ הַמָּשִׁיחַ" (אפסים 1:5), דהיינו "בּוֹ" (אפסים 1:4,11). עובדה זו מצביעה על כך שבחירתו וקביעתו של אלוהים תקפות לגבי כל המאמינים במשיח. אין מדובר כאן בקביעת גורלם של בני אדם ברמה האישית עוד בטרם קיום האנושות! החלטתו של אלוהים היא למעשה תגובתו הקבועה מראש לגבי כל המאמין במשיח!

שנית, באפסים 1:3-14 אנו מוצאים שפה ציורית מעולם יחסי המשפחה באשר למלאכת הישועה של אלוהים. ובכן, אלוהים הוא "האב" ואנו ילדיו "המאומצים" (אפסים 1:3-5), המקבלים ממנו ברכות בשפע (אפסים 1:8). על כן, עלינו להבין את המונחים הקשורים לבחירתו ולקביעתו מראש של אלוהים לגבי גורלנו לאור שפה עשירה זו בתחום היחסים. אלוהים אינו שופט מנוכר וחסר רגש, הגוזר גזרות מרחוק, אלא אבא אוהב ואכפתי כלפי ילדיו (ראו אפסים 3:15).

שלישית, אלוהים מכבד את הבחירה האנושית, עובדה היוצאת בצורה חד-משמעית מתוך אפסים 1:3-14 (בייחוד מתוך פסוק 13, שבו ל"שמיעה" ול"אמונה" מיוחסת חשיבות רבה), מתוך קטעים נוספים באיגרת (אפסים 2:8; 3:17; 4:1 - 6:20 - קטעים המדגישים את הבחירה האישית ואת התגובה לאמונה), כמו כן גם מתוך קטעים אחרים בברית החדשה (כגון טימותיאוס א' 2:4, מעשי השליחים 17:22-31 וכו').

באשר לנושא זה, אלן ווייט כתבה: "כאשר אלוהים העניק לנו את מתת בנו, שאין דומה לה, הוא הקיף את

העולם כולו באווירה של חסד, ממשית כמו האטמוספירה המקיפה את כדור הארץ. כל אדם הבוחר לנשום אוויר מחייה זה, יחיה ויצמח עד שיגיע לשיעור קומתו של המשיח" (הדרך אל המשיח, 56).

**שאלות לדיון**:

`אלו טיעונים הייתם מוסיפים לטובת הרעיון שאלוהים אינו בוחר בצורה שרירותית את מי להושיע ואת מי לשלוח לאבדון עוד בטרם שנברא?`

`מי מחליט בסופו של יום האם לאדם ישנה ישועה בישוע המשיח?`

`"בְּדָמוֹ יֵשׁ לָנוּ הַפְּדוּת, סְלִיחַת הַחֲטָאִים כְּפִי עֺשֶׁר חֶסֶד הָאֱלֹהִים" (אפסים 1:7). כיצד מגלה פסוק זה את מציאות הישועה בחסד בלבד, ולא במעשי התורה?`