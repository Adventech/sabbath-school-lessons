---
title: 'פדות יקרה, מחילה נדיבה'
date: 03/07/2023

---

החטא היה בעבר כוח אפל ודומיננטי בחיי מאזיניו של שאול. למעשה, השליח תיאר אותם במצבם הקודם כ"מתים מתהלכים" - "מֵתִים בְּפִשְׁעֵיכֶם וַחֲטָאֵיכֶם" (אפסים 2:1), אך "מתהלכים" או חיים על פי ציוויו של השטן (אפסים 2:1-3). הם היו משועבדים לחטא ולשטן, ללא יכולת להשתחרר. הם היו זקוקים להצלה, ואלוהים עשה זאת באמצעות פעולותיו מלאות החסד במשיח. על כן, שאול מציין שתי ברכות עיקריות של חסדו של ה' בחיי המאמינים: הגאולה והמחילה.

`קראו אפסים 1:7,8. "הַפְּדוּת" היא מושג חוזר ונשנה בברית החדשה. השוו בין השימושים בו בקולוסים 1:13,14, טיטוס 2:13,14 ועברים 9:15. אילו נושאים משותפים חולקים קטעים אלו עם אפסים 1:7,8?`

המונח היווני המתורגם כ"פְּדוּת" באפסים 1:7 הוא apolutrōsis, מילה המצביעה במקור על האקט של תשלום לשחרור עבד או לשחרור שבויים. כמעט וניתן לשמוע ברקע את הד קולו של סוחר העבדים המשווק את סחורתו במכירה פומבית ואת קרקושם הקר של האזיקים. כאשר הברית החדשה מציינת את נושא הפדות, היא מדגישה את המחיר הגבוה של שחרור העבדים.

חירותנו נקנתה במחיר גבוה ביותר: "בְּדָמוֹ [של ישוע] יֵשׁ לָנוּ הַפְּדוּת" (אפסים 1:7). בנוסף, מושג הפדות גם מדגיש את נדיבותו רבת החסד של אלוהים בתשלום מחיר זה עבור חירותנו. אלוהים מחזיר לנו את חירותנו ואת כבודנו! איננו עוד עבדים!

"להיפדות משמעו לקבל יחס של אדם, ולא של חפץ; הוא להפוך לתושב בשמים במקום עבד עלי אדמות" - Alister E. McGrath, What Was God Doing on the Cross? (Grand Rapids, MI: Zondervan, 1992), p. 78. בד בבד, שימו לב לעובדה שהרעיון לפיו אלוהים משלם את דמי הפדות שלנו לשטן מקורו בתיאולוגיה של ימי הביניים, ולא בכתובים. ה' אינו חב ואינו משלם דבר לשטן.

תועלתו של קרבן המשיח כוללת גם את "סְלִיחַת הַחֲטָאִים" (אפסים 1:7). המשיח לקח על עצמו על הצלב את מחיר חטאינו, הקודמים והעתידיים, ו"בִּטֵּל אֶת שְׁטַר הַחוֹב אֲשֶׁר הָיָה נֶגְדֵּנוּ עַד תֻּמּוֹ" (קולוסים 2:14). ובכן, פעולות אלו של גאולה וסליחה במשיח מגלות לנו את אלוהים כאָב אוהב ונדיב, המרעיף עלינו את עושר חסדו (אפסים 1:7,8).

`מהו בעיניכם ערכו של קרבנו המכפר של המשיח, שבזכותו אתם מקבלים סליחה וגאולה? האם אתם מרגישים לא ראויים לקבל אותו? (רמז: אתם אכן לא ראויים - אלו למעשה גדולתו וחיוניותו של הצלב!)`