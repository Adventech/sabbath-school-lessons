---
title: 'תוכניתו המרהיבה של אלוהים במשיח'
date: 04/07/2023

---

`מהי תוכניתו של אלוהים ל"מְלֹאת הָעִתִּים" ועד כמה נרחב טווח ההגעה שלה? אפסים 1:9,10.`

שאול מייחס שלוש "תוויות" לתוכניתו של אלוהים: (א) היא "סוֹד רְצוֹנוֹ" (ב) ו"חֶפְצוֹ" והיא (ג) מיועדת ל"מְלֹאת הָעִתִּים". מהי תכליתו האולטימטיבית של אלוהים? לְקַבֵּץ אֶת הַכֺּל בַּמָּשִׁיחַ.

שאול מתאר כאן את תוכניתו של אלוהים באמצעות מילה מאוד ציורית (יוונית, anakephalaiōsasthai) - "להביא תחת ראש אחד"/ "לסכם"/ "לְקַבֵּץ" את הכל במשיח. בתחום החשבונאות של העולם העתיק היה נהוג לרשום את הספרות בעמודה ולבסוף לכתוב את הסכום למעלה, בראש העמודה. ובכן, ישוע עומד בראש תוכניתו האסכטולוגית של אלוהים לאחרית הימים - ותכנית זו אשר המשיח עומד במרכזה נוצרה "בְּטֶרֶם הִוָּסֵד תֵּבֵל" (אפסים 1:4), והיא כה נרחבת עד כי היא תקפה בכל זמן (עד ל"מְלֹאת הָעִתִּים") ובכל מקום (שכן היא נועדה לקבץ "אֶת הַכֺּל [...] אֶת מַה שֶּׁבַּשָּׁמַיִם וְאֶת מַה שֶּׁבָּאָרֶץ").

שאול מכריז על האחדות במשיח כתכליתו הגדולה והאולטימטיבית של אלוהים עבור היקום. השליח מציג כבר מתחילת איגרתו את תוכניתו של אלוהים ל"מְלֹאת הָעִתִּים" ושוזר תמה מרכזית זו במסריו לאורך כל מכתבו. הוא מבהיר שתוכניתו של אלוהים לקיבוץ כל הדברים בשמים ובארץ מושתתת על מותו, תחייתו, עלייתו והתרוממותו של ישוע (אפסים 1:15 - 2:10) ובאה לידי ביטוי בייסוד הקהילה ואיחוד שני חלקים נבדלים לגמרי של האנושות בה - את היהודים ואת הגויים (אפסים 2:11 - 3:13). למעשה, זוהי הדרך שבה הקהילה משדרת לכוחות הרוע שתוכניתו של אלוהים עומדת להתגשם ושסוף שלטונם המפלג ממשמש ובא (אפסים 3:10). על כך מכריז הכתוב במקום אחר: "אוֹי לָאָרֶץ וְלַיָּם, כִּי יָרַד אֲלֵיכֶם הַשָּׂטָן בְּחֵמָה גְּדוֹלָה, בְּיָדְעוֹ כִּי קְצָרָה עִתּוֹ" (התגלות 12:12).

חציה השני של האיגרת נפתח בהפצרתו הנלהבת של שאול לאחדות (אפסים 4:1-16) וממשיך בהטפה נרחבת על חשיבות ההימנעות מהתנהגויות העלולות לפגוע באחדות וממליץ במקום זאת לפתח אחווה וסולידריות עם שאר המאמינים (אפסים 4:17 - 6:9). שאול מסכם את דבריו בדימוי מעורר ההשראה של הקהילה כצבא מאוחד, הפועל בנמרצות להשכנת שלום בעולם בשמו של המשיח (אפסים 6:10-20).

`כפי שלמדנו היום, הגאולה שחווינו בישוע המשיח היא חלק מתהליך סוחף ורחב יותר, שכן היא חלק מתוכניתו האולטימטיבית של אלוהים לאחד את כל הדברים במשיח. כיצד אתם מבינים זאת?`