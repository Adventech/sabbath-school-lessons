---
title:  חיים מוקדשים לתהילת כבודו
date:  05/07/2023
---

"וּבוֹ נוֹעֲדָה לָנוּ נַחֲלָה, כִּי נִבְחַרְנוּ מֵרֺאשׁ לְפִי תוכניתו שֶׁל הַפּוֹעֵל בַּכֺּל בְּהֶתְאֵם לְמַחֲשֶׁבֶת רְצוֹנוֹ, כְּדֵי שֶׁנִּהְיֶה לִתְהִלַּת כְּבוֹדוֹ, אָנוּ הַמַּקְדִּימִים לְקַוּוֹת לַמָּשִׁיחַ" (אפסים א' 11,12).

נדמה שהמאמינים באפסוס איבדו את תחושת זהותם וכתוצאה מכך "רוחם נפלה" (אפסים ג' 13). על כן, בהתאם לדבריו הקודמים (אפסים א' 3-5), שאול מבקש שוב לחזק את זהותם כמאמינים במשיח. ובכן, מבהיר השליח, המאמינים אינם קורבנות הנסיבות האקראיות או של החלטות שרירותיות של אלים או של כוחות שמימיים למיניהם. הם ילדי אלוהים (אפסים א' 5) ולהם גישה ישירה לברכות רבות במשיח "בְּהֶתְאֵם לְמַחֲשֶׁבֶת רְצוֹנוֹ" של אלוהים ולהחלטתו מקדם.

למעשה, אלוהים פועל בחייהם של המאמינים את תכליתו, את מחשבתו ואת רצונו (אפסים א' 11), העולים בקנה אחד עם תוכניתו הנרחבת לקבץ את כל הדברים במשיח (אפסים א' 10). על כן, עליהם להרגיש ביטחון בלתי מעורער בעמידתם לפני אלוהים ולסמוך על מועילות הברכות שהוא מעניק להם. ומה מצופה מהם בתמורה? שחייהם "יצעקו" את המסר באפסים א' 3: "בָּרוּךְ הָאֱלֹהִים אֲבִי אֲדוֹנֵנוּ יֵשׁוּעַ הַמָּשִׁיחַ!"

`השוו בין השימושים השונים של המילה "נַחֲלָה" באפסים א' 11,14,18. מדוע רעיון זה כה חשוב לשאול?`

האם קיבלתם פעם ירושה במותו של אדם אחר? אולי קרוב משפחה השאיר לכם אוצר או סכום כסף מכובד. לדבריו של שאול, בזכות מותו של ישוע, המאמינים בו קיבלו "נחלה" מאלוהים (אפסים א' 14) והם עצמם הפכו ל"נחלה" עבורו (אפסים א' 18). בתנ"ך, אנשי אלוהים מכונים לעיתים "נחלתו"/ירושתו (דברים ט' 29; ל"ב 9). באיגרת אל האפסים, מושג זה מופיע בצורה מפורשת בפרק א' פסוקים 11 ו-18.

שאול מבקש שהמאמינים באפסוס יבינו שהאלמנט המרכזי בזהותם הוא המודעות העצמית שלהם לערכם בעיני אלוהים. לא רק שהם ירשו מאלוהים נחלה (אפסים א' 14; ג' 6; השוו עם אפסים ה' 5), אלא הם עצמם נחלתו של ה'!

`מה ההבדל בין להשיג דבר בעבודה קשה לבין לקבל אותו בירושה? כיצד עוזרת לנו המחשה זו להבין את הערך של מה שקיבלנו במשיח?`