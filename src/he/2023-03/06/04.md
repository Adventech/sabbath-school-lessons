---
title: 'הקהילה: התגלמות חוכמתו של אלוהים'
date: 01/08/2023

---

`כיצד מתאר שאול את אלוהים ואת פעולותיו באפסים 3:7-13?`

שאול מגדיר עצמו כ"מְשָׁרֵת" של אלוהים "מִתֺּקֶף מַתְּנַת הַחֶסֶד שֶׁאֱלֹהִים נָתַן לִי כְּפִי פְּעֻלַּת כֺּחוֹ" (אפסים 3:7; השוו עם אפסים 3:1,2). בדומה לבשורה, גם מתנה זו ניתנה לא בשל זכויותיו הרבות של הנמען, אלא בשל חסדו הרב של אלוהים הנותן אותה. שאול מדגיש זאת בכך שהוא מתאר עצמו כ"קָּטָן מִכָּל הַקְּדוֹשִׁים" (אפסים 3:8).

כשאנו קוראים את אגרותיו של שאול בסדר כתיבתן, אנו מבחינים בהתקדמות הדרגתית מעניינת בתפיסה העצמית של שאול ובהבנת קריאתו כשליח. בתחילת שירותו, הוא מבהיר ומדגיש שמעמדו כשליח נקבע על ידי אלוהים עצמו (גלטים 1:1). בשלב מאוחר יותר, הוא מציג עצמו כ"פָּחוּת בַּשְּׁלִיחִים", אשר אינו "רָאוּי לְהִקָּרֵא שָׁלִיחַ" (קורינתים א' 15:9). כאן באיגרת אל האפסים שאול רואה עצמו כ"קָּטָן מִכָּל הַקְּדוֹשִׁים" (אפסים 3:8). לבסוף, שאול יתאר עצמו כ"גדול החוטאים" (טימותיאוס א' 1:15).

ייתכן וקו מחשבה זה של שאול יעזור לנו להבין יותר לעומק את הציטוט המפורסם של אלן ווייט: "ככל שתתקרבו לישוע, כך יתגלו לעיניכם פגמים רבים יותר בעצמכם, שכן הראייה שלכם תהיה טובה וחדה יותר, והפגמים שלכם ייראו שונים תכלית שינוי מאופיו כליל השלמות" - הדרך אל המשיח, 54.

שאול ממשיך וכותב באפסים 3:10: "וְכָךְ בְּאֶמְצָעוּת הַקְּהִלָּה תִּוָּדַע עַתָּה לָרָשֻׁיּוֹת וְלַמֶּמְשָׁלוֹת שֶׁבַּשָּׁמַיִם חָכְמַת אֱלֹהִים הָעֲתִירָה". מיהן "הרשויות והממשלות שבשמים" המוזכרות כאן? וכיצד תגלה להן הקהילה את "חָכְמַת אֱלֹהִים הָעֲתִירָה"? למרות שאפסים 3:10 אינו מתאר את טיבם המדויק של כוחות אלו, סביר להניח שהם אותם כוחות רעים המתוארים בצורה מפורטת יותר באפסים 6:11,12. אם כן, עצם הרכב הקהילה, האוגד יחד יהודים וגויים - שפעם היו מפולגים - מודיע לכוחות דמוניים אלו - "לָרָשֻׁיּוֹת וְלַמֶּמְשָׁלוֹת שֶׁבַּשָּׁמַיִם" על תוכניתו של אלוהים "לְקַבֵּץ אֶת הַכֺּל בַּמָּשִׁיחַ בִּמְלֹאת הָעִתִּים, אֶת מַה שֶּׁבַּשָּׁמַיִם וְאֶת מַה שֶּׁבָּאָרֶץ" (אפסים 1:10). ובכן, באמצעות אחדות הקהילה, נודע לכוחות האופל שהתגשמות תכליתו של אלוהים ממשמשת ובאה ושאובדנם ודאי. עצם אחדותה של הקהילה מסמנת את תבוסתם המוחלטת.

`אילו קהילתכם המקומית הייתה לוקחת ברצינות את "תיאור תפקידה" של הקהילה באפסים 3:10, כיצד היה משתנה האופן בו אתם ושאר חברי הקהילה מתייחסים זה לזה?`