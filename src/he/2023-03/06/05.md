---
title: 'יִּשְׁכֺּן הַמָּשִׁיחַ בִּלְבַבְכֶם'
date: 02/08/2023

---

`השוו בין בקשות התפילה של שאול באפסים 1:16-19 לבין הפצרותיו עבור המאמינים באפסים 3:14-19. כיצד דומות שתי הבקשות?`

מאחורי התרגום של אפסים 3:14,15 קיים משחק מילים חשוב ביוונית. באומרו שהוא כורע ברך לפני "הָאָב אֲשֶׁר קָרָא שֵׁם לְכָל מִשְׁפָּחָה בַּשָּׁמַיִם וּבָאָרֶץ", שאול מסתמך על קשר פונטי בין שתי מילים ביוונית - "אבא" (patēr) ו"משפחה" (patria). באפסים, שאול חוגג את טיבה הגורף של תכנית הישועה של אלוהים, הכוללת את "הַכֺּל" (אפסים 1:9,10) "בכל הזמנים" (אפסים 1:21). בקטע זה, הוא משייך "כָּל מִשְׁפָּחָה בַּשָּׁמַיִם וּבָאָרֶץ" ל"אָב".

כל משפחה (patria) נקראה בשם האב (patēr). אלו חדשות נפלאות! חשבו על העובדה הבאה: משפחתכם - על אף פגמיה וכישלונותיה - שייכת לאלוהים. משפחתכם אינה קורבן של הנסיבות או של הגורל האכזרי, אלא נמצאת בידיו האוהבות של אלוהים. ה' אוהב משפחות לא מושלמות; הן נושאות את שמו ואת סמל בעלותו.

באפסים 3:16-19, שאול מבקש מאלוהים שיעניק למאמינים חוויה רוחנית שופעת, שתבוא לידי ביטוי בהתחזקות פנימית באמצעות רוח הקודש (אפסים 3:16), בקרבה למשיח השוכן בלבם (אפסים 3:17) ובזהות רוחנית יציבה ("תִהְיוּ מֻשְׁרָשִׁים וּמְיֻסָּדִים בְּאַהֲבָה" - אפסים 3:17).

שאול מהלל את אלוהים על שפע ברכותיו למאמינים ומתאר זאת באמצעות ארבעה (ולא רק שלושה) מימדים: "הָרֹחַב וְהָאֹרֶךְ וְהַגֹּבַהּ וְהָעֹמֶק" (אפסים 3:18).

השליח אינו מבהיר בצורה חד-משמעית על מה בדיוק מצביעות ארבעה ממדים אלו, למרות שסביר להניח שהם מתארים את גודלו העצום של דבר חשוב. סוגייה זו נותרה במידת מה כחידה עבור חוקרי הכתובים. האם ממדים אלו מתארים את חוכמתו של אלוהים (השוו עם איוב 11:5-9, המצביע גם כן על ארבעה מימדים), את כוחו (השוו עם אפסים 3:16,17) או אולי את היכל הרוח באפסים 2:19-22 (השוו עם יחזקאל 43:13-16, המצביע על שני מימדים; עמוס 7:7,8; התגלות 11:1,2)?

ייתכן והדרך הטובה ביותר להסביר מימדים אלו היא כמצביעות על "אַהֲבַת הַמָּשִׁיחַ" העצומה (אפסים 3:19) על סמך התקבולת בין המשפט "לְהָבִין [...] מָה הָרֹחַב וְהָאֹרֶךְ וְהַגֹּבַהּ וְהָעֹמֶק" (אפסים 3:18) לבין המשפט הבא - "לָדַעַת אֶת אַהֲבַת הַמָּשִׁיחַ" (אפסים 3:19; ראו גם רומים 8:35-39). מכל מקום, אין ספק ששאול מדבר כאן על חדשות טובות עבורנו כמאמינים.