---
title: 'לוֹ הַכָּבוֹד בַּקְּהִלָּה וּבַמָּשִׁיחַ יֵשׁוּעַ'
date: 03/08/2023

---

`שאול חותם את תפילתו בדוקסולוגיה - שיר הלל לאלוהים. על מה הוא מהלל את ה'? אפסים 3:20,21.`

לאחר שסיפר למאמינים באפסוס על תפילה שנשא בעבר למענם (אפסים 3:14-19), השליח פונה כעת ישירות לאלוהים. הדוקסולוגיה של שאול מעלה שתי שאלות:

(א) האם הקטע מפאר בצורה לא הולמת את הקהילה ומעלה אותה למעמד שווה למעמדו של המשיח במשפט "לוֹ [לה'] הַכָּבוֹד בַּקְּהִלָּה וּבַמָּשִׁיחַ יֵשׁוּעַ" (אפסים 3:21)? בשום פנים לא! אמנם הקהילה באפסוס מעסיקה את שאול והוא רואה בה ערך רב, אך ברור מדבריו שהמשיח הוא מושיעה של הקהילה, שהרי הוא שוכן בליבם של המאמינים (אפסים 3:17). בדוקסולוגיה שלו, שאול מהלל את אלוהים על הישועה שהוא מעניק לקהילה באמצעותו של ישוע המשיח.

(ב) האם המשפט "בְּכָל הַדּוֹרוֹת לְעוֹלָם וָעֶד" (אפסים 3:21) מצייר עתיד מעורפל ואינסופי לקהילה, ללא חזרתו של המשיח? בשום אופן! האיגרת אל האפסים מגלה חזון ברור לגבי העתיד. לדוגמה, אפסים 4:30 מעודד את המאמינים להביט קדימה אל "יוֹם הַגְּאֻלָּה". בנוסף, כתוב שהמאמינים יחוו את גבורתו ללא גבולות ואת כוחו העליון של המשיח "בָּעוֹלָם הַבָּא" (אפסים 1:21). אם כן, עלינו להבין שיר הלל זה כחגיגת כוחו הבלתי נדלה של המשיח, אשר הוא מפגין למען המאמינים.

קריאת תפילתו השנייה של שאול (אפסים 3:14-21; השוו עם אפסים 1:15-23) מגלה לנו שהשליח שואב כוחות ועידוד מההיקף הקוסמי של ההשגחה האלוהית (אפסים 3:14,15), מזמינותו של רוח הקודש בחיי המאמין (אפסים 3:16), מהשותפות עם המשיח עצמו (אפסים 3:17) ומאהבתו ללא מיצרים של המשיח (אפסים 3:18,19). שאול רואה בעיני רוחו את המאמינים מלאים "בְּכָל מְלוֹא הָאֱלֹהִים" (אפסים 3:19) וחוגג מציאות זו בהלל ובהשתאות משפע הגבורה המוענקת לקדושים (אפסים 3:20,21).

כאשר בעיות, פיתויים או ספקות יציפו את לבנו, נוכל לחזור לתפילותיו מלאות המרץ והתקווה של שאול. מילותיו של השליח הכלוא יגרמו לנו לשאת את עינינו לאופקים הרחבים של תכליתו וחסדו של אלוהים ויזכיר לנו שלמרות הנסיבות הקשות, אנו שותפים לתוכניתו האולטימטיבית של אלוהים (אפסים 1:9,10) וכוחו פועל בנו.

`אלו ברכות אלוהיות יקרות לליבכם במיוחד? כתבו תפילת הלל שבה אתם מודים לו עליהן.`