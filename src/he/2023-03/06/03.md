---
title:  רז הבשורה, מוסתר לאורך דורות
date:  31/07/2023
---

`מהו הרז שאלוהים הפקיד בידיו של שאול? אפסים ג' 1-6.`

בלימוד הקטע באפסים ג' 1-6, שימו לב לאלמנטים הבאים:

ראשית, שאול כותב חלק זה במכתבו למאמינים הגויים בקהילות הבית באפסוס (אפסים ג' 1).

שנית, שאול סבור שקיבל את "הַתַּפְקִיד הַנּוֹגֵעַ לְחֶסֶד אֱלֹהִים [...] לְמַעַנְכֶם", המאמינים הגויים (אפסים ג' 2). תפקיד זה מצביע למעשה על קריאתו מאלוהים להכריז את הבשורה ("חֶסֶד אֱלֹהִים") לגויים (השוו עם אפסים ג' 7,8).

שלישית, שאול טוען שאלוהים גילה לו רז שכבר מוזכר בקטעים קודמים במכתבו (ראו אפסים א' 9,10; ב' 11-22), אשר הוא מכנה "רַז הַמָּשִׁיחַ" (אפסים ג' 3,4). שאול אינו רוצה להציג עצמו כמקור הבשורה, אלא סבור שקיבל מאלוהים את התפקיד להכריז אותה לגויים.

רביעית, שאול אינו היחידי שקיבל התגלות זו לגבי "רז המשיח", שכן רוח הקודש גילה זאת גם "לִשְׁלִיחָיו וְלִנְבִיאָיו הַקְּדוֹשִׁים" של המשיח בני זמנו בצורה מפורשת יותר לעומת התגלותו של אלוהים לגבי תכנית הישועה בדורות הקודמים (אפסים ג' 5). המונח "נביאים" כאן מצביע ככל הנראה על מאמינים בעלי מתנת הנבואה שבקהילות הבית באפסוס, ולא על נביאי התנ"ך. רז זה, שפעם היה סמוי, הפך עתה למעין "רז גלוי".

לבסוף, השליח כותב מפורשות שאותו רז הוא "שֶׁיִּהְיוּ הַגּוֹיִם שֻׁתָּפֵי נַחֲלָה, שֻׁתָּפֵי גּוּף וְשֻׁתָּפֵי הַהַבְטָחָה בַּמָּשִׁיחַ יֵשׁוּעַ עַל־יְדֵי הַבְּשׂוֹרָה" (אפסים ג' 6).

שאול נלהב מהבשורה ובייחד מהאופן שבו היא באה לידי ביטוי בקהילה, המורכבת מיהודים וגויים גם יחד. שתי קבוצות אלו הפכו למעשה ל"אבני הבנייה" של היכלו החדש של אלוהים, לאנושות החדשה שנבראה במשיח - הקהילה (ראו אפסים ב' 14-16). ניתן לומר שהם הפכו מאויבים ל"יורשים-שותפים", לחלק אינטגרלי מגופו של המשיח ולשותפים להבטחות הבשורה (ראו אפסים ג' 6).

`באילו גישות אתם מחזיקים - אפילו בתת-מודע - אשר סותרים את עיקרון ההכללה שהבשורה מכריזה עליו? כיצד אתם יכולים להתגבר על כך?`