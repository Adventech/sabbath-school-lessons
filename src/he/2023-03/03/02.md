---
title: 'תפילה והודיה'
date: 09/07/2023

---

שאול מרגיש נלהב בעקבות החדשות הטובות שייתכן ושמע מטִיכִיקוֹס (אפסים 6:21,22) על שגשוגם הרוחני של המאמינים באפסוס ועל אהבתם למשיח וזה לזה, ומספר להם שהוא מתפלל עבורם.

`השוו בין שתי תפילותיו של שאול באיגרת אל האפסים - פרק 1:15-23 ופרק 3:14-21. מהם הנושאים המשותפים בשתי תפילות אלו?`

לעיתים, טון הדיבור שלנו בתפילה עלול להיות דכאוני ומתאבל בשל אתגר או בעיה מסוימת בחיינו. ואולם, מתפילותיו של שאול באיגרת אל האפסים דווקא עולה ששפת האם של התפילה היא ההודיה! עלינו ללקט את ברכותיו של אלוהים ולהודות לו עליהן!

עלינו להשתדל לראות את יד ההשגחה של אלוהים הפועלת במצבים הקשים בחיינו ולהלל אותו על נוכחותו הנפלאה בלבנו, המשנה אותנו! עלינו לשבח את חסדו ואת כוחו של המשיח המרומם (אפסים 1:20-23) ולהודות לו על הברכות שהוא מרעיף על האנשים בחיינו. ובכן, סודו של שאול בנושא זה הוא שהתפילה היא מפתח ההלל וההודיה.

שאול גם מוסיף: "אֵינֶנִּי חָדֵל לְהוֹדוֹת עֲלֵיכֶם וּלְהַזְכִּיר אֶתְכֶם בִּתְפִלּוֹתַי" (אפסים 1:16; ראו גם פיליפים 1:3,4; תסלוניקים א' 1:2; 5:16-18). מהי בעצם משמעות המשפט "הַתְמִידוּ לְהִתְפַּלֵּל" (תסלוניקים א' 5:17)? ללא ספק, אין מדובר בכריעת ברך מתמדת בתפילה, אלא בגישת הלב שלנו לאלוהים. דהיינו, עלינו להתנהל בחיים תחת הדרכתו של רוח הקודש, בלב פתוח לנוכחותו ולסמכותו של אלוהים, בחיפוש מתמיד לסיבות להודות לו. עלינו גם לגלות מוכנות לשקול את סוגיות החיים בנוכחותו של אלוהים ולחפש את עצתו בעליות ובמורדות של החיים. בנוסף, משפט זה גם מלמד אותנו לא להתנכר לאלוהים, אלא להישאר קרובים אליו ולהיות פתוחים להנחייתו.

לרוב, אנו נוטים לראות בתפילה מעין מחווה נימוסית כלפי אלוהים, תוספת לחיי התלמידוּת שניתן לתרגל כשנוח לנו. ואולם, שאול טוען אחרת. הוא לוקח ברצינות רבה את תפקיד התפילה עבור המאמינים באפסוס, ועושה זאת תוך שהוא גם מודה לאלוהים עליהם (אפסים 1:16; השוו עם אפסים 1:3-14) וגם מפציר בעדם (אפסים 1:17-23; השוו עם אפסים 3:14-21).

עבור שאול, לתפילה יש תפקיד מרכזי - אם לא "המרכזי" - בחיי האמונה. פסוקים אלו מהווים קריאה מרגשת לתפילה, הזמנה פתוחה עבור כל אחד מאיתנו לבחון את חיי התפילה שלנו לאור מחויבותו של שאול לפרקטיקה רוחנית זו.

`מדוע חשוב להודות תמיד לאלוהים בתפילה על הדברים שהוא עושה למעננו?`