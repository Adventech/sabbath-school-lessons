---
title: 'המשיח - מעל לכל הכוחות'
date: 12/07/2023

---

שאול כבר חגג את רוממותו של המשיח, היושב עם האב על כס המלכות של היקום. הוא גם הגדיר את מעמדו של המשיח ביחס לאב ("הוֹשִׁיבוֹ אוֹתוֹ לִימִינוֹ בַּשָּׁמַיִם", אפסים 1:20), וכעת הוא מפנה את תשומת לבם של קוראיו ליחסים בין המשיח ל"כוחות". ובכן, כשותף למלכות עם האב, ישוע נמצא מעל לכל אותם כוחות רוחניים (אפסים 1:21).

`השוו בין אמירותיו השונות של שאול לגבי הכוחות הרוחניים של הרוע באפסים 1:21, 2:2 ו-6:12. מדוע לדעתכם שאול מגלה עניין כה רב בכוחות אלו?`

הסיפור על שבעת בניו של סְקֵוָה במעשי השליחים 19:11-20 ממחיש לנו את העובדה שאפסוס של ימי שאול הייתה מרכז לאומנות הכישוף. "המאפיין הבולט ביותר של פעילות הכישוף בעולם ההלניסטי היה המודעות הגבוהה לעולם הרוחות, עם השפעתו הממשית על כל תחומי החיים. תכליתו של המכשף הייתה להבחין בין רוחות מועילות לבין רוחות מזיקות ולהבין את תפקידיהן, את נקודות החוזק ואת הסמכות של כל אחת מהן. באמצעות ידע זה, ניתן היה להמציא שיטות (דרך נוסחאות כתובות או בעל פה, קמעות וכו') לתמרון הרוחות לטובת האינטרס האישי של המכשף. באמצעות הנוסחה הנכונה, ניתן היה לכאורה לרפא מחלה שנגרמה על ידי רוח מסוימת, או ניתן היה לנצח במרוץ מרכבות" - Clinton E. Arnold, Power and Magic: The Concept of Power in Ephesians, p. 18.

חשיבות הנקיבה בשמות האלים והכוחות בלחשים אפיינה את חיי הדת באפסוס (ראו מעשי השליחים 19:13) - וממשיכה לאפיין גם דתות פגאניות אחרות עד ימינו. על כן, לשאול חשוב להבהיר את היחסים בין ישוע ל"כוחות": המשיח המרומם נמצא "מֵעַל לְכָל מֶמְשָׁלָה וְשִׁלְטוֹן, גְּבוּרָה וּמִשְׂרָה" (אפסים 1:21).

על מנת לוודא ששומעיו מבינים חד-משמעית שלא קיים אף כוח מעל ריבונותו של המשיח, שאול מוסיף רמיזה על פרקטיקה של איסוף שמות של אלים בלחשים - "וְכָל שֵׁם נִקְרָא" (אפסים 1:21). יתרה מזו, שאול אף פונה ממימד המרחב למימד הזמן ומדגיש את רוממותו המוחלטת והבלתי מוגבלת בהיסטוריה. ובכן, ריבונותו על כל הכוחות תקפה "לֹא [רק] בָּעוֹלָם הַזֶּה בִּלְבַד, אֶלָּא גַּם בָּעוֹלָם הַבָּא" (אפסים 1:21).

`כיצד באים כיום לידי ביטוי כוחות רעים אלו, ובאיזה אופן עלינו לוודא שאנו נמנעים מהתקשרות עם כל אחד מהם?`