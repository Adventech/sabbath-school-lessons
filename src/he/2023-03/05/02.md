---
title: 'הגויים נהיו קרובים במשיח'
date: 23/07/2023

---

`השוו בין אפסים 2:1-3, שבו שאול מתאר את אורח חייהם הקודם של נמעניו הלא יהודים, לבין אפסים 2:11,12. על מה הוא שם דגש בתיאור חדש זה לגבי עברם?`

הגויים שהאמינו עתה במשיח ונהיו שותפים לגוף הקהילה, היו פעם " זָרִים לַעֲדַת יִשְׂרָאֵל" ורחוקים מהישועה שאלוהים הציע לעמו. שאול סבור שחשוב שהם ימשיכו לזכור את עברם (אפסים 2:11). ובכן, הם היו אז "בְּלִי מָשִׁיחַ [משיח ישראל], זָרִים לַעֲדַת יִשְׂרָאֵל וְנָכְרִים לִבְרִיתוֹת הַהַבְטָחָה [הבטחות שאלוהים נתן לעמו במרוצת היסטוריית הישועה], מְחֻסְּרֵי תִּקְוָה וּלְלֹא אֱלֹהִים בָּעוֹלָם" (אפסים 2:12).

יתרה מזו, בעבר הגויים היו חלוקים עם היהודים לגבי סוגייה עקרונית נוספת. שאול רומז על שנאה עמוקה זו באמצעות אחד מתסמיניה - קריאת כינויי גנאי. ובכן, היהודים קראו לגויים בצורה מגמתית ה"עֲרֵלִים", בעוד שהגויים כינו את היהודים, מידה לא פחותה יותר של בוז, ה"נִמּוֹלִים" (אפסים 2:11).

ואולם, באפסים 2:13, שאול מצביע על מציאות שונה בתכלית. הוא כותב: "אֲבָל כָּעֵת, בַּמָּשִׁיחַ יֵשׁוּעַ, אַתֶּם הָרְחוֹקִים בֶּעָבָר, נִהְיֵיתֶם קְרוֹבִים עַל־יְדֵי דַּם הַמָּשִׁיחַ". בתיאורו של הגויים כ"רְחוֹקִים", השליח שואל מונח זה מישעיהו 57:19: "שָׁלוֹם שָׁלוֹם לָרָחוֹק וְלַקָּרוֹב, אָמַר יְהוָה, וּרְפָאתִיו" (השוו עם אפסים 2:17,18). באמצעות המשיח וקורבנו על הצלב, המאמינים הלא יהודים נהיו קרובים לכל הדברים מהם היו רחוקים ונפרדים בעבר - אלוהים, התקווה ואחיהם ואחיותיהם היהודים. וזוהי למעשה הבשורה הטובה הטמונה בתיאורו של שאול: אם בקרבנו של המשיח אכן ניתן לסגור את התהום שנפערה בין היהודים לגויים, אזי באמצעותו ניתן לשים קץ לכל המחלוקות והפילוגים למיניהם. בשורה זו מזמינה אותנו לבחון את הפילוגים בחיינו ובחיי הקהילה ולבקש מאלוהים שירפא אותם באמצעות כוחו האדיר של קרבן המשיח.

`באיזה מצב רוחני הייתם כשאלוהים גאל אתכם? מה חשוב שתזכרו מדי פעם לגבי היכן הייתם כשהוא מצא אתכם והיכן הייתם היום אילולא הוא מצא אתכם?`