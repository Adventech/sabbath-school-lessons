---
title: 'הפיוס: מתנתו של אלוהים במשיח'
date: 24/07/2023

---

"הֵן הוּא שְׁלוֹמֵנוּ; הוּא עָשָׂה אֶת הַשְּׁנַיִם לְאֶחָד וְהָרַס בִּבְשָׂרוֹ אֶת מְחִצַּת הָאֵיבָה [...] כְּדֵי [...] לַעֲשׂוֹת שָׁלוֹם וּ[...]יְרַצֶּה אֶת שְׁנֵיהֶם לֵאלֹהִים עַל־יְדֵי הַצְּלָב, בַּהֲמִיתוֹ בּוֹ אֶת הָאֵיבָה" (אפסים 2:14-16).

`כיצד מתאר שאול את קרבן המשיח ואת השפעתו הרבה בקטעים להלן? כיצד הייתם מסכמים את אמירותיו של שאול לגבי הצלב והאופן שבו הוא משנה יחסים? ראו אפסים 1:7,8; 4:43; 2:13,14,16; 5:2,25.`

בקטע שלנו לשבוע הנוכחי, אפסים 2:11-22, לצלב ישנה השפעה ניכרת בשלושה מישורים:

(א) הגויים, שהיו "רְחוֹקִים" מאלוהים ומעמו, נהיו "קְרוֹבִים" (אפסים 2:13), ונחשבים כעת לבניו ובנותיו של אלוהים ואחיהם ואחותיהם של המאמינים היהודים (אפסים 2:19);

(ב) "הָאֵיבָה" (יוונית, echthran, מונח אשר מקורו במילה echthros, אויב) בין המאמינים היהודים למאמינים הגויים "הומתה" (אפסים 2:16); קרבנו של המשיח שם קץ למה שנראה כמצב קבוע של עוינות ומלחמה שבה היהודים והגויים היו אויבים מושבעים (אפסים 2:17);

(ג) במקום עוינות, קרבן המשיח הביא פיוס; למעשה, עצם תכליתו של המשיח היה ש"יְרַצֶּה אֶת שְׁנֵיהֶם לֵאלֹהִים עַל־יְדֵי הַצְּלָב" (אפסים 2:16; השוו עם קולוסים 1:19-22).

כיצד נראה הפיוס? כיצד הוא מרגיש? דמיינו לעצמכם ניכור עמוק בין אמא לבתה שנוצר לאורך שנים רבות. דמיינו עכשיו את יישוב הסכסוך ביניהן ברגע מרגש של חסד, מחילה ואיחוד בין השתיים. זהו פיוס אמיתי! הפיוס נחווה גם בשעה שחבר קהילה שם בצד סוגייה שהפרידה אותו מחבר קהילה אחר, ומקבל את אותו כאח/ות יקר/ה במשיח. הפיוס אינו מונח טכני או משפטי, אלא בראש ובראשונה מונח בין-אישי, החוגג את תיקונם של יחסים שבורים. שאול אף מעז לראות בעיני רוחו כיצד קרבנו האדיר של המשיח עשוי להשפיע לא רק על יחסים בין-אישיים, אלא גם על יחסים בין שני עמים! הוא רואה את כוחו זה מציף את חיינו, הורס כל מחסום, מחלוקת או סכסוך ומחדש את האחדות וההבנה בינינו.

`כיצד עליכם ליישם עקרונות אלו על מנת להתפייס עם אדם אחר? כיצד אתם מתכננים לעשות זאת בפועל?`