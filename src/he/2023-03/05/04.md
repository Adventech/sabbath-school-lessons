---
title: 'הָרַס אֶת מְחִצַּת הָאֵיבָה'
date: 25/07/2023

---

`מהי הפעולה שהמשיח נקט בה כלפי "תּוֹרַת הַמִּצְווֹת שֶׁבַּחֻקִּים" על פי שאול? מדוע הוא עשה זאת? (ראו אפסים 2:14,15)`

בדַברו על "מְחִצַּת הָאֵיבָה" שהמשיח הרס, שאול רומז ככל הנראה על המעקה או על החומה שהקיפה את חצר ישראל במקדש הורדוס, עם עונש המוות שהיה צפוי לגויים בחצייתה. בעיני רוחו, שאול רואה חומה זו קורסת ומעניקה לגויים "גִּישָׁה בְּרוּחַ אַחַת אֶל הָאָב" (אפסים 2:18).קרבנו של המשיח, כותב שאול, הורס כל מחיצה מעין זו, ומלמד אותנו ששני עמים אלו - היהודים והגויים - אחד הם.

ישנם הטוענים שאפסים 2:14,15 מלמד שישוע "הָרַס" או "בִּטֵּל" את עשרת הדיברות - כולל המצווה על השבת. ואולם, באיגרת אל האפסים, שאול מגלה כבוד רב לעשרת הדיברות כבסיס לתלמידוּת. הוא מצטט את הדיבר החמישי (אפסים 6:2,3) ומרמז גם על דיברות נוספים (לדוגמה, הדיבר השביעי - אפסים 5:3-14,21-33; השמיני - אפסים 4:28; התשיעי - אפסים 4:25; העשירי - אפסים 5:5). עובדה זו עולה בקנה אחד גם עם אמירותיו הקודמות של שאול לגבי התורה (רומים 3:31, 7:12). הוא מגנה בתוקף את השימושים הלא ראויים בתורה, אך הוא מכבד אותה ומניח תמיד את המשכיותה. על כן, השימוש בפסוקים אלו על מנת לבטל את עשרת הדיברות - בייחוד לאור כל שאר הפסוקים המקראיים לגבי נצחיותה של התורה - מהווה ללא ספק עיוות כוונתו של השליח.

במקום זאת, סביר יותר להניח שהשימוש בתורה במטרה לתקוע טריז בין היהודים לגויים ולהדיח את הגויים משותפות מלאה עם עמו של אלוהים ומהגישה החופשית לעבודת האל ייחשב בעיני שאול לשימוש לא ראוי בכוונתו של ה' לגבי התורה. אם כן, ניתן להסיק ששאול משתמש במונח "תורה" באפסים 2:14,15 באחת מהמשמעויות הבאות: (א) תורת הקרבנות, שהפרידה בין היהודים לגויים, ואשר שאול תיאר בניסוח המורכב - "תּוֹרַת הַמִּצְווֹת שֶׁבַּחֻקִּים", או (ב) מערכת המצוות התנ"כיות שיהדות בית שני פירשה באופן מעוות ומוקצן והשתמשה בה לרעה על מנת ליצור ריחוק בין היהודים לגויים.

`על אלו מתחים ומחלוקות בין אדוונטיסטים שומרי שבת או בין חברי קהילה של זרמים שונים של מאמינים עלינו להתגבר? מדוע אהבתנו המשותפת למשיח אמורה להספיק על מנת להתמודד עם אותם מתחים ולהתגבר עליהם?`