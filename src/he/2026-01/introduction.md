### הקדמה

#### איחוד השמיים והארץ

תחשבו על המשימה הכי קשה שאי פעם הייתה לכם. מה הפך אותה לכל כך קשה? האם אלה היו הציפיות? הזמן שניתן להשלמת התפקיד שלכם? אולי שניהם? אולי הגישה שלכם כלפי המשימות שלכם? או שזו הייתה פשוט הדינמיקה עם האנשים שעבדתם איתם? ואולי התפקיד פשוט הרגיש כמו משהו בלתי אפשרי?

חשבו על מטרת תכנית הישועה: לאחד את השמיים והארץ. נשמע בלתי אפשרי? מנקודת מבט אנושית, זה בהחלט כך. ובכל זאת, ממש לפני שעלה לשמיים, ישוע נתן לשליחים שלו משימה שנשמעת בלתי אפשרית: ”עַל כֵּן לְכוּ וַעֲשׂוּ אֶת כָּל הַגּוֹיִים לְתַלְמִידִים, הַטְבִּילוּ אוֹתָם לְשֵׁם הָאָב וְהַבֵּן וְרוּחַ הַקֹּדֶשׁ. וְלַמְּדוּ אוֹתָם לִשְׁמֹר אֶת כָּל מַה שֶּׁצִּוִּיתִי אֶתְכֶם. הִנֵּה אִתְּכֶם אֲנִי כָּל הַיָּמִים עַד קֵץ הָעוֹלָם” (מתי כ”ח: 19–20). ישוע שלח את שאול השליח אל הגויים כדי להגשים את המשימה הזאת שנראית בלתי אפשרית: ”לִפְקֹחַ אֶת עֵינֵיהֶם, לְהָשִׁיב אוֹתָם מֵחֹשֶׁךְ לְאוֹר וּמִשִּׁלְטוֹן הַשָֹטָן לֵאלֹהִים כְּדֵי שֶׁיְּקַבְּלוּ עַל־יְדֵי אֱמוּנָה בִּי סְלִיחַת חֲטָאִים וְנַחֲלָה בְּקֶרֶב הַמְקֻדָּשִׁים”(מעשי השליחים כ”ו: 18). יש מי שהיה פשוט מרים ידיים מול משימות כאלו. אבל אסור לנו להתעלם מההבטחות שישוע נתן בשני המקרים האלו. הוא הוסיף לשליחיו: “הִנֵּה אִתְּכֶם אֲנִי כָּל הַיָּמִים עַד קֵץ הָעוֹלָם” (מתי כ”ח: 20), ולשאול השליח הוא אמר: ”אֲבָל קוּם וַעֲמֹד עַל רַגְלֶיךָ, כִּי לְשֵׁם כָּךְ נִרְאֵיתִי אֵלֶיךָ - לְמַנּוֹת אוֹתְךָ לִמְשָׁרֵת וּלְעֵד עַל דְּבַר זֶה שֶׁרָאִיתָ אוֹתִי וְעַל הַדְּבָרִים שֶׁלִּשְׁמָם אֵרָאֶה אֵלֶיךָ”(מעשי השליחים כ”ו 16).  בקיצור, ישוע נותן משימות שבלתי אפשרי למלא בכוחות אנושיים, כדי שנשען עליו ולא על עצמנו. הוא לעולם לא נותן לנו תפקיד בלי גם לספק את הכוח לבצע אותו.  “כאשר רצון האדם משתף פעולה עם רצון אלוהים הוא נעשה כל־יכול. כל דבר שנדרש לשעות בציוויו, ניתן להגשמה בעזרת כוחו של אלוהים. כל הציוויים של אלוהים, הם גם אפשרויות”  אלן ג’י. וייט, משלי ישוע, עמ’ 333.

מדהים לגלות שכאשר שאול השליח כתב את האיגרת אל הקולסים, הבשורה כבר ”שֶׁהֻכְרְזָה לְכָל הַבְּרִיאָה מִתַּחַת לַשָּׁמַיִם” (אל הקולסים א’: 23). אך כמובן, לא כולם קיבלו אותה. ואם נבחן היטב את המשימות שישוע נתן לשליחים (מתי כ”ח:18–20) ושאול השליח, נראה שהוא מעולם לא הבטיח שכולם יהפכו לתלמידים או ימירו את דתם. הבשורה אמורה להישמע ”בְּכָל הָעוֹלָם לְעֵדוּת לְכָל הַגּוֹיִים וְאַחֲרֵי כֵן יָבוֹא הַקֵּץ”(מתי כ”ד: 14).

איך נראית העדות הזו? ואיך בדיוק אפשר להגשים אותה? ברבעון הזה נלמד את האיגרות של שאול השליח באיגרות אל הפיליפים ואל הקולסים. יש ביניהן קווים משותפים חשובים. מעל לכל, הן מציגות את ישוע המשיח, היחיד שיכול לאחד שמיים וארץ. הוא הסולם שראה יעקב, המתנשא מן הארץ ועד השמיים (בראשית כ”ח: 12; השוו ליוחנן א’: 51). כבן אדם הוא פודה אותנו מן החטא, וכבן אלוהים הוא מתווך עבורנו. בלימוד האיגרות האלו נראה את שני הצדדים האלו של ישוע. נבחן כמה מן ההצהרות העמוקות ביותר בברית החדשה על אלוהותו של ישוע, ועל כך שוויתר על הכול כדי להושיע אותנו. נראה את שאול השליח מתמודד בבית הכלא עם בעיות בקהילה שהוא עצמו ייסד (הקהילה הפיליפית), ובקהילה שמעולם לא ביקר בה (הקהילה הקולוסית).

הקשרים ששאול השליח יצר בין הקהילות בכל ה”קהילה העולמית” של אותה תקופה אפשרו לו, אפילו מתוך בית הסוהר הרומי, להתמודד עם אתגרים. הוא ידע שזמנו קצר, ועשה כל שביכולתו לקרב את הקהילה לשמיים, ולחבריה זה לזה. ובכך הוא מראה לנו איך גם קהילת אלוהים בימינו יכולה להתחבר לשמיים ולהגשים את השליחות של אחרית הימים שמתוארת בהתגלות י”ד, מה שאנו מכנים “בשורת שלושת המלאכים”.

**על המחבר**:

קלינטון וולן, Ph.D., הוא סגן מנהל שותף של המכון לחקר המקרא בכנס הכללי. תחומי התמחותו הם הברית החדשה, הרמנויטיקה, והיסטוריה האדוונטיסטית. הוא חי ועבד בגרמניה, ניו זילנד, רוסיה, בריטניה והפיליפינים. הוא ואשתו ג’ינה הם הורים לשני ילדים בוגרים, כלת בנם, ושני נכדים.