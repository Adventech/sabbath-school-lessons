---
title:  אמונתו של ישוע
date:  04/02/2026
---

אסור לפספס את הנקודה המרכזית של שאול: הוא חווה חילוף נפלא בדרכו לדמשק כאשר החליף את חייו הישנים, המבוססים על התורה, בנוכחותו של המשיח עצמו:״הַרְוִיחַ אֶת־הַמָּשִׁיחַ וּלְהִמָּצֵא בוֹ״ (אל הפיליפים ג׳:8). להיות “בּוֹ”, כלומר במשיח, היא ביטוי מרתק.

קִראו אל האפסיים א׳:4; השנייה אל-הקורנתיים ה׳:21; אל הקולוסים ב׳:9; ואל הגלטיים ב׳:20. בהתבסס על קטעים אלו  מה לדעתכם מתכוון שאול כשהוא מדבר על היותנו “במשיח”?

ההתייחסות של שאול ל”להיות במשיח” נדונה רבות. ואולי לא מפתיע  שההסבר הטוב ביותר לכך מגיע משאול עצמו: ״עַל־דְּבַר הַנְהָגָתוֹ בִּמְלֹאת הַיָּמִים לְקַבֵּל אֶת־הַכֹּל בַּמָּשִׁיחַ מַה־שֶּׁבַּשָּׁמַיִם וּמַה־שֶּׁבָּאָרֶץ״ (אל האפסיים א׳:10). זו הייתה מטרתו של אלוהים מאז ומתמיד. ושאול מבהיר כיצד זה קורה: ״אַתֶּם בַּמָּשִׁיחַ יֵשׁוּעַ אֲשֶׁר הָיָה לָנוּ לְחָכְמָה מֵאֵת הָאֱלֹהִים וְלִצְדָקָה וְלִקְדֻשָּׁה וּלְפִדְיוֹם״ (הראשונה אל-הקורנתיים א׳:30).

להיות “במשיח” כולל את כל מה שתוכנית הישועה מקיפה: מהתעוררות התודעה הרוחנית (חוכמה), דרך הצדקה באמונה, ההכנה לחיי נצח (קידוש), ועד לפאר ולתפארת בבואו השני של המשיח (גאולה).

הישועה היא עבודתו של המשיח, מההתחלה ועד הסוף, בעבורנו ובתוכנו. ולכן, כשאנחנו זוכים במשיח יש לנו הכול.

קִראו אל הפיליפים ג׳:9. אילו שני דברים שאול מציב כאן בניגוד, ולמה חשוב כל כך לזכור את ההבדל הזה?

כפי ששאול הבין, “צדקה עצמית” אינה צדקה אמיתית משום שהתורה אינה יכולה להעניק חיים (ראו אל הגלטיים ג׳:21–22); רק המשיח יכול, דרך אמונה. ולא סתם כל אמונה,  הרי גם השדים מאמינים ורועדים (יעקב ב׳:19).

האמונה שמושיעה באמת היא “אֱמוּנַת הַמָּשִׁיחַ”. רק האמונה שלו הייתה צייתנית לגמרי ורק היא יכולה לציית באופן מלא. (המילה היוונית לאמונה, pistis, פירושה גם נאמנות.)

ולכן, אם אנחנו במשיח, והוא חי בנו (אל הגלטיים ב׳:20). אז אנחנו חיים על פי אמונתו, דרך אמונתנו בו.