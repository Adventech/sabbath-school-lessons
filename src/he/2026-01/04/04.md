---
title:  השתלת מחשבה או ניתוח תודעתי?
date:  20/01/2026
---

יותר ויותר חברות ברחבי העולם פועלות לפיתוח טכנולוגיות שמחברות בין כוח העיבוד של מחשבים לבין המוח האנושי. במילים אחרות, באמצעות חיבור בין תודעה אנושית למחשב, המדענים מקווים להשפיע על מחשבותינו דרך המחשב. השימוש בהשתלות מוח אולי מבטיח תועלת כמו עזרה בטיפול באפילפסיה, דיכאון ופרקינסון, אך קל מאוד גם לדמיין שימושים אפלים יותר. שליטה מוחית לא נראית כל כך רחוקה.

ובמובנים מסוימים, היא כבר כאן. המוח שלנו דומה למחשב, אך עוצמתי בהרבה. הזרם הבלתי פוסק של מידע שאנחנו נחשפים אליו מדי יום “מתכנת” את מחשבתנו, מעצב את דפוסי החשיבה שלנו ומכוון את מעשינו. כאשר אנחנו שוקעים בתכני מדיה ובתרבות העולם, אופן החשיבה של העולם חורט את חותמו בתודעה שלנו ואנחנו מתחילים לחשוב בצורה דומה. זה כאילו שמוחות של אחרים הושתלו או התמזגו בתוך המוח שלנו.

אנחנו נקראים להיות, כמו ישוע, “רוחניים במחשבתנו” (אל הרומיים ח’:6). ”כִּי מִי הוּא מִבְּנֵי אָדָם יֹדֵעַ אֵת אֲשֶׁר בָּאָדָם כִּי אִם־רוּחַ הָאָדָם אֲשֶׁר בְּקִרְבּוֹ וְכֵן אֵין אִישׁ יֹדֵעַ אֵת אֲשֶׁר בֵּאלֹהִים כִּי אִם־רוּחַ הָאֱלֹהִים” כותב שאול השליח – ומנגד הוא מדגיש את ”רוּחַ הָעוֹלָם” (הראשונה אל-הקורנתיים ב’:11–12).

מי המורה שלנו? ומה אנחנו לומדים ממנו?

קִראו אל הפיליפים ב’:5. מה לדעתכם משמעות הביטוי ”כִּי יְהִי לְבַבְכֶם כִּלְבַב הַמָּשִׁיחַ יֵשׁוּעַ”?

בסופו של דבר, אנחנו יכולים לשנות את מחשבתנו אך לא את לבנו; רק אלוהים יכול לעשות זאת. רוח הקודש היא זו שצריכה לבצע בנו ניתוח לבבי, באמצעות “חֶרֶב הָרוּחַ” (אל האפסיים ו’:17), שהיא דבר אלוהים ”חַי הוּא וּפֹעֵל גְּבוּרוֹת וְחַד מִכָּל־חֶֶרֶב פִּיפִיּוֹת וְיֹרֵד עַד־לְהַבְדִּיל בֵּין־הַנֶּפֶשׁ וּבֵין הָרוּחַ בֵּין הַדְּבָקִים וּבֵין־הַמּוֹחַ וּבֹחֵן מַחְשְׁבוֹת לֵבָב וּמְזִמּוֹתָיו” (אל העברים ד’:12). רק דרך רוח הקודש נוכל באמת להכיר את עצמנו, משום שלפי טבענו הלב שלנו מוליך שולל (ירמיה י”ז:9).

המילה “עָקֹב” מתארת קרקע מחוספסת או בלתי אחידה ובהשאלה, מתארת מחשבות פתלתלות, מסובכות ומטעות. אנחנו זקוקים לשינוי מהותי ל”חִדּוּשׁ הַדֵּעָה” כדי שנוכל ”לִבְחֹן מַה־הוּא רְצוֹן הָאֱלֹהִים הַטּוֹב וְהַנֶּחְמָד וְהַשָּׁלֵם” (אל הרומיים י”ב:2).

מדוע כל כך חשוב שנקפיד על דברי שאול השליח בפסוק הזה?

”סוֹף דָּבָר אַחַי כָּל־אֲשֶׁר הוּא אֱמֶת וְנִכְבָּד וְיָשָׁר וְטָהוֹר וְנָעִים וַאֲשֶׁר שָׁמְעוֹ טוֹב כָּל־מַעֲשֵׂה צֶדֶק כָּל־מַעֲשֵׂה שֶׁבַח עַל־אֵלֶּה תָּשִׂימוּ לְבַבְכֶם” (אל הפיליפים ד’:8).