---
title: 'תודעתו של ישוע המשיח'
date: 21/01/2026

---

מוחמד עלי אמר פעם: “אני הגדול מכולם.” באוגוסט 1963, חצי שנה לפני שזכה באליפות העולם באיגרוף במשקל כבד, הוא אפילו הוציא אלבום בשם “אני הגדול מכולם.” אין ספק שמדובר היה בספורטאי יוצא דופן אך הוא לא היה דוגמה למי שרוצה לאמץ את תודעת המשיח.

בניגוד אליו, ישוע היה ללא חטא לחלוטין. למרות שהתנסה ”בַכֹּל... וּבְלִי־חֵטְא” (אל העברים 4:15), הוא מעולם לא חטא, אפילו לא במחשבה. ובכל זאת, באל העברים 5:8 נאמר ש”אַף כִּי־הָיָה הַבֵּן לָמַד מֵעֻנּוֹתוֹ לִשְׁמוֹעַ”. הכנעתו של ישוע לרצון האב הייתה תמיד שלמה, לא היה אף רגע שבו סירב להיכנע, גם אם זה ודאי היה לא קל.

קִראו אל הפיליפים 2:5–8,  פסוקים הנחשבים על ידי רבים לאחד הטקסטים החזקים והיפים ביותר בכתובים. מה שאול אומר לנו כאן? מהם ההיבטים המשמעותיים בדבריו? ובעיקר איך נוכל ליישם את העיקרון הזה בחיינו האישיים?

ישוע, שהוא שווה לאלוהים, שהוא עצמו אלוהים, לא רק לקח על עצמו גוף אנושי, אלא הפך ל”עֶבֶד” (doulos – משרת) ואף הקריב את עצמו ככפרה על חטאינו! במקום אחר, כותב שאול שהוא ”פָּדָנוּ מִקִּלְלַת הַתּוֹרָה” (אל הגלטיים 3:13). אלוהים, הבורא שלנו, מת על מזבח המשיח כדי להיות גם גואלנו וזה דרש ממנו להפוך לקללה בעבורנו. איך בכלל אפשר להבין את עומק המסר הזה? ועוד יותר מכך, איך נוכל ליישם את מה שהפסוקים האלה מבקשים מאיתנו? איך נוכל לאמץ את אותה נכונות להכניע את עצמנו ולהקריב את עצמנו לטובת הזולת?

במקום אחר אמר ישוע: ”הַגָּדוֹל בָּכֶם יְהִי לָכֶם לִמְשָׁרֵת. כָּל־הַמְרוֹמֵם אֶת־עַצְמוֹ יִשָׁפֵל וְהַמַּשְׁפִּיל אֶת־עַצְמוֹ יְרוֹמָם” (מתי 23:11–12). זהו בדיוק אותו עיקרון שעליו מדבר שאול גם באל הפיליפים 2:5–8. באופן ציורי ועוצמתי, שאול מבטא כאן את אותו רעיון שכבר העלה קודם לכן: ”אַל־תַּעֲשׂוּ דָבָר בְּדֶרֶךְ מְרִיבָה אוֹ כְּבוֹד שָׁוְא כִּי אִם־בְּשִׁפְלוּת רוּחַ יַחְשֹׁב אִישׁ אֶת־רֵעֵהוּ גָּדוֹל מִמֶּנּוּ” (אל הפיליפים 2:3).

`איך עלינו להגיב למה שישוע עשה למעננו, כפי שמתואר באל הפיליפים 2:5–8? איזו תגובה בכלל יכולה להיות ”ראויה” למול מה שישוע עשה עברנו? אולי אין תגובה הולמת יותר מאשר לכרוע ברך ולהשתחוות... ולמה זה כל כך שגוי לחשוב שהמעשים שלנו יכולים להוסיף משהו למה שישוע כבר השלים עבורנו?`