---
title: 'אור בתוך עולם חשוך'
date: 26/01/2026

---

באל הפיליפים 2:14, שאול מפציר בבני הקהילה: ”עֲשׂוּ כָּל דָּבָר בְּלִי לְהִתְלוֹנֵן וּבְלִי לְהִתְוַכֵּחַ”. האתגרים לאחדות בקהילה הם כל כך משמעותיים, עד שלא ניתן לשמר אותה בלי מאמץ ממשי מצדנו. האחדות בקהילה היא תוצאה ישירה של האחדות שלנו עם המשיח ושל הציות לדברו. והיא קריטית לעדות שלנו כפי שמבהיר שאול, כשהוא קורא לנו ”תּוֹפִיעוּ בּוֹ כִּמְאוֹרוֹת בָּעוֹלָם” (אל הפיליפים 2:15).

בלילה נטול ירח, הרחק מהאורות של ערים ופנסי רחוב – ניתן לראות הרבה יותר כוכבים, והם נראים בוהקים הרבה יותר. זה הניגוד שיוצר את ההבדל. ככל שהשמיים שחורים יותר – כך הכוכבים נראים ברורים יותר. כך גם עם העדות שלנו: ככל שהחושך המוסרי סביבנו גובר – כך מתחדד ההבדל בין חייהם של מאמיני אמת לחיי העולם. כמה חשוב, אם כן, שלא נאפשר לאורות המלאכותיים של רעיונות, לחצים ונוהגים עולמיים  לגרום לאור עדותנו לדעוך או להיעלם לחלוטין.

קִראו אל הפיליפים 2:15–16. איך מתאר שאול את מה שעלינו להיות ולעשות כבני אלוהים?

המילה נקיים משמעה: ללא דופי, בלי רבב. היא מופיעה במיוחד בהקשר של איוב ואופיו התמים (ראו איוב 1:1, 8; 2:3; 11:4; 33:9).

המילה היוונית המתורגמת כאן כ”תמימים” פירושה המילולי: בלתי מעורבים, טהורים. ישוע, תוך התחשבות במתקפות הקשות שעלולות להיות מופנות כלפי עדי האמונה, מעודד אותנו להיות ”תְּמִימִים כַּיּוֹנִים” (מתי 10:16). ובאותו אופן, שאול קורא לנו להיות ”תְּמִימִים לְגַבֵּי הָרַע” (אל הרומיים 16:19). ערוצי המדיה בימינו ידועים בכך שהם לא מציעים תוכן טהור, מעצים או מעורר השראה. דווקא בזמנים כאלה  ההחלטה של דוד המלך הופכת להדרכה מצוינת לחיים שלנו כיום: ”לֹא אָשִׁית לְנֶגֶד עֵינַי דְּבַר בְּלִיָּעַל” (תהילים קא:3). אסור לנו לפחד להיות שונים, האמונה שלנו אמורה להבדיל אותנו יותר ויותר. המטרה היא: ”תּוֹפִיעוּ בּוֹ כִּמְאוֹרוֹת בָּעוֹלָם” (אל הפיליפים 2:15).

הדרך היחידה לעשות זאת היא לדחות את הדחף להתאים את עצמנו לעולם הזה (אל הרומיים 12:2) – ולהיאחז ב”דְּבַר הַחַיִּים” (אל הפיליפים 2:16). הבחירות שלנו הן שיקבעו אם חיינו התנהלו מתוך מבט לעבר “יוֹם הַמָּשִׁיחַ”  או שרצנו ל”כלום” (ראו גם הראשונה אל-הקורנתיים 9:24–27).

`האם ישנם תחומים בחיים שלכם שהייתם מגדיר כגשמיים (וכנראה שיש)? איך אפשר להיטהר מהם באמת?`