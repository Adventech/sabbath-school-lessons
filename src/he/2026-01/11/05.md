---
title:  האופי של החיים החדשים
date:  11/03/2026
---

לאחר שתיאר את ההרגלים הרעים והתכונות השליליות שמוסרים ונעזבים כשאנו באים אל המשיח, שאול עובר אל החיובי, כמו מעבר מחושך אל אור. קִראו אל הקולוסים ג’:12–14. כיצד מתוארים המאמינים, וכיצד זה מתקשר לתכונות שהם נדרשים “ללְבּוֹשׁ”?

כמו עם ישראל שנבחר על ידי אלוהים להיות לו לעם סגולה ולשקף את אופיו, כך גם המאמינים בישוע הם ״בְחִירֵי אֱלֹהִים״ (אל הקולוסים ג’:12), אבל לא כולם מממשים את הקריאה הזו. כפי שישוע עצמו אמר:  ״הֵן רַבִּים הַקְּרוּאִים וּמְעַטִּים הַנִּבְחָרִים.״(מתי כ״ב:14; ראו גם מתי כ״ד:22, 24, 31).

ההתייחסות של שאול ל”נבחרים” נושאת משמעות דומה (ראו אל הרומיים ח’:33; השנייה אל-טימותיאוס ב’:10). וכמו עם ישראל, המאמינים בישוע גם “אהובים” ו”קדושים” בעיני אלוהים (דברים ז’:6–8). אבל הזכות הזו נושאת עימה גם אחריות חשובה: להכריז ״תְּהִלּוֹתָיו שֶׁל הַקּוֹרֵא אֶתְכֶם מֵחֹשֶׁךְ אֶל אוֹרוֹ הַנִּפְלָא״ (הראשונה לפטרוס ב’:9) ואנחנו עושים זאת דרך אורח החיים שלנו היום. הרשימה ששאול נותן כוללת שמונה תכונות מרשימות: “רחמים, חסד, ענווה, עדינות, אורך רוח, סבלנות זה לזה, סליחה — ומעל לכול: אהבה” (אל הקולוסים ג’:12–14). תכונות כאלה יכולות לנבוע רק מלב שמאוחד עם המשיח, כי הן משקפות את אופיו ואת הדרך שבה הוא מתייחס אלינו. עלינו לסלוח לאחרים כפי שישוע סלח לנו (פס’ 13). האהבה היא “קֶשֶׁר הַשְּׁלֵמוּת” (פס’ 14) כי אהבתו של ישוע כלפינו היא זו שקושרת אותנו אליו, ומאפשרת לנו באמת לאהוב אחרים (ראו הראשונה ליוחנן ד’:11–12). התכונות האלה משפיעות על מערכות היחסים שלנו בשתי דרכים:

1.	כשאנחנו מפגינים אהבה, רחמים, חסד וסליחה ,זה מברך אותנו ואת הזולת. יש תחושת סיפוק כשאנחנו אוהבים ומברכים אחרים. לרוב, אחרים מגיבים בהתאם ואנחנו ממשיכים לקבל את רחמיו וסליחתו של אלוהים (מתי ה’:7; ו’:14).
2.	ובעיקר — זה מכבד את אלוהים, ויכול לעודד אחרים להאמין וללכת בעקבות ישוע, כי הם רואים בכך את כוחו האמיתי של החסד האלוהי.

״אין כל השפעה שמקיפה את נפש האדם — שיש לה כוח כמו ההשפעה של חיים בלתי אנוכיים. הטיעון החזק ביותר בעד הבשורה — הוא אדם מאמין שמלא באהבה, ושנעים להיות במחיצתו״. — אלן ג’י. וויט, שירות הריפוי, עמ' 470.

`עד כמה אתם מייצגים את ישוע דרך האופן שבו אתם מתייחסים לאחרים ובמיוחד לאלו שאולי אינם נחמדים אליכם?`