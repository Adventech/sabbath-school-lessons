---
title:  בעלים ונשים
date:  15/03/2026
---

בברית החדשה מופיעים כמה מקבצי הנחיות לחיים משותפים במשפחה מאמינה (ראו אל האפסיים ה’:21–ו’:9; אל הקולוסים ג’:18–ד’:1; אל טיטוס ב’:1–10; הראשונה לפטרוס ב’:18–ג’:7). מעניין שה”קודים המשפחתיים” הללו אינם היררכיים באופן מלא, אלא כוללים גם אלמנטים שמדגישים הדדיות ובנייה משותפת.

קִראו אל הקולוסים ג’:18–19. איזה איזון אתם רואים כאן? אילו עצות נוספות נותן שאול השליח באל האפסיים ה’:22–25, 33?

ישנם גברים שמצטטים את הפסוק ״ הַנָּשִׁים, הִכָּנַעְנָה לְבַעֲלֵיכֶן״ (אל הקולוסים ג’:18) ועוצרים שם. אבל חשוב לשים לב להבהרה ששאול מוסיף מיד: ״ כְּמוֹ שֶׁיָּאֶה לְנֹכַח הָאָדוֹן״. במילים אחרות: שום מקום בברית החדשה לא מלמד שנשים צריכות להיכנע לכל גבר באשר הוא; ולא שנשים נחותות או כפופות באורח מוחלט; ולא שהן צריכות להישמע בעיוורון לכל רצון או דרישה של הבעל.

הכוונה היא שלנאמנות של האישה יש סדר עדיפויות: ראשית לאלוהים, ורק אחר כך לבעלה. האישיות של האישה לא אמורה להיבלע בתוך אישיותו של בעלה והבעל לא אמור להיות המצפון שלה. הדוגמה לכך היא אהבתו של המשיח את הקהילה בכך שנתן את עצמו למענה (אל האפסיים ה’:25). כך אמור הבעל לאהוב את אשתו: באהבה נאמנה גם כשזה דורש הקרבה. בקבלת החלטות מתוך רצון אמיתי בטובתה, גם אם לעיתים היא רואה את הדברים אחרת. כאשר אהבה כזו מתקיימת הרבה יותר קל לאישה לקיים את מצוות אלוהים ולהוקיר את בעלה (אל האפסיים ה’:33).

נישואין מאמינים בריאים מתאפיינים בהדדיות: היוועצות משותפת, חשיבה משותפת, וקבלת החלטות כזוג. לעיתים, כשמדובר בהחלטות הרות גורל עבור המשפחה כולה ניתן ואף רצוי לשתף גם את הילדים בתהליך. אבל לעולם אין לריב מולם או להעמיד אותם בעימות בין ההורים.

אם אחרי תהליך כזה בני הזוג לא מצליחים להגיע להסכמה הברית החדשה מציעה דרך של שלום: שהאישה תקבל את הכרעת הבעל ובלבד שאינה נוגדת את דבר אלוהים. ובאותה מידה כמעט כל בעל יוכל לזכור מקרים שבהם שמח ששמע בקול אשתו ונהג לפי עצתה. ככל שהבעל והאישה מתפקדים כצוות כך יהיו מאושרים יותר יחד.

`כיצד נוכל להימנע ממה שקרה, לצערנו, שוב ושוב לאורך ההיסטוריה: לקחת עקרונות יפים מהכתובים ולהפוך אותם, במעשה, לדבר רע?`