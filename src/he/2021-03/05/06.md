---
title:  " קַל מַשָֹאִי "
date:  29/07/2021
---

דבריו האחרונים של ישוע במתי י"א: 30 מציינים דימוי של נשיאת משא: “ כִּי עֻלִּי נָעִים וְקַל מַשָֹאִי ”.

`משה שמח לראות את חותנו יתרו לאחר שעם ישראל עזב את מצרים וחצה את ים סוף. קרא את שמות י"ח: 13-22. כיצד מתוארת נשיאת משא של אדם אחר בסיפור זה?`

שמות י"ח: 13 מספר לנו כי אנשים הגיעו להישפט אצל משה מבוקר עד ערב. כאשר חותנו של משה ראה זאת, הוא הפציר בו להקים מבנה ארגוני שיאפשר לו להתמקד בעניינים הגדולים, בעודו סומך על אחרים לטפל בעניינים פחותי חשיבות. הכתובים מספרים כי משה הקשיב לעצתו של יתרו ויישם את השינויים המשמעותיים הללו.

כאשר ישוע אמר לנו כי משאו קל, הוא רצה להזכיר לנו שאנו יכולים להישען עליו כנושא-המשא הטוב ביותר. בדומה למשה, עלינו ללמוד כי אנו צריכים לחלק את משאינו לאחרים. בראשונה לקורינתים י"ב: 12-26, תיאורו הציורי של שאול של גוף המשיח מציע המחשה טובה של שיתוף המעמסה. אנו זקוקים לגוף פעיל ותקין על מנת להצליח לסחוב כל משא. נזדקק לרגליים, ידיים, כתפיים, שרירים וגידים בשביל לסחוב כל דבר.

`קרא את האיגרת אל הגלטים ו': 2. כיצד סחיבת איש את מעמסת רעהו מסייעת לנו לקיים את תורת המשיח?`

ההקשר בו נכתב קטע זה מסייע לנו להבנה. בפסוק הקודם, שאול מסביר כי אם אח או אחות נופלים לידי פיתוי, עלינו להקימו ברוח של ענווה (היזכר בטענתו של ישוע במתי י"א: 29 כי הוא ענו). סחיבת משא משמעה הקמת אדם אשר סטה מהדרך הנכונה במטרה לעזור לו לראות את החסד האלוהי. משמעה גם כן סיוע לאדם שסובל מצרה. המילה היוונית ל"משא" מתייחסת למשקל כבד או לאבן. זוהי תזכורת כי כולנו סוחבים משא וכולנו נזקקים לאלה שיסייעו לנו לשאת אותו. שיתוף המעמסה הינו ציווי שמיימי לקהילה הדורש ענווה ומייצר בתמורה חמלה.

`חשוב על הפעם האחרונה בה מישהו עזר לך לסחוב משא כבד שנאבקת בו. מדוע זה נגע בך כל כך? למי תוכל לעזור לסחוב את משאו כרגע?`