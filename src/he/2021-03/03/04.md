---
title:  שאפתנות
date:  13/07/2021
---

חקר השבוע האחרון בחיי השירות של ישוע על פני האדמה, לפני שנצלב, מהווה תמיד מקור לעידוד ולהשראה. הוא גם מציג בפנינו סיכום של הדרך בה חוסר מנוחה ושאפתנות מובילים בני אדם לעשות ולומר דברים נוראיים.

`קרא את לוקס כ"ב: 14-30 וחשוב על רגשותיו של ישוע בעודו שומע את תלמידיו מתווכחים במהלך הארוחה החגיגית לגבי השאלה מי מהם יחשב הגדול ביותר (לוקס כ"ב: 24). מדוע התלמידים סטו מהאירוע המיוחד בו השתתפו ופנו לעסוק בגדולת אדם?`

רק לעתים רחוקות יוצא לנו לדון עם אחרים בשאלה מיהו הגדול ביותר בקהילה, במשפחה או בעבודה. יכול להיות כי אנו חושבים רבות על הנושא, אבל מי, בכנות, ידבר על כך בפתיחות?

זאת לא הייתה הפעם הראשונה שהועלתה שאלה זו בקרב קהל מאמיניו של ישוע. במתי י"ח: 1 אנו קוראים כי התלמידים מציגים את השאלה בפני ישוע בצורה יותר מופשטת: “ מִי הוּא הַגָּדוֹל בְּמַלְכוּת הַשָּׁמַיִם? ”. בכדי להעביר להם את המסר, ישוע קורא לילד ומעמיד אותו במרכז הקבוצה. עיניים נפערות לרווחה; גבות מורמות בהשתאות. מעשיו של ישוע דורשים הסבר, ובמתי י"ח: 3 האדון אכן מסביר את המתרחש: “ אָמֵן אוֹמֵר אֲנִי לָכֶם, אִם לֹא תָּשׁוּבוּ וְתִהְיוּ כִּילָדִים לֹא תִּכָּנְסוּ לְמַלְכוּת הַשָּׁמַיִם. ”.

שיחה ודיבור נחוצים מאוד בעבור מציאת מנוחה שלמה באדון. דרכם אנו מזהים כי אנו זקוקים לעזרה חיצונית. אנו מגלים לפתע כי ביכולתנו להסתמך רק על ישוע ולא על עצמנו, והערכים והשאיפות שלנו חווים מהפך. ישוע אומר לתלמידיו: סמכו עלי ושימו את מבטחכם בי כילד הזה. גדולה אמיתית משמעה לוותר על זכויותיך ולאמץ את ערכי המלכות.

למרבה הצער, נראה כי השליחים עודם לא למדו את הלקח הזה בשעה שישוע סעד עימם את סעודתו האחרונה. ההתקוטטויות והמאבקים שלהם הרסו רגע של התייחדות מושלמת שאינו יחזור.

כל זאת, לאחר שנים בהן היו יחד עם ישוע, שירתו עם ישוע ושמעו ולמדו לרגליו? איזו דוגמא עגומה ללב המושחת של האדם! אף על פי כך, בנימה חיובית יותר, חשוב על המציאות הנוכחת והנצחית של חסד האל, שהרי למרות הדיון מעורר הרחמים בין תלמידיו, ישוע לא ויתר עליהם.

`כיצד נשיאת עינינו לעבר ישוע הצלוב מהווה מרפא רב- עוצמה להשתוקקותנו להתרוממות עצמית, אליה כולנו נופלים טרף, כבני אדם חוטאים?`