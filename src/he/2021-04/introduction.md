### ספר הברית: דברים

הסיפור שלנו מתחיל כך: בזמן מלכותו של יאשיהו בירושלים (640-609 לפנה”ס) מצא אדם, כנראה עובד במקדש, עותק של ספר והוא הובא לקריאה בפני המלך יאשיהו. “ וַיְהִי כִּשְׁמֹעַ הַמֶּלֶך, אֶת־דִּבְרֵי סֵפֶר הַתּוֹרָה; וַיִּקְרַע אֶת־בְּגָדָיו׃ ” (מלכים ב כ”ב: 11). מדוע? מכיוון שהמלך הבין כי הוא ועמו לא צייתו לכתוב בספר.

ואז, בהתבסס על ספר זה המכונה " סֵפֶר הַבְּרִית ” (מלכים ב כ”ג: 2), החל יאשיהו ברפורמה אדירת- מימדים. נוכל לקרוא על רפורמה זו במלכים ב' כ"ג.

מה היה אותו הספר אשר השפיע על המלך ועל האומה בצורה כזו? הדעה הרווחת היא שזהו ספר דברים, מוקד הלימוד שלנו לרבעון הקרוב.

ספר דברים- אשר שמו הלועזי מגיע מהמילה הלטינית deuteronomium ומשמעו "החוק השני", הינו הספר החמישי והאחרון בחומש וניתן לסכם אותו באופן הבא:

לאחר שבני ישראל עזבו את ארץ מצרים וכרתו ברית עם ה' בסיני, במקום להיכנס ישירות לארץ כנען הם מוצאים עצמם משוטטים במדבר ארבעים שנה. בתום אותן שנים, בעת שהעברים היו מוכנים לחצות לבסוף אל עבר הארץ המובטחת, דיבר אליהם משה בסדרה של נאומים. רוח הנאומים הייתה: אתם עומדים כעת להיכנס אל הארץ המובטחת. סוף כל סוף! אל נא תשכחו את אשר ה' עשה בעבורכם, ואל תשכחו את אשר הוא מבקש מכם כעת, לאהוב אותו בכל לבבכם ובכל נפשכם ולבטא אהבה זו דרך ציות לכל מצוותיו, הכל על פי הברית.

על מנת להדגיש ביתר שאת את חשיבות הברית, חזר משה באוזני העם על עשרת הדיברות, הבסיס החוקי לחובותיהם בברית אשר כרת ה' בראשונה עם אבותיהם, וכעת כורת עימם בשנית כאן, על גבולות ארץ כנען.

על כן עולה השאלה: האם קיימות תקבולות בין הדברים עימם התמודדו בני ישראל על גבולות הארץ המובטחת לבין הדברים עימם מתמודדים אנו כיום, בעודנו עומדים גם כן על גבולות הארץ המובטחת (ארץ הרבה יותר טובה מקודמתה) ?

בזה עצם הנושא של הרבעון שלנו, הנקרא " האמת העכשווית בספר דברים ”, ובזו תהיה התמקדותנו: מסרי אמת עכשוויים אשר ניתן ללמוד מדבר ה' לעם הברית.

ברבעון הנוכחי נביט בספר דברים על פי נושאים, בהם הברית הנצחית, חוק וחסד, מה הכוונה בלאהוב את ה' ואת שכנך, והחשוב ביותר- כיצד ספר דברים חושף בפנינו את מלוא אהבתו של ה', אשר הוצגה בפנינו ברוב עוצמה במותו של ישוע על הצלב ובתחייתו מן המתים.

אין ספק כי הבדל תקופתי ותרבותי עצום מפריד בין קהילתנו כיום לבין הקהילה במדבר. אולם המשותף בינינו עשוי מאוד להיות רב מן המבדיל אותנו. לדוגמה, האם לא יכולות המילים הבאות להיות מופנות גם אלינו כיום?

“ רְאֵה לִמַּדְתִּי אֶתְכֶם, חֻקִּים וּמִשְׁפָּטִים, כַּאֲשֶׁר צִוַּנִי יְהוָה אֱלֹהָי; לַעֲשׂוֹת כֵּן, בְּקֶרֶב הָאָרֶץ, אֲשֶׁר אַתֶּם בָּאִים שָׁמָּה לְרִשְׁתָּהּ. וּשְׁמַרְתֶּם וַעֲשִׂיתֶם, כִּי הִוא חָכְמַתְכֶם וּבִינַתְכֶם, לְעֵינֵי הָעַמִּים; אֲשֶׁר יִשְׁמְעוּן, אֵת כָּל־הַחֻקִּים הָאֵלֶּה, וְאָמְרוּ, רַק עַם־חָכָם וְנָבוֹן, הַגּוֹי הַגָּדוֹל הַזֶּה ” (דברים ד’: 5,6).

שים לב, לא החוקים עצמם היוו " חָכְמַתְכֶם וּבִינַתְכֶם ” בפני האומות אלא ציות לאותם חוקים. קיים בבירור מסר עבורנו במשפט זה. מסר אחד מיני רבים, אותם נגלה בספר דברים.

_קליפורד ר. גולדשטיין הינו עורך המדריך לשיעורי שבת למבוגרים ומחבר הספר: Baptizing the Devil: Evolution and the Seduction of Christianity_