---
title: 'דניאל וביאתו השנייה של ישוע המשיח'
date: 25/06/2018

---

על אף שהיהודים בזמנו של ישוע ציפו שהמשיח יפיל את שלטון הרומאים ויהפוך את ישראל למעצמת-על, לא זאת הייתה תכלית ביאתו של ישוע, וזאת גם לא תהיה תכלית ביאתו השנייה הממשמשת ובאה. לעומת זאת, תכליתו של אלוהים עבור עמו הנאמן הייתה נעלה בהרבה מאשר ארגון מחדש של עולם חוטא ותו לא.

ובכן, דניאל ב' הוא אולי הקטע התנ"כי המגלה בצורה הברורה ביותר את האמת שהעולם החדש לא יצמח מתוך העולם הישן, אלא יהיה יצור נפרד ושונה תכלית שינוי. דניאל ב' מציג את עלייתן ונפילתן של ארבע אימפריות גדולות – בבל, פרס, יוון ולבסוף רומא, אשר התפרקה לאומות של אירופה המודרנית. ועם זאת, חלומו של נבוכדנצר על הפסל (המסמל את רצף ארבע אמפריות אלו) מסתיים באופן מרהיב, שמצביע על ההפרדה המוחלטת בין עולמנו לעולם הבא אשר אותו ייכון המשיח בבואו.

`קראו דניאל 2:34,35,44,45. מה מלמדים אותנו פסוקים אלו על גורל עולמנו ועל טבעו של העולם הבא?`

פסוקים אלו אינם משאירים אפילו צל של ספק באשר למה שיקרה עם חזרתו של המשיח. בלוקס 20:17,18 הצביע ישוע על עצמו כאל האבן אשר תכתוש בסופו של דבר את עולמנו החוטא. בדניאל 2:35 כתוב שלאחר שנופצו יחד הזהב, הכסף, הנחושת, הברזל והחרס, "הָיוּ כְמֹץ הַגְּרָנוֹת בַּקַּיִץ. הָרוּחַ נָשְׂאָה אוֹתָם וְלֹא נִשְׁאַר מֵהֶם כָּל זֵכֶר". במילים אחרות, דבר מעולמנו הישן והחוטא לא יישאר לאחר חזרתו של ישוע המשיח. לבסוף, האבן אשר השמידה את העולם הישן "הָיְתָה לְהַר גָּדוֹל שֶׁמִּלֵּא אֶת כָּל הָאָרֶץ" (דניאל 2:35). ומלכות חדשה זו "לֹּא תֶחֱרַב לְעוֹלָם" והיא "תָּקוּם לְעוֹלָם" (דניאל 2:44).

לכל אדם אשר חי אי פעם עלי אדמות מצפה רק אחד משני גורלות אלו – חיים נצחיים עם ישוע המשיח או היעדר נצחי יחד עם מוץ עולמנו החוטא. כך או כך, ניתן לומר שלכולנו מצפה נצחיות כזאת או אחרת.