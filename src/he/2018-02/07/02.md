---
title: 'אישוש איתן של נבואה'
date: 13/05/2018

---

ימים ספורים לפני צליבתו, ישוע דיבר עם תלמידיו בעמדם על הר הזיתים. דמיינו לרגע שאתם שומעים את ישוע אומר שבית המקדש עומד להיחרב. קשה לדעת בוודאות מה עלה על ליבם של התלמידים, אך השאלות אשר שאלו מיד לאחר מכן מצביעות על כך שהם קשרו את חורבן הבית ל"קץ העולם" (מתי 24:3).

`קראו מתי 24:1-25. מהו המסר הכולל שישוע ביקש להעביר לתלמידיו אודות אחרית הימים?`

לפי מתי 24:1-25, ברור בין היתר שהמשיח מודאג מההטעיות אשר עלולות לבלבל את עמו במרוצת הזמן בכלל ובאחרית הימים בפרט. בין הטעיות אלו נמנים נביאי שקר ומשיחי שקר. אחדים יטענו שהם מציגים את המשיח (נביאי השקר), בעוד שאחרים יטענו שהם בעצמם המשיח. ומה שנורא הוא שרבים גם יאמינו להם.

גם במקרה זה, אנו עדים לאישוש עגום, אך איתן של דבר אלוהים. במרוצת ההיסטוריה, ואף בימינו, נוכלים רבים הכריזו על עצמם: "אני הוא המשיח". איזו נבואה מדהימה! ואכן, נקודת הזמן בה אנו חיים מאפשרת לנו לסקור את המאות האחרונות של ההיסטוריה ולראות (באופן אשר נבצר היה מאלו החיים בתקופתו של ישוע) עד כמה נבואתו הייתה מדויקת! יתרה מכך, אל לנו להיות מופתעים אם מספר ההטעיות מסוג זה רק ילך ויגדל ככל שאנו מתקרבים למשבר הסופי.

בנוסף, הביטו באופן בו תיאר ישוע את מצב העולם. בתקופות שונות במהלך ההיסטוריה מאז ביאתו הראשונה של המשיח, רבבות בני אדם תלו את תקוותם בדברים אשר חשבו שישימו קץ או לפחות יפחיתו משמעותית את סבלה ומכאובה של האנושות.

בין אם מדובר בתנועות פוליטיות, ובין אם בטכנולוגיה, מדע או השכל עצמו – בנקודת זמן זו או אחרת אנשים תלו את תקוותם בכך שדברים אלו יביאו עמם מצב אוטופי כאן עלי אדמות. אולם, לדאבננו, כפי שההיסטוריה הוכיחה שוב ושוב, תקוות אלו התבדו כליל. מצבו של עולמנו היום עולה בהחלט בקנה אחד עם נבואתו של ישוע לגביו. מילותיו של ישוע מלפני אלפיים שנה מוכיחות עד כמה תקוות אלו היו מוטעות.

`קראו מתי 24:25. איזו תובנה עלינו להפיק מפסוק זה אשר תסייע לאמונתנו להתחשל?`