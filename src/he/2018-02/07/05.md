---
title: 'עשר העלמות'
date: 16/05/2018

---

לאחר נאומו במתי כ"ד על סימני ביאתו, ישוע מבהיר בפרק כ"ה כיצד להתכונן לקראתה.

`קראו מתי 25:1-13, משל עשר העלמות. מה אומר כאן ישוע שיכול לסייע לנו להבין כיצד להתכונן לחזרתו?`

חלק זה בנאומו פותח ישוע בסיפור על עשר עלמות. המונח "עלמות" מצביע על כך שמדובר באלו המתיימרים להיות תלמידי המשיח. ה"עלמות" הן בהחלט לא בצידו של השטן בעימות הגדול. אדרבה, הן נדמות למלכות השמיים (מתי 25:1). עם זאת, הן נרדמו באחרית הימים (מתי 25:5). ישוע כבר הזהיר קודם לכן את תלמידיו בדבר חשיבותה של העמידה על המשמר (מתי 24:42), כדי שנישאר ערים ובכך שנהיה מוכנים לחזרתו. 

לכל עשר העלמות היו מנורות, וכולן יצאו לקראת החתן, דבר המצביע בברור על כך שכולן חיכו לו בכליון עיניים. הבעייה היא שהייתה התמהמהות בביאתו של החתן, וכל המאמינים בחזרתו נרדמו. לפתע, באישון ליל, כולם הקיצו משנתם: החתן הגיע! (מתי 25:1-6).

העלמות הכסילות נבהלו, כי הן לא היו מוכנות. מדוע? לפי נוסח אחד של מתי 25:8, העלמות הכסילות התלוננו שמנורותיהן "דעכו". אולם, לפי נוסחים אחרים, קרובים יותר למקור היווני (ביניהם גם הנוסח הנוכחי בעברית), המנורות "דּוֹעֲכוֹת". עדיין יש להבה מהבהבת. עוד יש למאמינים אלו מעט שמן, אך לא מספיק כדי להיות מוכנים לביאתו של המשיח.

מהי הבעייה, למעשה?

עלמות אלו מסמלות את המאמינים אשר מחכים לחזרתו של המשיח, אך מכירים אותו היכרות שטחית בלבד. יש להם מעט שמן – שהרי רוח הקודש אכן פועל במידת מה בחייהם – אך הלהבה רק מהבהבת; הם הסתפקו במועט כאשר היו זקוקים להרבה.

"רוח הקודש פועל ללא ליאות בלב האדם כדי לחולל בו שינוי מוחלט, אך מלאכה קדושה זו נעשית אך ורק מרצונו החופשי ובהסכמתו המלאה של האדם. אולם, האנשים הדומים לעלמות הכסילות מסתפקים במלאכה שטחית בלבד. הם אינם מכירים את הקדוש ברוך הוא. הם אינם מבינים את אופיו, ואינם מתקשרים עמו באופן מעמיק; לכן, הם אינם יודעים כיצד לתת אמון, להיראות או לחיות את חייהם. שירותם לאלוהים הולך ופוחת לצורה ריקה מתוכן (אלן וויט, Christ’s Object Lessons, 411).

`באילו דרכים ניתן לבדוק את עצמנו כדי לוודא שאיננו חוזרים על אותן הטעויות שעשו העלמות הכסילות? במידה ואנו מוצאים את עצמנו באותו מצב רוחני כמוהן, כיצד ניתן לשנות זאת?`