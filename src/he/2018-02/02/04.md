---
title:  צלם הזהב
date:   10/04/2018
---

חוקרי התנ"ך הבחינו מזה זמן רב בקשר שבין דניאל פרק 3 – הסיפור על שלושת הצעירים העבריים בבקעת דורא – לבין פרק 13 בספר התגלות – המתאר את הרדיפות אשר סבלו חסידי ה' בעבר ועוד עתידים לסבול באחרית הימים. 

`השוו דניאל 3:1-6 עם התגלות 13:11-15. מה משותף לשני הקטעים?`

בשני הקטעים לעיל, עניין הסגידה הוא מרכזי, אך שניהם מספרים על מקרים של סגידה כפויה;  רשויות שלטון אלו דורשות את הסגידה אשר רק מלך מלכי המלכים ראוי לה.  

`קראו דניאל 3:13-18. מה למדים אנו מן הסיפור שמסייע לנו לא רק להבין אילו אתגרים עומדים לפנינו באחרית הימים, אלא גם כיצד להתכונן לקראתם?`

נבוכדנצר, השליט החזק ביותר בעולם דאז, לעג לצעירים העבריים באמרו: "מִי הוּא הָאֵל שֶׁיַצִּילְכֶם מִיָּדִי?" (פסוק 15) הוא עמד לגלות בקרוב מיהו אלוהי ישראל, שהרי זמן קצר לאחר מכן הוא הכריז: "בָּרוּךְ אֱלֹהֵי שַׁדְרַךְ, מֵישַׁךְ וַעֲבֵד נְגוֹ, שֶׁשָּׁלַח אֶת מַלְאָכוֹ וְהִצִּיל אֶת עֲבָדָיו, אֲשֶׁר בָּטְחוּ בּוֹ, וְעָבְרוּ עַל פְּקֻדַּת הַמֶּלֶךְ וְהִקְרִיבוּ אֶת גּוּפָם לְמַעַן לֹא יַעַבְדוּ וְלֹא יִשְׁתַּחֲווּ לְכָל אֵל אַחֵר, אֶלָּא לֵאלֹהֵיהֶם בִּלְבַד…" (פסוק 28).

ללא ספק, לאחר שהיה עד לנס בכבשן האש, המלך עובד האלילים השתכנע בכוחו ובסמכותו של אלוהי העברים אשר שלושת הצעירים עבדו אותו.

נניח לרגע שהצעירים לא ניצלו מאש הכבשן הבוערת – תרחיש אשר הם אכן לקחו בחשבון (דניאל 3:18). מדוע, אפילו אם הם היו נשרפים בעודם בחיים, הם היו עדיין עושים את הדבר הנכון בסירובם לציית לצו המלך? סיפור זה משמש עדות כבירה לאמונתם העזה של שלושת הצעירים העבריים ולמוכנותם לעמוד מאחורי אמונה זו, למרות ההשלכות הכרוכות בכך.

`כיצד עלינו להיות בטוחים שבאחרית הימים – כאשר עניין הסגידה יעלה שוב על הפרק – נתייצב גם אנחנו בעוז לצדו של אלוהים בדומה לשלושת הצעירים? אם אנו לא נאמנים במעט מזער, מה גורם לנו לחשוב שנצליח להיות נאמנים במשבר אחרית הימים?`