---
title:  חזרתם בתשובה של הגויים
date:   11/04/2018
---

בסיכומו של פרק 3 בספר דניאל, נבוכדנצר הכיר בקיומו ובכוחו של מלך מלכי המלכים. אך מידע קוגניטיבי על אלוהים ועל כוחו שונה תכלית שינוי מחווית הלידה מחדש, חוויה מכריעה בתהליך הישועה (ראו יוחנן 3:7). ואכן, מי שמתואר בדניאל 4:30 אינו אדם שחזר בתשובה כליל.

`קראו דניאל 4:30. מהי הבעיתיות בגישתו של המלך? ראו גם יוחנן 15:5; מעשי השליחים 17:28; דניאל 5:23.`

עם זאת, עד תום הפרק למד המלך – אמנם בדרך הקשה – שכל הכוח בארץ שייך לאלוהי השמיים, ושבלעדי האל העליון אין לו ערך כלל. "המלך הגאה הפך לילדו העניו של אלוהים; השליט הרודן הפך למלך חכם ורחום. האיש שבז לאלוהי השמיים, כפר בו וחילל את שמו, הכיר עתה בגבורת האל העליון, ופעל בלהט כדי להפיץ את יראת ה' ולהגביר את אושרם של נתיניו. מן התוכחה שקיבל ממלך המלכים ואדון האדונים למד לבסוף נבוכדנצר את הלקח החשוב שכל שליטי העולם חייבים ללמוד – שגדולה אמיתית טמונה בטוב ובחסד אמיתיים. הוא הכיר בה' אלוהים-חיים באומרו: "וְעַתָּה אֲנִי נְבוּכַדְנֶצַּר מְשַׁבֵּחַ וּמְרוֹמֵם וּמְהַדֵּר אֶת מֶלֶךְ הַשָּׁמַיִם, אֲשֶׁר כָּל מַעֲשָׂיו אֱמֶת וּדְרָכָיו צֶדֶק, וַאֲשֶׁר בְּיָדוֹ לְהַשְׁפִּיל גֵּאִים" (אלן וויט, מלכי ונביאי ישראל, עמוד 521 בעברית).

`קראו דניאל 4:35. אלו אמיתות על אלוהים הביע נבוכדנצר בפסוק זה?`

דניאל 4 מסתיים בהכרת הגויים בסמכותו, שליטתו וכוחו של אלוהי ישראל. במובן מסוים, סצנה זאת הקדימה את מה שאירע בשלב מאוחר יותר, בתקופת הקהילה המשיחית הקדומה, כאשר בזכות עדות היהודים ובעזרת ה' הגויים קיבלו את אלוהי ישראל והחלו לספר עליו בעולם.

`קראו יוחנן 3:7. אף על פי שאנו רגילים לחשוב על אירועי אחרית הימים במונחים של גזר דין המוות, סגידה ורדיפות, מה, לפי ישוע, מכין אותנו יותר מכל דבר אחר לאירועי זמן הקץ?`