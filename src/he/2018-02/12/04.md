---
title: 'הר מגידו'
date: 19/06/2018

---

על אף שרוב רובם של האנשים, כולל משיחיים, יודעים אך מעט מאוד על ספר התגלות, דימוי אחד ומילה אחת מצאו את דרכם לתרבות הפופולרית: ארמגדון (ראו הלגלות 16:16). אפילו בתרבות החילונית הפכה מילה זו לסמל מובהק של מאבק סופי בו גורל עולמנו מוטל על הכף. בסרט ההוליוודי "ארמגדון", למשל, העלילה בנוייה סביב אסטרואיד ענק אשר דוהר אל כדור הארץ ומאיים להשמיד את העולם. ללא ספק, במידה כזו או אחרת, המושג "סוף העולם" נמצא גם בתודעתם של החילונים.

לא מעט משיחיים אשר מכירים את ספר התגלות ומאמינים בו רואים ב"קרב ארמגדון" עימות צבאי ממשי במזרח התיכון לקראת סוף העולם. לפי גרסה אחת, צבא של כ-200 מיליון איש יחדור לצפון ישראל. אחרים נושאים את עיניהם לעימותים הצבאיים והפוליטיים השונים באותו אזור, אשר יכשירו לדברם את הקרקע לקרב הצבאי הסופי באזור הר מגידו.

ברם, כתבי הקודש מציגים תמונה שונה תכלית שינוי מתסריטים אלו. על פי הכתובים, ארמגדון אכן יהווה השיא המוחלט של כל העימותים אי פעם, אולם הוא לא יתקיים בין שתי אומות ארציות, אלא בין שני הצדדים של העימות הקוסמי בין טוב לרע. יהיה זה מאבק דתי – ולא כלכלי או פוליטי, על אף שהיבטים אלו ישחקו בו תפקיד מסוים. 

`קראו התגלות 16:12-16. מה למדים אנו מפסוקים אלו על קרב הר מגידו?`

ראשית כל, שימו לב עד כמה קטע זה גדוש בלשון סמלית: רוחות טמאות דומות לצפרדעים יוצאות מפי התנין ומפי החיה (התייחסויות לכוחות המופיעים בהתגלות י"ג), כמו גם כן מפי "נביא השקר" (המצביע על החיה הארצית בהתגלות 13:11). בנוסף, מבינים אנו שמדובר בעימות הקוסמי גם מתוך כך ש"רוּחוֹת שֶׁל שֵׁדִים" יוצאות "לְמִלְחֶמֶת הַיּוֹם הַגָּדוֹל אֲשֶׁר לֵאלֹהֵי צְבָאוֹת" (הלגלות 16:14).

ובכן, תהיה ההשתלשלות המדויקת של האירועים אשר תהיה בקרב ארמגדון, זהו בהחלט עימות ישיר בין כוחות המשיח לבין כוחות השטן. לא מדובר בקרב מקומי באזור הר מגידו ותו לא, כפי שהמונח "בבל" בספר התגלות גם כן אינו מצביע על אירועים המתרחשים באיזו פינה נידחת בעיראק של ימנו.

`קראו התגלות 16:15. כמה מרתק שבעיצומם של אירועים אלו, מעודד אותנו המשיח באמצעות מסר הבשורה – הן בהבטחת חזרתו והן בהדגשת הצורך שלנו להיות מכוסים בצדקתו. כיצד מסייעת לנו עובדה זו להבין את הטבע הרוחני של העימות אשר מעורבים בו גם אנו בעל כורחנו?`