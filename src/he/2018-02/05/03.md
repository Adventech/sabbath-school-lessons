---
title: 'שה האלוהים'
date: 30/04/2018

---

`קראו יוחנן 1:29; התגלות 5:12; 13:8. מהי התמונה המשותפת של שלושת פסוקים אלו ומה חשיבותה של תמונה זו להבנת תכנית הישועה?`

כאשר יוחנן המטביל כינה את ישוע "שה האלוהים", הוא הצביע באופן ברור על המקדש. יתרה מכך, הוא הצביע על מותו המכפר של המשיח על הצלב כהתגשמותה המוחלטת של תורת הקורבנות. ואכן, ארבע הבשורות מציגות את ישוע ראשית כל בתפקידו כשה האלוהים אשר נושא את חטאי העולם כולו.

אך סיפור הגאולה בישוע המשיח לא מסתיים במותו ובתחייתו המופיעים בבשורות. כבר מתחילתה, האיגרת אל העברים נוגעת בנושא חשוב – מלאכתו של המשיח ככהן גדול במקדש השמיימי לאחר סיום תפקידו כשה תמים כקורבן עלי אדמות. החל מהאזכור הראשון שלו בתפקיד זה לאחר צליבתו (עברים 1:3), האיגרת מרבה להצביע על ישוע ככהן גדול בשמיים, ואנו מקבלים אף תיאור מעמיק של עבודתו במקדש השמיימי בפרק 7:1-28.

`קראו עברים 7:1-28. מה אומר לנו כאן המחבר על ישוע?`

למרות מורכבותו של קטע זה, מהותו היא שכהונת ישוע המשיח במקדש השמיימי נעלה יותר מכהונתם של בני אהרון במקדש הארצי. במקום כהן ארצי במקדש ארצי, יש לנו כהן גדול שמיימי המכהן עבורנו במקדש השמיימי. לכן, כשאנו נושאים את עינינו אל ישוע, עלינו לשאת אותן אליו כאל הכהן הגדול שלנו במקדש השמיימי.