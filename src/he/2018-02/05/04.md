---
title: 'הכהן הגדול שלנו'
date: 01/05/2018

---

`קראו עברים 7:24-27; 8:6. איזו תקווה נפלאה מוצאים אנו בפסוקים אלו?`

המשיח יכול להושיע לנצח בזכות מספר כישורים יחודיים, שלאף כהן אחר אין אותם וגם לא יהיו לו לעולם. הוא ישות אלוהית, עם סמכות למחול חטאים. כהונתו תמידית. הוא המפגיע בעבורנו ללא הרף עם אותה חמלה שהפגין כאשר ריפא את החולים וניחם את הבודדים ושבורי הלב. הוא היה בן אדם, אך נולד חף מחטא וכך גם נשאר. למרות זאת, חטאי העולם כולו העיקו על נפשו הזכה והוא מת במקומנו. לכן, הוא לבדו, כאלוהים-אדם, יכול להפגיע בעבור החוטא במקדש השמיימי.

בנוסף לכך, הקטעים לעיל גם מצביעים על העובדה שקורבנו של המשיח היה אחת ולתמיד. קורבן התמורה הכביר הוקרב אחת ולתמיד והוא היה די והותר כדי להושיע כל אדם אשר חי אי פעם. בסופו של דבר, בהתחשב בזהותו של הקורבן, מדוע שלא יהיה בכך דיי לישועת כל אדם?

`קראו עברים 9:11-15. מה השיג המושיע עבורנו במותו ובמלאכתו במקדש השמיימי?`

באגרת אל העברים 9:12 כתוב שהמשיח "הִשִֹיג פְּדוּת עוֹלָמִים". משמעות המונח היווני אשר תורגם במילה "פדות" היא גם "שחרור" ו"גאולה". זאת אותה המילה אשר מופיעה בלוקס 1:68, כשזכריה מצהיר על אלוהי ישראל ש"פָּקַד אֶת עַמּוֹ וּפְדוּת שָׁלַח לוֹ".

פירוש ההתייחסות באיגרת אל העברים לדם המשיח – הדם הקורבן היחיד שהינו באמת מספק – הוא שהמשיח, כשה הקורבן, הוא לבדו השיג את פדותנו, את גאולתנו. והבשורה הנפלאה ביותר היא שהמושיע השיג זאת לא לטובתו האישית, אלא לטובתנו, ופדות זו תקפה עבור כל אלה המקבלים את קורבן המשיח.

`הגו בעובדה שהמשיח ראשית "השיג פדות עולמים" עבורנו, ורק לאחר מכן הוא החל את שירותו במקדש השמיימי למעננו. איזו תקווה יש לנו בכך שהמושיע מפגיע בעדנו במקדש השמיימי?`