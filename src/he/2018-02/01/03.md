---
title: יותר ממידע קוגניטיבי
date: 02/04/2018

---

על אף שלא ניתן להסביר את הופעת הרוע (שכן לא ניתן להצדיקו), כתבי הקודש מגלים לנו שראשיתו היה בליבו של השטן בשמיים. חוץ מהתיאורים המרתקים שאנו מקבלים מאלן וויט (ראה, לדוגמה, את הפרק "מקור הרוע" בספרה "העימות הגדול"), כתבי הקודש לא מרחיבים על האופן שבו הכל התחיל בשמיים. לעומת זאת, דבר אלוהים מאוד מפורש לגבי האופן שבו הכל התחיל עלי אדמות. 

`קראו בראשית 3:1-7. מה מנת חלקם של אדם וחווה באשמה באירוע זה?`

מה שמצער כאן הוא שחווה ידעה היטב מה אלוהים ציווה עליהם. היא חזרה על מילותיו: "לֹא תֹאכְלוּ מִמֶּנּוּ, וְלֹא תִגְּעוּ בּוֹ:  פֶּן-תְּמֻתוּן" (בראשית 3:3). למרות שמן הכתוב בתורה עולה שדבר לא נאמר לגבי נגיעה בעץ, חווה ידעה בוודאות שהאכילה ממנו תוביל למותם.

באופן גלוי ובוטה, השטן סתר את מילותיה. "וַיֹּאמֶר הַנָּחָשׁ, אֶל-הָאִשָּׁה:  לֹא-מוֹת, תְּמֻתוּן" (בראשית 3:4). הניגוד בדבריו של הנחש לאזהרתו של הקדוש ברוך היה מוחלט. אמנם גישתו הייתה תחילה מעודנת, אולם ברגע שאחז בתשומת ליבה והבחין בחוסר התנגדותה, הוא סתר את מצוותו של ה' אלוהים בריש גלי.

עוד יותר מצער הוא שחווה לא פעלה מתוך בורות. היא לא הייתה יכולה לטעון "לא ידעתי". היא דווקא כן ידעה. אך, למרות מידע זה, היא בחרה ברע. אם אפילו בסביבה המושלמת של גן עדן המידע עצמו לא מנע מחווה (וגם לא מאדם, שגם ידע את האמת) לחטוא, בל נשלה את עצמנו שמידע קוגניטיבי בלבד מספיק כדי להושיע אותנו היום. נכון שעלינו להכיר את הכתובים, אך עלינו גם להיכנע אליהם.

`הקדוש ברוך הוא אמר דבר אחד, והשטן אמר דבר אחר. למרות כל המידע שעמד לרשות אדם וחווה, הם בחרו להאמין לשטן. חישבו כמה מעט השתנה באלפי השנים האחרונות. כיצד נוכל להימנע מלחזור על אותה  הטעות?`