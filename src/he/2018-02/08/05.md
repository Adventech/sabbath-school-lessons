---
title: 'באה עת משפטו'
date: 23/05/2018

---

מסר המלאך הראשון קושר בין היראה לאלוהים והכבוד הראוי לו לבין משפטו הממשמש ובא (התגלות 14:7). כתבי הקודש מאוד מפורשים בכך שה' הוא אלוהי הצדק והמשפט. יום יבוא והצדק הכל כך חסר בעולמנו אכן ייעשה; ברור, אפוא, מדוע כדאי לירוא את אלוהים. בנוסף, ברור גם מדוע "בשורת העולם" טומנת בחובה את ממשות המשפט. אך מהו הקשר בין שני מרכיבים אלו?

השימוש במונח "בשורה" הוא במובן של "בשורות טובות". לכן, ניתן להבין שעל אף שאנו חוטאים וחיללנו את תורת ה', ביום הדין הגדול – בדומה לפושע על הצלב – לא נישא בעונש המגיע לנו על חטאינו, שכן אלוהים לא ינהג בנו במידת הדין שאנו ראויים לה. 

`קראו את הפסוקים להלן ושאלו את עצמכם: "מה היה עולה בגורלי לו הייתי נשען על מעשיי הטובים בלבד?" מתי 12:36; קוהלת 12:14; רומים 2:6; 1 קורינתים 4:5.`

האל הכביר, אשר אמר שאפילו שערות ראשנו נמנו, עומד לשפוט את עולמנו. אך זוהי בדיוק הסיבה לכך ש"בשורת העולם" היא בשורה טובה! המשפט אכן ממשמש ובא, אך על תלמידיו הנאמנים של המשיח לא תהיה "שום הרשעה" (רומים 8:1), שכן הם רוחצו, קודשו והוצדקו בשם האדון ישוע המשיח (1 קורינתים 6:11), שצדקתו יעמוד לזכותם ביום המשפט הגדול.

"נבצר מן האדם להגן על עצמו מהאשמות אלו. בבגדיו הצואים, הוא עומד לפני האל העליון ומתוודה על עוונותיו. אולם ישוע המשיח משמש מליץ יושר לפני אביו שבשמיים עבור כל אלו המחליטים לחזור בתשובה ולהתמסר אליו. מושיע החוטאים מפגיע בעבורם ומשתיק את מקטרג עמו בזכות מעשה הגאולה שלו על מזבח הצלב. ציותו המוחלט למצוות ה', אפילו עד מוות, הקנה לו כל סמכות בשמיים ובארץ לבקש מאביו חסד ורחמים עבור האדם החוטא" (אלן וויט, Testimonies for the Church, כרך 5, 471).

`מה מלמדת אותנו ממשות המשפט הממשמש ובא על הצורך העמוק שלנו במחילה? כיצד נוכל להעניק לאחרים אשר פגעו בנו את החסד והסליחה אשר אלוהים בעצמו מעניק לנו בישוע המשיח?`