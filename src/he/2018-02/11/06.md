---
title: 'השבת כחותמו של אלוהים'
date: 14/06/2018

---

כפי שראינו לעיל, יום השבת היה הסמל המובהק של עמו האמיתי של ה' במרוצת ההיסטוריה, החל באדם וחווה והמשך בתקופת עם ישראל. סמל זה מוצאים אנו גם בברית החדשה, שכן לא רק שישוע ותלמידיו שמרו את השבת, אלא גם כתוב על עמו של אלוהים באחרית הימים שיהיו לו שני מאפיינים חשובים – "שּׁוֹמְרִים אֶת מִצְווֹת אֱלֹהִים וֶאֱמוּנַת יֵשׁוּעַ" (התגלות 14:12).

`מדוע השבת כה חשובה, ומה המשמעות המיוחדת של יום זה עבור תלמידי ישוע? שמות 20:8-11; האגרת אל העברים 4:9,10.`

מצוות השבת נמצאת בלב לבם של עשרת הדיברות. קיבלנו אותה מבוראנו כחותם או סמל של סמכותו. במצווה זו מוצאים אנו במפורש את שמו של ה' – "יְהוָה אֱלֹהֶיךָ". בנוסף, מצווה זו מגדירה את תחום השיפוט של אלוהים – "הַשָּׁמַיִם וְהָאָרֶץ, הַיָּם וְכָל אֲשֶׁר בָּם". יתרה מזו, נקבע כאן גם בסיס סמכותו – "כִּי שֵׁשֶׁת יָמִים עָשָׂה יְהוָה אֶת-הַשָּׁמַיִם וְאֶת-הָאָרֶץ [...] וַיָּנַח, בַּיּוֹם הַשְּׁבִיעִי".

הברית החדשה מצביעה על ישוע כאל האחד שבאמצעותו ברא אלוהים את כל "מַה שֶּׁנִרְאֶה וּמַה שֶּׁבִּלְתִּי נִרְאֶה" (יוחנן 1:1-3; קולוסים 1:16; עברים 1:1). למעשה, ישוע המשיח עצמו ברא את העולם בששה ימים ונח ביום השביעי. לאור עובדה זו, יש חשיבות גדולה לכך שישוע היה תלוי על הצלב ביום שישי, בשעת מנחת הערב, ובאותה עת נשמעה זעקתו האחרונה: "נשלם!" (יוחנן 19:30). כפי שהוא נח ביום השבת לאחר תום מעשה הבריאה, בדיוק כך נח עתה המשיח בקבר ביום השבת לאחר תום מלאכתו כקורבן תמורה בעבור האנושות כולה.

אם כן, יום השבת טומן בחובו ברכה כפולה – ראשית במעשה הבריאה ושנית במעשה הגאולה. לכן כתוב באיגרת אל העברים שהעובדה שתלמיד המשיח שומר שבת מצביעה על כך ש"הַנִּכְנָס אֶל מְנוּחָתוֹ גַּם הוּא שָׁבַת מִמְּלַאכְתּוֹ, כְּמוֹ הָאֱלֹהִים מִשֶּׁלּוֹ" (עברים 4:10). השבת היא הסמל המושלם לכך שאין ביכולתנו להיוושע בכוחות עצמנו, אלא שישועתנו מסתמכת מתחילתה ועד סופה על קורבן התמורה של המשיח עבורנו, העומד לזכותנו באמצעות האמונה (עברים 12:2).

`אם משמעות השבת היא "מנוחה ממלאכתנו", דהיינו ממעשי ידנו, מה משמעות שמירת יום ראשון, וכיצד תואמת עובדה זו את אופיה של בבל?`