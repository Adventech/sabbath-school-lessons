---
title: 'תו החיה'
date: 13/06/2018

---

מהו תו זה אשר עלינו להימנע מלקבלו? כפי שראינו בשיעור קודם, החיה הרביעית בדניאל ז' בשלב המאוחר של כוח זה (גם מתוארת כחיה העולה מן הים בהתגלות י"ג) תחשוב "לְשַׁנּוֹת מוֹעֲדִים וּמִשְׁפָּט" (דניאל 7:25).

אחד המועדים אשר חשבה חיה זו לשנות הוא השבת, מועד המופיע בדיבר הרביעי – הדיבר היחיד מבין העשרה אשר מצביע ישירות על אלוהים כאל האחד אשר בששת ימים "עָשָׂה [...] אֶת-הַשָּׁמַיִם וְאֶת-הָאָרֶץ, אֶת-הַיָּם וְאֶת-כָּל-אֲשֶׁר-בָּם וַיָּנַח בַּיּוֹם הַשְּׁבִיעִי" (שמות 20:11).

לעומת זאת, מסר המלאך הראשון מחזיר אותנו לדיבר הרביעי, אשר ביקשה החיה לשנותו, ומבהיר שעלינו לעבוד את אלוהים לבדו כבורא השמיים והארץ. מייד לאחר שהמלאך השלישי מזהיר לגבי גורלם של עובדי "החיה וצלמה" (התגלות 14:9), מתואר עמו הנאמן של ה' בפסוק 12.

`קראו התגלות 14:12. בהתחשב בהקשר המיידי, כיצד מסייע לנו תיאור זה של עמו הנאמן של ה' להבין את מרכזיות השבת באירועי אחרית הימים?`

לפי פסוק זה, "בָּזֶה סַבְלָנוּתָם שֶׁל הַקְּדוֹשִׁים הַשּׁוֹמְרִים אֶת מִצְווֹת אֱלֹהִים וֶאֱמוּנַת יֵשׁוּעַ" (התגלות 14:12). כפי שראינו, מצוות השבת כלולה ב"מצוות אלוהים", ומצווה זו – הדיבר הרביעי – מצביעה על אלוהים כבורא וכיחיד אשר ראוי להשתחוות לפניו ולעבוד אותו. על כן, כלל לא מפתיע שרבים רואים קשר ישיר בין סוגיית "תו החיה" לבין שמירת יום ראשון, "השבת המזויפת", שאין עליה כל ציווי בתנ"ך, בניגוד לשמירת יום השבת.

אולם, האם משמעות הדבר היא שלנוצרים השומרים יום ראשון כבר יש את תו החיה? לא. לפי התגלות 13:15, אלה שיסרבו להשתחוות לצלם החיה יומתו. בסופו של דבר, יהיה זה עניין של חיים ומוות. אך ברור שעוד לא הגענו לשלב זה בהשתלשלות האירועים, ותו החיה לא יינתן אלא כאשר מבחן סופי זה יגיע. לכן, ניתן להגיד בבטחה שאיש עוד לא קיבל את תו החיה.

`מצוות אלוהים ואמונת ישוע – מדוע סוגיות אלו הן לב לבה של האמונה המשיחית?`