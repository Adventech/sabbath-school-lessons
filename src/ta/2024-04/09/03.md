---
title:  நித்திய ஜீவன் தரும் வார்த்தை
date:   25/11/2024
---

`நீங்களும் போய்விடுவீர்களா என்று இயேசு தம் சீடர்களிடம் கேட்டபோது, பேதுரு சொன்ன பதிலின் அர்த்தம் என்ன? யோவான் 6:61-68.`

பேதுரு 'நித்திய ஜீவனைக்' குறிப்பிடுகிறார்; அந்தக் கருத்து யோவான் சுவிசேஷம் முழுவதிலும் காணப்படுகிறது. நித்திய ஜீவன் சம்பந்தப்பட்ட சொல் நடை யோவான் 6இல், இயேசு 5000 பேரைப் போஷித்த சம்பவத்தின் பின்னணியில் வருகிறது. யோவான் 6:27,40,47,54,68. தாம் ஜீவ அப்பம் என்று இயேசு சொல்கிறார். யோவான் 6:35. அதாவது, அவரது வாழ்வும் மரணமும் உயிர்த்தெழுதலும் நித்திய இரட்சிப்பின் ஆதாரமாக உள்ளன.

நித்திய ஜீவன் என்கிற சொற்றொடர் அல்லது அதற்கு இணையான சொற்றொடர்கள் யோவான் சுவிசேஷத்தில் 17 முறை வருகிறது. இந்த வார்த்தையானது ஆவியுருவில் வாழ்வதையோ, நித்திய ஜீவிகளில் ஒருவராக மாறுவதையோ புலன்கடந்த ஒரு கருத்தையோ குறிக்கவில்லை. மாறாக, இரட்சிப்பையும், இவ்வுலக வாழ்விற்கான அர்த்தத்தையும், நம் ஆண்டவர் வரும்போது கிடைக்கிற முடிவில்லாத வாழ்க்கையையும் கொடுக்கிற ஜீவனை அருளும் வல்லமையைக் குறிக்கிறது. இயேசு மாம்சமானதுபோல, இயேசு குறிப்பிடுகிற உயிர்த்தெழுதலும், காலத்திற்கும் இடத்திற்கும் உட்பட்ட நிலையிலும், சரீரத்திலும் நடைபெறுகிறது. இது மரணத்திலிருந்து நடைபெறுகிற ஓர் உயிர்த்தெழுதல்; ஏதேனில் முன்பு நாம் பெற்றிருந்த ஜீவன் மீண்டும் புதுப்பிக்கப்படுவது.

`நாம் எவ்வாறு நித்திய ஜீவனைப் பெறுகிறோம்? யோவான் 3:15,16; 5:24; 6:40, 47; 8:31; 12:46; 20:31.`

இயேசு நமக்காக வாழவும் மரிக்கவும் வந்தார் என்பதை விசுவாசத்தால் மட்டுமே நம்புகிறோம். இந்த விசுவாசம் நமக்கு ஒரு பரிசாகக் கிடைக்கிறது; ஆனாலும் நம்மை இயேசுவிடம் அர்ப்பணிக்கவும், மனந்திரும்பவும், அவர் இரத்தத்தினால் நம் பாவம் மன்னிக்கப்பட்டு சுத்திகரிக்கப்படவும் நாம் மனதாரத் தீர்மானிக்கவேண்டும்.

பேதுருவிடம் இயேசு, நீயும் போய்விட மனதாயிருக்கிறாயா என்று கேட்டபோது அவர், 'ஆண்டவரே, யாரிடத்தில் போவோம், நித்தியஜீவ வசனங்கள் உம்மிடத்தில் உண்டே' என்று சொன்னார். யோவான் 6:68. அந்தப் பதிலில், இரட்சிப்பின் சாராம்சமும், அதை நாம் பெறுவதற்கான வழியும் அடங்கியிருக்கின்றன. அது தத்துவம், வரலாறு, அறிவியல் போன்ற மனித ஒழுங்குகளிலிருந்து வருவதில்லை. இயேசுவிடமிருந்து வருகின்றன; நித்திய ஜீவனைப் பெற்றிருக்கிறவர், பரிசுத்த ஆவியானவருக்கு இணங்கி, அதை ஏற்றுக்கொள்கிற அனைவருக்கும் இலவசமாகக் கொடுக்கிறார்.

`நித்திய ஜீவனைக் குறித்த வாக்குறுதியானது, இவ்வுலக வாழ்வை நாம் பார்க்கிற விதத்தில் எவ்வாறு தாக்கத்தை உண்டாக்குகிறது? நித்திய வாழ்வை நாம் பார்க்கிற விதத்தில் என்ன தாக்கத்தை உண்டாக்கவேண்டும்?`