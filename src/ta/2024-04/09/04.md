---
title:  விசுவாசித்தலும் புதுப்பிறப்பும்
date:   26/11/2024
---

`ஒரு கிறிஸ்தவராக மாறுவதுபற்றி யோவான் 1:12,13 விவரிக்கிற படிகள் என்ன?`

நாம் இயேசுவை விசுவாசிக்கவும், அவரை விசுவாசித்து, அவரது நாமத்தினால் நித்திய ஜீவனைப் பெற்றுக்கொள்ளவும் யோவான் தன் சுவிசேஷப் புத்தகத்தை எழுதினார். யோவான் 20:31. இந்தச் செயல்முறை, யோவான் 1:12,13 இல், இரண்டு படிகளில் விவரிக்கப்படுகிறது. முதலாவது, நாம் அவரை ஏற்றுக்கொள்கிறோம்; அதாவது விசுவாசிக்கிறோம். இரண்டாவது, நாம் தேவனுடைய பிள்ளைகளாகும்படி அவர் நமக்கு வல்லமையைத் தருகிறார். தேவனுடைய பிள்ளைகள் என்பதையே 13ம் வசனம், தேவனாலே பிறந்தவர்கள் என்கிறது. எனவே, ஒரு கிறிஸ்தவராவதில் மனித அம்சமும் தெய்வீக அம்சமும் சம்பந்தப்பட்டிருக்கின்றன. நாம் விசுவாசத்தோடு செயல்படவேண்டும்; அவரை ஏற்றுக்கொள்ளவேண்டும், அந்த வெளிச்சத்தை அங்கீகரிக்கவேண்டும்; ஆனால் அவர்மட்டுமே இருதயத்தைப் புதுப்பிக்கிறார்.

விசுவாசமும்கூட தேவன் தருகிற ஓர் ஈவுதான்; அது அவரது வார்த்தையைக் கேட்பதால் வருகிறது. ரோமர் 10:17. கிறிஸ்துவில் மெய்யான, நிலைத்திருக்கிற விசுவாசத்தைப் பெறுவதற்கு, வார்த்தையில் சொல்லப்பட்டபடியே அவரை அறிந்திருக்கவேண்டும். மனிதர்களின் மனதில் செயல்பட்டு, அதைப் பிரகாசிப்பிக்கிற ஆவியானவர், தேவனில் விசுவாசத்தை உண்டாக்குகிறார்.

குமாரனை மேசியாவாக விசுவாசித்து ஏற்றுக்கொள்கிறவர்கள் நித்திய ஜீவனைப் பெறுகிறார்கள். 'இயேசு சொன்ன வார்த்தையை ஏற்றுக்கொள்ள வேண்டும்' என்று யோவானும் வலியுறுத்துகிறார். யோவான் 5:24,38,47. பரிசுத்த ஆவியானவரே அந்த உணர்த்துதலைக் கொடுக்கிற வேலையைச் செய்கிறார். யோவான் 16:7,8; ஒப்பிடவும் ரோமர் 8:16.

`இயேசுவுக்குள்ளான இரட்சிப்புகுறித்த என்ன நியதி ரோமர் 8:16இல் உள்ளது?`

பரிசுத்த ஆவியானவர் நம் இருதயங்களில் செய்கிற கிரியையை அடிப்படையாகக் கொண்ட வேதாகம விசுவாசம்தான், நம் விசுவாசத்தின் அடிப்படை. 'விசுவாசம்தான் மிகப்பெரிய ஆசீர்வாதம்- அது காண்கிற கண்ணாகவும், கேட்கிற காதாகவும் இருக்கிறது'. விசுவாசம்குறித்த மனித அணுகுமுறை, விசுவாசத்திற்கு ஓர் அடிப்படை இருந்தால்தான் விசுவாசிக்கமுடியும் என்பதாக இருக்கிறது. மாறாக, வேதாகம அணுகுமுறை, விசுவாசம்தான் அடிப்படை, அது தேவனுடைய ஓர் ஈவு என்கிறது. எபே 2:8; 1கொரி 1:17-24; 1கொரி 2:1-6. விசுவாசத்தை அடிப்படையாக வைத்து ஆரம்பித்து, புரிதலிலும் கிருபையிலும்↵வளருகிறோம்.

`உங்கள் விசுவாசம் எதை அடிப்படையாகக் கொண்டது என்று யாராவது உங்களிடம் கேட்டால், என்ன பதில் சொல்வீர்கள்?`