---
title:  மிஷன் கதை
date:   29/11/2024
---

### "இங்கேயே இருங்கள்"

ஆண்ட்ரூ மெக்செஸ்னீ

அலாஸ்காவிலுள்ள ஸவூங்காவில், செவந்த்-டே அட்வென்டிஸ்ட் சபைக்கு பின்புறத்தில் இருந்த சபையைச் சேர்ந்த வீட்டின் கதவை வயதான ஒரு தம்பதியர் தட்டினார்கள். அதுபிற்பகல் 8 மணி. அங்கு அதிகாலை 2:30 மணிக்குத்தான் சூரியன் மறையும்; எனவே, சூரிய வெளிச்சம் பளிச்சென அடித்தது. ரஷ்யாவுக்கு கிழக்கே 36 மைல் தொலைவில் பெரிங் கடலில் அமைந்துள்ளது செயின்ட் லாரன்ஸ் தீவு; அங்குள்ள சைபிரியன் யுபிக் மக்கள் அதிகாலையில் சூரியன் மறைந்த பிறகுதான் தூங்கச் செல்வதுண்டு.

யூஜின் மற்றும் மேரி என்கிற அந்தத் தம்பதியர் 80 வயதைக் கடந்தவர்கள்; அந்த வீட்டின் கதவைத் தட்டிவிட்டு அவர்கள் காத்திருக்கவில்லை. அந்த ஒதுக்குப்புறமான கிராமத்தில் 835 மக்களே வசிக்கிறார்கள்; எனவே வீட்டின் கதவைத் தட்டிவிட்டு, கதவு திறக்கப்படும்வரை காத்திருப்பது அவர்களது வழக்கமல்ல. அந்த வீட்டில், அட்வென்டிஸ்ட் மிஷனுக்காக ஊழியசம்பவங்களைச் சேகரிக்கச் சென்ற நான் தங்கியிருந்தேன்.

மேரி என்னிடம், "நீங்கள் போதகரா?" என்று கேட்டார்.

ஆமாம் என்று தலையை ஆட்டினேன். "இங்கேயே தங்கியிருங்கள். ஆலயத்தில் தங்கியிருந்து போதிப்பதற்கு எங்களுக்கு ஒருவர் தேவை" என்று மெதுவான குரலில் சொன்னார்.

அங்குள்ள ஆலயமும் ஆலய வீடும் 1972இல் கட்டப்பட்டது; பெரும்பாலும் பூட்டியே கிடக்கும். அங்கு தங்கியிருந்து சில போதகர்கள் ஊழியம் செய்திருக்கிறார்கள்; ஆனால் கடந்த இருபது வருடங்களில், அங்கு அட்வென்டிஸ்டுகளே இல்லாத அளவுக்கு சபை வளராமல் போனது. 2010இல்தான் சபை மீண்டும் திறக்கப்பட்டது; ஓய்வுபெற்ற இரண்டு செவிலியர்களான பில் மற்றும் ஏலோயீஸ் ஹாவ்க்ஸ் ஆகியோர் அலாஸ்கா பழங்குடியின மக்களுக்காக ஊழியம் செய்வதற்கு அலாஸ்கா கான்ஃபரன்ஸால் அங்கு அனுப்பிவைக்கப்பட்டார்கள். பில் 2016இல் மரித்தார்;ஏலோயீஸ் அங்கேயே இருந்தார். ஆனால் நான் அங்கு செல்வதற்கு சற்றுமுன்னர்தான் உடல்நல காரணத்தை முன்னிட்டு ஏலோயீஸ் அங்கிருந்து சென்றிருந்தார். ஏலோயீஸ் இல்லாதது மேரிக்கு மிகப்பெரிய இழப்பாக இருந்தது. ஏனென்றால் அங்கிருந்தவர்களை தன் வீட்டிற்கு அழைத்து உணவு கொடுப்பது, உணவுப்பொட்டலங்கள் கொடுப்பது போன்ற ஊழியப்பணிகளை ஏலோயீஸ் செய்து வந்தார். "அவர் இங்கு வேண்டும்" என்று மேரி சொன்னார்.

என்னால் ஏலோயீஸைச் சந்திக்கவே முடியவில்லை. அவரை மின்னஞ்சலில் தொடர்பு கொண்டேன்; ஆர்வத்தோடு விபரங்களைத் தெரிவித்தார். அந்தக் கிராமத்தினர்மீது அவர் காட்டின அன்புபற்றிக் கேள்விப்பட்டபோது எனக்கு ஆச்சரியமாக இருந்தது. அந்த முதிய தம்பதியர் சுமார் ஒரு மணி நேரம் என்னிடம் பேசிக்கொண்டிருந்தார்கள்.

"தயவுசெய்து இங்கேயே இருங்கள். எங்களுக்கு யாராவது தேவனைப்பற்றிச் சொல்லிக்கொடுக்க வேண்டும்" என்று மேரி சொன்னார்.

அவரது ஏக்கத்திலிருந்து, இயேசு இந்தப் பூமியில் ஊழியம் செய்தபோது எவ்வளவு மனதுருக்கத்துடன் இருந்திருக்கவேண்டும். மத் 9:36. எனக்கும் அங்கிருந்த செல்ல விருப்பமில்லை. அந்தப் பகுதியில் 11 பேர் மட்டுமே அட்வென்டிஸ்டாக இருக்கிறார்கள்.