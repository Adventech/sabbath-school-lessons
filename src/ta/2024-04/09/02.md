---
title:  அவருக்குள் ஜீவன் இருந்தது
date:   24/11/2024
---

இயேசு தேவன், தேவனுடைய குமாரன் என்று யோவான் 1:1இல் அப்போஸ்தலர் தெளிவாகச் சொல்லுகிறார். அதனால்தான் 1:4இல், 'அவருக்குள் ஜீவன் இருந்தது, அந்த ஜீவன் மனுஷருக்கு ஒளியாயிருந்தது' என்கிறார்; இங்கே சொல்லப்படுகிற ஜீவன் என்பது தெய்வீகமானது; யாரிடமிருந்தும் பெறாத, சுயமாகவே இருக்கிற நித்திய ஜீவன். அவருக்குள்ளாகவே ஜீவன் இருப்பதால், அவரால் தம் ஜீவனைக் கொடுக்கமுடியும்; அதை மீண்டும் எடுக்கமுடியும். யோவான் 10:17. அவருக்குள்ளாகவே ஜீவன் இருப்பதால், தாம் கொடுக்கச் சித்தமுள்ளவனுக்கு அதைக் கொடுக்கமுடியும். யோவான் 5:21; 14:19.

ஜீவன் என்கிற வார்த்தை யோவான் சுவிசேஷத்தில் 36 முறை வருகிறது; அதாவது புதிய ஏற்பாடு முழுவதிலும் வருவதில் 25 சதவீதம் இங்கு உள்ளது. வார்த்தைதாம் இப்பூமியில் ஜீவனின் ஆதாரம் என்று யோவான் 1:4,5 சொல்கிறது; அதேசமயம் இரட்சிப்போடும் தொடர்புப்படுத்தப்படுகிறது. யோவானின் மீதமுள்ள பகுதிகள் முழுவதும், இந்த ஜீவன் பெரும்பாலும், நித்திய ஜீவன் என்றும், இரட்சிப்பின் வாக்குறுதி என்றும் சொல்கிறது. யோவான் 3:15,16,36; 4:14, 36; 6:27,40, 47,54,68; 10:27,28. எனவே, சிருஷ்டிப்பின்போது நமக்கு ஜீவன் கொடுத்தவர்தாம், தொலைந்துபோன உலகிற்கு இரட்சிப்பையும், நித்திய ஜீவனையும் கொண்டுவருகிறார்.

`இயேசு ஏன் இந்தப் பூமிக்கு வந்தார்? யோவான் 1:29, 3:16; 6:40; 10:10; 12:27.`

சர்ப்பமானது மோசேயினால் வனாந்தரத்திலே உயர்த்தப்பட்டதுபோல மனுஷகுமாரனும், தன்னை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு, உயர்த்தப்படவேண்டும். யோவான் 3:14,15.

சர்ப்பங்களால் கடிபட்ட இஸ்ரவேலரின் இடத்தை வெண்கலச் சர்ப்பம் எடுத்துக் கொண்டதுபோல, இயேசு நமக்குப் பதிலாக, பாவத்தின் தண்டனையை ஏற்றுக்கொண்டார். அவருக்குரிய ஜீவனை நாம் பெறும்படிக்கு, நமக்குரிய↵தண்டனையை அவர் ஏற்றுக்கொண்டார்.

நாம் ஜீவனைப் பெறவும், அது பரிபூரணப்படவும் கிறிஸ்து விரும்புகிறார். யோவான் 10:10. எனவே, அவருடைய நாமத்தின்மேல் விசுவாசமுள்ளவர்களாய் அவரை ஏற்றுக்கொண்டவர்கள் எத்தனைபேர்களோ, அத்தனைபேர்களும் தேவனுடைய பிள்ளைகளாகும்படி, அவர்களுக்கு அதிகாரங்கொடுத்தார். அவர்கள், இரத்தத்தினாலாவது மாம்ச சித்தத்தினாலாவது புருஷனுடைய சித்தத்தினாலாவது பிறவாமல், தேவனாலே பிறந்தவர்கள். யோவான் 1:12,13.

பிதாவை நமக்கு வெளிப்படுத்த கிறிஸ்து வந்தார். ஏனெனில், தேவனை ஒருவனும் ஒருக்காலுங் கண்டதில்லை, பிதாவின் மடியிலிருக்கிற ஒரேபேறான குமாரனே அவரை வெளிப்படுத்தினார். யோவான் 1:18. இயேசுவின் குணத்தைப் பார்த்து, பிதாவின் குணத்தை அறியலாம்.

`பிதாவின் குணம்பற்றி இயேசுவின் வாழ்க்கையிலிருந்து என்ன அறியலாம்? இந்த வெளிப்படுத்தல் ஏன் அவ்வளவுக்கு நற்செய்தியாக இருக்கிறது?`