---
title:  மிஷன் கதை
date:   20/12/2024
---

### நம்பிக்கையைக் கண்டுகொண்ட கிங்ஸ்டன்

ஆண்ட்ரூ மெக்செஸ்னீ

அலாஸ்காவிலுள்ள பெத்தேல் எனும் இடத்தில் செவந்த்-டே அட்வென்டிஸ்ட் சபை உள்ளது; அங்கு ஊழியப்பணி சம்பவங்களைச் சேகரிக்க அட்வென்டிஸ்ட் மிஷனைச் சேர்ந்த ஒருவர் சென்றிருந்தார்; எனவே மக்கள் தங்கள் அனுபவங்களைப் பகிர்ந்துகொள்ள ஒரு வேதாகம ஊழியர் பலரை அழைத்திருந்தார். 2024, நான்காம் காலாண்டில் பதின்மூன்றாம் வாரக் காணிக்கையின் ஒரு பகுதி அந்தச் சபையை விரிவாக்குவதற்குப் பயன்படப் போகிறது. 6300 மக்கள் வசிக்கிற அந்நகரத்திற்கு, ஊழியச்சம்பவங்களைச் சேகரிக்கச் சென்றிருந்தேன்.

நாங்கள் திட்டமிட்டிருந்த நேரத்தில் ஒருவர்கூட அங்கு வரவில்லை. வேதாகம ஊழியரான ஜாய் ஆண்டர்சன், தான் வழக்கறிஞராகப் பணியாற்றுகிற அலுவலகத்திலிருந்து ஆலயத்திற்கு வருகிற வழியில் வாங்கி வந்த ஒரு பெரிய பிட்சாவைக் காண்பித்தார்.

"இங்கு வருகிறவர்களுக்கு பிட்சா கொடுப்போம்" என்று சொல்லிக் கொண்டிருந்தார்.

அந்தச் சமயத்தில்தான் கிங்ஸ்டன் என்பவர் உள்ளே வந்தார். தான் மட்டுமே அங்கு வந்திருந்ததை அறிந்ததும் அவருக்கு ஆச்சரியமாக இருந்தது. அவரும் ஒரு பிட்சா துண்டை எடுத்துக்கொண்டு, அங்கே உட்கார்ந்தார். பிறகு, தான் அட்வென்டிஸ்ட் சபைக்கு வந்ததற்கான காரணத்தைக் கூறினார்.

பெத்தேலிலிருந்து 90 நிமிட விமானப் பயணத் தூரத்தில் இருக்கிற ஹூப்பர் பே எனும் இடத்தில் பல வருடங்களாக மதுபானம் மற்றும் போதைப் பொருள் பழக்கத்தால் மிகவும் கஷ்டப்பட்டு வந்தார் 59 வயதான கிங்ஸ்டன். "அந்த வாழ்க்கையிலிருந்து எப்படியாவது விடுபட விரும்பினேன். 'நான் என் தவறுகளிலிருந்து கற்றுக்கொள்ளாவிட்டால், மக்கள் என்னை எதற்கும் பயனற்றவன் என்று நினைத்துவிடுவார்கள்' என்று எனக்குள்ளாகவே சொல்லிக் கொண்டேன்" என்று கூறினார்.

பிறகு அங்கிருந்து பெத்தேலுக்கு வந்தார்; அவர் வசித்த பகுதியின் மக்கள் பலர் நல்ல எதிர்காலத்தைத் தேடி, மேற்கு அலாஸ்கா பகுதியிலிருக்கிற பெத்தேலுக்கு வருவது வழக்கம். கூப்பர் பேயில் அவர் வசிக்கிற யூகான்-குஸ்கோக்விம் டெல்டா பகுதியில் வாழ்கிறவர்களில் 85 சதவீததினர் அலாஸ்கா பழங்குடி மக்கள்.

அந்தப் பகுதியைச் சேர்ந்த ஸ்டீவ் என்கிறவர்தான் கிங்ஸ்டனை பெத்தேல் சபைக்கு அழைத்தார். "அவர் செல்லுகிற சபை எப்படிப்பட்டதென அறிந்துகொள்ள விரும்பியதால் சென்றேன்" என்று கிங்ஸ்டன் சொன்னார்.

மதுபானம் மற்றும் போதைப்பொருள் பழக்கங்களிலிருந்து விடுபட்டு, ஆலயத்திற்கு வந்து கொண்டிருந்தவர்களின் சாட்சிகளைக் கேட்கும்போது கிங்ஸ்டனுக்கு ஊக்கமாக இருந்தது. தன்னுடைய பிரச்சினைகள் எல்லாவற்றிற்கும் தேவனிடம் பதிலிருப்பதாகச் சொன்னார்.