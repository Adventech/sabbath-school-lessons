---
title:  'முடிந்தது'
date:   17/12/2024
---

லத்தீன், கிரேக்கம், எபிரெய மொழிகளில் 'நசரேயனாகிய இயேசு யூதருடைய ராஜா' என்று பிலாத்து எழுதிவைத்தான். யோவான் 19:17-22. அதை மாற்ற மததலைவர்கள் விரும்பினார்கள். பிலாத்து அதற்குச் சம்மதிக்கவில்லை; எழுதியது எழுதியதாகவே இருந்தது. இயேசு யாரென்கிற உண்மைக்கு ஒரு மௌன மானசாட்சியாகவும், சிலுவையில் ராஜாவாக இயேசு அமர்ந்ததற்கான அடையாளங்களில் ஒன்றாகவும் அது இருந்தது. இயேசு அவர்களுடைய உண்மையான ராஜா; யூதர்களின் ராஜா; ஒரு குற்றவாளிபோல அவர் சிலுவையில் தொங்கிக்கொண்டிருந்தார்.

பிலாத்தையும் யூதர்களையும்விட மேலான ஒரு வல்லமை அந்த எழுத்துகளை எழுதி இயேசுவின் தலைக்குமேல் வைக்க, கட்டளையிட்டிருந்தது. சிந்தையைத் தூண்டவும், வேதவாக்கியங்களை ஆராயவும் அது தேவனுடைய முன்னேற்பாடாக இருந்தது.

`சிலுவையண்டையில் இயேசுவின் தாய்பற்றி என்ன உணர்ச்சிகரமான ஒரு சம்பவம் நிகழ்கிறது? யோவான் 18:25-27.`

அன்று சிலுவையண்டை நின்றவர்களில் பிரியமான சீடனாகிய யோவானும், இயேசுவின் தாயாகிய மரியாளும், இன்னும் பலரும் உண்டு. பல வருடங்களுக்குமுன், இயேசுவைப் பிரதிஷ்டைபண்ண யோசேப்பும் மரியாளும் அவரை தேவாலயத்திற்குக் கொண்டுசென்றபோது, இந்த அனுபவம்பற்றி சிமியோன் முன்னறிவித்திருந்தார். லூக் 2:34,35. இயேசு தாம் மரிக்கவிருந்த சமயத்தில் தம் அம்மாவிடம் பேசுகிறார்: 'ஸ்திரீயே, அதோ, உன் மகன்'. யோவானிடம்,'அதோ, உன் தாய்' என்கிறார். யோவான் 19:26,27.

`மரிக்கிற தருவாயில் 'முடிந்தது' என்று இயேசு சொன்னதிலுள்ள முக்கியத்துவம் என்ன? யோவான் 19:28-30.`

'எல்லாம் முடிந்தது' என்பதற்கு யோவான் 19:28ல் வருகிற டெலியோ (நிறைவேற்றி முடிந்தது) என்கிற அதே கிரேக்க வார்த்தைதான் 30ம் வசனத்திலும் வருகிறது. அதோடு சம்பந்தப்பட்ட டெலையூ (முழுமையாக்குவது) என்கிற வார்த்தை வசனம் 28இல் வருகிறது; 'வேதவாக்கியம் நிறைவேறத்தக்கதாக' என்பதில் அது வருகிறது. அந்தக் காட்சி கொடுமையானதுதான், ஆனால் அனைத்தும் நிறைவேறின; நிறைவேறி முடிந்தன; முற்றுப்பெற்றன.

'முடிந்தது' என்று பிதா தமக்குக் கொடுத்த பணியைச் செய்துமுடித்ததை, நிறைவேற்றியதை இயேசு சுட்டிக்காட்டினார்.

`'முடிந்தது' என்று இயேசு சொன்னது நம் ஒவ்வொருவரின் வாழ்விலும் என்ன அர்த்தமுடையதாக இருக்கிறது? எது முடிந்தது? அது நம் வாழ்க்கையில் எவ்வாறு பொருந்துகிறது?`