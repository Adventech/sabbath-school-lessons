---
title:  இயேசுவும் மரியாளும்
date:   19/12/2024
---

`கல்லறை காலியாக இருந்ததை மரியாளால் புரிந்துகொள்ள இயலவில்லை என்பதை எவ்வாறு அறியமுடிகிறது?`

மரியாள்தான் யோவானையும் பேதுருவையும் சந்தித்து, கல்லறை காலியாக இருந்ததைச் சொல்கிறாள். யோவான் 20:2. அவர்கள் கல்லறைக்கு ஓடினார்கள்; சற்று நேரம் கழித்து அவளும் அங்கே வந்தாள். பேதுருவும் யோவானும் கல்லறையை ஆராய்ந்துவிட்டு, அங்கிருந்து சென்றுவிட்டார்கள். ஆனால் அழுதுகொண்டே திரும்பிவந்த மரியாள், அங்கேயே இருந்தாள். கடந்த சில நாட்களாகவே அவள் அதிகமாக அழுதிருக்க வேண்டும் என்பது தெரிகிறது. இப்போதும் அழுகிறாள். குனிந்து, கல்லறைக்குள் பார்த்தாள்.

உள்ளே வெள்ளை வஸ்திரம் தரித்திருந்த இரண்டு தூதர்கள், இயேசுவின் சரீரம் வைக்கப்பட்டிருந்த இடத்தில் உட்கார்ந்திருந்ததைக் கண்டு ஆச்சரியமடைந்தாள். 'ஸ்திரீயே, ஏன் அழுகிறாய்?' என்று கேட்டார்கள். யோவான் 20:13. தன் ஆண்டவரைக் கொண்டு சென்றுவிட்டார்கள் என்றும், அவரை எங்கே வைத்தார்களெனத் தெரியவில்லை என்றும் வேதனையோடு சொன்னாள்.

`எல்லாவற்றையும் மாற்றியது என்ன? யோவான் 20:14-18.`

கண்ணீரோடு மரியாள் திரும்பியபோது, அவளுக்குப் பின்னே நின்றிருந்த ஒருவரைப் பார்க்கிறாள். அந்தத் தூதர்களைப்போலவே அவரும், 'ஸ்திரீயே, ஏன் அழுகிறாய்? யாரைத் தேடுகிறாய்?' என்று கேட்கிறார். யோவான் 20:15. அவரைத் தோட்டக்காரரென நினைத்து, இயேசுவின் சரீரத்தை வைத்த இடத்தைச் சொல்லுமாறு கேட்கிறாள்.

அப்போது அவர் 'மரியாளே' என்று ஒரு வார்த்தைதான் சொன்னார். அந்த ஒற்றை வார்த்தை வெளிப்பாடுதான் அவள் உலகத்தை மாற்றியது. உடனடியாக மரியாள், தான் உயிர்த்தெழுந்த இயேசுவிடம் பேசுவதை உணர்ந்து, அவரை அடையாளம் கண்டுகொள்கிறாள். தாம் தம் பிதாவிடம் செல்லுவதால், தம்மைத் தொடவேண்டாம் என்று இயேசு சொல்கிறார். ஆனால், 'என் பிதாவினிடத்திற்கும் உங்கள் பிதாவினிடத்திற்கும், என் தேவனிடத்திற்கும் உங்கள் தேவனிடத்திற்கும்' தாம் ஏறிச்செல்வதை சீடர்களிடம் போய்ச் சொல்லுமாறு அவளுக்குக் கட்டளையிடுகிறார். யோவான் 20:17. மரியாள் தனக்குக் கொடுத்த வேலையைச் செய்துமுடித்தாள். தான் கர்த்தரைக் கண்டதாக சீடர்களிடம் சொல்லி, அவர் தம்மிடம் சொன்ன விபரங்களை எல்லாம் சொல்லுகிறாள். யோவான் 20:18.

`கிறிஸ்து மரித்தோரிலிருந்து உயிர்த்தெழுந்திருக்காவிட்டால், நம் கிறிஸ்தவ விசுவாசத்தால் என்ன நன்மை உண்டாயிருக்கும்? 1கொரி 15:12-20.`