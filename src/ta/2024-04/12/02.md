---
title:  சத்தியமாவது என்ன?
date:   15/12/2024
---

யோவான் 18:28-32இல், இயேசுவின் விசாரணைபற்றி விளக்கமாகச் சொல்லப்படவில்லை. இயேசுவை பிலாத்துவுக்கு முன்பாகக் கொண்டு செல்வது வலியுறுத்தப்படுகிறது.

`யோவான் 18:33-38இல் பிலாத்துவும் இயேசுவும் எதைப்பற்றிப் பேசிக்கொள்கிறார்கள்?`

நீர் யூதருக்கு ராஜாவா என்று அந்தத் தேசாதிபதி இயேசுவிடம் கேட்கிறான். யோவான் 18:33. இயேசு ராஜா என்று வருகிற பல இடங்களில் இதுதான் முதல் குறிப்பு. பிலாத்து கேட்டது தன் சொந்தமாகவா அல்லது பிறர் அவ்வாறு சொல்கிறார்களா என்று இயேசு கேட்கிறார். தேசாதிபதி கேட்ட கேள்வியை அவனிடமே திருப்பிவிட்டு, அவன் பேசுகிறது யாரிடமென்று புரிந்திருக்கிறானா என்று கேட்கிறார். இயேசுதாம் ராஜா என்பது நமக்குத் தெரியும். ஆனால் அந்தத் தேசாதிபதிக்குத் தெரியுமா?

பதிலுக்கு பிலாத்துவும் கேள்வி எழுப்புகிறான்: 'நான் யூதனா? உன் ஜனங்களும் பிரதான ஆசாரியரும் உன்னை என்னிடத்தில் ஒப்புக்கொடுத்தார்கள், நீ என்ன செய்தாய்?' யோவான் 18:35. இது மழுப்புவதற்காக, இயேசு கேட்ட கேள்வியின் அர்த்தத்தால் எரிச்சலடைந்து கேட்ட கேள்வி. அந்தத் தேசாதிபதி சத்தியத்திலிருந்து தூரே ஓர் அடி எடுத்து வைக்கிறான்; தவறான அபிப்பிராயம் தன் புரிதலைத் தடுக்க அனுமதிக்கிறான்.

தம் ராஜ்யம் இந்த உலகத்திற்குரியதல்ல என்று இயேசு சொல்லுகிறார். யோவான் 18:36. பிறகு, தாம் ராஜாவென இயேசு சொல்வதை பிலாத்து மனதளவில் புரிந்துகொள்கிறான். யோவான் 18:37. உடனே, தாம் சத்தியத்திற்குச் சாட்சி கொடுக்கப் பிறந்ததாகவும், 'சத்தியவான்' எவனும் தன் சத்தத்தைக் கேட்கிறான் என்றும் சொல்கிறார். யோவான் 18:37.

உடனே, 'சத்தியமாவது என்ன?" என்று பிலாத்து கேட்கிறான். யோவான் 18:38. ஆனால் பதிலுக்கு அவன் காத்திருக்கவில்லை. மாறாக, வெளியே சென்று கூட்டத்தாரிடமிருந்து இயேசுவைக் காப்பாற்ற முயலுகிறான்.

யோவான் சுவிசேஷத்தின் ஒரு முக்கியக் கருத்து சத்தியம். இயேசு நித்திய வார்த்தை (லோகாஸ், யோவான் 1:1-5); அவர் ஒளியும் சத்தியமுமாக இருக்கிறார். இது இருளுக்கும் பொய்க்கும் எதிரானது. அவர் கிருபையும் சத்தியமும் நிறைந்தவர். யோவான் 1:14. கிருபையும் சத்தியமும் அவரிலிருந்து வருகின்றன. யோவான் 1:17. யோவான் ஸ்நானன் அந்தச் சத்தியத்திற்குச் சாட்சிபகர்ந்தார். யோவான் 5:33. பிதா 'சத்தியமுள்ளவர்' என்று இயேசு உறுதிப்படுத்துகிறார். யோவான் 7:28. இயேசுதாமே பிதாவிடமிருந்து சத்தியத்தைக் கேட்டிருந்தார். யோவான் 8:40. இயேசு 'வழியும் சத்தியமும் ஜீவனுமாயிருக்கிறார்'. யோவான் 14:6. தேவனுடைய வசனமே 'சத்தியம்'. யோவான் 17:17. பிலாத்து கேள்வி எழுப்பினாலும், தன் தவறான அபிப்பிராயம், ஆரம்பத்தில் செய்த தீர்மானங்கள், அழுத்தங்கள் ஆகியவற்றால் சத்தியத்தை அறிகிற வாய்ப்பைத் தவறவிட்டான்.

`இயேசுவே சத்தியம் என்கிற கருத்தை எவ்வாறு புரிந்திருக்கிறீர்கள்?`