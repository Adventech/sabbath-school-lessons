---
title:  இதோ, இந்த மனுஷன்!
date:   16/12/2024
---

`இயேசுவை விடுதலைபண்ணக் கேட்கும்படி மக்களைத் தூண்ட பிலாத்து எவ்வாறு முயன்றான்? யோவான் 18:38-19:5.`

சத்தியம்குறித்து இயேசு சொல்வதைக் கேட்க பிலாத்து காத்திருக்கவில்லை. மாறாக, மக்களை வற்புறுத்த முயலுகிறான். இயேசுவை விடுதலைபண்ணுவதற்குப் பதிலாக, மக்களிடம் பேச்சுவார்த்தை நடத்த முயன்றதால், சாத்தியமற்ற சூழல் உருவாக வழிவகுத்தான். கூட்டத்தினரை வைத்து தேசாதிபதியைச் சம்மதிக்க வைக்கலாமென மததலைவர்கள் புரிந்துகொண்டார்கள்.

பஸ்காப் பண்டிகையின்போது கைதி ஒருவனை விடுதலைசெய்வது வழக்கமாக இருந்ததை பிலாத்து குறிப்பிட்டு, 'யூதருடைய ராஜாவை' அவர்களுக்காக விடுதலைபண்ணச் சம்மதமா என்று கேட்கிறான். ஆனால் ஆச்சரியம், முரண்பாடு என்னவென்றால், குற்றமறியாத இயேசுவுக்குப் பதிலாக பரபாஸ் என்கிற கொள்ளையனை விடுதலைபண்ணுமாறு மக்கள் கேட்கிறார்கள்.

பிறகுதான் இயேசுவை ஏளனம்பண்ணத் தொடங்குகிறார்கள். ரோம வீரர்கள் இயேசுவின் சிரசில் முள்முடி சூடி, ஒரு சிகப்பு அங்கியை அவருக்கு உடுத்துவித்து, யூதர்களின் ராஜா என்று கேலியாக வாழ்த்தினார்கள். வீரர்கள் இவ்வாறு பேரரசரை வாழ்த்துவதுண்டு; ஆனால் இங்குக் கேலியாக வாழ்த்துகிறார்கள்.

மக்களிடமிருந்து பரிதாபத்தை எதிர்பார்த்து, இயேசுவை எப்படியாவது விடுவிக்க பிலாத்து முயன்றது தெரிகிறது. முள்முடியும் சிகப்பு அங்கியும் அணிந்தவராக இயேசுவை வெளியே கொண்டுவருகிறான். இந்தக் காட்சிபற்றி யோவான் விளக்கம் ஏதும் சொல்லவில்லை; இயேசு பரிகாசமான உடையில் நிற்கிறார்; அந்தத் தேசாதிபதி மக்களிடம், 'இதோ, இந்த மனுஷன்!' என்கிறான். யோவான் 19:5. இது யோவான் ஸ்நானனின் வார்த்தைகளை ஞாபகப்படுத்துகிறது: 'இதோ, உலகத்தின் பாவத்தைச் சுமந்துதீர்க்கிற தேவ ஆட்டுக்குட்டி'. யோவான் 1:29. இந்த ராஜ உடையில் இஸ்ரவேலருக்குமுன்பாக மேசியாவை அந்த அஞ்ஞான தேசாதிபதி நிறுத்தியது முரணான ஒரு காட்சியாக இருக்கிறது.

ஆனால் இயேசு தம்மை தேவகுமாரனெனச் சொன்னாரென்றும், அவரைச் சிலுவையில் அறைய வேண்டுமென்றும் கூட்டத்தினர் கத்துகிறார்கள். ஆனால் இயேசுவை விடுதலைபண்ண முயன்ற பிலாத்துவுக்கு இது திகைப்பாக இருந்தது. இயேசுவை விடுதலைசெய்வது, இராயனை எதிர்ப்பதற்குச் சமம் என்று மக்கள் சொன்னதும் இயேசு சிலுவையில் அறையப்படுவது உறுதியானது. இராயன்மீது பற்றுள்ள பிலாத்துவால், தன்னை இராயன் என்று சொல்கிற எவனையும் விடுதலைபண்ணமுடியாது என்பதை அறிந்திருந்தார்கள். இராயனே அல்லாமல் தங்களுக்கு வேறே ராஜா இல்லை என்று மக்கள் சொல்கிறார்கள். தங்கள் தேசிய லட்சியங்களைவிட இயேசுவின்மீதான வெறுப்பு அதிகமாக இருந்தது. இயேசுவைக் கொல்வதற்காக, தேசத்தின் சுயாட்சிக் கோரிக்கைகளைக்கூட விட்டு விடத் தயாராக இருந்தார்கள்.

`ஓர் அஞ்ஞான அதிகாரி விடுதலைபண்ண ஆசைப்பட்டான்; ஆனால் அவரை அறிந்து உணர்ந்திருக்கவேண்டிய ஆவிக்குரிய தலைவர்கள் அவர் சிலுவையில் அறையப்படுவதை விரும்பினார்கள், எவ்வளவு பயங்கரமான காட்சி! இதிலிருந்து நாம் என்ன பாடங்களைக் கற்றுக்கொள்ளலாம்?`