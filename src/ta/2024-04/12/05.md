---
title:  காலியான கல்லறை
date:   18/12/2024
---

`முக்கியத்துவம் வாய்ந்த என்ன செய்தியை யோவான் 20:1-7 தருகிறது?`

இயேசு வெள்ளிக்கிழமை மதியத்திற்குப்பிறகு மரித்து, ஞாயிற்றுக்கிழமை அதிகாலையில் உயிர்த்தெழுந்தார். அவரை அடக்கம்பண்ணியபோது ஓய்வுநாள் ஆரம்பம் ஆகவிருந்ததால், அவரை வேகமாக அடக்கம்பண்ணினார்கள். யோவான் 19:42. அரைகுறையாக அதை முடித்திருந்தார்கள். அவரது சீடர்கள் அவரை எவ்வளவுதான் நேசித்தாலும், ஓய்வுநாளைக் கைக்கொண்டார்கள்; கல்லறைக்குச் செல்லவில்லை. மாற்கு 16:1; லூக் 23:56. ஓய்வுநாள் முடிந்தபிறகு, பெண்கள் பலர் கல்லறைக்கு கந்தவர்க்கங்களைக் கொண்டுவந்தார்கள். ஆனால் கல்லறையின்கல் புரட்டப்பட்டிருந்ததையும் கல்லறை காலியாக இருந்ததையும் கண்டு திகைத்தார்கள்.

அதிகாலையிலேயே கல்லறைக்கு வந்தவர்களில் மகதலேனா மரியாளும் உண்டு. ஓடிப்போய், தான் கண்டதை பேதுருவிடமும யோவானிடமும் சொன்னாள். இருவரும் அங்கு ஓடினார்கள். யோவான் பேதுருவையும் முந்திச் சென்று, முதலாவதாக அங்குப் போய்ச் சேர்ந்தார். உள்ளே எட்டிப்பார்த்து, இயேசுவைச் சுற்றியிருந்த சீலைகள் இருந்ததைக் கண்டார். ஆனால் அவர் உள்ளே செல்லவில்லை.

ஆனால் பேதுரு உள்ளே சென்று, சீலைகள் இருந்ததைக் கண்டார். இயேசுவின் தலையில் சுற்றியிருந்த சீலை, மற்ற சீலைகளுடனே இல்லாததையும் கண்டார். அது தனியே ஓரிடத்தில் சுருட்டி வைக்கப்பட்டிருந்தது.

`தலைச்சீலை சுருட்டி வைக்கப்பட்டிருந்ததின் அர்த்தம் என்ன? யோவான் 20:8-10.`

பேதுரு கல்லறைக்குள் சென்றபிறகு, யோவானும் சென்றார். அவர் உள்ளே சென்று, கண்டு, விசுவாசித்ததாக யோவான் 20:8 சொல்லுகிறது. கல்லறைச் சீலைகள் அங்கே இருந்ததையும், தலைச்சீலை தனியே சுருட்டி வைக்கப்பட்டிருந்ததையும் கண்ட செயலானது, இயேசு மரணத்திலிருந்து உயிர்த்தெழுந்ததை யோவான் விசுவாசிக்க எவ்வாறு உதவியது?

கல்லறை ஏன் காலியாக இருந்தது என்பதை யோசிக்கவேண்டும். கல்லறைத் திருடர்கள் சடலங்களைத் திருடியிருக்கலாம். ஆனால் அதற்கு வாய்ப்பில்லை என்பதற்கு மூன்று காரணங்கள் உள்ளன. முதலாவது, அந்தக் கல்லறையில் காவல் சேவகர்கள் நின்றார்கள். மத் 27:62-66; அதனால் சடலத்தை யாரும் எடுத்துச் சென்றிருக்க முடியாது. இரண்டாவது, கல்லறைத் திருடர்கள், விலையுயர்ந்த பொருட்களைத்தான் திருடுவார்கள்; அழுகுகிற சடலங்களை அல்ல. மூன்றாவது, திருடர்கள், அவசரஅவசரமாகத் திருடிச் செல்வார்களே தவிர, துணிகளை மடித்துவைக்க மாட்டார்கள். எனவே, தலைச் சீலை சுருட்டி வைக்கப்பட்டிருந்ததைக் கண்டு, யோவான் விசுவாசித்திருக்க வேண்டும்.