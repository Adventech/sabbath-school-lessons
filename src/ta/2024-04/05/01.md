---
title:  சமாரியர்களின் சாட்சி
date:   26/10/2024
---

### இவ்வார ஆராய்ச்சிக்கு
யோவான் 4:1-42; 3:26-30; எரே 2:13; சக 14:8; எசேக் 36:25-27.

> <p>மனன வசனம்</p>
> அந்த ஸ்திரீயைநோக்கி: உன் சொல்லினிமித்தம் அல்ல, அவருடைய உபதேசத்தை நாங்களே கேட்டு, அவர் மெய்யாய்க் கிறிஸ்துவாகிய உலகரட்சகர் என்று அறிந்து விசுவாசிக்கிறோம் என்றார்கள். யோவான் 4:42.

சமாரியர்கள் யார்? கி.மு. 722இல் இஸ்ரவேலின் வட ராஜ்யத்தை அசீரியர்கள் கைப்பற்றினார்கள். அரசியல் நிலையை உறுதிப்படுத்த, சிறைக்கைதிகளைத் தங்கள் ராஜ்யம் முழுவதிலும் பரவிப்போகச் செய்தார்கள். அதுபோல, பிறதேசங்களில் சிறைப்பிடித்தவர்களை வடராஜ்யத்தில் குடியேற்றினார்கள்; அவர்களே சமாரியர்கள்; அவர்கள் தங்களுக்கென்று சில யூதேயமுறைகளை வகுத்துக் கொண்டார்கள்.

ஆனாலும் அவர்களுக்கும் யூதர்களுக்குமிடையே உறவுச்சிக்கல் இருந்தது. உதாரணமாக, யூதர்கள் பாபிலோனிலிருந்து திரும்பிவந்து, தேவாலயத்தை மறுபடியும் கட்ட ஆரம்பித்தபோது, சமாரியர்கள் அதற்கு எதிராகச் செயல்பட்டார்கள். மேலும் தங்களுக்கென ஒரு தேவாலயத்தை கெரிசீம் மலையில் கட்டினார்கள். ஆனால் இந்த ஆலயத்தை யூத ஆட்சியாளரான ஜான் ஹிர்கேனஸ் கி.மு. 128இல் அழித்தார்.

கிறிஸ்துவின் காலத்திலும், இந்தப் பகை தொடர்ந்தது. யூதர்கள் முடிந்தவரை சமாரியாவுக்குச் செல்லாமல் தவிர்த்தார்கள். வணிகத் தொடர்பு இருந்தாலும்கூட, பிற தொடர்புகள் தடைசெய்யப்பட்டன. யூதர்கள் சமாரியர்களிடமிருந்து கடன் வாங்கமாட்டார்கள்; எந்த உதவியும் பெறமாட்டார்கள். இந்தச் சூழலில்தான், இயேசுவுக்கும் கிணற்றருகே வந்த பெண்ணுக்கும், சீகார் எனும் சமாரியப் பட்டணத்தின் மக்களுக்கும் இடையே நடந்த உரையாடல்களை யோவான் பதிவுசெய்கிறார்.

2024 நவம்பர் 2 வகுப்புக்காகப் படிக்கவேண்டிய பாடம்