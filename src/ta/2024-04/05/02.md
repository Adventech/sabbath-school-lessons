---
title:  சந்திப்புக்கான சூழலை உருவாக்குதல்
date:   27/10/2024
---

`என்ன விவகாரத்தை முன்னிட்டு இயேசு சமாரியா வழியாகச் சென்றார்? யோவான் 4:1-4.`

யோவான் ஸ்நானனைக் காட்டிலும் இயேசுவின் சீடர்கள் அநேகருக்கு ஞானஸ்நானம் கொடுப்பதாக பரிசேயர்கள் அறிந்தார்கள். இந்தச் சூழ்நிலை இயேசுவின் சீடர்களுக்கும் யோவானின் சீடர்களுக்கும் இடையே பதற்றத்தை உண்டாக்கக்கூடும். யோவானின் சீடர்கள் இயல்பாகவே தங்கள் குருவின் மதிப்பு குறித்தும், அந்தஸ்துகுறித்தும் அதிக அக்கறையுடன் இருந்தார்கள். ஒப்பிடவும்: யோவான் 3:26-30. ஆனால் இயேசு பெருகவும், தான் சிறுகவும் வேண்டுமென்று யோவான் பதிலளிக்கிறார். யோவான் 3:30. பிரச்சினையைத் தவிர்ப்பதற்காக இயேசு யூதேயாவை விட்டு கலிலேயாவுக்குச் செல்லுகிறார். யூதேயாவிலிருந்து கலிலேயாவுக்கு சமாரியா வழியில் நேரடியாகச் செல்லலாம்; ஆனால் வேறு வழிகளும் இருந்தன. யூதமார்க்கத் தீவிரர்கள், கிழக்குத் திசையில் பெரேயா வழியாகச் சுற்றித்தான் செல்லுவார்கள்.

`கிணற்றண்டை வந்த பெண்ணுடன் பேச்சைத் துவங்குவதற்கு இயேசு எவ்வாறு அந்த வாய்ப்பைப் பயன்படுத்தினார்? யோவான் 4:5-9.`

யாக்கோபின் கிணறு சீகேமுக்கு அருகே இருந்தது; ஆனால் அந்தப் பெண்ணின் ஊராகிய சீகார், சுமார் 1 மைல் தூரத்தில் (1.5 கி.மீ) இருந்தது. சீடர்கள் உணவு வாங்கிவர பட்டணத்திற்குள் செல்ல, இயேசு அந்தக் கிணற்றருகே உட்கார்ந்தார். அந்தக் கிணற்றின் குளிர்ந்த நீரை மொள்ள அவருக்கு வாய்ப்பில்லை. அந்தப் பெண் தண்ணீர் மொள்ள வந்தபோது, அவளிடம் குடிக்கத் தண்ணீர் கேட்டார்.

யோவான் 3இல், யூதர்களின் அதிகாரியும் ரபியுமான நிக்கொதேமு, தன்னைத் தாழ்த்தி இயேசுவிடம் வந்தார். யாரும் பார்க்கக்கூடாதென இரவில் வந்தார். ஆனால் யோவான் 4இல், அந்தப் பெண் பகல் வேளையிலேயே ஒளிந்து வருகிறாள்; ஒருவேளை, காலையிலோ மாலையிலோ குளிர்ச்சியான வேளையில் அங்கு வரக்கூடிய பெண்கள் தன்னைப் பார்க்காமல் இருக்க அவ்வாறு வந்திருக்கலாம். ஆனால் நீண்ட தூரத்திலிருந்து, உஷ்ணமான மதிய வேளையில் அவள் ஏன் வரவேண்டும்? காரணம் எதுவாக இருந்தாலும், இயேசுவோடான சந்திப்பு அவள் வாழ்க்கையை மாற்றவிருந்தது.

அடுத்து என்ன நிகழ்கிறது? ஒரு யூதபோதகர், சமுதாயத்தில் மதிக்கப்படாத ஒரு பெண்ணிடம் இறங்கிச் சென்று பேசுகிறார். எத்தகைய மாறுபட்ட காட்சி! இந்தப் பின்னணியில் அற்புதமான ஓர் உரையாடல் நிகழ்கிறது.

`உங்களுடைய கலாச்சாரத்தில் நீங்கள் சாட்சிபகர முடியாமல் செய்கிற சில சமுதாயத் தடைகள் என்ன? அவற்றைக் கடந்துசெல்ல என்ன செய்யலாம்? உங்கள் பதிலை ஓய்வுநாள் வகுப்பில் கலந்தாலோசியுங்கள்.`