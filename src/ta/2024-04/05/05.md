---
title:  இயேசுவின் வெளிப்பாடு
date:   30/10/2024
---

`அந்தப் பெண்ணின் உள்ளான இரகசியங்கள் தமக்குத் தெரியுமென்பதை இயேசு எவ்வாறு காண்பித்தார்? அதற்கு அவள் எவ்வாறு செயல்பட்டாள்? யோவான் 4:16-24.`

உண்மை, பளீர் வெளிச்சம்போல அவளைத் திகைக்கச் செய்கிறது. இயேசுவைத் தீர்க்கதரிசியென உணர்ந்தபோதிலும், மீண்டும் கேள்வியைத் தவிர்க்க முயலுகிறாள். யூதர்களுக்கும் சமாரியர்களுக்கும் இடையே தொழுகை இடம்பற்றி நிலவின சர்ச்சையான கேள்வியை எழுப்புகிறாள்.

அதற்குப் பதிலாக, சமாரியர்கள் தாங்கள் அறியாததைத் தொழுதுகொள்வதாக இயேசு சொன்னார். அவர்களது தொழுகை யூதேயமார்க்கமும் அஞ்ஞானமார்க்கமும் கலந்திருந்தது. யூதர்கள் தம்மை வெளிப்படுத்துகிற தேவனைத் தொழுதுகொண்டார்கள்; இது சமாரியர்கள் ஒத்துக்கொள்ளவேண்டிய மற்றொரு விஷயமாக இருந்தது.

மெய்த்தேவனைத் தொழுவது இடம் சம்பந்தப்பட்ட விஷயமல்ல. எனவே தொழுகை இடம்பற்றிப் பேசுவது பொருத்தமற்ற பேச்சாக இருந்தது. தேவன் ஆவியாயிருக்கிறார், அவரைத் தொழுகிறவர்கள் ஆவியோடும் உண்மையோடும் அவரைத் தொழவேண்டும். இயேசு சொன்ன அந்தத் தெளிவான சத்தியத்தை அந்தப் பெண் ஏற்றுக்கொண்டாள்; இன்னும் அதிகம் தெரிந்துகொள்ள ஆயத்தமாக இருந்தாள்.

`தாம் யாரென்பதை இயேசு எவ்வாறு அவளுக்கு வெளிப்படுத்தினார்? யோவான் 4:25,26.`

நான்கு சுவிசேஷப் புத்தகங்களிலும் இந்தப் பகுதியில்மட்டுமே, இயேசு தாம் விசாரிக்கப்படுவதற்கு முன் தம்மை மேசியாவென்று நேரடியாகச் சொல்லுகிறார். அதைப் பெரிய கூட்டத்திற்கோ முக்கியமான நபருக்கோ அல்ல, மாறாக யாக்கோபின் கிணற்றிற்குத் தனியாக வந்த, பெயர்சொல்லப்படாத ஒரு சமாரியப் பெண்ணிடம் சொன்னார். யாருமில்லையே என்று தனிமையில் வாடுகிற எந்த ஆத்துமாமீதும் அவர் அக்கறைகாட்டுகிறார்.

மேலும் அவள் அந்நிய கலாச்சாரத்தைச் சேர்ந்தவள்; சொல்லிக்கொள்கிற அளவுக்கு ஒழுக்க குணம் இல்லாதவள்; அவளிடம் தாம் யாரென இயேசு வெளிப்படுத்துகிறார். அவளது உள்ளான இரகசியங்களை தாம் அறிந்திருந்ததை வெளிப்படுத்தியதால், அவள் தம்மேல் விசுவாசம் வைப்பதற்கான மிகப்பெரிய காரணத்தையும் அவளுக்குக் கொடுத்தார்.

`மனிதர்கள் ஒருவருக்கொருவர் இடையே எழுப்பியுள்ள தடைகளை சுவிசேஷம் உடைக்க வேண்டியதுபற்றி இந்தச் சம்பவம் சொல்லுவது என்ன?`