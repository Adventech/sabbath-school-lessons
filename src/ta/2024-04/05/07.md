---
title:  மேலும் படிக்க
date:   01/11/2024
---

'அந்தச் சமாரியப்பெண் இரட்சகரைக் கண்டுகொண்டதும், மற்றவர்களை அவரிடம் அழைத்து வந்தாள். அவரது சொந்த சீடர்களைவிட தான்ஆற்றல்மிக்க ஊழியக்காரி என்று நிரூபித்தாள். ஊக்கமிக்க ஊழியக்களமாக சமாரியாவில் எதையும் சீடர்கள் காணவில்லை. எதிர்காலத்தில் செய்யப்பட வேண்டிய ஒரு மாபெரும் பணியின்மீதுதான் அவர்களது எண்ணங்களெல்லாம் இருந்தன. தங்களைச் சுற்றி ஓர் அறுவடை இடம் இருந்ததை அவர்கள் காணவில்லை. ஆனால் அவர்கள் வெறுத்த ஒரு பெண்ணின்மூலமாக ஒரு முழுப்பட்டணமே இரட்சகரைப்பற்றிக் கேள்விப்பட்டது. அவள் அந்த வெளிச்சத்தை உடனடியாகத் தன் தேசத்தினருக்குக் கொண்டுசென்றாள்.

கிறிஸ்துமீதான நடைமுறை விசுவாசத்திற்கு அந்தப் பெண் ஓர்எடுத்துக்காட்டு. ஒவ்வொரு மெய்யான சீடனும் தேவனுடைய ராஜ்யத்தில் ஓர் ஊழியனாகப் பிறந்திருக்கிறான். ஜீவத்தண்ணீரிலிருந்து பருகுகிறவன் ஜீவ நீரூற்றாக மாறுகிறான். பெற்றுக் கொள்கிறவன் கொடுக்கிறவனாகிறான். ஆத்துமாவில் காணப்படுகிற கிறிஸ்துவின் கிருபை வனாந்தரத்திலுள்ள ஒரு நீரூற்றைப்போல, பொங்கி சகலத்தையும் பசுமையாக்குகிறது; அழிகிற நிலையில் இருப்பவர்களை ஜீவத்தண்ணீரிலிருந்து பருகும்படிச் செய்கிறது'.1

1 Ellen G. White, The Desire of Ages, p. 195.

**கலந்துரையாடக் கேள்விகள்**

`வகுப்பில், ஞாயிற்றுக்கிழமை கடைசிக் கேள்வியைத் தியானியுங்கள். பிறருக்கு நீங்கள் சாட்சிபகராதபடிக்கு உங்கள் சமுதாயத்தில் காணப்படுகிற சமூகத்தடைகளும் தப்பெண்ணங்களும் யாவை?`

`இயேசு தம் சொந்த மக்கள் மத்தியில் பெற்ற வரவேற்பைவிட, சமாரியர்கள் மத்தியில் நல்ல வரவேற்பைப் பெற்றதற்கான காரணம் என்ன?`

`அந்தச் சமாரியப்பெண்ணின் இடத்தில் உங்களை வைத்துப் பாருங்கள். அவளுக்குக் கொஞ்சமும் அறிமுகமற்ற ஒரு நபர் சென்று, அவளுடைய உள்ளான இரகசியங்களைத் தாம் அறிந்திருப்பதாகச் சொல்லுகிறார். முன்பின் அறிமுகமற்ற ஒரு நபர் எவ்வாறு அவற்றை அறிந்திருக்க முடியும்? அதனால்தான் இயேசுவின்மீது ஈடுபாடு ஏற்பட்டது. நம்மைப்பற்றி ஆண்டவருக்கு எல்லாம் தெரியும்; பிறர் அறிய விரும்பக் கூடாதென நாம் விரும்புகிற இருளான இரகசியங்களும் தெரியும் என்பதுபற்றி இது சொல்லுவது என்ன? அவர் நம் இரகசியங்களை அறிந்திருந்தாலும், அவர் நம்மை எவ்வாறு நடத்தவிரும்புகிறார் என்பதுபற்றி அந்தப் பெண்ணை அவர் நடத்திய விதம் என்ன சொல்லுகிறது? இந்த உண்மையிலிருந்து என்ன ஆறுதலைப் பெறலாம்?`

`யோவான் சுவிசேஷத்தில் இதுவரை நாம் படித்த என்ன கருத்துகள், கிணற்றண்டை வந்த சமாரிய ஸ்திரீக்குச் செய்த ஊழியத்தில் காணப்படுகின்றன?`