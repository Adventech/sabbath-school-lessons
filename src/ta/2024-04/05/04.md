---
title:  அந்தத் தண்ணீரை எனக்குத் தரவேண்டும்
date:   29/10/2024
---

அப்பொழுது நான் உங்கள்மேல் சுத்தமான ஜலம் தெளிப்பேன்; நான் உங்களுடைய எல்லா அசுத்தங்களையும் உங்களுடைய எல்லா நரகலான விக்கிரகங்களையும் நீக்கி உங்களைச் சுத்தமாக்குவேன், நீங்கள் சுத்தமாவீர்கள். உங்களுக்கு நவமான இருதயத்தைக் கொடுத்து, உங்கள் உள்ளத்திலே புதிதான ஆவியைக் கட்டளையிட்டு, கல்லான இருதயத்தை உங்கள் மாம்சத்திலிருந்து எடுத்துப்போட்டு, சதையான இருதயத்தை உங்களுக்குக் கொடுப்பேன். உங்கள் உள்ளத்திலே என் ஆவியை வைத்து, உங்களை என் கட்டளைகளில் நடக்கவும் என்நியாயங்களைக் கைக்கொள்ளவும் அவைகளின்படி செய்யவும்பண்ணுவேன்'. எசே 36:25-27.

`நிக்கொதேமுவிடமும் கிணற்றருகே வந்த பெண்ணிடமும் இயேசு சொல்ல முயன்ற சத்தியங்களை எசே 36:25-27 எவ்வாறு வெளிப்படுத்துகிறது?`

இரு சம்பவங்களிலும், இயேசு அவர்களுக்கு ஆவிக்குரிய சத்தியங்களைச் சொல்ல முயன்றார்; அதற்கு இயற்கை உலகிலிருந்து எடுத்துக்காட்டுகளைப் பயன்படுத்தினார்.

முதலில், இருவருமே இயேசு சொன்னதைப் புரிந்து கொள்ளவில்லை. 'ஒரு மனிதன் எவ்வாறு மறுபடியும் பிறக்கமுடியும்? எவ்வாறு தன் தாயின் கருவுக்கு மீண்டும் திரும்பமுடியும்?' என்று நிக்கொதேமு கேட்டார். இயேசு நிக்கொதேமுவுக்கு ஆவிக்குரிய சத்தியத்தைச் சுட்டிக்காட்டிய போதிலும், அவர் இம்மைக்குரிய அளவில்தான் யோசித்தார். அந்தப் பெண்ணும்கூட தண்ணீர்பற்றி இயேசு சொன்னதை இம்மைக்குரிய அளவிலேயே யோசித்தாள்; ஆனால் இயேசுவோ ஆவிக்குரிய ரீதியாகப் பேசினார்.

ஜீவத்தண்ணீரை, தாம் கொடுப்பதாக இயேசு சொன்னதும் அந்தப் பெண், 'எனக்குத் தாகமுண்டாகாமல் இருக்க அந்தத் தண்ணீரை எனக்குத் தரவேண்டும்' என்றாள். யோவான் 4:15. இயேசு அந்தத் தண்ணீரைக் கொடுத்தால், இனி அந்தக் கிணற்றுக்குச் செல்லவேண்டாம், பிறரை நேரடியாகச் சந்திக்கிற வாய்ப்பைக் குறைக்கலாம் என்று யோசித்தாள். இயேசு அவளிடம் குடிக்க தண்ணீர் கேட்ட நிலையில், அந்தப் பெண் அவரிடம் தண்ணீர் கேட்பதாகப் பேச்சு மாறியது குறிப்பிடத்தக்கது.

`அவ்வாறு அவள் கேட்டபோது, இயேசு என்ன சொன்னார்? யோவான் 4:16.`

இயேசு சட்டென பேச்சை மாற்றி, 'உன் புருஷனை அழைத்துவா' என்று அவளிடம் சொல்லுகிறார். பேசிவந்த விஷயத்திலிருந்து சட்டென மாறியது ஏன்? அத்தகைய கேள்வியைத் தவிர்க்கிற வகையில் அவளது செயல்கள் இருந்தன. இயேசுவால் இருதயத்தை வாசிக்கமுடியும். அவளும் தன் உண்மையான நிலையை அறிந்தால்தான் குணப்பட முடியும். அவர் கொடுக்க ஏங்கின ஈவை இந்த ஆத்துமா பெற்றுக்கொள்வதற்குமுன், தன் பாவத்தையும் தன் இரட்சகரையும் அவள் அடையாளம் காணவேண்டியிருந்தது.