---
title:  மிஷன் கதை
date:   01/11/2024
---

### கேட்காமலேயே அஞ்சலில் வந்த புத்தகம்

ஆண்ட்ரூ மெக்செஸ்னீ

ஓய்வுபெற்ற கப்பல்படை அதிகாரி ராப் ஷெட்கி; வாழ்நாள் முழுவதும் வேதாகமம் குறித்த கேள்வியுடன் இருந்தவர். முன்பு சந்தேகவாதியாக இருந்து, பின்பு தேவசித்தத்தை அறிந்துகொள்ள விரும்பினார்; ஆனால் ஓய்வுநாள் அவருக்கு தடுமாற்றமாக இருந்தது. ஞாயிற்றுக்கிழமையில் ஆலயம் செல்லாமல், வேறு செயல்களில் ஈடுபடுபவர்கள்மீது அவருக்கு கோபம் வந்தது. "ஞாயிற்றுக்கிழமையில் ஏன் கோல்ஃப் விளையாடுகிறீர்கள்" என்று கேட்பார். ஆனால், மனதிற்குள்ளாக, தேவன் ஓய்வுநாளை மாற்றினாரா என்கிற கேள்வி இருந்தது. சபைக்குச் செல்வதை நிறுத்தினார். அலாஸ்கா மாகாணத்தில், ஃபேர்பேங்ஸ் எனுமிடத்தில் ஏதாவது புதிய சபைக்குச் செல்லலாம் என்று தேடினார். அப்போதுதான் அவர் கேளாமலேயே ஒரு புத்தகம் அஞ்சலில் வந்தது. "மாபெரும் போராட்டம் என்கிற தலைப்பு ஈர்ப்பாக இருந்தது. அது என்னவாக இருக்குமென யோசித்தேன்" என்று சொன்னார்.

வீட்டிற்குச் சென்றுதும் அதை தீவிரமாக வாசிக்க ஆரம்பித்தார். தேவனல்ல, மனிதர்கள்தாம் ஓய்வுநாளை மாற்றினார்கள் என்பதை அறிந்துகொண்டார். அவருக்கு ஆச்சரியமாக இருந்தது! சபை வரலாறுபற்றி அதில் சொல்லப்பட்டிருந்த விதம் உண்மையெனப் புரிந்தது. நண்பர் ஒருவரைத் தொடர்புகொண்டு, "கிறிஸ்தவத்தின் வரலாறுகுறித்து புதிதாக அறிந்துவருகிறேன். அந்தப் புத்தகத்தின் பெயர் மாபெரும் போராட்டம்" என்று சொன்னார். பிறகு அந்த நண்பர் இவரைத் தொடர்புகொண்டு, "அந்தப் புத்தகத்தை வாசிக்காதே. அது செவந்த்-டே அட்வென்டிஸ்ட் என்கிற மதத்தீவிர கூட்டத்தாருடையது" என்றார்.

ராப்புக்கு ஆச்சரியமாக இருந்தது. அந்தப் புத்தகத்தின் ஆசிரியர் எலன் ஓய்ட் என்பதையும், அவர் செவந்த்-டே அட்வென்டிஸ்ட் சபையின் இணை நிறுவனர் என்பதையும் அவர் அறிந்திருக்கவில்லை. "அப்படியில்லை, அவர்கள் தேவ வார்த்தையை விசுவாசிப்பவர்கள்" என்று சொன்னார். அதன்பிறகு, ஃபேர்பேங்ஸில் அட்வென்டிஸ்டுகள் எங்கு கூடுகிறார்களென ஆன்லைனில் தேடிப்பார்த்தார். 10 நிமிட கார்பயணத் தூரத்தில் ஒரு சபை இருந்தது. ஓய்வுநாளில், வேதாகமத்தையும் மாபெரும் போராட்டம் புத்தகத்தையும் எடுத்துக் கொண்டு, அந்தச் சபைக்குச் சென்றார். ஒரு மாத காலமாக அந்தப் புத்தகத்தை வாசித்து வந்தார்.

அவர் ஆலயத்திற்குள் சென்றதும், ஓய்வுநாள் பள்ளி ஆசிரியையான ஹெலன் அவரை வரவேற்றார். மாபெரும் போராட்டம் புத்தகத்தை வாசித்து அவர் வந்திருக்கிறார் என்பது அவருக்கு ஆச்சரியமாக இருந்தது. "என் குற்றச்சாட்டுகளை நீங்கள் போக்கிவிட்டீர்கள்" என்று சொன்னார்.

ஏனென்றால் மாபெரும் போராட்டம் புத்தகம் சிறிய எழுத்துகளில் அச்சிடப்பட்டிருப்பதால், அதை வாசிக்க கடினமெனக் குற்றஞ்சாட்டியிருந்தார். ஆனால் ராப், அந்தப் புத்தகத்தில் நான்கில் மூன்று பகுதியை வாசித்து முடித்திருந்தார். அதிகம் அறிந்துகொள்வதற்காக ஆலயத்திற்கு வந்தார். ஏழு வருடங்கள் கழித்து, ராப் அட்வென்டிஸ்ட் சபையின் உதவிக்காரரானார். அவருக்கு 70 வயது. இப்போதும் எலன் ஒய்ட் புத்தகங்களை வாசிக்கிறார். "செவந்த்-டே அட்வென்டிஸ்ட் சபை என் குடும்பமாக மாறியிருக்கிறது, சத்தியத்தைக் கண்டு கொண்டேன்" என்றார்.