---
title:  கிணற்றருகே வந்த பெண்
date:   28/10/2024
---

`அந்தப் பெண்ணிடம் சாட்சிபகருவதற்கான ஒரு தருணமாக அந்தச் சந்திப்பை இயேசு எவ்வாறு மாற்றினார்? யோவான் 4:7-15.`

யூதர்களுக்கும் சமாரியர்களுக்கும் இடையே இருந்த வெறுப்பானது இயேசுவிடம் அவள் பட்சமாக நடக்கவிடாமல் தடுத்தது; ஆனால் அந்த இருதயத்தையும் அணுகுவதற்கான வழியை இரட்சகர் கண்டுபிடிக்க முயன்றார்; தெய்வீக அன்பால் பிறந்த ஓர் உத்தியைப் பயன்படுத்தி, அவளுக்கு உதவி செய்யாமல், அவளிடம் உதவி கேட்டார். உதவச் சென்றிருந்தால், அதை ஏற்றுக்கொள்ள அவள் மறுத்திருக்கலாம்; ஆனால் நம்பிக்கேட்டது நம்பிக்கையை எழுப்புகிறது.

நிக்கொதேமுவைச் சந்தித்தபோது நடந்ததுபோலவே, இங்கும் அவள் இருதயத்தில் இருந்ததை இயேசு அறிந்திருந்தார். ஒரு சமாரியப் பெண்ணிடம் ஒரு யூதர் உதவிகேட்டதுபற்றி அவள் ஆச்சரியப்படவே, இயேசு நேரடியாக விஷயத்திற்குச் செல்லுகிறார். 'தேவனுடைய ஈவையும், தாகத்துக்குத்தா என்று உன்னிடத்தில் கேட்கிறவர் இன்னார் என்பதையும் அறிந்திருந்தாயானால், நீயே அவரிடத்தில் கேட்டிருப்பாய், அவர் உனக்கு ஜீவதண்ணீரைக் கொடுத்திருப்பார்' என்றார். யோவான் 4:10.

புதிய பிறப்புபற்றி, 'இவைகள் எப்படி ஆகும்' என்று நிக்கொதேமு கேட்டதுபோலவே, அந்தப் பெண்ணின் எதிர்வினையும் இருந்தது. 'மொண்டுகொள்ள உம்மிடத்தில் பாத்திரமில்லையே, கிணறும் ஆழமாயிருக்கிறதே, பின்னை எங்கேயிருந்து உமக்கு ஜீவத்தண்ணீர் உண்டாகும்' என்று கேட்டாள். யோவான் 4:11. இந்த இரு சம்பவங்களிலும் (ஒருவர் ஒரு முக்கிய யூதபோதகர், இன்னொருவர் நற்பெயர் பெற்றிராத ஒரு பெண்), அவர்கள் கேட்டு, புரிந்துகொள்ள வேண்டிய முக்கிய ஆவிக்குரிய உண்மைகளை இயேசு சுட்டிக்காட்டுகிறார். ஒவ்வொருவரிடமும் இயேசு சொன்ன விஷயம் ஒன்றுதான்: அவர்களுக்கு ஒரு மனமாற்ற அனுபவம் அவசியம் என்றார்.

`ஜீவத்தண்ணீர்பற்றி இயேசு பேசினதற்கான பழைய ஏற்பாட்டுப் பின்னணி என்ன? எரே 2:13; சக 14:8.`

தண்ணீரில்லாமல் மனிதர்கள் உயிர்வாழ முடியாது; அதனால்தான் நித்திய வாழ்வைச் சுட்டிக்காட்டுகிற சரியான உருவகமாக தண்ணீர் இருக்கிறது. அதனால்தான் இயேசு, 'நான் கொடுக்கும் தண்ணீரைக் குடிக்கிறவனுக்கோ ஒருக்காலும் தாகமுண்டாகாது; நான் அவனுக்குக் கொடுக்கும் தண்ணீர் அவனுக்குள்ளே நித்தியஜீவகாலமாய் ஊறுகிற நீரூற்றாயிருக்கும்' என்று சொல்லுகிறார். யோவான் 4:14.

`யோவான் 7:37,38இல் இயேசு சொல்லுவது என்ன? அங்கே அவர் வாக்குரைப்பதை நாம் எவ்வாறு அனுபவிக்கலாம்?`