---
title:  'ஆத்தும எளிமை: யோவான் ஸ்நானன் சாட்சி'
date:   03/11/2024
---

யோவான் ஸ்நானனின் சாட்சியால் முதல் சீடர்களாகிய அந்திரேயா, யோவான், பேதுரு, பிலிப்பு, நாத்தான்வேல் போன்றோர் இயேசுவிடம் வந்தது பற்றி 2ஆம் பாடத்தில் பார்த்தோம். அந்தச் சாட்சியோடு யோவானின் வேலை முடிந்ததாக நாம் கருதலாம். ஆனால் யோவான் சுவிசேஷத்தில் அவரைப்பற்றி அடிக்கடி பார்க்கிறோம்.

`யோவான் ஸ்நானன் தன்னை இயேசுவோடு எவ்வாறு ஒப்பிடுகிறார்? யோவான் 3:25-36.`

யோவான் ஸ்நானனுடைய சீடர்களுக்கும், பெயர்சொல்லப்படாத ஒரு யூதனுக்கும் ஒரு வாக்குவாதம் எழும்புகிறது; ஞானஸ்நானத்தின் பயன்பற்றி கேள்வி எழுந்திருக்கலாம். மாற்கு 1:4,5. அந்தக் கேள்விக்குப் பதில்கேட்டு யோவானிடம் வருகிற அவரது சீடர்கள், இயேசுவைப்பற்றிப் பேசுகிறார்கள். 'அவர் ஞானஸ்நானங்கொடுக்கிறார், எல்லாரும் அவரிடத்தில் போகிறார்கள்' என்கிறார்கள். யோவான் 3:26. அவர்கள் சொல்வதைப் புரிந்துகொள்வது கடினமாக இல்லை; இயேசுவின்மீது பொறாமை கொண்டார்கள்; தங்களையும் தங்கள் குருவையும்விட அவர் பெரியவராகத் தெரிவதை விரும்ப வில்லை.

யோவானும் கூடச்சேர்ந்து பொறாமைப்பட்டிருக்கலாம்; ஆனால் அவர் அப்படிச் செய்யவில்லை; தன் ஊழியம் என்னவென்பதைப் புரிந்திருந்தார். அவர் தன்னை ஒருபோதும் கிறிஸ்துவென அழைத்துக்கொள்ளவில்லை என்று தன் சீடர்களுக்கு ஞாபகப்படுத்தினார். அவரோ இயேசுவைச் சுட்டிக்காட்டவும், அவருக்காக வழியை ஆயத்தம்பண்ணவும், அவரைப்பற்றின சாட்சியாக இருக்கவும் வந்திருந்தார். யோவான் 1:6-8.

கலியாணத்தை ஓர் உருவகமாக வைத்து, இயேசுவை மணவாளன் என்றும், தன்னை மணவாளனுடைய நண்பன் என்றும் சொல்லுகிறார். தேவனுடைய மக்களே மணவாட்டி. ஒப்பிடவும்: ஓசியா 2:16-23; ஏசாயா 62:1-5. பிறகு, மெய்யான மேன்மை காணப்படுகிற சில வார்த்தைகளைப் பேசுகிறார்: 'அவர் பெருகவும் நான் சிறுகவும் வேண்டும்.' யோவான் 3:30

இயேசுவையும் யோவானையும் யோவான் 3:31-36 ஒப்பிட்டுப் பேசுகின்றது; மேசியாவின் முன்னோடியைவிட மேசியா மேலானவரென்பதைக் காட்டுகின்றது. இயேசுவைப்பற்றி யோவான் சாட்சியிடுகிறார்; சாட்சிப்பகிர்வதின் முக்கியத்துவத்தை அதில் காணமுடிகிறது. அந்தச் சாட்சியை ஏற்றுக்கொண்டு, இயேசுவை விசுவாசிக்கிறவர்கள் நித்திய ஜீவனைப் பெறுவார்கள். அவரை ஏற்றுக்கொள்ளாதவர்கள், தேவனுடைய கோபத்திற்கு ஆளாவார்கள். அப்படித்தான் வசனம் சொல்லுகிறது. தேவன் உலகத்தை நேசிக்கிறார்; உலகத்தை மீட்பதற்காக தம் குமாரனை அனுப்பினார். யோவான் 3:16,17. ஆனால் தங்களுக்கு அருளப்பட்ட ஈவை மறுக்கிறவர்கள், தங்கள் பாவங்களுக்கான தண்டனையை அனுபவிக்கவேண்டும்; அது நித்திய மரணம்.

`தேவனுக்கும் மனிதர்களுக்கும் முன்பாகத் தாழ்மையாக இருக்கவேண்டும் என்கிற படிப்பினையை எவ்வாறு கற்றுக்கொள்ள முடிகிறது? ஆவியில் எளிமையாக இருப்பதுபற்றி யோவானின் உதாரணத்திலிருந்து என்ன கற்றுக்கொள்ளலாம்?`