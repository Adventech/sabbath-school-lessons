---
title:  பிதாவின் சட்சி
date:   06/11/2024
---

வார்த்தையானது (லோகாஸ்) தேவனோடு இருந்ததாக, அதாவது தேவனாகிய பிதாவுடன் இருந்ததாகச் சொல்லி, யோவான் சுவிசேஷம் துவங்குகிறது. யோவான் 1:1. வார்த்தை மாம்சமாகி வந்த இயேசுவின் ஞானஸ்நானத்தின்போது பரிசுத்த ஆவியானவர் அவர்மீது இறங்கி, அவரைக்குறித்துச் சாட்சியிட்டார். யோவான் 1:32-34. ஆனால் இயேசுவின் பூலோக ஊழியத்தின்போது பிதாவும் இயேசுவைப்பற்றிச் சாட்சியிட்டார்.

`யோவான் 5:36–38இல், பிதாவைப்பற்றி இயேசு என்ன சொல்கிறார்?`

பிதா அனுப்பினதாலேயே தாம் எல்லாக் கிரியைகளையும் செய்ததாக இயேசு சொல்கிறார். பிதா தம்மை அனுப்பினார், தம்மைப்பற்றிச் சாட்சியும் கொடுக்கிறார் என்று தெளிவாகச் சொல்லுகிறார்.

`இயேசுவைப்பற்றி பிதா என்ன சொல்கிறார்? மத்தேயு 3:17; 17:5; மாற்கு 1:11; லூக்கா 3:22; 2பேதுரு 1:17,18.`

இயேசுவின் ஞானஸ்நானத்தின்போது, அந்த முக்கியமான தருணத்தை, பிதாவும் ஆவியானவரும் சேர்ந்து அடையாளம்காட்டினார்கள்; இயேசுவுடைய ஊழியத்தின் ஆரம்பமே அந்தத் தருணம். இயேசு தம் நேச குமாரன், அவரில் தாம் பிரியமாக இருப்பதாக பிதா சொல்லுகிறார். பிறகு, கிறிஸ்துவுடைய ஊழியத்தின் ஒரு முக்கியமான கட்டத்தில், பிதா மீண்டும் பேசுகிறார்; அது யோவான் சுவிசேஷத்தில் பதிவுசெய்யப்பட்டுள்ளது.

ஊழியத்தின் இறுதி நாட்களில் உச்சக்கட்ட நிகழ்வுகள் அரங்கேறிக் கொண்டிருந்தன. அவரைத் தடுக்க வழிதெரியாமல் இருந்த மததலைவர்கள் எப்போதையும்விட இப்போது அவரைக் கொல்ல ஆவலோடு இருந்தார்கள். யோவான் 12:19. திரளான மக்கள் அவரைப்பற்றி பரவசத்தில் இருந்தார்கள்; குறிப்பாக லாசருவை மரித்த நிலையிலிருந்து எழுப்பினதைக் கண்டவர்களின் சாட்சியைக் கேட்டு அதிகமானோர் அவரைப் பின்பற்ற ஆரம்பித்திருந்தார்கள். யோவான் 12:17,18. பண்டிக்கைக்காக அங்கே வந்திருந்த கிரேக்கர்கள்கூட இயேசுவைப் பார்க்க விரும்பினார்கள்.

இந்தக் கட்டத்தில் இயேசு, 'பிதாவே, உமது நாமத்தை மகிமைப்படுத்தும்' என்று சொன்னபோது, பரலோகத்திலிருந்து பிதா மீண்டும், 'மகிமைப்படுத்தினேன், இன்னமும் மகிமைப்படுத்துவேன்' என்று சொல்கிறார். யோவான் 12:28.

இயேசுவுடைய மகிமையின் வேளை சிலுவைதான் என்று ஏற்கனவே பார்த்தோம். எனவே, இயேசுவைப்பற்றின பிதாவின் சாட்சியானது உலகத்தின் பாவங்களுக்காக தேவ ஆட்டுக்குட்டி அடிக்கப்படவிருந்ததைச் சுட்டிக்காட்டுகிறது. அதுவே அவரது பூலோ ஊழியத்தின் இறுதி நிகழ்வாக இருந்தது. நம் பாவங்களுக்கான தண்டனை முழுவதையும் ஏற்று, அவர் மரித்துவிட்டார்; அவர்மேலுள்ள விசுவாசத்தால், அந்தத் தண்டனையை நாம் சந்திக்க வேண்டியதில்லை.