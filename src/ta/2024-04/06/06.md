---
title:  கூட்டத்தாரின் சாட்சி
date:   07/11/2024
---

பண்டிகையின் கடைசிநாளாகிய பிரதான நாளிலே இயேசு நின்று, சத்தமிட்டு, 'ஒருவன் தாகமாயிருந்தால் என்னிடத்தில் வந்து, பானம்பண்ணக்கடவன். வேதவாக்கியம் சொல்லுகிறபடி என்னிடத்தில் விசுவாசமாயிருக்கிறவன் எவனோ, அவன் உள்ளத்திலிருந்து ஜீவத்தண்ணீருள்ள நதிகள் ஓடும்' என்றார். யோவான் 7:37,38.

தாம் யார், தாம் வந்த நோக்கமென்ன என்பதை இயேசு தைரியமாகச் சொன்னதாக யோவான் சுவிசேஷத்தின் பல இடங்களில் பார்க்கிறோம்.

தாம் யார், தம்மிடம் வருகிற யாவருக்கும் தாம் என்ன செய்யமுடியும் என்பதுபற்றி இயேசு சொன்னதற்கான ஓர் உதாரணம்தாம் மேலுள்ள வசனங்கள். யோவான் 7:37,38. இவை ஆச்சரியமான அறிக்கைகளும்கூட.

`கூடாரப்பண்டிகைக்காக வந்திருந்த யூதர்களிடம் இயேசு பேசியபோது, கூட்டத்திலிருந்த பலருடைய எதிர்வினை எப்படி இருந்தது? யோவான் 7:37-53.`

அவர் வெகுகாலத்திற்குமுன் முன்னுரைக்கப்பட்ட மோசேயைப் போன்ற தீர்க்கதரிசி என்று சிலர் சொன்னார்கள். உபா 18:15-19. மற்றவர்கள் இயேசுவே கிறிஸ்து என்று பார்த்தார்கள். ஆனாலும் இதினிமித்தம், மேசியா கலிலேயாவிலிருந்து வரமாட்டார், அவர் தாவீதின் வம்சத்திலிருந்து வரவேண்டும், அவர் பெத்லகேமில் பிறக்கவேண்டும் என்பதுபோன்ற வாக்குவாதம் உண்டாயிற்று; இவை எல்லாமே இயேசுவைப்பற்றின உண்மைகள்தாம். ஒப்பிடவும் மத்தேயு 1-2. ஆனால் பலர் இதை அறியாததுபோல் இருந்தது.

அவரைக் கைதுசெய்யச் சென்ற அதிகாரிகள்கூட அவரது அற்புதமான வார்த்தைகளைக் கேட்டு அவரைக் கைதுசெய்ய மறுத்தார்கள். உடனே பரிசேயர்கள் அந்த அதிகாரிகளிடம் இவ்வாறு கேட்டார்கள்: 'அதிகாரிகளிலாவது பரிசேயரிலாவது யாதாமொருவர் அவனை விசுவாசித்ததுண்டா?' யோவான் 7:48. இந்தக் கேள்வியினிமித்தம் யோவான் மீண்டும் நிக்கொதேமுவைச் சுட்டிக்காட்டுகிறார்; இவர், இயேசுவைச் சந்தித்தபிறகு, அவர்களுடைய சதித்திட்டங் களிலிருந்து இயேசுவைக் காப்பாற்ற முயலுகிறார். 'ஒரு மனுஷன் சொல்வதைக் கேட்டு, அவன் செய்கைகளை அறிகிறதற்கு முன்னே, அவனை ஆக்கினைக்குட்படுத்தலாமென்று நம்முடைய நியாயப்பிரமாணம் சொல்லுகிறதா?' என்று கேட்டார். யோவான் 7:51.

நிக்கொதேமு எப்போதாவது இயேசுவை மேசியாவாக ஏற்றுக்கொண்டாரா? இந்தக் காட்சியில் அது உறுதியாகவில்லை என்றாலும், இந்த நிகழ்வுக்கும் இயேசு மரித்த பிறகு அவர் செயல்பட்டதற்கும் இடையே அவர் ஏற்றுக்கொண்டிருக்க வேண்டும். யோவான் 19:39,40. நிக்கொதேமு விசுவாசியாக மாறினதற்கான வலுவான ஆதாரத்தை வேதாகமம் கொடுக்கிறது.

எனவே, பரிசேயர்களில் ஒருவர் அவரை விசுவாசித்தார் என்பதே அவர்களது கேள்விக்கான பதில்.

`இயேசுவைப் பின்பற்றின கூட்டத்தாரை, தலைவர்கள் ஏளனமாகக் கருதினதின் நிமித்தம் என்ன சொன்னார்கள்? யோவான் 7:49. அதில் நமக்கு என்ன பாடம் உள்ளது?`