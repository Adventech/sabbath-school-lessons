---
title:  மேசியாகுறித்த புதிய புரிதல்
date:   04/11/2024
---

`நீண்டகாலமாக எதிர்பார்க்கப்பட்ட மேசியாவைப்பற்றி மக்கள் எதிர்பார்க்காத என்ன கருத்தை யோவான் இங்கே கூறுகிறார்? யோவான் 1:32-36.`

ரோமரின் ஆட்சியிலிருந்து தங்களை விடுவிக்க வரப்போகிற ஒரு மேசியாவை யூதர்கள் எதிர்பார்த்தார்கள். நீண்டகாலம் ஒடுக்குதலின்கீழ் இருந்ததால், மேசியா வந்து, ரோமர்களைத் தோற்கடித்து, தங்களை மிகப்பெரிய ஒரு தேசமாக நிலைநாட்டுவாரென எதிர்பார்த்தார்கள். பாவநிவாரண பலியாக இயேசு சாக இருந்ததை நேரடியாகச் சுட்டிக்காட்டி, அவரை 'தேவ ஆட்டுக்குட்டி' என்று யோவான் சொன்னாலும், பெரும்பாலானவர்கள் அதை, தவறாகப் புரிந்து கொண்டார்கள். அவர் எதைப்பற்றிப் பேசுகிறாரென அறியாமல் இருந்திருக்கலாம்.

எனவே, யோவான் தன் சுவிசேஷத்தின்மூலம், மேசியாகுறித்த அவர்களது புரிதலை மாற்றி, வரவிருந்த ராஜாபற்றியும் அவரது ஊழியம்பற்றியும் சொல்லப்பட்ட தீர்க்கதரிசனங்கள் அவரில் நிறைவேறினதையும் அவர்கள் உணர்ந்துகொள்ள விரும்பினார். இயேசு ஓர் அரசியல்-இராணுவத் தலைவராக வராமல், உலகத்தின் பாவங்களுக்காகத் தம்மை அர்ப்பணிக்கும்படி வந்தார். அதுதான் அவரது நோக்கம். தொடர்ந்து சகலமும் நிறைவேறிய பிறகே இறுதி ராஜ்யம் வரும். தானி 7:18.

இயேசுவின் ஞானஸ்நானத்தின்போதுஅவரை, தேவ ஆட்டுக்குட்டி என்று யோவான் சுட்டிக்காட்டியபோது, மேசியாவின் பணிகுறித்த ஒரு புதிய வெளிச்சம் வீசப்பட்டது. 'அடிக்கப்படும்படி கொண்டுபோகப்படுகிற ஒரு ஆட்டுக்குட்டியைப்போல இருந்தார்' எனும் ஏசாயாவின் வார்த்தைகள் அந்தத் தீர்க்கதரிசியின் மனதில் தோன்றின.

'நானும் இவரை அறியாதிருந்தேன்' என்று யோவான் ஸ்நானன் சொல்லுகிறார். யோவான் 1:31. அப்படியானால், யோவான் ஸ்நானன் எவ்வாறு இயேசுவே மேசியாவென அறிந்துகொண்டார்? எப்படியென்றால், யோவானை அனுப்பின கர்த்தர் ஏற்கனவே அவரிடம், 'ஆவியானவர் இறங்கி யார்மேல் தங்குவதை நீ காண்பாயோ, அவரே பரிசுத்த ஆவியினால் ஞானஸ்நானங்கொடுக்கிறவரென்று எனக்குச் சொல்லியிருந்தார். அந்தப்படியே நான் கண்டு, இவரே தேவனுடைய குமாரன் என்று சாட்சி கொடுத்துவருகிறேன்'. யோவான் 1:33,34. அதாவது, இயேசுதாம் மேசியா என்பதை தேவனே யோவானுக்கு வெளிப்படுத்தினார்.

'கிறிஸ்து தேவபெலனும் தேவஞானமுமாயிருக்கிறார்' 1கொரி 1:24. இயேசுதாம் கிறிஸ்து என்கிற அறிவு பரிசுத்த ஆவியானவருடைய வல்லமையின் உணர்த்துதலால் தேவனிடமிருந்துதாமே வருகிறது. இந்தக் கருத்து யோவானில் அடிக்கடி வருகிறது. இரட்சிப்பானது உலகத் தத்துவத்தால், அறிவியலால் அல்லது உயர் கல்வியால் வருவதில்லை. விசுவாசத்தால் தன்னை அர்ப்பணித்து, இயேசுவுக்குக் கீழ்ப்படிவதால், தேவனிடமிருந்துமட்டுமே கிடைக்கிறது.

`நமக்கு வெளிப்படுத்தப்படாத பட்சத்தில், இயேசு நம் பாவநிவாரண பலி என்கிற சத்தியத்தை நாம் எவ்வாறு அறிந்துகொள்ள முடியும்? அப்படியானால், வேதாகமத்தையும் இயேசுவைப்பற்றி அது போதிப்பதையும் அறிவது ஏன் முக்கியமானது?`