---
title:  மிஷன் கதை
date:   08/11/2024
---

### 'நாங்கள் யாரையும் அனுப்பவில்லை'

ஆண்ட்ரூ மெக்செஸ்னீ

கொலம்பியாவில் உள்ள ஒரு சிறைச்சாலையில் ஊழியம் செய்வதை வழக்கமாகக் கொண்டிருந்தார் டொனால்டோ வெலாஸ்குவெஷ். நான்கு வருடங்களாக வெள்ளிக்கிழமை தோறும் அங்கு செல்லுவார். ஒரு வெள்ளிக்கிழமையில் அவரால் செல்லமுடியவில்லை. தச்சராக வேலைப் பார்த்ததால், நண்பர் ஒருவருக்கு அவசரமாக ஒரு உதவிசெய்ய வேண்டியிருந்தது.

அதுபோக, அந்த வேலையின்மூலம் கிடைக்கிற பணமும் தேவையாக இருந்தது.

டொனால்டோ, இரண்டு செவந்த்-டே சபை உறுப்பினர்கள், அவர்களது போதகர் ஆகிய நான்கு பேருக்குத்தான் அகாசியாஸிலிருந்த அந்தச் சிறைச்சாலையைச் சந்திப்பதற்கு அனுமதியுண்டு; எனவே அவர்களை அன்று சிறைச்சாலைக்குச் செல்லும்படி கூறினார். "இல்லை, எனக்கும் வேலை இருக்கிறது" என்று ரேன்ஸெஸ் என்பவர் சொன்னார். பெட்ரோ என்பவராலும் செல்லமுடியவில்லை. போதகரும், தான் ஊரில் இல்லையெனச் சொல்லிவிட்டார். டொனால்டோ அழுதார், ஜெபித்தார். அவரது மனைவி ஜெசுஸிடா காரணம் கேட்டபோது, சிறைச்சாலையில் இருப்பவர்களைச் சந்திக்காமல் இருக்கமுடியாது என்றும், ஆனால் வேலையையும் அவசரமாக முடிக்கவேண்டும் என்றும் சொன்னார். "வேலையைப் பாருங்கள், மற்றதை தேவன் பார்த்துக்கொள்வார்" என்று ஜெசுஸிடா சொன்னார்.

அடுத்தமுறை டொனால்டோ சிறைச்சாலைக்குச் சென்றபோது, 38 சிறைக்கைதிகள் அவரது பிரசங்கத்தைக் கேட்க கூடினார்கள். அப்போது பெட்ரோ என்கிற சபை உறுப்பினரும் கூடச் சென்றிருந்தார்.

"கடந்தமுறை வந்தவர் வரவில்லையா?" என்று ஒரு சிறைக்கைதி கேட்டார். "நாங்கள் யாரையும் அனுப்பவில்லையே" என்று டொனால்டோ சொன்னார். "இல்லையே, ஒருவர் வந்து பிரசங்கம்பண்ணினாரே" என்று இன்னொரு சிறைக்கைதி கூறினார். "இல்லை, நாங்கள் யாரையும் அனுப்பவில்லை, அவர் வேறு ஏதாவது சபையைச் சேர்ந்தவராக இருக்கலாம்" என்று டொனால்டோ சொன்னார். "இல்லை, இல்லை, இங்கு வந்து பேச அனுமதி பெற்றுள்ள அனைவரையும் எங்களுக்குத் தெரியும். அன்று வந்தவர் புதியவராக இருந்தார், அவர் வேறு சபையைச் சேர்ந்தவரும் அல்ல" என்று அங்கிருந்தவர்கள் சொன்னார்கள். அவர் ஏழாம்நாள் ஓய்வுநாளைப் பற்றி பேசினதாக அங்கிருந்தவர்கள் சொன்னார்கள்.

அவர் உயரமாக, வெள்ளை நிற சட்டை அணிந்து, மிகச்சீராக இருந்தாகவும், வேதாகமத்தை மிகநன்றாக அறிந்திருந்ததாகவும் சொன்னார்கள். டொனால்டாவின் கையைப் பிடித்து அழுத்திய பெட்ரோ, "ஒரு தூதன்தான் வந்திருக்கவேண்டும்" என்று சொன்னார். ஆனாலும் டொனால்டோவால் நம்பமுடியவில்லை. சிறைக்குள் வருபவர்கள்குறித்த பதிவை சிறைக்காவலரிடம் கேட்டார். அந்த அதிகாரி, கணினியில் பார்த்துவிட்டு, அப்படி யாரும் அன்று வரவில்லையெனக் கூறினார்.

"எனக்குப் பதிலாக ஒரு தூதன்தான் இங்கு வந்து போதித்திருக்கிறார்" என்று ஆச்சரியத்தோடு டொனால்டோ சொன்னார்.

ஆறு வருடங்கள் கடந்தன; அந்தச் சிறைக்கைதிகள் 38 பேருமே இயேசுவை ஏற்றுக்கொண்டு, ஞானஸ்நானம் பெற்றார்கள்.