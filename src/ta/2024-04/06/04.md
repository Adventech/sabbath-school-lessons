---
title:  ஏற்றுக்கொள்ளுதலும் புறக்கணித்தலும்
date:   05/11/2024
---

யோவான் 6இல் சொல்லப்படுகிற 5000 பேரைப் போஷித்த சம்பவம்பற்றி 2ம் பாடத்தில் படித்தோம்; ஆனால், அதன் இறுதிப் பகுதியை ஆராயவில்லை; அதை இந்தப் பாடத்தில் பார்ப்போம்.

`மக்கள் புரிந்துகொள்ளச் சிரமப்பட்ட என்ன விஷயத்தை இயேசு சொன்னார்? யோவான் 6:51-71.`

இயேசு அற்புதவிதமாக தங்களைப் போஷித்ததால், அவரை ராஜாவாக முடிசூட்ட மக்கள் ஆயத்தமாக இருந்தார்கள். யோவான் 6:1-15. பிறகு கப்பர்நகூம் ஜெபாலயத்தில் வைத்து, அந்த அற்புதத்தின் ஆவிக்குரிய அர்த்தம்பற்றிப் பேசும்போது, 'ஜீவ அப்பம் நானே' என்று இயேசு சொல்கிறார். யோவான் 6:35. தம் மாம்சமே அப்பம் என்றும், உலகத்தின் ஜீவனுக்காக அதைக் கொடுப்பதாகவும் இயேசு விளக்குகிறார். யோவான் 6:51.

இவ்வாறு சொன்னதால், இயேசு தங்கள் பூலோக அரசராக இருக்க விரும்பவில்லை என்பதை மக்கள் புரிந்துகொள்கிறார்கள். பூலோகச் சிந்தனையின் அச்சுக்குள் சிக்க அவர் விரும்பவில்லை. இயேசு பேசுவதைத் தொடர்ந்து கேட்டால், அவரை மேசியாவாக உணர்ந்து, ஏற்றுக்கொள்ளும்படி தங்கள் சிந்தை மாறிவிடும் என்பதால், அதைக் கேட்க மறுக்கிறார்கள். அவருடைய சீடர்களில் அநேகர் அப்போது அவரை விட்டுச் சென்றுவிடுகிறார்கள். யோவான் 6:66.

மனிதரீதியாக இது இயேசுவுக்குக் கடினமாக இருந்திருக்கும். பிறர் தங்களை விரும்புவது யாருக்குத்தான் பிடிக்காது? ஆனால் அநேகர் பின்வாங்கி, ஒருவருடைய கொள்கையில் கேள்வி எழுப்புவது அதைரியத்தை ஏற்படுத்தும். அநேகர் தம்மைவிட்டுப் பின்வாங்கியதை இயேசு கண்டபோது, தமக்கு நெருக்கமானவர்களிடம், 'நீங்களும் போய்விட மனதாயிருக்கிறீர்களா?' என்று கேட்கிறார்.

அப்போதுதான் பேதுரு அற்புதமான ஓர் அறிக்கையைச் செய்கிறார்; 'இயேசு யார்? அவரிடம் என்ன இருந்தது?' என்பதற்கான மற்றொரு சாட்சியாக அது இருந்தது. 'நித்தியஜீவ வசனங்கள் உம்மிடத்தில் உண்டே. நீர் ஜீவனுள்ள தேவனுடைய குமாரனாகிய கிறிஸ்து என்று நாங்கள் விசுவாசித்தும் அறிந்தும் இருக்கிறோம்' என்றான். யோவான் 6:68,69.

சீடர்கள் இரண்டு வருடங்கள் இயேசுவோடு இருந்திருந்தார்கள்; அவரோடு பயணம் செய்தார்கள்; அவரது அற்புதங்களைப் பார்த்தார்கள்; பிரசங்கங்களைக் கேட்டார்கள். அவருக்கு இணை யாருமில்லை என்பதை அனுபவத்திலிருந்து அறிந்திருந்தார்கள். சில சூழ்நிலைகள் விநோதமாக இருந்தாலும், அவர் வந்ததற்கான நோக்கத்தை அதிகம் புரியாமல் இருந்தாலும், அவர் மேசியா என்கிற நம்பிக்கை ஆழமாகப் பதிந்திருந்தது. இயேசு மரித்து, உயிர்த்தெழுந்த பிறகுதான் அவர் வந்ததற்கான காரணத்தை புரிந்துகொள்ள ஆரம்பித்தார்கள்.

`திரளானபேர் சேரும்போது பொதுவாகத் தவறான கருத்தே உருவாகிறது என்கிற உண்மையை இந்தச் சம்பவத்திலிருந்து எவ்வாறு அறியலாம்? நம் விசுவாசத்தின் அம்சங்கள் பெரும்பாலானவர்களால், ஏன் பெரும்பாலான கிறிஸ்தவர்களால்கூட ஏற்றுக்கொள்ளப்படுவதில்லை என்பதால் இதை நாம் ஞாபகத்தில் வைப்பது ஏன் முக்கியம்?`