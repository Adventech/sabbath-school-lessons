---
title:  மேலும் படிக்க
date:   25/10/2024
---

நிக்கொதேமு 'கருத்தியல் விவாதத்திற்காக அல்ல, ஆத்துமா உயிர்ப்பிக்கப்படுவதற்காக வேதவாக்கியங்களை ஒரு புதிய வழியில் ஆராய்ந்தார். பரிசுத்த ஆவியானவரின் வழிநடத்துதலுக்குத் தன்னை அர்ப்பணித்தபோது பரலோக ராஜ்யத்தைக் காண ஆரம்பித்தார்.

"விசுவாசத்தினால் தேவகிருபையைப் பெறுகிறோம்; ஆனால், விசுவாசம் நம் இரட்சகர் அல்ல. அது எதையும் சம்பாதித்துக் கொடுப்பதில்லை. கிறிஸ்துவை நம் கரத்தால் பற்றி, அவரது புண்ணியங்களை நமக்குச் சொந்தமாக்குவதே பாவத்திற்கான தீர்வு. பாவ மன்னிப்பைப் போல மனந்திரும்புதலும் கிறிஸ்துவிடமிருந்தே வருகிறது.

''அப்படியானால், நாம் எவ்வாறு இரட்சிக்கப்படுவோம்? 'சர்ப்பமானது மோசேயினால் வனாந்தரத்திலே உயர்த்தப்பட்டதுபோல' மனுஷகுமாரனும் உயர்த்தப்படவேண்டும்; சர்ப்பத்தால் வஞ்சிக்கப்பட்டு, கடிபட்ட ஒவ்வொருவரும் அவரை நோக்கிப் பார்த்து, பிழைக்கலாம். 'இதோ, உலகத்தின் பாவத்தைச் சுமந்துதீர்க்கிற தேவ ஆட்டுக்குட்டி'. யோவான் 1:29. சிலுவையிலிருந்து பிரகாசிக்கிற ஒளி, தேவ அன்பை வெளிப்படுத்துகிறது. அவரது அன்பு நம்மை அவரிடம் இழுக்கிறது. அந்த இழுப்பை நாம் எதிர்க்காவிட்டால், இரட்சகரைச் சிலுவையில் அறைந்த பாவங்களிலிருந்து மனந்திருந்தினவர்களாக சிலுவையின் பாதத்தண்டை வழி நடத்தப்படுவோம். அப்போது தேவ ஆவியானவர் விசுவாசத்தினால் ஆத்துமாவில் புதிய ஜீவனை உருவாக்குகிறார். எண்ணங்களும் ஆசைகளும் கிறிஸ்துவின் சித்தத்திற்குக் கீழ்ப்படியவேண்டும். சகலத்தையும் தமக்குக் கீழ்ப்படுத்தும்படி கிரியைசெய்கிறவரின் சாயலில் இருதயமும் மனமும் சிருஷ்டிக்கப்படுகின்றன. அப்போது தேவனுடைய பிரமாணம் நம் மனதிலும் இருதயத்திலும் எழுதப்படுகிறது; மேலும் கிறிஸ்துவோடுகூட நாம், 'என் தேவனே, உமக்குப் பிரியமானதைச் செய்ய விரும்புகிறேன்' என்று சொல்லமுடியும். சங் 40:8 ".–Ellen G. White, The Desire of Ages, pp. 175, 176.

**கலந்துரையாடக் கேள்விகள்**

`யோவான் ஸ்நானன் இயேசுவுக்கு வழியை ஆயத்தம் பண்ணும்படி வந்தார். அவரது ஊழியம், குறைந்தபட்சம் மனிதகண்ணோட்டத்தில் எவ்வளவு தூரம் வெற்றிகரமாக இருந்தது? இதற்கான பதிலை யோசிக்கும்போது, ஆவிக்குரிய விஷயங்களில் எதை 'வெற்றி' எனக் கருதுகிறேனென்று உங்களையே கேட்டுப்பாருங்கள்.`

`பிறகு, யோவான் ஸ்நானனும்கூட, நியாயமான சில சந்தேகங்களை எழுப்பினார். மத் 11:2,3; லூக் 7:19. எதனால் அந்தக் கேள்விகள் எழும்பின? நம் விசுவாசத்தில் உறுதியாக இருக்கவேண்டியதுபற்றி அதிலிருந்து என்ன அறியலாம்?`

`மெய்யான சபையில் ஒரு தலைவராக இருந்த, உண்மையில் பலவற்றை அறிந்திருக்க வாய்ப்பிருந்த நிக்கொதேமு போன்ற ஒருவர், மெய்யான விஷயங்களில் ஆவிக்குரிய அறிவில்லாமல் இருந்ததுபற்றி வகுப்பில் கலந்தாலோசியுங்கள். அவரது நிலையிலிருந்து என்ன பாடங்களைக் கற்றுக்கொள்ளலாம்?`