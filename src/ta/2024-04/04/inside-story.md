---
title:  மிஷன் கதை
date:   25/10/2024
---

### உஸ்பெகிஸ்தானில் ஜெபத்தின் வல்லமை

ஆண்ட்ரூ மெக்செஸ்னீ

36 வயது நிகோராவை ஆம்புலன்ஸில் வேகமாக மருத்துவமனைக்குக் கொண்டுசென்றார்கள். அவளால் பேசமுடியவில்லை; கைகால்களில் உணர்ச்சியில்லை; விழுங்க முடியவில்லை. அவளக்கு என்ன பிரச்சினையென மருத்துவர்களால் கண்டுபிடிக்க முடியவில்லை.

நிகோராவின் நிலை ஒரு மாதத்தில் மேலும் மோசமடைந்தது. ஒரு நாளில் 15 நிமிடங்கள் மட்டுமே அவளால் தூங்கமுடியும். மூளை எப்போதும் விழிப்புடனே இருப்பதாக எக்ஸ்ரே சோதனையில் தெரியவந்தது. மற்றொரு மருத்துவர் நிகோராவுக்கு நோய் முற்றிவிட்டதாகவும், இனி எந்த நம்பிக்கையும் இல்லையென்றும் சொல்லிவிட்டார். நிகோராவுக்கு இயேசுவின்மீது நம்பிக்கை கிடையாது; ஆனால் அவளது அக்கம்பக்கத்தினரில் சிலர் அட்வென்டிஸ்டுகள். தீவிர சிகிச்சை பிரிவில் அவளைச் சந்தித்து, சபைப்போதகர் வந்து ஜெபிக்கும்படி அனுமதி கேட்டார்கள். "வேண்டாம், எனக்கு உடல்நிலை சரியில்லை. நான் சுகமானபிறகு வரச்சொல்லுங்கள்" என்றாள். ஆனால் அவர்கள் விடவில்லை. "அவர் வந்து, உனக்காக ஜெபிக்கட்டுமே" என்றார்கள். நிகோரா தயக்கத்தோடு சம்மதித்தாள். ஒரு நாள் கழித்து, போதகரும் அவரது மனைவியும் நிகோராவைப் பார்க்க வந்தார்கள். போதகர் சங்கீதம் 23ஐ வாசித்து, நிகோராவின் நெற்றியில் எண்ணெய் பூசி, ஜெபித்தார். ஜெபித்த பிறகும் நிகோராவுக்கு எந்த மாற்றமும் தெரியவில்லை.

அடுத்த நாள், போதகரும் அவரது மனைவியும் மீண்டும் வந்தார்கள். வேதம்வாசித்து, எண்ணெய் பூசி, ஜெபித்தார். அப்போதும் நிகோராவுக்கு சுகம் கிடைக்கவில்லை. ஆனால் அன்று இரவு அவளால் 15 நிமிடங்களுக்கு பதிலாக பல மணி நேரம் தூங்கமுடிந்தது. மூன்றாவது நாளும் போதகரும் அவரது மனைவியும் வந்தார்கள். வேதாகமத்திலிருந்து வாசித்து, எண்ணெய் பூசி, ஜெபித்தார்கள். அப்போதும் அவளுக்கு எந்த வித்தியாசமும் தெரியவில்லை. ஆனால் அன்று, இரவு முழுவதும் தூங்கினாள். அதன்பிறகு ஒவ்வொரு நாளும் நன்றாகத் தூங்கினாள். போதகரும் அவரது மனைவியும் தொடர்ந்து அவளைச் சந்தித்தார்கள். நிகோராவால் பேசவும் முடிந்தது. கை கால்கள் செயல்படத் தொடங்கின. அவளது மூளை செயல்பாடுகள் இயல்பு நிலைக்குத் திரும்பின. மருத்துவருக்கு ஆச்சரியமாக இருந்தது.

"இவ்வளவு சீக்கிரத்தில் நீ குணமானதை என்னால் நம்பவே முடியவில்லையே" என்று சொன்னார். போதகர் ஜெபிக்க ஆரம்பித்து நான்கு மாதங்களுக்கு பிறகு, நிகோராவால் கார் ஓட்டி, வேலைக்குச் செல்லமுடிந்தது. தேவனை நம்பாமல் இருந்தவர், "தேவனே எனக்கு இந்த அற்புதத்தைச் செய்தார்" என்று சொன்னார். தனக்கு உதவிய அக்கம்பக்கத்தினரையும் நன்றியோடு நினைவுகூர்ந்தார். "குடும்பம்போன்ற நண்பர்களை தேவன் எனக்குக் கொடுத்திருப்பதற்காக நன்றி" என்று மெதுவான குரலில் அட்வென்டிஸ்ட் மிஷனிடம் தெரிவித்தார்.

நிகோரா தேவனை நம்பினாலும், இன்னும் தன் வாழ்க்கையை அவரிடம் அர்ப்பணிக்க வில்லை. அதற்கு ஒரு காரணம், உஸ்பெகிஸ்தானில் பலர் செவந்த்-டே அட்வென்டிஸ்டுகளை மதத்தீவிரவாதக் கூட்டமாகப் பார்ப்பதாகும். தேவ வல்லமையைக் கண்டும், ஏற்றுக்கொள்ளாமல் இருக்கிறவர்களுக்கு ஜெபியுங்கள்.

நிகோரா என்பது கற்பனை பெயர்.