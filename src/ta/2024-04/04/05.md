---
title:  பிலிப்பு, நாத்தான்வேல்
date:   23/10/2024
---

`பிலிப்புவுக்கு ஏற்கனவே இயேசுவின்மீது விசுவாசம் இருந்ததுபற்றி அவரது செய்தி வெளிப்படுத்துவது என்ன? யோவான் 1:43-46.`

அந்திரேயா, பேதுருவைப்போல பிலிப்பும் பெத்சாயிதா ஊரைச் சேர்ந்தவர். அவர் தன் நண்பர் நாத்தான்வேலைக் கண்டு, அவரிடம் இயேசுவைப் பற்றிச் சொன்னார். இயேசுவை 'தேவ ஆட்டுக்குட்டி' என்று யோவான் ஸ்நானன் சொல்லியிருந்தார். பேதுருவிடம் அந்திரேயா 'மேசியாவை,' தான் கண்டதாகச் சொன்னார். ஆனால் பிலிப்புவோ மோசேயும் தீர்க்கதரிசிகளும் சொன்னவரென்று இயேசுவைக் குறிப்பிட்டார். அவரை 'நாசரேத்தூரான்' என்று குறிப்பிட்டார். அவர் நாசரேத்பற்றிக் குறிப்பிட்டது அவரது நண்பரில் பலத்த தாக்கத்தை உண்டாக்கியது.

நாசரேத் சிறிய பட்டணம்; அதனால் நாத்தான்வேலுக்கு நம்பிக்கையில்லை. ஒதுக்குப்புறமான ஓர் இடத்திலிருந்து ஒரு ராஜா வர வாய்ப்பில்லை என்று நினைத்தார். தவறான அபிப்பிராயம் மனிதர்களின் உண்மையான மதிப்பைக் காணக்கூடாமல் செய்துவிடும். தப்பெண்ணத்தை அணுகச் சரியான வழி, மேம்பட்டதத்துவக் கருத்துகளையோ இறையியல் கருத்துகளையோ பேசுவதல்ல, ஒருவரை நேரடியாகவே அந்த உண்மையைக் காணும்படி அழைப்பதுதான் என்பதை இதற்குமுன் நாத்தான்வேலிடம் பேசின பேச்சுகளிலிருந்து பிலிப்பு உணர்ந்திருக்கலாம். அதனால்தான் 'வந்து பார்' என்றார். நாத்தான்வேல் அப்படியே செய்தார். சென்றார்; பார்த்தார்.

`தம்மைப்பற்றி நாத்தான்வேலுக்கு நம்பிக்கை உண்டாகும்படி இயேசு என்ன செய்தார்? யோவான் 1:47-51. நாத்தான்வேலின் எதிர்வினை என்ன?`

பிலிப்புவின் அழைப்புக்கு நாத்தான்வேல் எவ்வாறு இணங்கினார் என்கிற விபரம் 46, 47ஆம் வசனங்களுக்கு இடையே இல்லை. ஆனாலும் இயேசுவைப் பார்க்கப் புறப்பட்டுச் சென்றார். தப்பெண்ணத்தைவிட பிலிப்புடனான நட்பு அதிகமாக இருந்திருக்க வேண்டும்; அந்தக் கணம்முதல் அவரது வாழ்க்கை மாறவிருந்தது.

நாத்தான்வேலைப்பற்றி இயேசு நல்லவிதமாகப் பேசுகிறார்; கபடற்ற உத்தம இஸ்ரவேலன் என்கிறார். யோவான் 1:47. ஆனால் இயேசுவைப்பற்றி நாத்தான்வேல் சொன்னது அதற்கு நேர்மாறாக இருந்தது. யோவான் 1:46. இதற்கு முன் இயேசுவைச் சந்தித்திராத நாத்தான்வேல், ஆச்சரியத்தோடு பேசுகிறார்.

பிறகு, நாத்தான்வேலை அத்திமரத்தின்கீழே கண்டதாக இயேசு குறிப்பிடுகிறார்; அந்தச் சிறு தகவல் அவருக்குள் நம்பிக்கையை உண்டாக்குகிறது. அந்த மரத்தின்கீழே இருந்து, சத்தியத்தை அறியவேண்டுமென நாத்தான்வேல் ஜெபித்துக் கொண்டிருந்ததை இயேசு தம் தெய்வீகத்தால் கண்டிருந்தார். உடனே இயேசுவை ரபீ என்றும், தேவ குமாரன் என்றும், இஸ்ரவேலின் ராஜா என்றும் நாத்தான்வேல் கூறுகிறார். ஒரு சிறு வெளிப்பாடு எவ்வளவு பெரிய விசுவாச அறிக்கைக்கு வழிநடத்தியதெனப் பாருங்கள்.