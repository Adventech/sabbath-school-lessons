---
title:  நிக்கொதேமு
date:   24/10/2024
---

`நிக்கொதேமுவின் சாட்சி எவ்வாறு யோவான் சுவிசேஷத்தின் கருத்துக்கு உறுதுணையாக இருக்கிறது? யோவான் 3:1-21.`

நிக்கொதேமு இஸ்ரவேலில் கனம்பெற்ற ஒரு போதகர்; சனகெரிம் சங்க உறுப்பினர்; செல்வந்தர். அவரது சாட்சி யோவானின் சுவிசேஷத்தில் முக்கியப் பங்காற்றுவதற்குப் பல காரணங்கள் உள்ளன. இயேசுவை 'ரபீ' என்கிறார்; இயேசு செய்த அற்புதங்கள் அவரது தெய்வீக ஊழியத்திற்கு ஆதாரமாக இருப்பதாகச் சுட்டிக்காட்டினார். எனவே, முற்றிலும் உணராத நிலையில் நிக்கொதேமு பேசினாலும், இயேசுவின் மேசியத்துவத்திற்கான ஆதாரத்தைக் கொடுக்கிறார்.

நிக்கொதேமு அந்த அடையாளங்களை இயேசுவின் தெய்வீக அழைப்பிற்கான ஆதாரமாகப் பார்த்தார்; ஆனால், மேசியாகுறித்த பழைய ஏற்பாட்டுத் தீர்க்கதரிசனங்களின் நிறைவேறுதலாக இயேசுவைச் சுட்டிக்காட்டுபவைகளாகப் பார்க்கவில்லை. எனவே, சில சந்தேகங்களுடன் நிக்கொதேமு வந்தார்; அந்தக் கட்டத்தில் அவர் இயேசுவே, கிறிஸ்துவென உணர்ந்திருக்கவில்லை.

`நிக்கொதேமுவின் உள்மனதை தம்மால் ஊடுருவிப் பார்க்கமுடியும் என்பதைக் காட்டும்படி இயேசு சொன்னது என்ன? யோவான் 3:3-21.`

ஒவ்வொரு நபருடைய இருதயமும் இயேசுவுக்குத் தெரியும். அவர் சம் பந்தமின்றி நிக்கொதேமுவிடம் பேசினதுபோலத் தெரியலாம்; ஆனால் நேரே விஷயத்திற்குச் செல்லுகிறார். புறஜாதிகள்தாம் மனந்திரும்ப வேண்டுமென யூதர்கள் எண்ணியிருந்தார்கள்; தெரிந்துகொள்ளப்பட்ட தாங்களும்கூட மனமாற்ற அனுபவத்தைப் பெற்றிருக்க வேண்டுமெனப் பலர் உணரவில்லை. ஒருவர் எந்த நாட்டையும் அல்லது சபையையும் சேர்ந்தவராக இருக்கலாம், ஆனால் யாரும் இரட்சிக்கப்பட்டவராகப் பிறப்பதில்லை.

யூதர்களின் பாரம்பரியம் அற்புதமானது; அது ஆபிரகாமில் துவங்குகிறது; அதனால் தனித்துவமான பல அனுகூலங்களைப் பெற்றிருந்தார்கள். ரோமர் 3:1,2. ஆனால் அது தன்னில்தானே போதுமானதாக இல்லை. நிக்கொதேமு யோசித்திராத ஒன்றை இயேசு சொன்னார்; அதாவது இஸ்ரவேலில் ஒரு போதகராகவும் அதிகாரியாகவும் இருந்த அவர், மேலே இருந்து மறுபடியும் பிறக்க வேண்டும் என்றார்.

பிறகு நிக்கொதேமுவின் ஆவிக்குரிய அறியாமையை இயேசு சுட்டிக்காட்டினார்: 'நீ இஸ்ரவேலில் போதகனாயிருந்தும் இவைகளை அறியாமலிருக்கிறாயா?' யோவான் 3:10. கனம்பெற்ற போதகனாகிய நீ இதை எப்படி அறியாமல் இருந்தாய்? என்று கேட்கிறார். இவ்வாறு கடிந்துகொண்டது அவரைத் திகைக்கச் செய்திருக்கும்.

அப்போது இயேசுவைப்பற்றி நிக்கொதேமுவிடம் பல்வேறு கேள்விகள் இருந்திருக்கலாம்; ஆனால் பிறகு அவர் இயேசுவைப் பின்பற்றுகிறவர்களில் ஒருவராகக் காணப்பட்டார். யோவான் 19:39.

`'மறுபடியும் பிறப்பது' என்றால் என்ன, இயேசு அதை அதிகமாக வலியுறுத்தியது ஏன்?`