---
title:  யோவானின் இரண்டு சீடர்கள்
date:   22/10/2024
---

இயேசு நடந்துசென்றபோது யோவான் ஸ்நானனுடன் அவரது இரண்டு சீடர்கள் இருந்தார்கள். அப்போது யோவான், 'இதோ, தேவ ஆட்டுக்குட்டி' என்றார். யோவான் 1:36. கிறிஸ்துவைப்பற்றி யோவான், வரவிருக்கிற மேசியாவைக் குறித்த பழைய ஏற்பாட்டுத் தீர்க்கதரிசனங்களை நிறைவேற்றப் போகிறவர் என்று பிரசங்கிப்பதை அந்தச் சீடர்கள் கேட்டிருந்தார்கள். யோவான் ஸ்நானனைவிட இயேசு பெரியவரென்றும், யோவான் அவரைப்பற்றிப் பிரசங்கிப்பதையும் உணர்ந்து யோவானைவிட்டு அவர்கள் இயேசுவைப் பின்பற்றிச் சென்றார்கள்.

`இயேசுவைப்பற்றி யோவான் சொன்ன சாட்சியைக் கேட்டு இந்த இரு சீடர்களும் என்ன செய்தார்கள்? யோவான் 1:35-39.`

அவர்கள் இயேசுவோடு இருக்க விரும்பி, அந்த நாளை அவருடன் கழித்தார்கள். அப்போது எத்துணை அற்புதமான விஷயங்களை அவர்கள் கற்றிருக்கலாம், அனுபவித்திருக்கலாம்!

நிச்சயம் மகத்தான விஷயங்களாகத்தான் இருந்திருக்கும்! அவற்றைச் சீக்கிரமே மற்றவர்களுடன் பகிர்ந்துகொள்ள ஆசைப்பட்டிருப்பார்கள். அந்த இரு சீடர்களில் ஒருவரான அந்திரேயா, உடனடியாகத் தன் சகோதரனாகிய சீமோனைக் கண்டு, 'மேசியாவைக் கண்டோம்' என்றார். யோவான் 1:41. அந்திரேயா தன் சகோதரனை அழைத்து வந்தபோது, அவனைத் தமக்குத் தெரியும் என்பதை இயேசு காண்பித்து, 'நீ யோனாவின் மகனாகிய சீமோன், நீ கேபா என்னப்படுவாய்' என்றார். யோவான் 1:42. பேதுருவை இயேசு அறிந்து, புரிந்துவைத்திருந்தார். இயேசுவுக்கு ஒவ்வொரு நபரையும் நன்றாகத் தெரியும் என்பதும் யோவான் சுவிசேஷத்தின் ஒரு முக்கியக் கருத்து. உதாரணமாக, யோவான் 2:24,25.

'யோவானும் அந்திரேயாவும் ஆசாரியர்களைப்போலவும், தலைவர்கள் போலவும் அவிசுவாச ஆவியை உடையவர்களாக இருந்திருந்தால், கற்றுக்கொள்கிறவர்களாக இயேசுவின் பாதத்தில் அமர்ந்திருக்க மாட்டார்கள். விமர்சிக்கிறவர்களாகவும் அவரது வார்த்தையை நியாயந்தீர்க்கிறவர்களாகவும் அவரிடம் வந்திருப்பார்கள். ஆனால் இந்த முதல் சீடர்கள் அவ்வாறு செய்யவில்லை. யோவான் ஸ்நானன் பிரசங்கித்தபோது பரிசுத்த ஆவியானவருடைய அழைப்புக்கு இணங்கினார்கள். இப்போது பரலோக ஆசிரியரின் சத்தத்தை உணர்ந்து கொண்டார்கள். பழைய ஏற்பாட்டு வேதவாக்கியங்கள்மீது ஒரு தெய்வீக வெளிச்சம் பிரகாசித்தது. சத்தியத்தின் பன்முக் கருத்துகள் புதிய வெளிச்சத்தில் தெளிவாயின'.

யோவான் சுவிசேஷம் முழுவதின் நோக்கம் என்னவென்றால், இயேசு யாரென்கிற நற்செய்தியை உலகத்திற்கு அறிவிக்கும்படி மற்றவர்கள் அவரைப் புரிந்துகொள்ள வேண்டுமென்பதே.

`உங்கள் வாழ்க்கையை மாற்றியதில் கிறிஸ்துவுக்கும், கிறிஸ்துவின்மேலுள்ள உங்கள் விசுவாசத்திற்கும் எவ்வாறெல்லாம் பங்குள்ளது? இன்னும் என்ன மாற்றங்களைக் காண ஆசைப்படுகிறீர்கள்?`