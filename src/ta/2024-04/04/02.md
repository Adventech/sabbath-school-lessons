---
title:  யோவான் ஸ்நானனின் சாட்சி
date:   20/10/2024
---

கடந்த வாரப் பாடத்தில் பார்த்ததுபோல, யோவான் சுவிசேஷம் வார்த்தையாகிய இயேசு கிறிஸ்துவானவர் சிருஷ்டிப்புக்கு முன்னரே இருந்தவர் என்கிற உண்மையுடன் துவங்குகிறது. ஆனால் அதே முன்னுரையில், இயேசுவைப் பற்றிப் பேசுகிற சாட்சியாக யோவான் ஸ்நானன் காட்டப்படுகிறார். இயேசுவின் காலத்திலிருந்த சில யூதர்கள், ஆசாரியராக ஒரு மேசியாவும், ராஜாவாக ஒரு மேசியாவும் என இரண்டு மேசியாக்கள் வரப்போவதாக எதிர்பார்த்திருந்தார்கள். ஆனால் யோவான் ஸ்நானன் தன்னை இந்த மேசியாக்களில் ஒருவராக அறிவிக்கவில்லை, மாறாக மெய்யான ஒரே மேசியாவின் சாட்சியாக இருந்தாரென யோவான் தெளிவாகக் கூறுகிறார்.

`யோவான் ஸ்நானன் தன் ஊழியம்பற்றியும் ஊழியநோக்கம்பற்றியும் யோவான் 1:19-23இல் எவ்வாறு விளக்குகிறார்?`

யோவானைப்பற்றி விசாரிப்பதற்கு ஆசாரியர்களையும் லேவியர்களையும் மததலைவர்கள் அனுப்பினார்கள். யூதேயாவில் மேசியாகுறித்த எதிர்பார்ப்புகள் பலமாக இருந்ததால், அந்த எதிர்பார்ப்புகள் சம்பந்தமாக யோவான் ஸ்நானன் தெளிவுபடுத்த வேண்டியிருந்தது. தான் அந்த ஒளியல்ல, அந்த ஒளியைக் குறித்துச் சாட்சியிடவும், மேசியாவின் வருகைக்கு வழியை ஆயத்தம்பண்ணவும் தேவனால் அனுப்பப்பட்டவன் என்று சொன்னார். யோவான் 1:6-8. அதனால் அவர்களிடம், 'நான் கிறிஸ்து அல்ல' என்று மிகத்தெளிவாகப் பதிலளித்தார். யோவான் 1:20.

யோவான் தண்ணீரால் ஞானஸ்நானம் கொடுத்தார்; ஆனால் கிறிஸ்து ஆவியினால் ஞானஸ்நானம் கொடுக்கவிருந்தார். யோவான் 1:26,33. அவருடைய பாதரட்சையின் வாரை அவிழ்ப்பதற்குக்கூட யோவான் பாத்திரனாக இருக்கவில்லை. யோவான் 1:27. யோவானைவிட இயேசு கிறிஸ்து மேலானவர், ஏனென்றால், அவர் யோவானுக்கும் முன்னிருந்தவர். யோவான் 1:30. இயேசு தேவனுடைய குமாரன்; அதையே யோவானும் சுட்டிக்காட்டினார். யோவான் 1:34.

`ஏசா 40:1-5இன் வசனங்களை யோவான் ஸ்நானன் எவ்வாறு பயன்படுத்துகிறார்? யோவான் 1:23.`

சாலைகள் கரடுமுரடாகவும், பாறைகள் நிறைந்தும் இருந்த நாட்களில், ராஜா சௌகரியமாகப் பயணம் செய்வதற்கு அவற்றைச் சமப்படுத்தவும், கூரான திருப்பங்கள் இருந்தால், அவற்றைச் சரிசெய்யவும் வேலையாட்களை முன்னராக அனுப்பிவைப்பார்கள். அவ்வாறு, தீர்க்கதரிசனத்தின் நிறைவேறுதலாக, மக்களுடைய இருதயத்தை இயேசுவுக்காக ஆயத்தம்பண்ணும்படி யோவான் வந்தார்.

`யோவான் செய்த அதே ஊழியத்தை, செவந்த்-டே அட்வென்டிஸ்ட்டுகளாகிய நாம் எவ்வாறு செய்ய வேண்டும்? என்னென்ன ஒற்றுமைகள் உள்ளன?`