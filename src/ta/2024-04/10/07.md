---
title:  மேலும் படிக்க
date:   06/12/2024
---

" 'நான் உலகத்திற்கு ஒளியாயிருக்கிறேன்' என்று இயேசு சொன்னபோது, தேவாலயப் பிராகாரத்தில் குறிப்பாக, கூடாரப்பண்டிகைகளுடன் தொடர்புடைய பகுதியில் இயேசு இருந்தார். அந்தப் பிராகாரத்தின் மத்தியில் இரண்டு உயரமான அடிநிலச் சட்டங்கள், இரண்டு பெரிய விளக்குத்தண்டுகளுக்கு ஆதாரமாக இருந்தன. மாலைப் பலி முடிந்ததும், எல்லா விளக்குகளும் ஏற்றப்பட்டு, வெளிச்சம் கொடுக்கும். இந்தச் சடங்கானது வனாந்தரத்தில் இஸ்ரவேலரை வழிநடத்தின அக்கினி ஸ்தம்பத்தின் நினைவாகச் செய்யப்பட்டது; மேலும், வரவிருக்கிற மேசியாவைச் சுட்டிக்காட்டுவதாகவும் கருதப்பட்டது. மாலையில் அந்த விளக்குகள் ஏற்றப்பட்டதும், பிராகாரத்தில் மிகவும் களிப்பான காட்சி காணப்பட்டது.

"எருசலேம் முழுவதும் தெரிந்த வெளிச்சத்தை, இஸ்ரவேலுக்கு ஒளிவீச மேசியா வரப்போகிற நம்பிக்கையை மக்கள் வெளிப்படுத்தினார்கள். ஆனால் இயேசு அந்தக் காட்சியின் பல்வேறு அர்த்தங்களை அறிந்திருந்தார். தேவாலயத்தின் பிரகாசமான விளக்குகள் தங்களைச் சுற்றிலும் வெளிச்சம் கொடுத்ததுபோல, ஆவிக்குரிய ஒளியின் ஆதாரமாகிய கிறிஸ்து, உலகத்தின் இருளைப் போக்குகிறார். ஆனாலும் அந்த அடையாளம் பூரணமற்றதாக இருந்தது. பரலோகங்களில் அவரது கரங்கள்தாமே ஏற்றிய மகத்தான வெளிச்சமே அவரது ஊழியத்தின் மகிமையை விளக்குகிற மெய்யான அடையாளமாக இருந்தது.

"அது காலை நேரம்; ஒலிவமலைமேல் சூரியன் அப்போதுதான் உதித்திருந்தது, பளிங்கால் கட்டப்பட்ட அரண்மனைகள்மீது பளபளக்கிற பிரகாசத்துடன் அதன் கதிர்கள் விழுந்து, தேவாலய சுவர்களின் பொன்தகடுகளை ஜொலிக்க செய்தன; அப்போதுதான் இயேசு அதைச் சுட்டிக்காட்டி, "நான் உலகத்திற்கு ஒளியாயிருக்கிறேன்" என்று சொன்னார்".–Ellen G. White, The Desire of Ages, pp. 463, 464.

**கலந்துரையாடக் கேள்விகள்**

`வகுப்பில், வியாழக்கிழமைப் பாடத்தின் கடைசிக் கேள்விக்கான பதிலைக் கலந்தாலோசியுங்கள். வேதாகமம் போதிக்கிற என்ன சத்தியங்களை, அவற்றின் நியதியைக்கூட அறிவியலிலிருந்து ஏன் கற்றுக்கொள்ள முடியாது? உதாரணமாக சிலுவை, உயிர்த்தெழுதல், இரண்டாம் வருகை போன்ற சத்தியங்களைச் சொல்லலாம். வேறு என்ன வேதாகமச் சத்தியங்களை வேதாகமம் வெளிப்படுத்தினால் தவிர, நம்மால் கற்றுக்கொள்ள முடியாது?`

`லூசிபரின் விழுகைபற்றி யோசியுங்கள்; அவன் தேவனையும், அவர் எப்படிப்பட்டவர் என்பதையும்பற்றி அதிகம் அறிந்திருந்த, பாவமற்றிருந்த ஒருவன். ஆனாலும், அத்தனையும் பெற்றிருந்தும், தேவனுக்கு எதிராகக் கலகம்செய்தான். அவன் பெற்றிருந்த அதே சுயாதீன சித்தத்தை நாமும் பெற்றிருப்பதின் எதார்த்தம்பற்றி இதிலிருந்து என்ன அறியலாம், அந்தச் சித்தத்தை ஒவ்வொரு கணமும் தேவனிடம் அர்ப்பணிக்கத் தீர்மானிக்கவேண்டியது ஏன் முக்கியம்?`