---
title:  பாடம்
date:   01/12/2024
---
உங்களுக்கு மாதிரியைக் காண்பித்தேன்

இயேசுவின் பிரியாவிடைப்பேச்சில், எதிர்காலம்குறித்து சீடர்களுக்கு அறிவுரை வழங்கினார். யோவான் 13-17. அந்த உரையாடலின் இலக்கிய அமைப்பு உபாகமத்திலுள்ள மோசேயின் பிரியாவிடை பேச்சுக்கும், யாக்கோபு தன் பிள்ளைகளை ஆசீர்வதிக்கும்போது சொன்ன வார்த்தைகளுக்கும், சாலொமோனுக்கு அறிவுரையாக தாவீது சொன்ன வார்த்தைகளுக்கும் ஒத்திருக்கிறது. ஆதி 47-49; 1நாளா 28; 29. தாம் பிரிய இருந்ததால் இயேசு தம் சீடர்களுக்கு ஆறுதல் சொன்னார். தமக்குப்பதிலாக ஒரு தேற்றரவாளனை அனுப்புவதாக வாக்குரைக்கிறார். பரிசுத்த ஆவியானவர்; யோவான் 14-16. உபத்திரவம் வரக்கூடுமென முன்னுரைக்கிறார். யோவான் 15,16. உண்மையாக இருக்கும்படி சீடர்களுக்குப் புத்திமதி சொல்லுகிறார். யோவான் 15.

`யோவான் 13:1-20 என்ன சொல்லுகிறது? இந்தச் சம்பவம் ஏன் முக்கியமானது? இயேசு கற்றுக்கொடுக்க விரும்பிய பாடங்கள் என்ன?`

இயேசு வாழ்ந்த பகுதியில், மக்கள் காலணிகளை அணிந்தோ அணியாமலோ செல்வதுண்டு. வெறுங்காலில் நடக்கும்போது பாதங்கள் அழுக்காகிவிடும். எனவே விருந்துக்கு வருகிறவர்களின் பாதங்களை வேலைக்காரர்கள் அல்லது அடிமைகள் கழுவுவது வழக்கம். ஆனால் இயேசு கைது செய்யப்படுவதற்கு முந்தின நாள் இரவில் தம் சீடர்களோடு கடைசி விருந்துக்குச் சென்றபோது, அதைச் செய்வதற்கு வேலைக்காரர்கள் யாரும் இல்லை.

எல்லாரும் ஆச்சரியப்படுகிற வகையில், இயேசு தாமே பந்தியைவிட்டு எழுந்து, அவர்கள் அனைவருடைய பாதங்களையும் கழுவினார். இயேசு செய்ததை படிப்படியாக யோவான் 13:4,5 விவரிக்கிறது. எஜமான் செய்த நம்பமுடியாத அந்தச் செயலை விவரிப்பதே அதன் நோக்கம். இயேசுவின் செயல்களால் சீடர்கள் எவ்வளவு தூரம் குழப்பத்திற்கும் திகைப்புக்கும் ஆளானார்கள் என்பதை பேதுரு நடந்துகொண்ட விதம் ஆழமாகக் காட்டுகிறது. யோவான் 13:8-11. எஜமானும் மேசியாவுமாகிய இயேசு எவ்வாறு அவ்வளவு தாழ்மையான ஒரு செயலைச்செய்ய முடிந்தது? இயேசு தன் கால்களைக் கழுவ பேதுரு சம்மதிக்கவில்லை; ஆனால் அவன் ஒத்துழைக்காவிட்டால், அவனுக்குத் தன்னிடத்தில் பங்கில்லை என்று சொன்னார். உடனே தன்னை முழுவதுமாகக் கழுவவேணடும் என்று சொல்லி, தன் வாழ்நாள் முழுவதும் இயேசுவோடு இணைந்திருக்கவேண்டும் என்கிற ஆசையை பேதுரு வெளிப்படுத்தினார்.

இயேசுவின் செயல் அவர் யாரென்பதைக் காட்டியது. தாமே போதகரும் ஆண்டவரும் என்று சொல்கிறார். யோவான் 13:13. அவ்வாறுதான் அவரை அழைத்தார்கள்; அது உண்மையென்றும் சொல்கிறார். அந்தப் பட்டங்கள் அதிகாரத்தையும் பெலத்தையும் சுட்டிக்காட்டுகின்றன. ஆம், அதிகாரமும் பெலமும் சேவைக்காகப் பயன்படுத்தப்பட வேண்டும்; சுயசெல்வாக்கை வளர்ப்பதற்காக அல்ல. இயேசுவின் இந்த முன்மாதிரியை செவந்த்-டே அட்வென்டிஸ்ட் சபை பின்பற்றுகிறது; அது தாழ்மையின் சடங்கு எனப்படுகிறது; திருவிருந்துக்கு முன்பான ஆயத்தச் சடங்காக செய்யப்படுகிறது.

`தாழ்மைச் சடங்கானது இயேசுவின் காலடிகளைப் பின்பற்றுவதையும், தாழ்மையோடு மற்றவர்களுக்குச் சேவைசெய்வதையும்பற்றி கற்பிக்க எவ்வாறு உதவுகிறது?`