---
title:  நானே வழியும் சத்தியமும் ஜீவனுமாய் இருக்கிறேன்
date:   03/12/2024
---

`இயேசு செல்லுகிற இடம்பற்றி தோமா என்ன கேட்கிறார்? இயேசு சொன்ன பதில் என்ன? யோவான் 14:5,6.`

தோமாவின் கேள்வி தர்க்கரீதியானதுதான். ஒருவர் எங்குச் செல்லுகிறார்என்று தெரியாமல், அவரைப் பின்பற்றுவதற்கான வழியை எவ்வாறு அறியமுடியும்? ஆனால் தாமே வழி என்று சொல்லி, அந்தக் கேள்வியையே தலைகீழாக மாற்றிவிடுகிறார். எதற்கான வழி? பிதாவிடம் செல்வதற்கான வழி. முன்னுரையில் , வார்த்தையாகிய (லோகாஸ்) இயேசுவுக்கும் பிதாவுக்கும் இடையே உள்ள நெருக்கமான உறவு வலியுறுத்தப்படுகிறது. யோவான் 1:1-18.

ஒரே பேறான, அதாவது, தனித்துவமான தேவன்தாம், பிதாவை வெளிப்படுத்தினவர் என்று யோவான் 1:18 சொல்கிறது. இதில் வெளிப்படுத்துதல் என்பதற்கான கிரேக்க வார்த்தைக்கு 'விளக்குதல், அர்த்தம் கூறுதல், விளக்கமாகச் சொல்லுதல்' என்று அர்த்தம். எனவே, இயேசு கிறிஸ்துதான் பிதாவுடனான இணைப்பு; விழுந்துபோன உலகிற்கு, பிதாவை விளக்குகிறவர். அதனால் அவரே பிதாவிடம் செல்வதற்கான வழியாக இருக்கிறார். அவரில்லாமல், பிதாவை நாம் அறிய வாய்ப்பில்லை.

`பிலிப்புவின் தவறான புரிதலை இயேசு எவ்வாறு சரிசெய்தார்? யோவான் 14:7-11.`

தான் பிதாவைப் பார்க்கவேண்டுமென பிலிப்பு கேட்டார்; பாவமனிதர்கள் பிதாவைப் பார்த்தால், உயிரோடு இருக்கமுடியாது. யாத் 33:17-34:9; யோவான் 1:18. அறிவில்லாமல் அவர் பேசியதை இயேசு கடிந்துகொண்டு, தம்மைக் காண்பவர் பிதாவைக் காண்பதாகச் சொல்லுகிறார். யோவான் 14:9. எனவே, இயேசுதாம் பிதாவிடம் செல்வதற்கான வழி என்பது தெளிவாகிறது. அவரில்லாமல், அந்தப் பாதை இருளாகவும் நிச்சயமற்றதாகவும் மாறுகிறது. அவரே தேவனிடம் செல்வதற்கான வழியைப் பிரகாசமாக்குகிறவர். இயேசு மூன்று வார்த்தைகளை இணைத்துப் பேசுகிறார்: வழி, சத்தியம், ஜீவன். வழி என்கிற வார்த்தை யோவான் 1:23இல் மட்டுமே வருகிறது; அங்கு, இயேசுவுக்காக யோவான் ஸ்நானன் வழியை உண்டாக்குவதுபற்றிச் சொல்லப்படுகிறது; பிறகு இங்கு யோவான் 14:6இல் வருகிறது. ஆனால் சத்தியமும் ஜீவனும் அந்தச் சுவிசேஷப் புத்தகத்தில் முக்கியமாக வலியுறுத்தப்படுகிற கருத்துகள். 'சத்தியம்' என்கிற கருத்தை, கேள்விக்குள்ளாக்குகிற இன்றைய உலகில், அதுகுறித்த கருத்தை புதன், வியாழன் பாடத்தில் ஆராய்வோம்.

`பிதா எப்படிப்பட்டவர் என்பதற்கான மிகச்சிறந்த வெளிப்பாட்டை நாம் இயேசுவில் பெற்றிருப்பதை உணருவது ஏன் ஆறுதலாக இருக்கிறது?`