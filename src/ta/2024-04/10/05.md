---
title:  நானே சத்தியம்
date:   04/12/2024
---

`சத்தியம்பற்றிய கருத்தை நேரடியாக இயேசுவுடன் யோவான் எவ்வாறு தொடர்பு படுத்துகிறார்? யோவான் 1:14,17; 8:32; 14:6; 15:26.`

யோவான் சுவிசேஷத்தில் மீண்டும்மீண்டும், சத்தியமானது இயேசுவுடனும், அவரது பிதாவுடனும், பரிசுத்த ஆவியுடனும் சம்பந்தப்படுத்தப்படுகிறது. வார்த்தையாகிய (லோகாஸ்) இயேசுவுடனும் இருளுக்கு எதிர்ப்பதமான ஒளியுடனும் சம்பந்தப்படுத்தப்படுகிறது. யோவான் 1:1-14; 3:19-21. மேலும் பொய்யானது பிசாசுடனும் பாவத்துடனும் தொடர்புப்படுத்தப்படுகிறது. யோவான் 8:44-46. எனவே யோவான் சுவிசேஷம் சொல்கிற சத்தியம், வெறுமனே தகவல்கள் சம்பந்தப்பட்டது அல்ல. அவையும் உண்டு; ஆனால் அதைவிட அதிமாக தேவனுக்கும் அவரது சித்தத்திற்கும் பயந்துநடக்கிற ஒழுக்க அம்சம் சம்பந்தப்பட்டது.

ஜீவனுள்ள தேவனை நோக்கிக் கதறுகிற, அவரது பிரசன்னத்திற்காக ஏங்குகிற பலர் உண்டு. எத்தனை அற்புதமான தத்துவக்கருத்துகளும் இலக்கியக் கட்டுரைகளும் இருதயத்தைத் திருப்திப்படுத்த முடியாது. மனிதர்களின் நிரூபணங்களும் கண்டுபிடிப்புகளும் மதிப்பு இல்லாதவை. தேவ வார்த்தை மனிதர்களிடம் பேசட்டும். பாரம்பரியக்கருத்துகளையும், மனித கற்பிதங்களையும் கோட்பாடுகளையும்மட்டுமே கேட்டவர்கள் ஆத்துமாவை நித்திய ஜீவனுக்கேதுவாக உயிர்ப்பிக்கக்கூடிய வார்த்தைகளைப் பேசுகிறவரின் சத்தத்தைக் கேட்கட்டும்.

இயேசுவே சத்தியம் என்பதின் அர்த்தம்பற்றி யோசியுங்கள். இயேசுதாம் லோகாஸ்; ஆரம்பம்முதல் இயேசுவோடு இருந்த, சிருஷ்டிக்கப்பட்ட சகலத்தையும் சிருஷ்டித்த வார்த்தை. யோவான் 1:1-4. பிதாவுடன் நித்தியக்காலம் முதல் இருக்கிற இயேசு, பிதாவின் குணமுடையவராக இருக்கிறார்; எனவே அவரும் 'இருக்கிறேன்' ஆவார். அவர் இருப்பது வேறு எதையும் அல்லது வேறு யாரையும் சார்ந்ததல்ல. அறிவு உட்பட இருக்கிற எதுவும் அவருக்கு அப்பாற்பட்டது அல்ல. இருக்கிற அனைத்தும் இயேசுவுக்குள்ளாகமட்டுமே இருக்கின்றன; சிருஷ்டிக்கப்பட்ட அனைத்தையும் அவரே சிருஷ்டித்தார். 'ஏனென்றால் அவருக்குள் சகலமும் சிருஷ்டிக்கப்பட்டது; பரலோகத்திலுள்ளவைகளும் பூலோகத்திலுள்ளவைகளுமாகிய காணப்படுகிறவைகளும் காணப்படாதவைகளுமான சகல வஸ்துக்களும், சிங்காசனங்களானாலும், கர்த்தத்துவங்களானாலும், துரைத்தனங்களானாலும், அதிகாரங்களானாலும், சகலமும் அவரைக்கொண்டும் அவருக்கென்றும் சிருஷ்டிக்கப்பட்டது. அவர் எல்லாவற்றிற்கும் முந்தினவர், எல்லாம் அவருக்குள் நிலைநிற்கிறது'. கொலோ 1:16,17.

இயேசு சத்தியமே உருவானவர் மட்டுமல்ல; அவர்தாம் சத்தியம். சத்தியம் என்பது ஒரு கருத்தோ கருத்தியலோ அல்ல. ஒரு நபர்!

சத்தியமாகிய இயேசு கிறிஸ்துவை, உலகத்திற்கு வெளிச்சம் கொடுக்கிற சூரியனுக்கு ஒப்பிடலாம். யோவான் 8:12. இதே கருத்தை கிறிஸ்தவ மார்க்கம் பற்றிப் பேசும்போது சி.எஸ். லீவிஸும் கூறுகிறார்: 'நான் கிறிஸ்தவமார்க்கத்தில் நம்பிக்கை வைக்கிறேன், ஏனென்றால் சூரியன் உதித்திருக்கிறது என்று நம்புகிறேன்; அதற்குக் காரணம், அதை நான் பார்ப்பது மட்டுமல்லாமல், அதன்மூலம் அனைத்தையும் பார்ப்பதால்'. சத்தியமாகிய இயேசுவால்தான், நம்மைச் சுற்றிலுமுள்ள உலகத்தை நாம் சரியாக அர்த்தம்காண முடிகிறது.