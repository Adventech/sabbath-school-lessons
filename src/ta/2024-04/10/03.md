---
title:  நான் நிச்சயம் மறுபடியும் வருவேன்
date:   02/12/2024
---

`யோவான் 14:1-3இன் வார்த்தைகளை என்ன சூழலில் இயேசு சொன்னார்?`

தாம் பூமியிலிருந்து செல்லவிருந்ததாக இயேசு சொல்லுகிறார். யோவான் 13:33. அவர் எங்குச் செல்லுவதாக பேதுரு கேட்டபோது அதைச் சொன்னார். யோவான் 13:36. இயேசு தம் மரணம், உயிர்த்தெழுதல், பரமேறுதல்பற்றிச் சொன்னதை சீடர்கள் புரிந்துகொள்ளவில்லை. இயேசுவுக்காகத் உயிரையும் கொடுக்க ஆயத்தமென்று பேதுரு சொல்லுகிறார். யோவான் 13:37. அப்போதுதான், இயேசுவை பேதுரு மறுதலிப்பதுபற்றி இயேசு முன்னுரைக்கிறார். யோவான்13:38.

தாம் செல்ல இருந்ததால், சீடர்களின் இருதயம் கலங்க வேண்டியதில்லையென இயேசு சொல்கிறார். யோவான் 14:1. கலங்குதல் என்பதற்கான கிரேக்கவினைச்சொல் டரஸோ; அதற்குக் கலவரமடைதல், அமைதியிழத்தல், பரபரப்படைதல், குழப்பமடைதல் என்று அர்த்தம். இயேசுவின் வார்த்தைகளால் சீடர்கள் குழப்பமடைந்தார்கள்.

ஆனால் அவர்களது பயங்களைப் போக்குகிற வகையில், தம் பிதாவின் வீட்டில் அநேக அறைகள் இருப்பதாகச் சொல்லுகிறார் (வாசஸ்தலங்கள் அல்ல, சத்திரத்தில் இருப்பதுபோன்ற அறைகள்). அவர்களுக்காக ஓர் இடத்தை ஆயத்தம்பண்ணச் செல்வதாகச் சொன்னார். அவரது வார்த்தைகள் வரவிருந்த கொடிய சிலுவை அனுபவத்தைத் தாண்டி, அவர் தம் மக்களை மீட்பதற்காக வரவிருந்த காலத்தைப் பார்க்கும்படி செய்தன. பாவப்பிரச்சினை யாவும் ஒரேயடியாக முடியப்போகிற ஒரு காலத்தை நோக்கிப் பார்த்தவராகப் பேசினார். தானி 7:27.

'நான் போய் நான் இருக்கிற இடத்திலே நீங்களும் இருக்கும்படி, நான் மறுபடியும் வந்து உங்களை என்னிடத்தில் சேர்த்துக்கொள்ளுவேன்' என்று இயேசு சொல்கிறார். யோவான் 14:3. இது அவரது இரண்டாம் வருகைகுறித்த ஒரு வாக்குறுதி. அந்த வாக்குறுதியில் நம்பிக்கைக்கான அடிப்படையாக இருப்பது என்ன? வேதாகமத் தீர்க்கதரிசனத்தின் நிறைவேறுதல் என்று சொல்லலாம்; அது உண் மைதான். ஆனால் 14:3இல், அந்த அடிப்படைபற்றி வித்தியாசமான ஒரு கருத்து வைக்கப்படுகிறது. அந்த வசனத்தில், 'நான் மறுபடியும் வந்து' என்பது கிரேக்க மொழியில், நான் வருகிறேன் என்று நிகழ்காலத்தில் உள்ளது. கிரேக்க இலக்கணத்தில், எதிர்காலத்தில் நிச்சயமாக நடக்கப்போகிற ஒன்றைச் சொல்லுவதற்கு, அது ஏற்கனவே நடந்துவிட்டதுபோன்ற வாக்கிய அமைப்பைப் பயன்படுத்துவார்கள். நான் நிச்சயமாக மீண்டும் வருவேன் என்கிறார்.

நம் ஆண்டவருடைய வருகை குறித்த நம்பிக்கைக்கு வேதாகமத் தீர்க்கதரிசனத்தின் நிறைவேறுதல்மட்டும் அடிப்படை இல்லை. அந்த வாக்குறுதியைக் கொடுத்தவர் மீதான நம்பிக்கையும் அடிப்படையாக இருக்கிறது. தம் மக்களுக்காக, தாம் நிச்சயம் மீண்டும் வருவதாகச் சொல்லியிருக்கிறார். அதைச் சொல்லியவர் உண்மையுள்ளவர் என்பதால் நாம் நிச்சயம் நம்பிக்கையோடு இருக்கலாம்.

`கிறிஸ்துவுடைய இரண்டாம் வருகையின் நிச்சயம் பற்றி சிலுவை நமக்கு என்ன போதிக்கிறது? இரண்டாம் வருகையின்றி, இயேசுவின் முதலாம் வருகையில் நிகழ்ந்த அவருடைய மரணம் என்ன நன்மையைச் செய்துவிட முடியும்?`