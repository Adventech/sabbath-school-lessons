---
title:  அடையாளங்கள், கிரியைகள், அற்புதங்கள்
date:   17/11/2024
---

இயேசுவை மேசியாவெனக் காட்டுவதற்கு யோவான் சில குறிப்பிட்ட அற்புதங்களைச் சொல்லுகிறார்; அதுபோக, இயேசு செய்த அடையாளங்கள், கிரியைகள், அற்புதங்கள் பற்றியும் விபரமாக விவரிக்கிறார்.

அடையாளங்களும் அற்புதங்களும் தங்களில் தாங்களே அவரது மேசியத்துவத்திற்கான ஆதாரங்களல்ல; ஏனென்றால் பல தீர்க்கதரிசிகள், பொய்த்தீர்க்கதரிசிகள்கூட, அற்புதங்களைச் செய்தார்கள். அடையாளங்கள் அற்புதம் செய்கிற மகத்தானவரைச் சுட்டிக்காட்டுவதால், யோவான் அவற்றைப் பதிவுசெய்யவில்லை. யோவான் எழுதின அடையாளங்களை எடுத்துக்கொண்டால், இயேசுவை மேசியாவென்றும், அவர் பிதாவாகிய தேவனிடமிருந்து வந்தவரென்றும் சுட்டிக்காட்டுகிற தனித்துவமான தன்மையைப் பெற்றிருக்கும்.

`இயேசுவுக்கும் பிதாவாகிய தேவனுக்கும் இடையேயான உறவை, குறிப்பாக அடையாளங்களின் பின்னணியில் இந்த வசனங்கள் எவ்வாறு விவரிக்கின்றன? யோவான் 5:17, 20, 36–38.`

பிதாவோடு நெருக்கமான உறவுடன் இயேசு செயல்படுவதைக் காட்டுவதற்கு யோவான் அடையாளங்களைப் பயன்படுத்தினார். அந்தக் கிரியைகள் 'இயேசுவில் பிதாவும், பிதாவில் இயேசுவும் இருக்கிறதைக்' காட்டின. யோவான் 10:38; 14:10,11.

இயேசு வந்ததின் நோக்கம், தம்மை அனுப்பினவருடைய கிரியைகளைச் செய்வதற்கும், அதன்மூலம் அந்தக் கிரியைகள் உலகத்தாருக்கு வெளிப்படுத்தப் படுவதற்குமாகும். அதாவது, பிதா செய்யச்சொன்ன கிரியைகளைச் செய்வதற்காக அவர் வந்தார்; அவர் செய்த கிரியைகள் எல்லாம் அவர் பிதாவிடமிருந்து வந்ததை தெளிவாக வெளிப்படுத்தின.

ஆனாலும், அநேகருடைய வல்லமையான சாட்சிகளுக்கும் அடையாளங்களுக்கும்மத்தியிலும், மக்கள் அவரை நம்பத் தீர்மானிக்கவில்லை.

அப்பொழுது யூதர்கள் அவரைச் சூழ்ந்துகொண்டு, 'எதுவரைக்கும் எங்கள் ஆத்துமாவுக்குச் சந்தேகம் உண்டாக்குகிறீர்? நீர் கிறிஸ்துவானால் எங்களுக்குத் தெளிவாய்ச் சொல்லும்' என்றார்கள். இயேசு அவர்களுக்குப் பிரதியுத்தரமாக, 'அதை உங்களுக்குச் சொன்னேன், நீங்கள் விசுவாசிக்கவில்லை; என் பிதாவின் நாமத்தினாலே நான் செய்கிற கிரியைகளே என்னைக்குறித்துச் சாட்சி கொடுக்கிறது' என்றார்.

இயேசு வந்ததும் தம்மை மேசியாவெனச் சொல்லியிருந்தால், அவருக்கு எதிராக ஏதாவது கிடைக்குமாவென எதிர்பார்த்திருந்த மததலைவர்கள், அவர்மேல் பாய்ந்திருப்பார்கள். இயேசு இதை அறிந்தே, தாம் செய்த கிரியைகளைச் சுட்டிக்காட்டினார். தாம் கிறிஸ்துவென சொல்லியிருந்தால், அதை மறுப்பதற்கு முயன்றிருப்பார்கள். ஆனால் அடையாளங்களையும் கிரியைகளையும் அற்புதங்களையும் எவ்வாறு மறுக்கமுடியும்? அவர் யார்என்பதற்கும், அவர் எங்கிருந்து வந்தார் என்பதற்கும் அவை வல்லமையான சாட்சிகளாக இருந்தன.

`அந்த மததலைவர்களிடம் காணப்பட்ட கடினமான இருதயங்கள் நம்மிடம் காணப்படாமலிருக்க நம்மை எவ்வாறு பாதுகாக்கலாம்? நம் வாழ்க்கையில் தேவன் செய்கிற கிரியைகளுக்கு எதிராக நாம் எவ்வாறெல்லாம் போராடிக் கொண்டிருக்கலாம்?