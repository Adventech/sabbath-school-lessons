---
title:  வேதாகமத்தின் அதிகாரமிக்க பங்கு
date:   18/11/2024
---

இயேசுவை மேசியாவெனக் காட்டுவதற்கு குறிப்பிட்ட அடையாளங்களையும் சாட்சிகளையும் யோவான் பயன்படுத்துவதுதவிர, கிறிஸ்துவின் பணியை முன்னறிவித்த பழைய ஏற்பாட்டுத் தீர்க்கதரிசனங்களின் அதிகாரத்தையும் பயன்படுத்துகிறார். யோவான் சுவிசேஷத்திற்கு மட்டுமல்ல, புதிய ஏற்பாடு அனைத்திற்கும் பழைய ஏற்பாடு மையமாக இருக்கிறது. 'இயேசு யார்? அவர் எங்கிருந்து வந்தார்? என்ன செய்தார்? என்ன செய்யப்போகிறார்?' ஆகியவற்றை விளக்குவதில் பழைய ஏற்பாடு முக்கிய பங்கு வகிக்கிறது.

`வேதவாக்கியங்களின் அதிகாரம்பற்றி இயேசுவுக்கிருந்த மனநிலைபற்றி இந்த வசனங்கள் சொல்லுவது என்ன? யோவான் 5:39,40,46,47.`

தம்மைக் குறித்த ஒரு முக்கியச் சாட்சியாக வேதாகமத்தின் அதிகாரம் இருப்பதைச் சுவிசேஷப் புத்தகங்கள் முழுவதிலும் இயேசு மீண்டும்மீண்டும் குறிப்பிடுகிறார். உதாரணமாக, தம்மையும் தாம் செய்கிறவற்றையும்பற்றிச் சுட்டிக்காட்ட, பழைய ஏற்பாட்டு நிகழ்வுகளைப் பெரும்பாலும் சுட்டிக்காட்டுகிறார். உதாரணமாக, எண் 21:5-9 இலிருந்து அவர் சுட்டிக்காட்டுவதைப் பாருங்கள்: 'சர்ப்பமானது மோசேயினால் வனாந்தரத்திலே உயர்த்தப்பட்டதுபோல மனுஷகுமாரனும் உயர்த்தப்படவேண்டும்'. யோவான் 3:14. இங்கே, இயேசு அந்தச் சம்பவத்தைக் குறிப்பிடுவது மட்டுமல்லாமல், அது தம்மைக் குறிப்பதாகவும் கூறுகிறார்; அதன்மூலம், அந்தச் சம்பவத்தின் அர்த்தம்குறித்த அதிகாரப்பூர்வமான விளக்கத்தைக் கொடுக்கிறார்.

இயேசுமட்டுமல்ல, மற்றவர்களும் இயேசுவைச் சுட்டிக்காட்ட பழைய ஏற்பாட்டைப் பயன்படுத்துகிறார்கள். உதாரணமாக, யோவான் சுவிசேஷத்தின் ஆரம்பத்தில், பிலிப்பு இவ்வாறு சொன்னதாக வாசிக்கிறோம்: 'நியாயப்பிரமாணத்திலே மோசேயும் தீர்க்கதரிசிகளும் எழுதியிருக்கிறவரைக் கண்டோம்'. யோவான் 1:45.

`வேதவாக்கியங்களின் அதிகாரம்பற்றி இயேசுவுக்கும் யோவானுக்கும் இருந்த புரிதல்பற்றி இந்த வசனங்கள் சொல்லுவது என்ன? நம் விசுவாசத்திலும் வேதவாக்கியங்கள் ஆற்றவேண்டிய முக்கியப் பங்குபற்றி இது என்ன சொல்லுகிறது? யோவான் 13:18; 17:12; 19:24,28,36.`

`வேதாகமத்தின் அதிகாரத்தில் நாம் விசுவாசம் வைக்காதபடிக்கு வெளிப்படையாக அல்லது இரகசியமாக இன்று செயல்படுகிற சில ஆற்றல்கள் யாவை? உங்கள் பதிலை ஓய்வுநாள் வகுப்பில் பகிர்ந்துகொள்ளுங்கள்.`