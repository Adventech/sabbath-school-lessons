---
title:  தாழ்விலிருந்துண்டானவர்கள்
date:   21/11/2024
---

இயேசுதாம் வாக்குரைக்கப்பட்ட மேசியா, யூதமக்கள் வெகுகாலம் எதிர்பார்த்திருந்த மாபெரும் நம்பிக்கை என்பதை இதுவரை ஆராய்ந்தோம்.

ஆனாலும் மக்களுடைய ஆவிக்குரிய வழிகாட்டிகளான மதத்தலைவர்கள் பலர் அவருடைய மிகப்பெரிய எதிரிகளாக இருந்தார்கள். ஏன்?

`யோவான் 8:12-30இல், இயேசுவுக்கும் அந்த மதத்தலைவர்களுக்கும் இடையே என்ன நடக்கிறது? அநேகர் அவரை மறுதலித்த காரணத்தைப் புரிந்துகொள்ள எந்த வசனங்கள் அதிகம் உதவுகின்றன?`

அவர்கள் தம்மையும் அறியவில்லை, பிதாவையும் அறியவில்லை என்று இயேசு சொல்லுகிறார். யோவான் 8:19. அவர்கள் இருவரையும் அறிந்திருக்க வேண்டும்; ஆனாலும் தங்களை தாங்களே வஞ்சித்துக் கொண்டார்கள். தங்கள் சொந்த பாரம்பரியங்களிலும் தத்துவங்களிலும் சிக்கியிருந்ததால், இயேசுவே அவர்கள் முன்பாக இருந்தபோதும் அவரைப் புறக்கணித்தார்கள். அவர் செய்தவைகளும் சொன்னவைகளும் பிதாவைப்பற்றின வல்லமையான வெளிப்பாடுகளாக இருந்தபோதிலும் புறக்கணித்தார்கள்.

இரண்டாவது, இயேசு அவர்களிடம், 'நீங்கள் தாழ்விலிருந்துண்டானவர்கள்' என்றார். யோவான் 8:23. அதாவது, அவர்கள் எவ்வளவுதான் பக்தியாக இருந்தாலும், ஆவிக்குரியவர்களாக, உண்மையிலேயே பக்திவான்களாக இருக்கவில்லை. 'தேவபக்தியின் வேஷத்தைத்' தரித்திருந்தார்கள்; அவ்வளவுதான். 2தீமோ 3:5. வெளிப்புறத்தில் பக்தியும், உட்புறத்தில் அவநம்பிக்கையும் காணப்பட்டது.

இது ஒன்றும் புதிதல்ல: 'இந்த ஜனங்கள் தங்கள் வாயினால் என்னிடத்தில் சேர்ந்து, தங்கள் உதடுகளினால் என்னைக் கனம்பண்ணுகிறார்கள்; அவர்கள் இருதயமோ எனக்குத் தூரமாய் விலகியிருக்கிறது; அவர்கள் எனக்குப் பயப்படுகிற பயம் மனுஷராலே போதிக்கப்பட்ட கற்பனையாயிருக்கிறது'. ஏசா 29:13. இந்தக் கருத்தையே பல நூற்றாண்டுகள் கழித்து இயேசுவும் சொன்னார்: 'மனுஷருடைய கற்பனைகளை உபதேசங்களாகப் போதித்து, வீணாய் எனக்கு ஆராதனை செய்கிறார்கள்'. மாற்கு 7:7. அவர்களுடைய மனித போதனைகளும், மனித கற்பனைகளும் 'இந்த உலகத்திலிருந்து' உண்டானவைகள். யோவான் 8:23. ஆனால், 'நான் இந்த உலகத்திலிருந்துண்டானவனல்ல' என்று இயேசு சொன்னார். யோவான் 8:23. அவர்கள் தங்களையே வஞ்சித்துக் கொண்டது மோசமான விளைவுகளை உண்டாக்கியது; அவர்கள் அநேகரை வழிவிலக்கவும் செய்தார்கள். ஆனாலும், இந்த வாக்குவாதத்தின் விளைவாக 'அநேகர் அவரிடத்தில் விசுவாசம்வைத்தார்கள்' என்று யோவான் எழுதுகிறார். யோவான் 8:30. எனவே, யூதர்கள் பலர் மோசமான தலைமைத்துவத்தையும் தாண்டி, இயேசு யாரென்பதைத் தாங்களே கண்டுகொண்டார்கள்.

`மதத்தலைவர்களுடன் இயேசு உரையாடியதிலிருந்து என்ன படிப்பினைகளைப் பெறமுடிகிறது? நாம் 'தாழ்விலிருந்து' உண்டாயிராமல், 'உயர்விலிருந்து' உண்டாயிருப்பதற்கு என்ன செய்யலாம்? இரண்டுக்குமுள்ள வித்தியாசத்தை எவ்வாறு அறிந்துகொள்ளலாம்?`