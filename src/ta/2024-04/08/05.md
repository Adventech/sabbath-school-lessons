---
title:  'இயேசுவைப்பற்றின தீர்க்கதரிசனங்கள்: பகுதி 2'
date:   20/11/2024
---

இயேசு மததலைவர்களிடம், 'வேதவாக்கியங்களை ஆராய்ந்துபாருங்கள்; அவைகளால் உங்களுக்கு நித்தியஜீவன் உண்டென்று எண்ணுகிறீர்களே, என்னைக்குறித்துச் சாட்சிகொடுக்கிறவைகளும் அவைகளே' என்று சொன்னார். யோவான் 5:39. அவர் தம்மைப்பற்றிச் சொன்ன அற்புதமான அறிக்கை இது!

இயேசு ஏறக்குறைய நூற்றுக்கணக்கான பழைய ஏற்பாட்டுத் தீர்கதரிசனங்களை நிறைவேற்றியிருப்பதாக வேதவல்லுனர்கள் கூறுகிறார்கள். எண்ணிக்கை என்னவாகவும் இருக்கட்டும்; அவற்றில் ஒரு தீர்க்கதரிசனத்தை ஒரு மனிதன் நிறைவேற்றுவதே கடினம்; ஆனால் அவற்றில் அனைத்தையும் நிறைவேற்றுவது என்பது நம்புவதற்கரியது. அதன் சாத்தியத்தை விவரிக்க இப்படியொரு உருவகத்தைச் சிலர் சொல்லுவதுண்டு: டெக்சாஸ் முழுவதும் இரண்டு அடி உயரத்திற்கு நாணயங்களால் நிரப்பி, அவற்றில் ஒரு நாணயத்திற்கு மட்டும் ஊதா வண்ணம் அடித்து, அனைத்தையும் கலந்துவிடவேண்டும். பிறகு, ஒருவருடைய கண்களைக் கட்டி, அந்த ஊதா நாணயத்தை எடுக்க ஒரே ஒரு வாய்ப்பைக் கொடுக்க வேண்டும்; அதை அவர் எடுக்க எவ்வளவு தூரம் சாத்தியமிருக்கிறது?

கிறிஸ்துவின் பிறப்பு, வாழ்க்கை, மரணம் குறித்து பழைய ஏற்பாடு முன்னறிவித்தது; அவரே எதிர்பார்க்கப்பட்ட மேசியா என்பதற்கு அது ஆச்சரியமான ஆதாரமாக இருக்கிறது. இயேசு யார் என்பதையும், நாம் ஏன் அவர் தருகிற இரட்சிப்பை ஏற்றுக்கொள்ளவேண்டும் என்பதையும் வலியுறுத்த யோவான் இந்தப் பழைய ஏற்பாட்டு வசனங்களை மீண்டும்மீண்டும் சுட்டிக்காட்டு கிறார்.

**மேசியாகுறித்த தீர்க்கதரிசனத்தின் நிறைவேறுதலாக இயேசு இருப்பதை யோவான் சுவிசேஷத்தின் பின்வரும் வசனங்கள் எவ்வாறு வெளிப்படுத்துகின்றன?**

`யோவான் 12:13; சங் 118:26`

`யோவான் 12:14,15; சக9:9`

`யோவான் 13:18; சங் 41:9`

`யோவான் 19:37 சக 12:10; 13:6`

`நீங்கள் விசுவாசிப்பவற்றில் எவ்வளவு தூரம் உறுதியாக இருக்கிறீர்கள்? இயேசுவே மேசியாவென ஏன் விசுவாசிக்கிறீர்கள் என்று யாராவது உங்களிடம் கேட்டால், என்ன சொல்வீர்கள்? உங்கள் விசுவாசத்திற்கு ஆதரவாக எதைக் காட்டுவீர்கள்? ஏன்?`