---
title:  மேலும் படிக்க
date:   22/11/2024
---

'சத்தியமானது ஒரு தங்கப்புதையல்போல எபிரெய மக்களிடம் ஒப்படைக்கப்பட்டிருந்தது. பரலோகத்தின் முத்திரையைப்பெற்ற யூத நிர்வாகமுறையை கிறிஸ்துதாமே ஏற்படுத்தியிருந்தார். மீட்பின் மாபெரும் சத்தியங்கள் நிழல்களாலும் அடையாளங்களாலும் மறைக்கப்பட்டிருந்தன. ஆனாலும் கிறிஸ்து வந்தபோது, அந்த அடையாளங்கள் அனைத்தும் சுட்டிக்காட்டியவரை அடையாளம் காணவில்லை. தங்கள் கரங்களில் தேவ வார்த்தையைப் பெற்றிருந்தார்கள்; ஆனால் தலைமுறை தலைமுறையாக கைமாறிவந்த பாரம்பரியங்களும், வேதவாக்கியங்களுக்கான மனித விளக்கங்களும், இயேசுவிலான சத்தியத்தை அவர்களிடமிருந்து மறைத்திருந்தன. புனித எழுத்துகளின் ஆவிக்குரிய அர்த்தம் புரியவில்லை. சகல அறிவுக்குமான பொக்கிஷ சாலை அவர்களுக்குத் திறந்துவிடப்பட்டது; ஆனால் அவர்கள் அதை அறியவில்லை.

'தேவன் தம் சத்தியத்தை மனிதர்களிடமிருந்து மறைக்கவில்லை. தங்களுடைய நடத்தையால்தான் அதைத் தங்களுக்கு மறைவானதாக மாற்றினார்கள். தாமே மேசியா என்பதற்கு அதிகமான ஆதாரத்தை யூதமக்களுக்கு கிறிஸ்து கொடுத்தார்; ஆனால் அவரது போதனைகளைக் கேட்டு தங்கள் வாழ்க்கையில் தீர்மானமான மாற்றங்களைச் செய்யவேண்டியிருந்தது. தாங்கள் கிறிஸ்துவை ஏற்றுக்கொண்டால், இதுவரை தாங்கள் முக்கியத்துவமளித்து வந்த அடிப்படை நியதிகளையும் பாரம்பரியங்களையும், தங்களுடைய சுயநலமும் பக்தியற்றதுமான நடத்தைகளையும் விட்டுவிட வேண்டுமென அறிந்தார்கள். அதனால், கிறிஸ்துவிலான விசுவாசத்தை நிலைநிறுத்த தேவன் கொடுத்த உறுதியான ஆதாரத்தை ஒத்துக்கொள்ள விரும்பவில்லை. பழைய ஏற்பாட்டு வேதவாக்கியங்களை விசுவாசிப்பதாகச் சொன்னார்கள்; ஆனாலும் கிறிஸ்துவின் வாழ்க்கை, குணம் பற்றின சாட்சியை ஏற்றுக்கொள்ள மறுத்தார்கள். நம்பிவிட்டால், தாங்கள் மனம்மாறி, தங்கள் கருத்துகளை விட வேண்டியதிருக்கும் எனப் பயந்தார்கள். சுவிசேஷம், வழி, சத்தியம், ஜீவன் ஆகியவற்றின் பொக்கிஷமானவர் அவர்கள் மத்தியில் இருந்தார்; ஆனால் பரலோகம் கொடுக்கக்கூடியதிலேயே மிகப்பெரிய ஈவை வேண்டாமென்றார்கள்'.

**கலந்துரையாடக் கேள்விகள்**

`இயேசுவின் வாழ்வில் நிறைவேறின தீர்க்கதரிசனங்கள் எவ்வாறு விசுவாசத்தை வளர்க்கின்றன?`

`இயேசுவை விசுவாசிக்க விடாமல் மதத்தலைவர்களைத் தடுத்த பெரிய தடைகள் என்ன? இதே நியதிகள் எவ்வாறு இன்று வெளிப்படுகின்றன?`

`உங்களுடைய நம்பிக்கை இன்று எதின்மேல் இருக்கிறது? என்னென்ன நடவடிக்கைகள் உங்கள் விசுவாசத்தைப் பெலப்படுத்தமுடியும்?`

`திங்கட்கிழமை கடைசிக் கேள்விக்கான பதில் எவ்வாறு வேதாகமத்தின் அதிகாரத்தை நாம் புரிந்துகொள்ளச் செய்யவேண்டும்? வேதாகமத்தின் இறுதி அதிகாரத்தின்மீது சந்தேகங்களை வீசச்செய்கிற எதையும் நாம் ஏன் புறக்கணிக்க வேண்டும்?`