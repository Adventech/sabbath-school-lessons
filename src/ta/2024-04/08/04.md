---
title:  'இயேசுவைப்பற்றின தீர்க்கதரிசனங்கள்: பகுதி 1'
date:   19/11/2024
---

தாம் யாரென்பதுபற்றி மதத்தலைவர்களுடன் பேசியபோது, வேதாகமத்தின் அதிகாரத்தை உறுதிப்படுத்தினார். முதலில் பார்த்ததும், அவர் அவ்வாறு செய்திருக்கவேண்டாம், மதத்தலைவர்களே வேதாகமத்தை நம்பினவர்கள்தாம் என்று நினைக்கத் தோன்றலாம். ஆனாலும் அவர்களுக்கும்கூட வேதாகமத்தின் அதிகாரத்தை இயேசு வலியுறுத்திக்காட்ட வேண்டியிருந்தது; அவர்களது இருதயங்கள் அதிகம் கடினப்பட்டு இருந்தபோதிலும், மனச்சாட்சிக்கு விரோதமாக அவர்கள் அதிகமாகப் போராட முயன்றபோதிலும், தாம் யாரென்பதைக் காட்டுவதற்கு வேதாகமத்தின் அதிகாரத்தை இயேசு பயன்படுத்தினார்.

அதேசமயம் மேசியா குறித்த பழைய ஏற்பாட்டு வாக்குறுதியின் நிறைவேறுதலாக இயேசு இருந்ததைச் சுட்டிக்காட்ட பழைய ஏற்பாட்டிலிருந்து நேரடி மேற்கோள்களையும் குறிப்புகளையும் யோவான் பதிவுசெய்கிறார்.

**பின்வரும் பழைய ஏற்பாட்டு வசனங்களும் புதிய ஏற்பாட்டு வசனங்களும் எவ்வாறு சம்பந்தப்பட்டுள்ளன? அதாவது, இயேசுவைப்பற்றி சாட்சிபகர புதிய ஏற்பாடு எவ்வாறு இந்த வசனங்களைப் பயன்படுத்துகிறது?**

`யோவான் 1:23; ஏசா 40:3`

`யோவான் 2:16,17; சங் 69:9`

`யோவான் 7:38; எரே. 2:13`

`யோவான் 19:36, எண். 9:12`

யோவான் மட்டுமல்ல, பேதுரு, பவுல், மத்தேயு, மாற்கு, லூக்கா போன்ற புதிய ஏற்பாட்டு எழுத்தாளர்கள் அனைவருமே பரிசுத்த ஆவியானவருடைய ஏவுதலின்கீழ் ஒன்றை வலியுறுத்துகிறார்கள்; அதாவது, இயேசுவின் வாழ்வும் மரணமும் உயிர்த்தெழுதலும் தேவசிங்காசனத்தில் அவர் அமர்ந்ததும் பழைய ஏற்பாட்டுத் தீர்க்கதரிசனங்களின் நிறைவேறுதலாக நடந்ததாக மீண்டும்மீண்டும் வலியுறுத்துகிறார்கள்.

சீடர்களிடம் இயேசு தொடர்ந்து வேதவாக்கியங்களைச் சுட்டிக்காட்டி வந்தாலும், அவரையும் அவருடைய மரணத்தையும் உயிர்த்தெழுதலையும் அவை சுட்டிக்காட்டியதை எப்போது புரிந்துகொண்டார்கள்? அவர் மரித்து, உயிர்த்தெழுந்து, அவர்களுக்குத் தரிசனமானபோதுதான், இறுதியாகப் புரிந்துகொண்டார்கள். 'அவர் இப்படிச் சொன்னதை அவர் மரித்தோரிலிருந்தெழுந்தபின்பு அவருடைய சீஷர்கள் நினைவுகூர்ந்து, வேதவாக்கியத்தையும் இயேசு சொன்ன வசனத்தையும் விசுவாசித்தார்கள்' யோவான் 2:22; 20:9.