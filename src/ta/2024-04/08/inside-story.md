---
title:  மிஷன் கதை
date:   22/11/2024
---

### டுபுலியில் தேவன் செயல்பட்ட வேளை

ஆண்ட்ரூ மெக்செஸ்னீ

முன்னாள் சோவியத் யூனியனைச் சேர்ந்த ஜார்ஜியாவில் வசித்தவர் ஷுராப்; ஆலயத்தில் மெழுகுவர்த்தி ஏற்றுகிற அளவுக்குத்தான் தேவனோடு அவருக்கு உறவு இருந்தது. வீட்டில் ஒரு வேதாகமம் வைத்திருந்தார்; ஆனால் அதை வாசிப்பதே இல்லை.

அதன்பிறகு மனசாட்சியில், 'நான் ஒரு கிறிஸ்தவன் என்றால், வேதாகமத்தை ஏன் வாசிக்கக்கூடாது?' என்று ஒரு யோசனை உண்டானது. வேதாகமத்தை வாசிக்கவேண்டும் என்கிற ஆசை உண்டானது.

வேதாகமத்தை ஆரம்பம்முதல் முடிவுவரை வாசித்தார். ஏழாம் நாள் ஓய்வுநாளைப்பற்றி முதன் முறையாக அறிந்தார். ஆன்லைனில் அதிக விபரங்களைத் தேடினார். யூடியூபில் 100 பிரசங்கங்கள் கேட்டிருப்பார்; ஒருவருடைய பிரசங்கம் அவருக்கு அதிகம் பிடித்திருந்தது. அந்தப் போதகர் செவந்த்-டே அட்வென்டிஸ்ட் சபையைச் சேர்ந்தவர்; ஓய்வுநாளைக் கைக்கொள்கிறவர்கள் அட்வென்டிஸ்ட் சபையில் லட்சக்கணக்கில் இருப்பதாகச் சொன்னார்.

ஷுராப் அட்வென்டிஸ்டுகள் பற்றிக் கேள்விப்பட்டதில்லை. அவருக்கும் அட்வென்டிஸ்டாக மாற தயக்கமாக இருந்தது. ஜார்ஜியாவில் பலர் அட்வென்டிஸ்டுகள் மதத்தீவிரக் கூட்டத்தாரென நினைத்தார்கள். வேறு ஏதாவது சபையினர் ஏழாம் நாள் ஓய்வுநாளை ஆசரிக்கிறார்களா என்று தேடினார், கண்டுபிடிக்க முடியவில்லை.

எனவே, ஓர் ஓய்வுநாள் காலையில், ஜார்ஜியாவின் தலைநகரான டுபுலிஸிலிருந்த ஒரு அட்வென்டிஸ்ட் சபைக்குச் சென்றார். ஆலயத்திற்குள் செல்ல ஆசையாக இருந்தது; ஆனாலும் தயங்கியவாறு வெளியிலேயே காத்திருந்தார். ஒருவர் கதவைத் திறந்து அவரை உள்ளே அழைத்தார். அங்கிருந்தவர்கள் ஷுரபை அன்போடு வரவேற்றார்கள்.

"இப்போதுதான் முதல்முறையாக அட்வென்டிஸ்ட் சபைக்கு வருகிறீர்களா?" என்று ஒருவர் கேட்டார். "ஆம், இப்போதுதான் முதன்முதலாக வருகிறேன்" என்று சொன்னார். "மகிழ்ச்சி! சபையின் சுவிசேஷக் கூட்டங்களிலும் கலந்துகொள்ளுங்கள்" என்று கூறினார்.

அன்று சாயங்காலத்தில் சுவிசேஷக் கூட்டங்கள் ஏற்பாடு செய்யப்பட்டிருந்தன. ஷுராப் காலையில் ஆலய ஆராதனையிலும், மாலையில் சுவிசேஷக் கூட்டங்களிலும் கலந்துகொண்டார். அதன்பிறகு அடுத்த இரண்டு வாரங்கள், சாயங்காலத்தில் அந்தக் கூட்டத்தில் கலந்துகொண்டார். பிறகு ஞானஸ்நானம் பெற்றார்.

அவர் ஞானஸ்நானம் பெற்று ஒரு வருடம் ஆகிறது. இப்போது அவருக்கு 30 வயது. தினமும் வேதாகமத்தை வாசிக்கிறார்; அதை தன் மனைவி மற்றும் இரண்டு மகன்களுடன் பகிர்ந்துகொள்கிறார். அவர்களும் அவரோடு ஓய்வுநாளில் ஆலயத்திற்குச் செல்லுகிறார்கள். வேதாகமத்தை வாசிக்கிற ஆர்வம், ஓய்வுநாளையும் ஆன்லைனில் போதகரையும் கண்டுகொண்டது, முதல்நாள் சுவிசேஷக்கூட்டம் நடக்கிற தினத்தின்றே முதன்முதலாக ஆலயத்திற்குச் சென்றது என அனைத்தும் ஒருங்கிணைந்து வந்ததைக் கண்டு ஆச்சரியமடைகிறார். அவர் ஆலயத்திற்குச் சென்றதற்கு ஊழியத்திட்டம் எதுவும் காரணமல்ல. ஆனால் சபை அங்கத்தினர்களின் ஊழிய ஆவி அவரை அன்பாகவும் இதமாகவும் உணரவைத்தது.