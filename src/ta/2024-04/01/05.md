---
title:  கடின இருதயங்கள்
date:   02/10/2024
---

அடையாளங்கள், அற்புதங்கள் போன்றவை தேவனிடமிருந்துதான் வரவேண்டிய அவசியமில்லை. ஆனால், அவை தேவனிடமிருந்து வந்தால், அவற்றைப் புறக்கணிப்பது ஆபத்தானது.

`இயேசுவையும் அவர் செய்த அற்புதத்தையும் மதத்தலைவர்கள் இருதயக் கடினத்துடன் அணுகியதுடன் ஒப்பிடும்போது, என்ன பாடங்களைக் கற்றுக்கொள்ளலாம்? யோவான் 5:10-16.`

குணமாக்கப்பட்டவனிடம் இயேசு தம்மை வெளிப்படுத்தியபிறகு, இயேசுவே தன்னைக் குணமாக்கினார் என்று மதத்தலைலவர்களிடம் சொன்னான். உண்மையிலேயே அதற்காக அவரைத் துதித்திருக்கவேண்டும், மாறாக அந்தத் தலைவர்கள், 'அவரைத் துன்பப்படுத்தி, அவரைக் கொலைசெய்ய வகை தேடினார்கள்'. யோவான் 5:16.

அவசர நிலையில்மட்டுமே ஓய்வுநாளில் குணமாக்குவது அனுமதிக்கப் பட்டிருந்தது. அவன் 38 வருடங்கள் வியாதிப்பட்டிருந்தான்; எனவே அவன் அவசரநிலை நோயாளி அல்ல. மேலும், அவன் படுக்கையை எடுத்துக்கொண்டு நடக்கவேண்டிய அவசியம் என்ன? தேவனிடமிருந்து அப்படியொரு அற்புதத்தைச் செய்ய வல்லமையைப் பெற்ற ஒருவர், ஓய்வுநாளில் படுக்கையை எடுத்துக்கொண்டு நடக்கலாமா கூடாதா என்பதை அறிந்திருக்க மாட்டாரா? ஆனால் மனிதன் உண்டாக்கின சட்டதிட்டங்களையும் தாண்டி, ஆழமான வேதாகமச் சத்தியங்களை அவர்கள் கண்டுகொள்ளவேண்டுமென்று இயேசு விரும்பினார்; ஏனென்றால் சில விஷயங்களில் அந்தச் சட்டதிட்டங்கள்மூலம் மெய்யான விசுவாசத்தை முடக்கியிருந்தார்கள்.

`ஆதாரமிருந்தும் உணரமுடியாத அளவுக்கு மக்கள் எவ்வளவு கடினமாக மாறக்கூடும் என்பதுபற்றி பின்வரும் சம்பவங்கள் சொல்லுவது என்ன? யோவான் 9:1- 16; மாற்கு 3:22, 23; மத் 12:9-14.`

இந்த மதத்தலைவர்கள் எவ்வாறு இவ்வளவு குருடர்களாக இருந்திருக்க முடியும்? அவர்களுடைய சீர்கேடான இருதயங்களும், மேசியா அவர்களை அப்போதே ரோமர்களிடமிருந்து விடுவிப்பாரென்கிற தவறான நம்பிக்கையும், அதிகார ஆசையும், தேவனிடம் தங்களை அர்ப்பணிக்காததுமே காரணம். இவை அனைத்தும்தான் அவர்களுக்கு முன்னிருந்த சத்தியத்தை அவர்கள் புறக்கணிக்கச் செய்தன.

`யோவான் 5:38-42இல் இயேசு எதைக் குறித்து எச்சரிக்கிறார்? அதிலிருந்து என்ன புரிகிறது? அதாவது, நம்மிடமுள்ள எந்தக் காரியம் நாம் சத்தியங்களைக் கண்டு, அவற்றை நம் வாழ்க்கையில் பயன்படுத்தாதபடி செய்யலாம்?`