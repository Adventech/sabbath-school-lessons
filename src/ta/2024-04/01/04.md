---
title:  பெதஸ்தா குளத்தருகே அற்புதம்
date:   01/10/2024
---

யோவான் பதிவுசெய்கிற அடுத்த அடையாளம் பெதஸ்தா குளத்தருகே நடந்த ஒன்று. யோவான் 5:1-9. அந்தக் குளத்தின் தண்ணீரை ஒரு தூதன் கலக்குவதாகவும், முதன்முதலாக உள்ளே இறங்குகிற வியாதியஸ்தன் குணமாவான் என்றும் நம்பப்பட்டது. எனவே அடுத்தமுறை தண்ணீர் கலக்கப்படும்போது எப்படியாவது குணமாகிவிட வேண்டுமென்று ஏராளமான வியாதியஸ்தர்கள் அந்தக் குளத்தின் மண்டபங்களில் குவிந்திருந்தார்கள். இயேசு எருசலேமுக்குச் சென்றார்; அந்தக் குளத்தை அவர் கடந்துசெல்கையில், அங்கே காத்திருந்த கூட்டத்தாரைப் பார்த்தார்.

அது எத்தகைய காட்சியாக இருந்திருக்க வேண்டும்! எத்தனை நாள் காத்திருந்தாலும் குணமாக வாய்ப்பே கிடைக்காமல் போகிற சிலர் அங்கே இருந்திருக்கலாம். இயேசுவுக்கு எப்படிப்பட்ட வாய்ப்பு அது!

`அந்தக் குளத்தருகே இருந்த அனைவருமே குணமாகத்தான் விரும்பியிருப்பார்கள். யோவான் 5:1-9. ஆனால் இயேசு அந்தத் திமிர்வாதக்காரனிடம் குணமாக விரும்புகிறாயா என்று ஏன் கேட்டார்? யோவான் 5:6.`

வெகுகாலம் வியாதிப்பட்ட நிலையிலேயே இருக்கிற ஒருவருக்கு அது இயல்பான வாழ்க்கையாக மாறியிருக்கும். அந்த வியாதி நீங்குவது சிலசமயம் அசௌகரியமாகக்கூடத் தெரியலாம். அவன் குணமாக விரும்பியது அவனது பதிலில் தெரிகிறது. ஆனால் அவனது கால்களை உண்டாக்கியவர் அவனுக்கு முன்பாக நிற்கிறார்; அவனோ தவறான இடத்தில் குணமாகுதலைத் தேடினான். தன்னிடம் பேசுகிறவர் யாரென அவனுக்குத் தெரியவில்லை; ஆனாலும் குணமான பிறகு, இயேசு விசேஷமானவர் என்பதை அவன் புரிந்துகொள்ளத் தொடங்கியிருப்பான்.

'தம்மில் விசுவாசம் வைக்கும்படி அந்த வியாதியஸ்தனிடம் இயேசு கேட்க வில்லை. "எழுந்திரு, உன் படுக்கையை எடுத்துக்கொண்டு நட" என்று மட்டுமே சொல்லுகிறார். அந்த வார்த்தையில் அவனுக்கு விசுவாசம் உண்டானது. ஒவ்வொரு நரம்பும் தசையும் புத்துயிர் பெற்றன; முடங்கியிருந்த கைகால்கள் ஆரோக்கியமாகச் செயல்பட ஆரம்பித்தன. கேள்வியின்றி கிறிஸ்துவின் கட்டளைக்குக் கீழ்ப்படியச் சித்தங்கொண்டான்; அவனது சித்தத்திற்கு அவனது எல்லாத் தசைகளும் இணங்கின. துள்ளியெழுந்து, சுறுசுறுப்பாக மாறினான். தெய்வீக உதவி கிடைக்குமென இயேசு அவனுக்கு எந்த நிச்சயமும் கொடுக்கவில்லை. அவன் சந்தேகித்து, தாமதித்து, தான் குணமாகவிருந்த ஒரே வாய்ப்பையும் வீணடித்திருக்கலாம். ஆனால் கிறிஸ்துவின் வார்த்தையை விசுவாசித்தான்; அதன்படி செயல் பட்டதால் பெலனைப் பெற்றுக்கொண்டான்.'–Ellen G. White, The Desire of Ages, pp. 202, 203.

`இயேசு பிறகு அவனை தேவாலயத்தில் கண்டு, 'இதோ, நீ சொஸ்தமானாய், அதிக கேடான தொன்றும் உனக்கு வராதபடி இனிப் பாவஞ்செய்யாதே' என்று சொன்னார். யோவான் 5:14. வியாதிக்கும் பாவத்திற்கும் இடையேயுள்ள தொடர்பு என்ன? எல்லா வியாதிகளுமே குறிப்பிட்ட சில பாவங்களால் வருவதில்லை என்பதைப் புரிந்துகொள்வது ஏன் முக்கியம்?`