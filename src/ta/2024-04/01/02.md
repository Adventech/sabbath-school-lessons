---
title:  கானா ஊர் கலியாணம்
date:   29/09/2024
---

`கானா ஊரில் இயேசு செய்த அடையாளம் என்ன, சீடர்கள் அவரிடத்தில் விசுவாசம் வைப்பதற்கு அது எவ்வாறு உதவியது? யோவான் 2:1-11.`

இயேசு தண்ணீரை ரசமாக மாற்றியது சீடர்கள் அவரைப் பின்பற்றத் தீர்மானிப்பதற்கான ஆதாரமாக விளங்கியது. ஆனாலும், அவர் தேவனிடமிருந்துவந்தவர் என்பதற்கான பலத்த அடையாளமாக அது இல்லை. ஏனெனில், அவர் தேவன் என்பதைப் புரிந்துகொள்ள அவர்கள் ஆயத்தமில்லாமல் இருந்தார்கள்.

மோசே இஸ்ரவேலரின் தலைவராக இருந்தபோது, அநேக "அடையாளங்களினாலும், அற்புதங்களினாலும்" எகிப்திலிருந்து அவர்களைப் புறப்படப்பண்ணினார். உபா. 6:22; 26:8. எகிப்தியர்களிடமிருந்து இஸ்ரவேலரை விடுவிப்பதற்கு தேவன் அவரைப் பயன்படுத்தினார். (ஒருவிதத்தில், அவரை அவர்களுடைய "இரட்சகர்" எனலாம்).

மோசேயைப்போல ஒரு தீர்க்கதரிசி வருவாரென தேவன் மோசேமூலம் தீர்க்கதரிசனம் சொன்னார். அவருக்குச் செவிகொடுக்கும்படி இஸ்ரவேலரை தேவன் கேட்டுக்கொண்டார். உபா 18:15; மத் 17:5; அப் 7:37. அந்தத் தீர்க்கதரிசி 'இயேசுவே'; யோவான் 2இல் இயேசு முதல் அற்புதத்தைச் செய்தார்; அதுவும்கூட எகிப்திலிருந்து இஸ்ரவேல் புத்திரரை விடுவித்த செயலையே சுட்டிக்காட்டியது.

எகிப்தியர்கள் நைல் நதியை தெய்வமாகப் பார்த்தார்கள்; அது அவர்களுக்கு முக்கிய ஆதாரமாகவும் இருந்தது. வாதைகளில் ஒன்று அங்குதான் நடந்தது; அதன் தண்ணீர் இரத்தமாக மாற்றப்பட்டது. கானா ஊரில் இயேசு அதேபோன்ற ஓர் அற்புதத்தையே செய்தார்; ஆனால் தண்ணீரை இரத்தமாக மாற்றுவதற்குப் பதிலாக, ரசமாக மாற்றினார்.

யூதசுத்திகரிப்பு சடங்கிற்காக வைக்கப்பட்டிருந்த ஆறு கற்சாடிகளின் தண்ணீரில் அற்புதம் செய்யப்பட்டது; இது இந்த அற்புதத்தை இரட்சிப்புகுறித்த வேதாகமக் கருத்துகளுடன் மேலும் நெருக்கமாக்குகிறது. தண்ணீரை ரசமாக மாற்றியதையும், அது யாத்திராகம அனுபவத்திற்கு இசைவாக இருந்ததையும் குறிப்பிடுவதன்மூலம், இயேசுவை நம் இரட்சகராக யோவான் சுட்டிக்காட்டுகிறார்.

இயேசு கொடுத்த புளிக்காத ரசத்தை ருசிபார்த்த பந்திவிசாரிப்புக்காரர் என்ன நினைத்தார்? அதன் தரம் அவரை வியக்கவைத்தது; இயேசு அற்புதம் செய்தது அவருக்குத் தெரியாது, நல்ல ரசத்தைக் கடைசிவரைக்கும் வைத்திருந்ததாக நினைத்துக் கொண்டார்.

புளித்த, புளிக்காத திராடசைச் சாறுக்கான கிரேக்க வார்த்தை ஓய்னோஸ். அந்த அற்புதத்தால் உருவான ரசம் மதுவகையல்ல என்று எலன் ஜி ஒய்ட் சொல்லுகிறார். அங்கு நிகழ்ந்ததை அறிந்தவர்கள், அதுகுறித்து ஆச்சரியமடைந்தார்கள்.

`நீங்கள் இயேசுவைப் பின்பற்றுவதற்கான காரணங்கள் என்ன? பல காரணங்கள் இருக்கலாம்.`