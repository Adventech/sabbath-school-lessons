---
title:  கலிலேயாவில் இரண்டாவது அடையாளம்
date:   30/09/2024
---

பூமியில் இயேசு ஊழியம் செய்த நாட்களிலெல்லாம், மக்கள் தம்மை விசுவாசிப்பதற்கு ஏதுவான அற்புதங்களைச் செய்தார். மற்றவர்களும் இயேசுவை விசுவாசிக்கும்படியாக யோவான் அந்த அற்புதங்களைப் பதிவுசெய்திருக்கிறார்.

`யோவான் 4:46-54இன் சம்பவத்தை, கலியாண விருந்தின் அற்புதத்துடன் தொடர்புபடுத்தி சுவிசேஷகர் சொல்வதற்கான காரணம் என்ன?`

கலிலேயாவில் இயேசு செய்த இரண்டாவது அடையாளம்பற்றிச் சொல்லும்போது, கானா ஊரில் செய்த முதலாம் அடையாளத்தை யோவான் சுட்டிக்காட்டுகிறார். இயேசு செய்த அடையாளங்கள் அவர் யாரென்பதை நீங்கள் காண உதவும் என்பதே யோவானின் நோக்கம். பிறகு யோவான், 'இயேசு யூதேயாவிலிருந்து கலிலேயாவுக்குத் திரும்பிவந்தபின்பு, இது அவர் செய்த இரண்டாம் அற்புதம்' என்றும் கூறுகிறார்.

அந்தப் பிரபுவிடம் இயேசு கடினமாகப் பேசியதுபோல முதலில் தோன்றலாம். ஆனால், தன் மகனைக் குணமாக்கினால்தான் இயேசுவை நம்பமுடியும் என்கிற நிலைக்கு அந்த அதிகாரி வந்திருந்தான். இயேசு அவனது இருதயத்தை வாசித்து, அவனது மகனுடைய உயிருக்கு ஆபத்தாயிருந்த நோயைவிட அவனது ஆவிக்குரிய இருள் கொடியதெனச் சுட்டிக்காட்டுகிறார். வானத்திலிருந்து திடீர் வெளிச்சம் புறப்பட்டதுபோல, தன் ஆவிக்குரிய அந்தகாரம் தன் மகனுடைய உயிரையே பறிக்கலாம் என்பதைப் புரிந்துகொள்கிறான்.

இயேசுவே மேசியா என்பதை நிரூபிக்கிற பண்புகள் அற்புதங்களுக்கு இல்லை என்பதை அறிவது முக்கியம். மற்றவர்களும் அற்புதங்கள் செய்திருக்கிறார்கள். அவர்களில் சிலர் மெய்யான தீர்க்கதரிசிகள், மற்றவர்கள் பொய்யானவர்கள். இயற்கைக்கு அப்பாற்பட்ட ஆற்றல்கள் இருப்பதை அற்புதங்கள் வெளிப்படுத்துகின்றன; அற்புதங்களை தேவன்தாம் செய்திருக்கவேண்டும் என்பதில்லை. (சாத்தானால் 'அற்புதங்களைச்' செய்யமுடியும்; 'அற்புதங்கள்' என்றாலே, இயற்கைக்கு அப்பாற்பட்ட செயல்கள் என்று அர்த்தம்).

அந்தப் பிரபு வியாகுலத்தோடு இயேசுவின் காலில் விழுந்து, தனக்கு இரங்கி, தன் மகனைக் குணமாக்க வேண்டினான். அதற்கு இயேசுவின் பதில் நம்பிக்கையளிப்பதாக இருந்தது. 'நீ போகலாம், உன் குமாரன் பிழைத்திருக்கிறான்' என்றார். யோவான் 4:50. 'பிழைத்திருக்கிறான்' என்று நிகழ்காலத்தில் உள்ளது. இதை 'எதிர்காலத்திற்குரிய நிகழ்காலம்' என்பார்கள்; எதிர்கால நிகழ்வு ஒன்றை ஏற்கனவே நிகழ்ந்துவிட்டதுபோல உறுதியாகச் சொல்லுவதாகும். அவன் உடனடியாக வீட்டிற்குச் செல்லவில்லை; மாறாக இயேசுவை விசுவாசித்து, அடுத்தநாளில்தான் வீட்டிற்குச் சென்றான்; இயேசு அந்த வார்த்தைகளைச் சொன்ன சமயத்திலேயே தன் மகன் ஜுரம் நீங்கி குணமானதை அறிந்துகொண்டான். இயேசுவில் விசுவாசம் வைப்பதற்கு எவ்வளவு வல்லமையான காரணம் இது!

`ஏதாவது அற்புதத்தைக் காணும்போது, அது தேவன் செய்ததென உறுதிப்படுத்துவதற்குமுன் வேறு என்ன நிபந்தனையையும் கவனிக்கவேண்டும்?`