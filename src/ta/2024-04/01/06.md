---
title:  இயேசுவின் உரிமைக்கோரிக்கைகள்
date:   03/10/2024
---

பெதஸ்தாகுள அற்புதம் இயேசு யாரென்பதை வலியுறுத்திக் காட்ட யோவானுக்கு நல்ல சந்தர்ப்பத்தைக் கொடுக்கிறது. அந்த அற்புதத்தை விவரிக்க ஒன்பது வசனங்களையும், அந்த அற்புதத்தைச் செய்தவரை விவரிக்க சுமார் 40 வசனங்களையும் செலவிடுகிறார்.

`இயேசு ஓய்வுநாளில் அற்புதம் செய்ததற்காக அவரை ஏன் துன்பப்படுத்தினார்கள்? யோவான் 5:16-18.`

இயேசு ஓய்வுநாளை மீறினதுபோல யோவான் 5:18 இருப்பது சற்று அசௌகரியமாகத் தெரியலாம். ஆனால் யோவான் 5:16-18ஐ ஆராய்ந்தால், ஓய்வுநாளில் தாம் செய்த 'கிரியை' தம் பிதாவோடு தமக்குள்ள உறவோடு இசைவானது என்று அங்கே சொல்லுகிறார். தேவன் ஓய்வுநாளில் பிரபஞ்சத்திற்குச் செய்ய வேண்டிய நன்மைகளைச் செய்யாமல் இருப்பதில்லை. இயேசு ஓய்வுநாளில் செய்த செயல், தமது தெய்வீகதன்மைபற்றி அவர் உரிமைகோருவதை நிரூபிப்பதாகவும் இருந்தது. இயேசு ஓய்வுநாளை மீறினார், தம்மை தேவனுக்குச் சமமாகக் கூறினார் என்பதின் அடிப்படையில் மதத்தலைவர்கள் அவரை உபத்திரவப்படுத்தினார்கள்.

`இயேசு மெய்யாகவே யாரென்று தலைவர்கள் காண உதவும்படி இயேசு சொன்னது என்ன? அதற்கு அப்போது அவர் செய்திருந்த அற்புதம் எவ்வாறு வல்லமையாகச் சான்றளித்திருந்தது? யோவான் 5:19-47.`

இயேசு தம் செயல்களை மூன்று நிலைகளில் உறுதிப்படுத்துகிறார். முதலாவது, பிதாவோடு தமக்குள்ள நெருங்கிய உறவை விவரிக்கிறார். யோவான் 5:19-30. மரித்தோரை நியாயந்தீர்க்கவும் எழுப்பவும் தாம் வல்லமையைப் பெற்றிருக்கிற அளவுக்குத் தாமும் பிதாவும் இசைந்து செயல்படுவதாக இயேசு சுட்டிக்காட்டுகிறார். யோவான் 5:25-30.

இரண்டாவது, இயேசு தமக்கு ஆதரவாக அடுத்தடுத்து நான்கு 'சாட்சிகளை' அழைக்கிறார். அதாவது, யோவான் ஸ்நானன் (யோவான் 5:31-35), இயேசு செய்கிற அற்புதங்கள் (யோவான் 5:36), பிதா (யோவான் 5:37,38), வேதவாக்கியங்கள் (யோவான் 5:39). இந்தச் 'சாட்சிகள்' ஒவ்வொன்றும், இயேசுவுக்கு சாதகமாகச் சாட்சியளிக்கின்றன.

இறுதியாக, யோவான் 5:40-47இல், தம்மைக் குற்றஞ்சாட்டுகிறவர்கள் தங்களைத் தாங்களே குற்றவாளிகளாக்குவதை இயேசு விளக்குகிறார்; தம்முடைய ஊழியத்தையும் அவர்களுடைய சுயநாட்ட மனநிலையையும் வேறுபடுத்திக் காட்டுகிறார். அவர்கள் நம்பிக்கை வைத்திருக்கிற மோசேயே அவர்களைக் குற்றஞ்சாட்டுவான் என்கிறார். யோவான் 5:45-47.

`கிறிஸ்துவிடம் முற்றிலும் அர்ப்பணிக்காமல், சரியான உபதேசங்களை அறிந்திருப்பதுதான் தேவனை விசுவாசிப்பது என்கிற கண்ணிக்குள் சிக்காமல் எவ்வாறு கவனமாக இருக்கலாம்? உங்கள் பதிலை ஓய்வுநாள் வகுப்பில் கலந்தாலோசியுங்கள்.`