---
title:  இயேசுவும் பிதாவும்
date:   09/12/2024
---

நாம் தேவத்துவத்துடன் விசேஷித்த உறவுவைக்கும்படியே நம்மைச் சிருஷ்டித்திருக்கிறார். ஆதி 1:26,27. ஆனாலும் பாவத்தால் அந்த உறவு முற்றிலும் பாதிக்கப்பட்டது. ஏதேன் தோட்ட அனுபவத்தில் இந்தப் பாதிப்பின் உடனடித் தாக்கத்தைக் காணமுடிகிறது.

`ஆதி 3:7-9இல், பாவம் உண்டாக்கின பிரிவும், அவர்கள் தேவனைத் தேடாமல், தேவன் அவர்களைத் தேடிச்சென்றதிலுள்ள அர்த்தமும் எவ்வாறு வெளிப்படுகிறது?`

பாவத்தால் உண்டான பிரிவிலிருந்து மனிதர்கள் அனைவருக்கும் சுகத்தைக் கொடுப்பதும், மனிதர்கள் அனைவரும் தாங்கள் அருளுவதை ஏற்றுக்கொள்ளாவிட்டாலும்கூட அதைச் செய்வதுமே தேவத்துவத்தின் நோக்கம்.

இந்த உறவை வெற்றிகரமாகப் புதுப்பிப்பதற்காக, தேவத்துவத்தின் ஒரு நபர் மனிதரானார். எனவே, அந்த வார்த்தை மாம்சமாகி, தேவ மகிமையை வெளிப்படுத்தினவராக நம் மத்தியில் வாசம்பண்ணினார். யோவான் 1:14-18. அதன் விளைவாக, மனிதர்கள் அவரது நிறைவையும் கிருபையையும் பெற்றிருக்கிறார்கள். இயேசு இதையே நம்முடன் பகிர்ந்துகொள்ள வந்தார்; அதாவது, பாவத்தால் உடைந்த உறவு புதுப்பிக்கப்படவும், கிறிஸ்து இயேசுவில் தங்களுக்கு அருளப்பட்டுள்ளதை விசுவாசத்தால் ஏற்றுக்கொள்ள ஆயத்தமாக இருக்கிற அனைவரிலும் இது சாத்தியமாகவும் வந்தார்.

`பின்வரும் வசனங்களில் நமக்கு அருளப்பட்டுள்ள அற்புதமான நம்பிக்கை என்ன? யோவான் 1:1,2; 5:16-18; 6:69; 10:10, 30; 20:28.`

	

'அசலான, யாரிடமிருந்தும் எதிலிருந்தும் பெறாத ஜீவனே கிறிஸ்துவில் இருக்கிறது'. ஆனாலும், தமக்கே உரிய பிரத்தியேக உரிமைகளிலிருந்து 'தம்மைத்தாமே வெறுமையாக்கி' வந்த கிறிஸ்து, பூமியில் மனிதர்கள் மத்தியில் ஒரு மனிதனாகத் தம்மைப் பற்றிப் பேசுகையில், தம் ஜீவனை தேவனிடமிருந்து பெற்ற ஓர் ஈவாகக் குறிப்பிடமுடிந்தது. பிலி 2:7. கிறிஸ்துவின் தெய்வீக தன்மைதான் விசுவாசிகளின் நித்திய வாழ்வுக்கான உறுதியாக இருக்கிறது.

மனிதர்கள் தேவனை அறிந்துகொள்ளவில்லை. யோவான் 17:25. ஆகவே, பிதாவை நாம் அறியும்படிக்கு தம் ஒரே பேறான குமாரனை அனுப்பினார். யோவான் 9:4; 16:5.

`பிரபஞ்சத்தை மனதில்வைத்து, ஒரு நாத்திகர் இவ்வாறு எழுதினார்: 'இந்தப் பரந்துவிரிந்த பிரபஞ்சத்தில், நாம் ஏதோ ஒரு மூலையில் இருக்கிறோம், நம்மிடமிருந்து நம்மைக் காப்பாற்ற எங்கிருந்தாவது உதவி வருவதற்கான அறிகுறியே இல்லை'. இவர் சொல்லுவது எவ்வளவு தவறு என்பதுபற்றி வேதாகமம் என்ன போதிக்கிறது?`