---
title:  இயேசுவின் ஜெபம்
date:   12/12/2024
---

யோவான் 17ஐ, இயேசுவின் பிரதான ஆசாரிய ஜெபம் என்று சொல்வதுண்டு. இயேசுவின் பிரியாவிடை பேச்சின் முடிவாக அந்த ஜெபம் உள்ளது. ஆதியில் தேவனோடு மனிதர்களுக்கு இருந்த தனிப்பட்ட உறவை மீட்டுக்கொடுப்பதற்கே இயேசு இந்தப் பூமிக்கு வந்தார். தேவன் செய்யும்படி சொன்ன அற்புதங்களை உண்மையோடு செய்தார். வார்த்தைகளாலும் செயல்களாலும் தேவனை மக்களுக்கு வெளிப்படுத்தினார்.

இயேசு சீக்கிரத்தில் பூமியைவிட்டுச் செல்லவிருந்தார். தம் சீடர்கள்மீது தமக்கிருந்த அன்பை மீண்டும் ஒருமுறை வலியுறுத்த விரும்பினார். தமக்கும் பிதாவுக்கும் பரிசுத்த ஆவிக்கும் இடையேயிருந்த நெருக்கமான உறவை அவர்கள் புரிந்துகொள்ள வேண்டுமென்று ஆசைப்பட்டார். பிதாவாகிய தேவனோடும் பரிசுத்த ஆவியோடும் தமக்கிருந்த அதே தனிப்பட்ட உறவுக்குள் அவர்களையும் கொண்டுவர ஆசைப்பட்டார்.

`தமக்கும், பிதாவுக்கும் தமது சீடர்களுக்கும் இடையே நெருங்கிய அன்பின் உறவு காணப்படவேண்டுமென்று இயேசு விரும்புவதை யோவான் 17:1-26இல் உள்ள எந்த வார்த்தைகள் வெளிப்படுத்துகின்றன?`

ஒற்றுமையும் அன்புமே முக்கியம் என்கிற கண்ணோட்டத்தில்தான் பலர் யோவான் 17ஐ வாசிக்கிறார்கள். மனிதர்களைத் தம்மோடும் ஒருவர் ஒருவரோடும் தனிப்பட்ட விதத்தில் நெருங்கி உறவுக்குள் மீண்டும் கொண்டுவருவதே தேவ நோக்கம். ஆனால் அதைவிட முக்கியமான ஒரு தொடர்பு அன்புக்கும் சத்தியத்திற்கும் இடையே இருப்பதை ஆராய்ந்துபார்க்க முடிகிறது.

'ஒன்றான மெய்த்தேவனாகிய உம்மையும் நீர் அனுப்பினவராகிய இயேசு கிறிஸ்துவையும் அறிவதே நித்தியஜீவன்' யோவான் 17:3. நாமே உருவாக்குகிற தேவனை அல்ல, மெய்த்தேவனை அறியவேண்டும். 'நீர் எனக்குக் கொடுத்த வார்த்தைகளை நான் அவர்களுக்குக் கொடுத்தேன்; அவர்கள் அவைகளை ஏற்றுக்கொண்டு, நான் உம்மிடத்திலிருந்து புறப்பட்டுவந்தேன் என்று நிச்சயமாய் அறிந்திருக்கிறார்கள்.' யோவான் 17:6,8. 'உம்முடைய சத்தியத்தினாலே அவர்களைப் பரிசுத்தமாக்கும்'. யோவான் 17:17.

கிறிஸ்து பிதாவை வெளிப்படுத்த வந்தார். தேவனைப் பற்றி தவறான புரிதல்கள் நிமித்தம், இந்த வெளிப்பாடு முக்கியமானது. இந்த ஊழியத்தில் இயேசு தீவிரமாக இருந்ததை யோவான் சுவிசேஷம் காட்டுகிறது. அவர் தேவனுடைய வார்த்தைகளையும் செயல்களையும் மிகச்சரியாகப் பிரதிபலித்தார். சத்தியம் முக்கியமில்லை என்றால், ஏன் அவ்வளவு பிரயத்தனம் எடுக்க வேண்டும்?

இயேசு பாடுகள் நிறைந்த வாழ்க்கை வாழ்ந்தார்; மததலைவர்கள் இறுதியில் அவரைப் புறக்கணித்தார்கள். மற்ற மனிதர்களும், சில சமயங்களில் அவரது சீடர்களும்கூட அவரைத் தவறாகப் புரிந்துகொண்டார்கள். அவரது சீடர்களில் ஒருவன் அவரைக் காட்டிக்கொடுத்தான்; இன்னொரு சீடன் மூன்று முறை மறுதலித்தான். ஓய்வே எடுக்க விடாமல் அவரை விசாரித்தார்கள்; அவர் யாரை இரட்சிக்க வந்தாரோ, அவர்களது கரங்களாலேயே சிலுவையில் கொல்லப்பட்டார்.

`இயேசுவுக்கும் பிதாவுக்கும் இடையே நிலவுகிற அன்பு போன்ற தேவ அன்பை உங்களுடைய வாழ்க்கையில் நீங்கள் பிரதிபலிப்பதற்கு என்ன செய்யலாம்?`