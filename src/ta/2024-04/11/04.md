---
title:  குமாரனை அறிவதே பிதாவை அறிவது
date:   10/12/2024
---

பிதாவைச் சுட்டிக்காட்டுகிற கிரியைகளையே குமாரனாகிய இயேசு செய்கிறாரென யோவான் சுவிசேஷம்முழுவதிலும் அப்போஸ்தலர் விவரிக்கிறார். பிதா யாரென்பதை இயேசு விளக்குகிறார்; நம் உலகத்தோடு அவருக்குள்ள உறவு என்ன என்பதைக் காட்டுகிறார். இதையே யோவான் 1:18 சொல்கிறது; அதாவது, அவர் பிதாவை வெளிப்படுத்துகிறார். இயேசு மீண்டும்மீண்டும் பிதாவை வெளிப்படுத்துவதைக் காணலாம். பிதா என்கிற வார்த்தை யோவானில் 136 முறையும், யோவான் 1-3இல் 18 முறையும் வருகிறது; புதிய ஏற்பாடு முழுவதிலும், மூன்றில் ஒரு பங்குக்கும் அதிகமாக யோவானில்தான் வருகிறது யோவான் சுவிசேஷத்தில், பிதாவை இயேசு வெளிப்படுத்துகிற முக்கிய இடங்களில் பிரியாவிடைப் பேச்சுப் பகுதியும் ஒன்று.

பூமியில் இயேசு பிதாவின் பிரதிநிதியாக இருந்தார்; பிதாவின் சித்தத்தை ஒரு மனிதனாக வாழ்ந்து காட்டுவதற்கு வந்தார். சகலவற்றிலும் தம் சித்தத்தை அல்ல, தம் பிதாவின் சித்தத்தையே செய்வதாகச் சொன்னார். யோவான் 5:30. ஒரு மனிதராக இருந்தபோது இயேசு பிதாவுக்கு எவ்வளவு தூரம் தம்மை முற்றிலும் அர்ப்பணித்திருந்தார் என்பதையே இது காட்டுகிறது.

அதோடுகூட, பிதாவின் கிரியையை முடிப்பதற்கு பிதா தம்மை அனுப்பியிருந்ததாக இயேசு சொன்னார். அது மனிதர்களின் இரட்சிப்புக்கான கிரியை. தம் கிரியைகுறித்து பிதாதாமே சாட்சிகூறுவதாகவும் சொன்னார். யோவான் 5:36-38.

பிதாவிடம் மனிதர்கள் வருவதற்கு ஒரே வழியாக பிதா தம்மை அனுப்பியதாக இயேசு அறிவித்தார். யோவான் 6:40,44. இயேசுவில் காணப்பட்ட நித்திய ஜீவனை மனிதர்கள் பெற்றுக்கொள்ளவேண்டுமென்று பிதா விரும்புகிறார்; மனிதர்களை உயிர்த்தெழுதலின்போது தாம் எழுப்புவதாக இயேசு வாக்குரைத் திருக்கிறார்.

`இயேசுவுக்கும் பிதாவுக்கும் இடையே உள்ள உறவுபற்றி பின்வரும் வசனங்கள் என்ன சொல்லுகின்றன? யோவான் 15:1,9,10; 16:27,28; 17:3.`

பிதாவுடன் தமக்குள்ள உறவுபற்றி இயேசு சொல்கிற விஷயங்கள் ஆச்சரியமானவை. தம் போதனைகள் எல்லாம் பிதாவின் போதனைகள் என்றும், தாம் சொல்கிற அனைத்தும் பிதாவிடம் தாம் தனிப்பட்ட விதத்தில் கேட்டவை என்றும், தம்மில் விசுவாசம் வைப்பது பிதாவில் விசுவாசம் வைப்பது என்றும் சொல்கிறார். மனிதர்களின் இரட்சிப்புக்காகத் தாமும் பிதாவும் சேர்ந்தே செயல்படுவதாகவும், அவர்கள்மீது அன்புகூருவதாகவும் சொல்கிறார். இயேசு தம் பரலோகப் பிதாவுடன் எவ்வளவு நெருக்கமாக இருந்தார் என்பதற்கு எவ்வளவு வல்லமையான சாட்சி இது!

`உங்கள் எண்ணங்களும் செயல்களும் உங்களுடைய வாழ்க்கை குறித்த தேவ சித்தமாக முற்றிலும் இருந்தால், உங்கள் வாழ்க்கை எவ்வாறு மாற்றமடையும்? நம் வாழ்க்கைகுறித்த தேவ சித்தம்பற்றி இயேசுவிடமிருந்து அறிந்திருப்பதின்படி வாழ்ந்தால் அது எவ்வாறு சிறப்பானதாக இருக்கும்?`