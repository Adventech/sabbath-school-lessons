---
title:  பரிசுத்த ஆவி
date:   11/12/2024
---

யோவான் சுவிசேஷத்தில் பிதா, குமாரன்பற்றிச் சொல்கிற அளவுக்கு பரிசுத்த ஆவியானவர் பற்றிச் சொல்லவில்லை. ஆனாலும், இயேசுவுடைய ஊழியத்தின் வெற்றிக்கு அவரது பங்கு முக்கியமானதாக இருக்கிறது.

`மனமாற்றத்தில் பரிசுத்த ஆவியானவருடைய முக்கியமான பங்குபற்றி யோவான் 1:10-13 என்ன சொல்கிறது?`

யோவான் முதலாம் அதிகாரத்தில், பரிசுத்த ஆவியானவரின் பங்கு எவ்வளவு முக்கியமானது என்பதைப் பார்க்கலாம். வார்த்தையை ஏற்றுக்கொண்டவர்கள் எத்தனைபேர்களோ, அதாவது, அவரை விசுவாசித்தவர்கள் எத்தனை பேர்களோ, அத்தனை பேரும் தேவனுடைய பிள்ளைகளாவதாகவும், அவர்கள் 'அவர்கள், இரத்தத்தினாலாவது மாம்ச சித்தத்தினாலாவது புருஷனுடைய சித்தத்தினாலாவது பிறவாமல், தேவனாலே பிறந்தவர்கள்' என்றும் பார்க்கிறோம். யோவான் 1:13. இது பரிசுத்த ஆவியானவரின் கிரியையால்மட்டுமே நடக்கிறது.

`பரிசுத்த ஆவியானவரின் கிரியைகள்பற்றி, பின்வரும் வசனங்கள் என்ன சொல்கின்றன? யோவான் 3:5–8; 6:63; 14:26; 15:26; 16:7–11.`

பரிசுத்த ஆவியானவரின் அதிகாரப்பூர்வ கிரியைபற்றி இயேசு தம் சீடர்களிடம் விவரித்தபோது, தம் இருதயத்தை ஊக்குவித்த அதே சந்தோஷத்தாலும் நம்பிக்கையாலும் அவர்களை ஊக்குவிக்க முயன்றார். தம் சபைக்கு அவர் அருளியிருந்த அபரிதமான உதவியே அவரை மகிழ்வித்தது. தம்முடைய மக்கள் உயர்த்தப்பட தம் பிதாவிடமிருந்து கேட்டுக்கொள்கிற ஈவுகளிலேயே மிகப்பெரியது பரிசுத்த ஆவிதாம். பரிசுத்த ஆவியானவர் உள்ளத்தைப் புதுப்பிக்கிற ஏதுகரமாக கொடுக்கப்பட விருந்தார்; இல்லையேல், கிறிஸ்துவின் தியாகத்தால் எந்தப் பயனும் இருந்திருக்காது. தீமையின் வல்லமை நூற்றாண்டுகள் நெடுகிலும் பெலப்பட்டு வருகிறது; சாத்தானுடைய சிறைப்படுத்தலுக்கு மனிதர்கள் ஆச்சரியப்படுகிற வகையில் ஆளாகிவருகிறார்கள். தேவத்துவத்தின் மூன்றாம் நபருடைய மகத்துவமான உதவியால்தான் பாவத்தை எதிர்த்து, மேற்கொள்ள முடியும்; அவர் ஆற்றலை மாற்றித்தர வரவில்லை; தெய்வீக வல்லமையை முழுவதுமாகத் தரவிருந்தார்.

அப்படியானால், தேவன் சத்தியமுள்ளவரெனச் சான்றளிக்கிற பரிசுத்த ஆவியானவரைப் பெறுவது எத்தகைய ஆசீர்வாதம்! யோவான் 3:33. ஆவியானவர்தாம் பாவத்தையும் நீதியையும் நியாயத்தீர்ப்பையும் குறித்து உணர்த்துகிறார். யோவான் 16:8-11. எனவே எது சரி, எது சத்தியம், எது நல்லது என்பதை நாம் அறிவதற்கான முக்கிய வழி, பரிசுத்த ஆவியானவரின் உணர்த்துகிற வல்லமை மூலமாக தேவ வார்த்தைக்கு நம் வாழ்க்கை அனுபவங்களை கீழ்ப்படியச் செய்வதுதான்.