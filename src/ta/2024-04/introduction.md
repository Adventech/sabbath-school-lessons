### யோவான் எழுதின சுவிசேஷத்தில் உள்ள முக்கியக் கருத்துகள்

ஈரானின் டெஹ்ரானில் உள்ள ஒரு கடையில், பண்டையகால வனக்காட்சி சித்திரிக்கப்பட்ட ஒரு கம்பளி இருக்கிறது. சுவிட்சர்லாந்தின் அந்த இயற்கைக் காட்சியில் மலை, நீர்வீழ்ச்சி, நீலப்பச்சை நிற குளம், மரம் அடர்ந்த மலைப்பகுதி, நீல வானத்தில் ஆங்காங்கே வெண்ணிற மேகம் என்று தத்ரூபமாக இருக்கும்.

அந்தக் கடைக்குச் செல்கிறவர்கள், ஒரு சதுர அங்குலத்திற்கு எத்தனை முடிச்சுகள் உள்ளன, கம்பளியின் நூல்வகை என்ன, சாயவகைகள் என்ன என்பது போன்ற நுணுக்கங்களைக் கவனிக்காமல் இருக்கமாட்டார்கள். அந்தச் சிறுசிறு நுணுக்கங்கள் சேர்ந்ததே அந்தக் கம்பளி.

வேறு சிலர் அந்தக் கம்பளிக்கு, தனி அழகுசேர்த்த அற்புதமான வேலைப் பாடுகளையும் கருத்தோவியங்களையும் கவனிக்கலாம். அதாவது, குளத்தில் வானத்தின் பிரதிபலிப்பு, மலைகளை மூடியவண்ணம் இருக்கிற பனி, பசுங்காடு போன்றவற்றைக் கவனிக்கலாம். அந்தக் கம்பளியின் நேர்த்தியான அழகானது ஆல்ப்ஸ் மலையிலுள்ள அந்த அமைதியான இடத்தின் சிறப்பை வெளிப்படுத்துகிறது.

இந்தக் காலாண்டில் நேர்த்தியாக உருவாக்கப்பட்ட மற்றொரு தலைசிறந்த படைப்பை ஆராய்வோம். இந்தப் படைப்பு வரைதிரையில் தூரிகையால் வந்ததோ, அற்புதக்கோணத்தில் புகைப்படமாக எடுக்கப்பட்டதோ, நுணுக்கமாக கம்பளியாக நெய்யப்பட்டதோ அல்ல. மாறாக, கலைநயத்துடன் விவரிக்கப்பட்டுள்ள தேவவார்த்தையாகும்.

சொற்கள் சொல்லப்படுகிற சூழல்களில் அர்த்தம் நிறைந்துள்ளன. வேதாகமம் சொல்வதைப் புரிந்துகொள்வதற்கு, அதில் வருகிற வாக்கியங்கள், அதிகாரங்கள், வசனங்கள், வேதாகமத்தின் ஒட்டுமொத்த செய்தி ஆகியவற்றின் பின்னணியில் அதை ஆராயவேண்டும். இறுதியாக, வேதாகமம் முழுவதும் ஆவியானவருடைய ஏவுதலால் எழுதப்பட்டுள்ளதால், ஒவ்வொரு பகுதியையும் ஒட்டுமொத்த வேதாகமத்தைப் பின்னணியாக வைத்து வாசிக்கவேண்டும்.

யோவான் எழுதின சுவிசேஷத்தின் செய்தியைப் புரிந்துகொள்வதே இந்தப் புத்தகத்தின் நோக்கம். நான்கு சுவிசேஷப் புத்தகங்களில் இது தனித்துவமானது; பெரும்பாலும், இயேசுவுக்கும் மற்றவர்களுக்கும் இடையே நடைபெற்ற தனிப்பட்ட உரையாடல்களில் கவனம் செலுத்தப்படுகிறது. நாத்தான்வேல், நிக்கொதேமு, கிணற்றண்டையில் பெண், பெதஸ்தா குளத்தருகே திமிர்வாதக்காரன், பிறவிக்குருடன், லாசருவும் அவரது சகோதரிகளும், பிலாத்து, பேதுரு, தோமா போன்றோர் சில உதாரணங்கள்.

யோவான் எழுதின சுவிசேஷம் அந்த அப்போஸ்தலன்மூலம் நமக்குக் கிடைத்துள்ள தேவவார்த்தை. முழு வேதாகமத்தையும்போலவே, இந்தச் சுவிசேஷமும் மனித சித்தத்தினால் அல்ல, தேவ சித்தத்தினால் உண்டானது. பல முக்கியக் கருத்துகளைத் தெரியப்படுத்த ஆவியானவர் பயன்படுத்தின ஒரு கருவிதான் யோவான். அந்தக் கருத்துகளில் வார்த்தை (லோகோஸ்), ஒளி, அப்பம், தண்ணீர், பரிசுத்த ஆவி, ஒன்றாயிருத்தல், அடையாளங்கள், சாட்சி, தீர்க்கதரிசனம் போன்றவை அடங்கும். சுவிசேஷம் முழுவதையும் இந்தக் கருத்துகள் ஒன்றையொன்று விளக்கிக்காட்டுகின்றன.

வேத ஆராய்ச்சியில் வேதவாக்கியத்திலிருந்து ஒரு வார்த்தை அல்லது சிறு பகுதியை ஆராய்வோம். அந்த வார்த்தையின் அர்த்தத்தை வேத அகராதியில் சரி பார்ப்போம். அதன் இலக்கணத்தையும், உடனடிச் சூழலையும், வரலாற்றுப் பின்னணியையும் ஆராய்வோம். அந்தக் கம்பளியில் ஒரு சதுர அங்குலத்திற்கு எத்தனை முடிச்சுகள், என்ன வகை நூல், என்ன வகை சாயங்கள் போன்றவற்றை ஆராய்ந்ததுபோல ஆராயவேண்டும். இந்த விபரங்கள் எல்லாமே முக்கியமானவை.

யோவான் எழுதின சுவிசேஷமானது இயேசுவின் வாழ்க்கையையும் ஊழியத்தையும் நாம் காண உதவவேண்டும்.

ஆனால் விபரங்களை ஆராயும்போது முக்கியக் காட்சியை விட்டுவிடக் கூடாது. அந்தப் பெர்சிய கம்பளி அழகான ஆல்ப்ஸ் மலைக்காட்சியைக் கண்முன் கொண்டுவருவதுபோல, யோவான் எழுதின சுவிசேஷமானது இயேசுவின் வாழ்க்கையையும் ஊழியத்தையும் நாம் காண உதவவேண்டும்; அவரை அறிவதே நித்திய ஜீவன். ஒவ்வொரு விபரமும் சேர்ந்து பெரிய காட்சியைக் காட்டவேண்டும். யோவானில், நம் கர்த்தரும் இரட்சகருமாகிய இயேசுவைப் பற்றின தெய்வீக வெளிப்பாடுதான் அந்தப் பெரிய காட்சி.

இ. எட்வர்ட் ஷிங்கே, ஜெனரஸ் கான்Lபரன்ஸ் ஆப் செவந்த்-டே அட்வென்டிஸ்ட் சபையின் வேத ஆராய்ச்சி நிறுவனத்தின் முன்னாள் இணை இயக்குனர். எலன் ஜி ஒய்ட் எஸ்டேட் குழுவின் துணைத்தலைவராகவும் அட்வென்டிஸ்ட் ரிவ்யூ ஊழியங்களின் மூத்த ஆலோசகராகவும் பணியாற்றியிருக்கிறார். செவந்த்-டே அட்வென்டிஸ்ட் பல்கலைக்கழகங்களிலிருந்து மூன்று கௌரவ முனைவர் பட்டங்கள் பெற்றிருக்கிறார். மேரிலாண்டில் வசிக்கிறார்.

தாமஸ் ஷெப்பர்ட், பிஎச்டி,டிஆர்பிஎச், ஆண்ட்ரூஸ் பல்கலைக்கழக செவந்த்-டே அட்வென்டிஸ்ட் இறையியல் கல்லூரியில் புதிய ஏற்பாட்டின் ஆராய்ச்சிப் பேராசிரியராக இருக்கிறார்; 2008 முதல் அங்கு பணிபுரிந்தார். அவரும் அவரது மனைவி ஷெரி ஷெப்பர்டும் எம்டி, மலாவி, ஆப்பிரிக்கா, பிரேசில் ஆகிய நாடுகளில் ஊழியப் பணியாளர்களாகப் பணியாற்றியிருக்கிறார்கள். அவர்களுக்கு இரண்டு பிள்ளைகளும் ஆறு பேரக்குழந்தைகளும் உள்ளனர்.