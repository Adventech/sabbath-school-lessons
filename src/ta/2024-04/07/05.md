---
title:  தோமாவின் சாட்சி
date:   13/11/2024
---

`விசுவாசம், சந்தேகம்பற்றி தோமாவின் அனுபவத்திலிருந்து என்ன கற்றுக்கொள்ளலாம்? தோமா செய்த மிகப்பெரிய பிழை என்ன? யோவான் 20:19-31.`

சீடர்கள் பயந்து, ஓர் அறைக்குள்ளாக பூட்டிக்கொண்டு இருக்கையில், உயிர்த்தெழுந்த இயேசு அவர்களுக்குத் தரிசனமானார். அப்போது தோமா அவர்களோடு இல்லை. பிறகு, இயேசு உயிர்த்தெழுந்த செய்திகளை, பிற சீடர்களிடமிருந்து கேள்விப்பட்டார்; ஆனால் நம்பவில்லை. ராஜ்யம் பற்றி அவருக்கிருந்த கருத்துக்கு அது பொருந்தவில்லை. மேலும், தாம் இல்லாத நேரத்தில் மற்றவர்களுக்கு இயேசு ஏன் தம்மை வெளிப்படுத்தியிருக்க வேண்டும் என்றும் அவர் யோசித்திருக்கலாம்.

'அவருடைய கைகளில் ஆணிகளினாலுண்டான காயத்தை நான் கண்டு, அந்தக் காயத்திலே என் விரலையிட்டு, என் கையை அவருடைய விலாவிலே போட்டாலொழிய விசுவாசிக்கமாட்டேன்' என்று தோமா சொன்னார். யோவான் 20:25.

தான் விசுவாசிப்பதற்கு தோமா நிபந்தனை போடுகிறார். இயேசுவை விசுவாசிப்பதற்கான இந்த அணுகுமுறை யோவானில் மீண்டும் மீண்டும் வருகிறது. இயேசுவுக்குப் பிரதியுத்தரமாக நிக்கொதேமு, 'ஒரு மனுஷன் முதிர்வயதாயிருக்கையில் எப்படிப் பிறப்பான்?' என்று கேட்டார். யோவான் 3:4. கிணற்றருகே இருந்த பெண், 'மொண்டுகொள்ள உம்மிடத்தில் பாத்திரமில்லையே, கிணறும் ஆழமாயிருக்கிறதே, பின்னை எங்கேயிருந்து உமக்கு ஜீவத்தண்ணீர் உண்டாகும்' என்று கேட்டாள். யோவான் 4:11. அப்பங்கள், மீன்களால் போஷிக்கப்பட்ட மக்கள், 'நீர் என்ன அடையாளத்தைக் காண்பிக்கிறீர்?' என்று கேட்டார்கள். யோவான் 6:30.

'பார்த்து, பிறகு விசுவாசிக்கிற' இந்தக் கண்ணோட்டத்தைத்தான் யோவான் சுவிசேஷம் ஆட்சேபிக்கிறது. இயேசு உயிர்த்தெழுந்தபிறகு, தோமாவைச் சந்தித்த சமயத்தில், அவரைத் தம்மிடம் வந்து, பார்த்து, உயிர்த்தெழுந்த தம் சரீரத்தைத் தொட்டுப் பார்க்கும்படி அழைத்தார். அப்போதுதான், 'காணாதிருந்தும் விசுவாசிக்கிறவர்கள் பாக்கியவான்கள்' என்கிறார். யோவான் 20:29.

நம் விசுவாசத்திற்கு அடித்தளமாக போதுமான ஆதாரத்தைக் கொடுக்காமல், நம்மை விசுவாசிக்கும்படி தேவன் கேட்பதே இல்லை. அவரது இருப்பு, குணம், அவரது வார்த்தையின் சத்தியம் என அனைத்தும் நம் பகுத்தறிவில் உணர்வை உண்டாக்குகிற சாட்சியால் நிலைநிறுத்தப்பட்டுள்ளன; இந்தச் சாட்சி ஏராளம் உள்ளது. ஆனாலும் தேவன் சந்தேகிப்பதற்கான சாத்தியத்தையும் அகற்றிவிடவில்லை. நம் விசுவாசம் ஆதாரத்தின்மீது நிலைபெற்றிருக்க வேண்டும், அதை விளக்கிக்காட்டுவதில் அல்ல.

இயேசுவின்மேலுள்ள நம் விசுவாசத்திற்கு தேவ வார்த்தை, சிருஷ்டிப்பு, தனிப்பட்ட அனுபவம் ஆகியவற்றின்மூலம் நம்பமுடியாத அளவுக்கு ஆதாரம் நமக்குக் கொடுக்கப்பட்டுள்ளது.

`நீங்கள் ஏன் விசுவாசிக்கிறீர்கள் என்று யாராவது கேட்டால், என்ன சொல்வீர்கள்?`