---
title:  மரியாளின் சாட்சி
date:   11/11/2024
---

பஸ்காப் பண்டிகைக்கு ஆறு நாட்களுக்கு முன்பு, இயேசு மரியாளையும் மார்த்தாளையும் தாம் உயிரோடு எழுப்பின லாசருவையும் பார்ப்பதற்காக வந்தார். குஷ்டரோகத்திலிருந்து குணமாகியிருந்த சீமோன், இயேசு தனக்குச் செய்த நன்மைக்கு நன்றியாக, விருந்து ஏற்பாடு செய்திருந்தான். மார்த்தாள் பரிமாறிக் கொண்டிருந்தாள்; லாசரு விருந்தினர்களோடு பந்தியிலிருந்தான். யோவான் 12:1-8. அங்கே மரியாள் செய்த செயலின் முக்கியத்துவம் என்ன?

`இயேசு உண்மையில் யார் என்பதற்கு அது எவ்வாறு ஒரு சாட்சியாக இருந்தது? யோவான் 12:1-3.`

அது விலையுயர்ந்த வாசனைத் திரவியம்; ஒரு கூலியாளின் ஒரு வருட சம்பாத்தியத்திற்குச் சமம். இயேசு தன் பாவங்களை மன்னித்ததற்கும், தன் சகோதரனை உயிரோடு எழுப்பியதற்கும் நன்றியாக மரியாள் அந்தப் பரிசைக் கொண்டு வந்திருக்கலாம். இயேசு அடக்கம்பண்ணப்படும்போது அதைப் பயன்படுத்த எண்ணியிருக்கலாம். அப்போதுதான் இயேசு சீக்கிரத்தில் ராஜாவாக அபிஷேகம் பண்ணப்படுவாரெனக் கேள்விப்படுகிறாள். அப்படியானால், தானே அவருக்கு முதல் மரியாதை செலுத்தவேண்டுமென விரும்பினாள்.

தன் செய்கை யாருக்கும் தெரியக்கூடாதென மரியாள் எண்ணியிருக்கலாம்; ஆனால் யோவான் கவனிக்கிறார்: 'அந்த வீடு முழுவதும் தைலத்தின் பரிமளத்தினால் நிறைந்தது.' யோவான் 12:3. உடனே யூதாஸ் அதை கண்டனத்துடன் பார்க்கிறான்; அந்தத் தைலத்தை விற்று, அதனால் கிடைப்பதை தரித்திரருக்குக் கொடுத்திருக்கலாம் என்கிறான். இயேசுவும் தாமதிக்காமல் மரியாளுக்கு ஆதரவாக, 'இவளை விட்டுவிடு. தரித்திரர் எப்பொழுதும் உங்களிடத்தில் இருக்கிறார்கள்; நான் எப்பொழுதும் உங்களிடத்தில் இரேன்' என்கிறார். யோவான் 12:7,8.

மனிதர் மனதில் இருப்பதை இயேசு அறிந்திருக்கிறார். இந்தக் கருத்து மீண்டும்மீண்டும் யோவான் சுவிசேஷத்தில் வருகிறது. யோவான் 2:24,25; யோவான் 6:70,71; யோவான் 13:11; யோவான் 16:19. சீமோன் வீட்டில் நடந்த விருந்தில், யூதாஸின் மனதில் இருந்ததை இயேசு அறிகிறார். யூதாஸ் எப்படிப்பட்டவன் என்று சொல்ல யோவான் மறக்கவில்லை - அவன் தன்னலம் விரும்பிய திருடன். யோவான் 12:6.

இரட்சகரின் மரித்த சரீரத்தின்மீது ஊற்றவேண்டுமென மரியாள் எண்ணியிருந்த அந்த நறுமணத்தைலப் பரிசை, அவரது உயிருள்ள சரீரத்தின்மீது ஊற்றினாள். அடக்கத்தின்போது ஊற்றியிருந்தால், அதன் நறுமணம் கல்லறையைமட்டுமே நிரப்பியிருக்க முடியும்; இப்போது அவள் காட்டின விசுவாசத்தின், அன்பின் நிச்சயம் அவரது இருதயத்தை மகிழ்ச்சியாக்கியது. அவர் தாம் மாபெரும் சோதனையின் இருளுக்குள் சென்ற சமயத்தில், அந்தச் செயல்குறித்த நினைவோடு சென்றார்; அது தாம் மீட்டுக்கொண்டவர்களிடமிருந்து என்றென்றும் கிடைக்கிற ஊக்கமான அன்பின் ஆதாரமாக இருந்தது.

`மரியாளின் இருதயத்தில் இருந்ததையும், யூதாஸின் இருதயத்தில் இருந்ததையும் இயேசு அறிந்திருந்தார். உங்களுடைய இருதயத்தில் இருப்பதையும் அவர் அறிவார். கிறிஸ்து நம் நீதியாக இருக்கவும், நம்மை மாற்றவும், நம்மை மூடவும் வேண்டியதின் அவசியம்பற்றி இந்த உண்மை வெளிப்படுத்துவது என்ன?`