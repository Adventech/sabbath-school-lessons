---
title:  ஐயாயிரம் பேரைப் போஷித்தல்
date:   06/10/2024
---

இயேசு 5000 பேரைப் போஷித்த சமயம் பஸ்கா பண்டிகையின் சமயமாக இருந்ததை யோவான் குறிப்பிட்டுச் சொல்லுகிறார். யோவான் 6:4,5. எகிப்திலிருந்து இஸ்ரவேலரை விடுவித்ததை நினைவுகூருகிற வகையில் பஸ்கா கொண்டாடப்பட்டது. தலைப்பிள்ளை அடிக்கப்படாமல் இருக்க பஸ்கா ஆடு அடிக்கப்பட்டது. அந்தப் பலி நமக்காக இயேசு மரிக்கவிருந்ததைச் சுட்டிக்காட்டியது. நம் பாவங்கள் நிமித்தம் நாம் பெறத் தகுதியான தண்டனை சிலுவையில் இயேசுவின்மீது விழுந்தது. நம் பஸ்கா ஆடாகிய இயேசு, நமக்காக அடிக்கப்பட்டார். 1கொரி 5:7.

'மீறுதலின் அக்கிரமத்தைச் சுமந்தார்; அவரது பிதாவின் முகம் மறைக்கப்பட்டது; அதனால் அவரது இருதயம் நொருங்கி, அவரது ஜீவனே போனது. பாவிகள் மீட்கப்படும்படி இந்தப் பலி ஏறெடுக்கப்பட்டது'.1

`யோவான் 6:1-14இல், இயேசுவுக்கும் மோசேக்கும் இடையே என்ன ஒற்றுமைகளைக் காணமுடிகிறது? அதாவது, இங்கு இயேசு செய்த என்ன விஷயம், அவர்களது முன்னோர்கள் மோசேயின் ஊழியத்தின்மூலம் பெற்றுக்கொண்டதை மக்களில் நினைவுப்படுத்தியிருக்கவேண்டும்?`

இந்தச் சம்பவத்தின் பல விபரங்கள், யாத்திராகமத்திலுள்ள மோசேயின் சம்பவத்திற்கு ஒத்திருக்கின்றன. பஸ்கா பண்டிகையின் சமயமானது (யோவான் 6:4), எகிப்திலிருந்து கிடைத்த மாபெரும் விடுதலையைச் சுட்டிக்காட்டுகிறது. இயேசு மலையின்மேல் ஏறினார் (யோவான் 6:3), அங்கே மோசே சீனாய் மலைமேல் சென்றார். இயேசு பிலிப்பைச் சோதித்தார் (யோவான் 6:5,6), இஸ்ரவேலர்கள் வனாந்தரத்தில் சோதிக்கப்பட்டார்கள். அப்பங்களைப் பெருகச்செய்தார் (யோவான் 6:11), அங்கே மன்னா கொடுத்தார். மீதியான உணவைச் சேர்த்தார்கள் (யோவான் 6:12), அங்கே இஸ்ரவேலர்கள் மன்னாவைச் சேகரித்தார்கள். மீதியான துணிக்கைகளை பன்னிரண்டு கூடைகள் நிரப்பினார்கள் (யோவான் 6:13), இஸ்ரவேலரின் கோத்திரங்கள் பன்னிரண்டு. இயேசுவை உலகத்திற்கு வருகிறவரான தீர்க்கதரிசி என மக்கள் சொன்னார்கள் (யோவான் 6:14), மோசே தன்னைப் போல ஒரு 'தீர்க்கதரிசி' எனச் சொன்னார். உபா 18:15. இவை அனைத்தும் இயேசுவை தம் மக்களை விடுவிக்க வந்த புதிய மோசேயாகச் காட்டுகின்றன.

எனவே இயேசு அடையாளங்களையும் அற்புதங்களையும் செய்தது மட்டுமல்லாமல், யூதர்களுக்கு விசேஷித்த அர்த்தமுடைய அடையாளங்களையும் அற்புதங்களையும் செய்ததை யோவான் காட்டுகிறார். உண்மையில், தம்முடைய தெய்வீகத்தன்மையை அவர்களுக்குச் சுட்டிக்காட்டுகிறார்.

`இயேசு தேவனுடைய ஆட்டுக்குட்டி என்கிற மாபெரும் சத்தியம்பற்றி ஏசா 53:4-6, 1பேதுரு 2:24 வசனங்கள் சொல்லுவது என்ன? இந்த உண்மையில் அவரது தெய்வீகதன்மை எவ்வாறு சம்பந்தப்பட்டிருக்கிறது, இந்தச் சத்தியம் ஏன் நாம் அறிந்துகொள்ள வேண்டியதிலேயே மிகவும் முக்கியமான சத்தியமாக இருக்கிறது?`