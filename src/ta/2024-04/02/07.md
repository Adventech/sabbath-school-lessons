---
title:  மேலும் படிக்க
date:   11/10/2024
---

'உலகத்திற்கு ஜீவனைக் கொடுக்கிற கிறிஸ்துவின் ஜீவன் அவரது வார்த்தையில் உள்ளது. இயேசு தம் வார்த்தையால்தாம் வியாதியைக் குணமாக்கினார், பிசாசுகளைத் துரத்தினார்; தம் வார்த்தையால் கடலை அடக்கினார், மரித்தோரை எழுப்பினார்; அவரது வார்த்தை வல்லமை நிறைந்திருந்ததென மக்கள் சாட்சியிட்டார்கள். அவர் பழைய ஏற்பாட்டின் சகல தீர்க்கதரிசிகள், போதகர்கள்மூலம் பேசியதுபோலவே, தேவ வார்தையைப் பேசினார். வேதாகமம் முழுவதுமே கிறிஸ்துவின் ஒரு வெளிப்பாடு; தம்மைப் பின்பற்று கிறவர்கள் தம் வார்த்தையில் விசுவாசம் வைக்க இரட்சகர் விரும்பினார். அவர் சரீரப்பிரகாரமாக எடுக்கப்படும்போது, அவரது வார்த்தையே வல்லமையின் ஆதாரமாகத் திகழவிருந்தது. அவர்கள் தங்கள் எஜமானைப் போல, "தேவனுடைய வாயிலிருந்து புறப்படுகிற ஒவ்வொரு வார்த்தையினாலும்" பிழைக்க வேண்டியிருந்தது. மத் 4:4.

'நம் சரீரவாழ்க்கை உணவால் பாதுகாக்கப்படுவதுபோல, நம் ஆவிக்குரிய வாழ்க்கை தேவ வார்த்தையால் பாதுகாக்கப்படுகிறது. ஒவ்வோர் ஆத்துமாவும் தேவ வார்த்தையிலிருந்து தனக்கு ஜீவனைப் பெறவேண்டும். போஷாக்கைப் பெறுவதற்கு நாம் சாப்பிடுவதுபோல, வார்த்தையை நாம் உட்கொள்ளவேண்டும். பிறர் எண்ணத்தின் வாயிலாக மட்டும் அதைப் பெறக்கூடாது. நாம் கவனமாக வேதாகமத்தை ஆராய்ந்து, அவரது வார்த்தையைப் புரிந்துகொள்ளும்படி பரிசுத்த ஆவியானவரின் உதவிக்காக தேவனிடம் கேட்க வேண்டும்'–Ellen G. White, The Desire of Ages, p. 390.

**கலந்துரையாடக் கேள்விகள்**

`இயேசு 5000 பேரைப் போஷித்ததையும், பிறவிக்குருடன் ஒருவனைக் குணமாக்கினதையும், மரணத்திலிருந்து லாசருவை உயிரோடு எழுப்பினதையும் இந்த வாரம் பார்த்தோம். ஒவ்வொரு சம்பவத்திலும், இயேசு தம் தெய்வீக தன்மை குறித்து வல்லமையான ஆதாரத்தை வெளிப்படுத்தினார். ஆனாலும் இந்த அற்புதங்கள், எவ்வளவு ஆச்சரியமானவையோ அந்த அளவுக்கு கருத்து பேதத்தையும் உருவாக்கின. சிலர் விசுவாசத்தோடு ஏற்றுக்கொண்டார்கள்; மற்றவர்கள் சந்தேகித்தார்கள். வல்லமையான ஆதாரம் இருந்தாலும், மக்கள் தேவனைப் புறக்கணிக்க வாய்ப்பிருப்பது பற்றி இது காட்டுவது என்ன?`

`இந்தச் சம்பவங்கள் எல்லாமே கிறிஸ்துவை தேவனுடைய தெய்வீக குமாரனென சுட்டிக்காட்டுகின்றன. இயேசுவை இரட்சகராக விசுவாசிப்பதற்கு அவரது தெய்வீக தன்மையை நம்பவேண்டியது ஏன் முக்கியம்?`

`1கொரி 1:26-29ஐ மீண்டும் வாசியுங்கள். இருபத்தோராம் நூற்றாண்டிலும் இதே நியதி செயல்படுவதை எவ்வாறெல்லாம் பார்க்கமுடிகிறது? 'மாம்சத்தின்படி ஞானிகள்' பரியாசம்செய்து, புறக்கணிக்கிற என்ன சில 'பைத்தியமான' விஷயங்களை கிறிஸ்தவர்கள் நம்புகிறார்கள்? 'பலமுள்ளவைகளை' 'வெட்கப்படுத்தும்படி' நம்மிடமுள்ள நம்பிக்கை என்ன?`