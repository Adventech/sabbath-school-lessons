---
title:  மிஷன் கதை
date:   11/10/2024
---

### கிராமப்புற கொலம்பியாவில் எழுப்புதல்

_ஆண்ட்ரூ மெக்செஸ்னீ_

பேப்லோவுக்கு செவந்த்-டே அட்வென்டிஸ்டுகள் பற்றித் தெரியாது. அவர் அங்குள்ள ஸிகுவானி பழங்குடியினரில் ஒரு தலைவராக இருந்தார். அவர் தூர இடத்தில் இருந்த சமயத்தில், ஓர் ஓய்வுநாள் ஆராதனையில் கலந்துகொள்ள ஒருவர் அழைத்தார்.

"இந்தச் சனிக்கிழமையில் ஒரு கூட்டம் இருக்கிறது, நீங்கள் வரவேண்டும்" என்றார்.

பேப்லோ காலை ஆராதனைக்குச் சென்றார். மதிய ஆராதனையில் வேதாகம கேள்விகள் கேட்டு மக்கள் விவாதித்துக் கொண்டிருந்தார்கள். அந்தக் கூட்டத்தை நடத்தின 25 வயதான கிறிஸ்டியன் கேமிலோ எனும் ஊழியர், ஒவ்வொரு கேள்விக்கும் பதிலளித்தார்.

பேப்லோவும், "நான் செவந்த்-டே அட்வென்டிஸ்ட் கிறிஸ்தவனாவதற்கு என்ன செய்யவேண்டும்?" என்று கேள்வி கேட்டார்.

"வேதாகம ஆராய்ச்சியில் கலந்துகொள்ள வேண்டும்" என்று கிறிஸ்டியன் சொன்னார்.

பேப்லோவின் ஸிகுவானி மொழியிலேயே அச்சிடப்பட்ட 20 பாடங்களைக் கொடுத்தார். பேப்லோவுக்கு அது பிடித்திருந்தது; தன் குடும்பத்தினருக்கும் அந்தப் பாடங்கள் வேண்டு மென்றார்.

கிறிஸ்டியன் ஒரு வேதாகமத்தைக் கொடுத்துவிட்டு, பாடப்புத்தகங்களுடன் அவர்களுடைய இடத்திற்கு வருவதாக பேப்லோவிடம் சொன்னார்.

கிறிஸ்டியன் பல இடங்களைச் சந்திக்க வேண்டியிருந்ததால், மூன்று மாதங்கள் கழித்துதான் பேப்லோவின் இடத்திற்குச் செல்லமுடிந்தது. அதுவும் ஸிகுவானி இனத்தைச் சேர்ந்த இரண்டு அட்வென்டிஸ்டுகளின் உதவி அவருக்குத் தேவைப்பட்டது.

கிறிஸ்டியனை வரவேற்ற பேப்லோ, அந்த 20 பாடங்களையும் தான் படித்துவிட்டதாகச் சொன்னார். தன் குடும்பத்தினருக்கும், தன் சமூகத்தைச் சேர்ந்தவர்களுக்கும், வேதபாடம் நடத்தியதாகவும், 15 பேர் ஞானஸ்நானம் பெற ஆயத்தமாக இருப்பதாகவும் சொன்னார்.

வெள்ளிக்கிழமைதான் பேப்லோ அங்கு சென்றிருந்தார்; எனவே அன்று முழுவதும் அங்கிருந்தவர்களிடம் கேள்விகள் கேட்டு, அவர்கள் ஞானஸ்நானத்திற்கு ஆயத்தமாகிவிட்டார்களா என்று சோதித்தார். சூரியன் மறைந்தபோது, அங்கே ஒரு ஆராதனை நடத்தினார்.

ஓய்வுநாள் காலையில், அந்த மக்களுக்கு தெய்வீக ஆராதனை நடத்தினார். பிறகு ஒருவர், "அங்கே ஒரு குளம் இருக்கிறது, அதில் ஞானஸ்நானம் கொடுங்கள்" என்று கேட்டார். அந்த ஓய்வுநாளில் ஐந்து பேர் ஞானஸ்நானம் பெற்றார்கள். அதில், பேப்லோவும், அவரது தாயும், இரண்டு சகோதரர்களும், சகோதரருடைய மனைவி ஒருவரும் அடங்குவர்.

இன்று பேப்லோ தன் மக்களுக்கு வேதபாடம் நடத்தி வருகிறார்.

"பேப்லோவின் சமூகத்தாரில் அநேகர் தேவ வார்த்தையைக் கேட்க ஆர்வமாக இருக்கிறார்கள். அவர்களை ஆதாயப்படுத்தவேண்டும்" என்று கிறிஸ்டியன் சொன்னார்.