---
title:  'குருடனைக் குணமாக்குதல்: பகுதி 2'
date:   09/10/2024
---

`தலைவர்கள் கேட்ட கேள்விகள் என்ன, குணமான குருடன் சொன்ன பதில் என்ன? யோவான் 9:17-34.`

யோவான் 9இலுள்ள இந்த நீளமான பகுதிதான், யோவான் புத்தகத்திலேயே இயேசுவை மையமாக வைத்துப் பேசப்படாத பகுதி; ஆனாலும், அவரை மையமாக வைத்தே அங்கு விவாதம் நடைபெறுகிறது. பாவத்தைக் குறிப்பிட்டு ஆரம்பிக்கிற அந்தச் சம்பவம் (யோவான் 9:2), பிறகு இயேசு ஓய்வுநாளில் குணமாக்கினதால் அவரைப் பாவியென பரிசேயர்கள் கருதியதாகத் தொடருகிறது (யோவான் 9:16,24); இறுதியாக குணமாக்கப்பட்ட அந்தக் குருடனை 'முழுவதும் பாவத்தில் பிறந்தவன்' என்று அவர்கள் திட்டுகிறார்கள். யோவான் 9:34.

இங்கு விநோதமான ஒரு தலைகீழ் மாற்றம் நிகழ்கிறது. அந்தக் குருடன் அதிகமதிகமாகக் காண ஆரம்பிக்கிறான்; இயேசு யாரென்கிற புரிதல் அதிகமாகி, அவரில் உறுதியான விசுவாசம் உருவாவதால் அது சரீரப்பிரகாரமான வளர்ச்சியல்ல, ஆவிக்குரிய பிரகாரமான வளர்ச்சி. மாறாக பரிசேயர்கள், தங்கள் புரிதலில் மேலும் மேலும் குருடாகிறார்கள்; முதலாவது, இயேசு யாரென்பதில் குழப்பம் உண்டாகிறது (யோவான் 9:16), பிறகு அவர் எங்கிருந்து வந்தாரென்பதை அறியாதிருக்கிறார்கள். யோவான் 9:29.

அதேசமயம், இந்த அற்புதத்தைச் சொல்வதன்மூலம், இயேசு யாரென்பதைக் காட்ட யோவானுக்கு வாய்ப்பு கிடைக்கிறது. யோவான் சுவிசேஷத்தில் காணப்படுகிற பல்வேறு கருத்துகள் யோவான் 9இன் அற்புதத்திலும் காணப்படுகிறது. இயேசு உலகத்தின் ஒளியென யோவான் உறுதிப்படுத்துகிறார். யோவான் 9:5; ஒப்பிடவும் யோவான் 8:12. அவருடைய புதிரான தோற்றம்பற்றியும் வருகிறது. அவர் யார், எங்கிருந்து வந்தார், அவரது ஊழியம் என்ன என்பதுபற்றி. யோவான் 9:12, 29; யோவான் 1:14. முந்தின அற்புதங்களில் மோசே பற்றிப் பேச்சு வருவதுபோலவே, இந்த அதிகாரத்திலும் வருகிறது. யோவான் 9:28, 29; ஒப்பிடவும்: யோவான் 5:45, 46; யோவான் 6:32. இறுதியாக, கூட்டத்தினர் எதிர்வினை. சிலர் ஒளியைவிட இருளை விரும்பினார்கள்; மற்றவர்கள் விசுவாசத்தோடு நடந்தார்கள். யோவான் 9:16-18, 35-41; ஒப்பிடவும்: யோவான் 1:9-16; யோவான் 3:16-21; யோவான் 6:60-71.

மதத்தலைவர்களின் ஆவிக்குரிய குருடு மிகப்பயங்கரமாக இருந்தது. குணமாக்கப்பட்ட குருடனால், 'பிறவிக்குருடனுடைய கண்களை ஒருவன் திறந்தானென்று உலகமுண்டானதுமுதல் கேள்விப்பட்டதில்லையே. அவர் தேவனிடத்திலிருந்து வராதிருந்தால் ஒன்றும் செய்யமாட்டாரே' என்று சொல்லமுடிந்தது. யோவான் 9:32,33. ஆனாலும் அத்தேசத்தின் வழிகாட்டிகளான ஆவிக்குரிய தலைவர்கள், இயேசுவை அடையாளம்கண்டு, அவரை மேசியாவாக ஏற்றுக்கொள்வதில் முதன்மையாக இருந்திருக்க வேண்டியவர்கள், அதைப் பார்க்க முடியவில்லை; பார்க்க விரும்பவுமில்லை. நம் இரு தயங்கள் எவ்வளவாய் நம்மை வஞ்சிக்கலாம் என்பதற்கு எவ்வளவு கடுமையான எச்சரிக்கை!

`யோவான் எழுதின இந்தச் சம்பவம் 1கொரி 1:26-29இல் பவுல் சொல்லுகிற விஷயத்திற்கு எவ்வாறு ஒத்திருக்கிறது, அந்த நியதி எவ்வாறு இப்போதும் பொருந்துகிறது?`