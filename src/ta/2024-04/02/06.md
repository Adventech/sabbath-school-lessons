---
title:  லாசருவின் உயிர்த்தெழுதல்
date:   10/10/2024
---

சோகக்காட்சிகள் நிறைந்த அதிகாரம் யோவான் 11: பிரியமான நண்பர் ஒருவர் வியாதியாக இருப்பதாக வருத்தமான செய்தி வருகிறது (யோவான் 11:1-3); பிறகு, அவர் மரித்ததற்காக அழுகிறார்கள் (யோவான் 11:19, 31, 33); இயேசு இருந்திருந்தால் லாசரு மரித்திருக்கமாட்டான் என்று சகோதரிகள் புலம்புகிறார்கள் (யோவான் 11:21, 32); பிறகு, இயேசுதாமே அழுகிறார் (11:35).

ஆனால் லாசருவைப் பார்ப்பதற்கு இரண்டு நாட்கள் தாமதமாகத்தான் இயேசு கிளம்புகிறார். யோவான் 11:6. தாம் முன்னரே செல்லாமல் இருந்தது நல்லதென்றும் கூறுகிறார். யோவான் 11:14,15. அக்கறையில்லாமல் அவ்வாறு செய்யவில்லை; மாறாக, தேவமகிமை வெளிப்படும்படி தாமதித்தார்.

யோவான் 11:17-27க்கு வரும்போது, லாசரு மரித்து நான்கு நாட்களாகியிருந்தன. நான்கு நாட்கள் என்றால், லாசருவின் சரீரம் அழுகியிருக்கும்; அதனால் தான் மார்த்தாள், 'ஆண்டவரே, இப்பொழுது நாறுமே, நாலுநாளாயிற்றே' என்று சொன்னாள். யோவான் 11:39. இயேசுவின் தாமதம், அந்த அற்புத்த்தை மேலும் பிரமிக்கத்தக்கதாக மாற்றியது என்பதில் சந்தேகமில்லை. அழுகின பிரேதத்தை எழுப்புவது எப்படியிருக்கும்? தாம் தேவன் என்பதற்கு இதைவிட அதிகமாக என்ன ஆதாரத்தை அவர் கொடுக்கமுடியும்?

இயேசு தேவன்; அவர்தாம் உயிரையே சிருஷ்டித்தவர்; அதனால் அவர் மரணத்தின்மேல் அதிகாரம் பெற்றிருந்தார். எனவே லாசருவின் மரணத்தை தம்மைப்பற்றிய முக்கிய உண்மையை வெளிப்படுத்துவதற்கான வாய்ப்பாக பயன்படுத்தினார். 'நானே உயிர்த்தெழுதலும் ஜீவனுமாயிருக்கிறேன், என்னை விசுவாசிக்கிறவன் மரித்தாலும் பிழைப்பான்; உயிரோடிருந்து என்னை விசுவாசிக்கிறவனெவனும் என்றென்றைக்கும் மரியாமலும் இருப்பான்'. யோவான் 11:25,26.

`இயேசு தம்மைப்பற்றிச் சொல்லியதை நிரூபிக்கிற வகையில் செய்தது என்ன? யோவான் 11:38-44.`

பார்வையற்ற குருடனுக்கு பார்வை கொடுத்து (யோவான் 9:7), தாம் உலகத்தின் ஒளியென இயேசு காண்பித்ததுபோல (யோவான் 8:12; யோவான் 9:5), இங்கே லாசருவை மரணத்திலிருந்து எழுப்பி (யோவான் 11:43,44), தாமே உயிர்த்தெழுதலும் ஜீவனுமாய் இருக்கிறதை நிரூபிக்கிறார். யோவான் 11:25.

மற்ற அனைத்தையும்விட இந்த அற்புதம், இயேசுவை ஜீவனைக் கொடுக்கிறவர், தேவன் என்று சுட்டிக்காட்டுகிறது. இயேசு தேவனுடைய குமாரன், அவரை விசுவாசிப்பதால், அவர்மூலம் ஜீவனைப் பெறமுடியும் (யோவான் 20:30,31) என்று யோவான் சொல்லுவதற்கு பலத்த ஆதாரமாக இருக்கிறது.

ஆனாலும் இந்த அற்புதமான சம்பவத்தின் முடிவில் (யோவான் 11:45-54), அதைப் பார்த்த அநேகர் அவரில் விசுவாசம் வைத்தார்கள். யோவான் 11:45. ஆனாலும் அங்கே வருத்தகரமான ஒரு முரண்பாடும் வெளிப்படுகிறது. மரித்தவனை தம்மால் உயிரோடு கொண்டுவரமுடியும் என்பதை இயேசு காண்பித்தார்; ஆனாலும், அவரைக் கொல்லுவதன் மூலம் அவரை தடுத்து நிறுத்திவிடலாமென சிலர் நினைத்தார்களா? தேவனுடைய ஞானத்தோடும் வல்லமையோடும் ஒப்பிடும்போது மனிதன் பெலவீனன் என்பதற்கு என்ன ஓர் உதாரணம்!