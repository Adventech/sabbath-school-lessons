---
title:  'மெய்யாகவே இவர் தீர்க்கதரிசி'
date:   07/10/2024
---

`இயேசுவின் அற்புதத்திற்கு மக்களின் எதிர்வினை என்ன, தாம் யாரென்பதுபற்றிப் போதிக்க அதை இயேசு எவ்வாறு பயன்படுத்தினார்? யோவான் 6:14,15,26–36.`

ரோம சாம்ராஜ்யத்தின் அடக்குதல்களிலிருந்து தங்களை விடுவிக்கக்கூடிய ஒரு பூலோக மேசியாவை யூதேயர்கள் எதிர்பார்த்தார்கள். போர் மூண்டால் எழுகிற இரண்டு பெரிய பிரச்சினை, படைகளுக்கு உணவளிப்பதும், காயப்பட்டோர் மற்றும் மரித்தோர் சம்பந்தப்பட்ட நடவடிக்கைகளை எடுப்பதுமாகும். இயேசு தம் அற்புதங்ககளில், இரண்டையும் தம்மால் செய்யமுடியுமெனக் காண்பித்தார்.

ஆனால் இயேசு அதற்காக வரவில்லை; அவர் அற்புதம் செய்ததற்கான நோக்கமும் அதுவல்ல. மாறாக, 5000 பேரை அவர் போஷித்த சம்பவமானது, இயேசுவே ஜீவ அப்பம், தேவன்தாமே பரலோகத்திலிருந்து வந்தார் என்பதை எடுத்துக்காட்டுவதற்கே. 'ஜீவ அப்பம் நானே, என்னிடத்தில் வருகிறவன் ஒருக் காலும் பசியடையான்' என்று சொன்னார். யோவான் 6:35.

யோவான் சுவிசேஷத்தில் 'நானே' என்று வருகிற ஏழு அறிக்கைகளில் இது முதலாவது; பின்வரும் பயனிலைப் பகுதிகளுடன் 'நானே' எனும் வார்த்தை வருகிறது. அதாவது நானே, 'ஜீவ அப்பம்' யோவான் 6:35; 'உலகிற்கு ஒளி', யோவான் 8:12; 'வாசல்', யோவான் 10:7, 9; 'நல்ல மேய்ப்பன்', யோவான் 10:11, 14; 'உயிர்த்தெழுதலும் ஜீவனும்', யோவான் 11:25; 'வழியும் சத்தியமும் ஜீவனும்', யோவான் 14:6; 'மெய்யான திராட்சச்செடி' யோவான் 15:1,5 போன்றவை. இவை ஒவ்வொன்றும் இயேசுவைப் பற்றின ஒரு முக்கிய சத்தியத்தைச் சுட்டிக்காட்டுகின்றன. 'நானே' எனும் அறிக்கைகள் யாத்திராகமம் 3 ஐக் குறிப்பிடுகின்றன; அங்கு மோசேயிடம் தேவன் தம்மைப் பற்றி 'இருக்கிறேன் என்பவர்' என்று கூறினார். ஒப்பிடவும் யோவான் 8:58. இயேசுதாம் இருக்கிறேன் என்பவர். ஆனால் மக்கள் இதை கவனிக்க மறந்துவிட்டார்கள்.

'இருதயத்தில் திருப்தியடையாதவர்களாக, இயேசுபல அற்புதமான கிரியைகளைச் செய்யமுடியுமானால், "அவரால் தம் மக்கள் அனைவருக்கும் ஆரோக்கியமும் பலமும் செல்வமும் கொடுக்கமுடியாதா, அவர்களை அடக்குபவர்களிட மிருந்து விடுவிக்கமுடியாதா, அவர்களுக்கு அதிகாரத்தையும் கனத்தையும் கொடுத்து உயர்த்தமுடியாதா?" என்று கேட் டார்கள். அவர் தம்மை தேவனால் அனுப்பப்பட்டவர் என்று சொல்லியும், இஸ்ரவேலின் ராஜாவாக இருக்க மறுத்ததை புரிந்துகொள்ள முடியவில்லை. தவறாகப் புரிந்துகொண்டார்கள். தம்முடைய பணி தெய்வீக தன்மையுடையதென்பதில் அவருக்கே சந்தேகம் இருப்பதால்தான் தாம் சொல்லுகிறபடி செய்ய அவர் துணியவில்லை என்று அநேகர் நினைத்தார்கள். அவ்வாறு தங்கள் இருதயங்களில் அவநம்பிக்கைக்கு இடமளித்தார்கள்; சாத்தான் விதைத்த விதை, தவறாகப் புரிந்துகொள்தல், நோக்கம் தவறுதல் என அதற்கேற்ற விளைவை உண்டாக்கியது'.1

நித்திய வாழ்க்கை வரை நிலைத்திருக்கிற சத்தியத்தை அறிவதற்கு பதிலாக, பொருளாதார லாபத்தை எதிர்பார்த்தார்கள். இது, கவனமாக இல்லாவிட்டால் நாம் எல்லாருமே சந்திக்கக்கூடிய ஆபத்து.

`ஆவிக்குரிய விஷயங்களுக்கு மேலாக பொருளாதார விஷயங்களைத் தேடுவதில் சிக்கிவிடாமல் எவ்வாறு தப்பலாம்?`