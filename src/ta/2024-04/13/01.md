---
title:  'முடிவுரை: இயேசுவையும் அவர் வார்த்தையையும் அறிதல்'
date:   21/12/2024
---

### இவ்வார ஆராய்ச்சிக்கு
யோவான் 21; 11:9,10; 8:42-44; 4:46-54; 2தீமோ 3:16; யோவான் 15:1-11.

> <p>மனன வசனம்</p>
> “வேதவாக்கியங்களை ஆராய்ந்துபாருங்கள்; அவைகளால் உங்களுக்கு நித்தியஜீவன் உண்டென்று எண்ணுகிறீர்களே, என்னைக்குறித்துச் சாட்சிகொடுக்கிறவைகளும் அவைகளே.” யோவான் 5:39.

மாற்குவின் சுவிசேஷம்போல, யோவானின் சுவிசேஷமும் கலிலேயாவில் நடைபெற்ற கூட்டத்துடன் முடிகிறது. யோவான் சுவிசேஷத்தின் இந்தக் கடைசிப் பாடத்தில், அந்தக் கூட்டம்பற்றிப் பார்ப்போம்; அதோடுகூட இயேசுவையும் தேவ வார்த்தையையும் எவ்வாறு அறியலாம் என்பதையும் ஆராய்வோம்; இந்தக் கருத்துதான் யோவான் புத்தகம் முழுவதிலும் வருகிறது.

மூன்று வருடங்களுக்குமேலாக சீடர்கள் இயேசுவோடு இருந்தபோதும், நடக்கவிருந்தது குறித்து இயேசு மீண்டும்மீண்டும் அவர்களிடம் சொல்லியிருந்தார்; ஆனாலும், சிலுவை மரணம், உயிர்த்தெழுதல் ஆகிய நிகழ்வுகளுக்கு அவர்கள் ஆயத்தப்படவில்லை.

இயேசுவின் வார்த்தைகளை அவர்கள் நம்பவில்லை என்பதே உண்மை.

அதே தவற்றைச் செய்கிற ஆபத்தில் நாமும் இருக்கலாம். அதாவது, தேவ வார்த்தையைக் கேட்கலாம்; வாசிக்கலாம்; ஆனால் அதற்குச் செவிகொடுக்காமலும், அதில் நிலைத்திராமலும் கீழ்ப்படியாமலும் இருக்கலாம். நம் எண்ணங்களையும் செயல்களையும் வழிநடத்துகிற வெளிச்சமாக அதை ஏற்றுக்கொள்ளாமல் இருக்கலாம். அநேக கிறிஸ்தவர்கள் தங்களை அறியாமலேயே இந்த நிலையில் இருப்பதுதான் வருத்தம்.

யோவான் சுவிசேஷ ஆராய்ச்சியின் இந்தக் கடைசி வாரத்தில், அந்தச் சுவிசேஷத்தின் சில முக்கியக் கருத்துகளைப் பார்ப்போம்; அதன்மூலம், இயேசுவை வெறுமனே அறிந்திருப்பதைக் காட்டிலும், அவரை சிறப்பாக அறியலாம்; அவரிலும் அவரது வார்த்தையிலும் நெருங்கி ஜீவிக்கலாம்

2024 டிசம்பர் 28 வகுப்புக்காகப் படிக்கவேண்டிய பாடம்