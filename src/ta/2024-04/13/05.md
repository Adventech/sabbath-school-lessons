---
title:  ‘கீழே’ அல்லது ‘மேலே’ இருந்து வருகிற இறையியல்
date:   25/12/2024
---

`அந்த அதிகாரி எதற்காக இயேசுவிடம் வந்தான்? அந்தப் பிரச்சினையின் அடிப்படை விஷயங்கள் என்ன? யோவான் 4:46-54.`

அவன் உலகத்தின் ஒளியான இயேசுவிடம் வந்தான்; ஆனால் அவர் தன் மகனைக் குணமாக்கினால் மட்டுமே அவரை நம்பவேண்டுமெனத் தீர்மானித்திருந்தான். இந்த மனிதனின் இறையியல் 'கீழே' இருந்து வந்தது எனலாம். இத்தகைய இறையியல் தேவனுக்கும் அவரது வார்த்தைக்கும் சட்டங்களையும் தரங்களையும் நியமிக்கிறது. தங்களுடைய குறையுள்ள, வரம்புக்குட்பட்ட, அகநிலை சார்ந்த கருத்துகளைவைத்து, தேவ வார்த்தைக்கு அர்த்தம் காண்கிறார்கள். அது எத்தகைய கொடிய ஆபத்து!

மாறாக, 'மேலே' இருந்து வருகிற இறையியல் விசுவாசத்தால் வருகிறது; தேவனையும் அவரது வார்த்தையையும் அது முதலாவது நம்புகிறது. யோவான் 4:48; 6:14,15; 2தீமோ 3:16. வேதாகமத்தை விசுவாசத்தால் ஏற்றுக்கொள்ளும்போது, வேதாகமமே அதற்கு விளக்கமளிக்கிறது. உலகத்தின் தத்துவமல்ல, வேதாகமத்தின் தத்துவம்தான் அதை விளங்கிக் கொள்வதற்கான வழிகாட்டி. மனிதகருத்துகளை தேவவார்த்தைக்குக் கீழ்ப்படுத்தி, அடிபணியச் செய்யவேண்டும்; அதற்கு எதிர்மாறாகச் செய்யக்கூடாது.

வேதாகம வார்த்தைகளை நம்பினால்தான் இயேசுவின் வார்த்தைகளில் நம்பிக்கைவைப்போம். யோவான் 5:46,47. 'நீங்கள் என் உபதேசத்தில் நிலைத்திருந்தால் மெய்யாகவே என் சீஷராயிருப்பீர்கள்'. யோவான் 8:31. தேவ வார்த்தையைச் சந்தேகித்தால், அவரது வார்த்தை நம்மில் நிலைத்திருக்கமுடியாது. யோவான் 5:38. 'என்னைத் தள்ளி என் வார்த்தைகளை ஏற்றுக்கொள்ளாதவனை நியாயந்தீர்க்கிற ஒன்றிருக்கிறது; நான் சொன்ன வசனமே அவனைக் கடைசி நாளில் நியாயந்தீர்க்கும். நான் சுயமாய்ப் பேசவில்லை, நான் பேசவேண்டியது இன்னதென்றும் உபதேசிக்கவேண்டியது இன்னதென்றும் என்னை அனுப்பின பிதாவே எனக்குக் கட்டளையிட்டார்.' யோவான் 12:48,49.

தேவ வார்த்தைக்குச் செவிகொடுப்பதென்றால், வெறும் தகவலை அறிவது கிடையாது. தேவ சித்தப்படி செய்வதும் அதில் அடங்கும். அதுதான் தேவ வார்த்தைக்கு நடைமுறைரீதியாகச் செவிகொடுப்பதாகும். 'அவருடைய சித்தத்தின்படி செய்ய மனதுள்ளவனெவனோ அவன் இந்த உபதேசம் தேவனால் உண்டாயிருக்கிறதோ, நான் சுயமாய்ப் பேசுகிறேனோ என்று அறிந்துகொள்ளுவான்'. யோவான் 7:17.

இவ்வாறு தேவ வார்த்தையைக் கேட்டு, அதின்படி செய்வதுதான் அவர்மீதான அன்பை வெளிப்படுத்துவதாகும். 'ஒருவன் என்னில் அன்பாயிருந்தால், அவன் என் வசனத்தைக் கைக்கொள்ளுவான், அவனில் என் பிதா அன்பாயிருப்பார்; நாங்கள் அவனிடத்தில் வந்து அவனோடே வாசம்பண்ணுவோம்.' யோவான் 14:23.

`தேவன்மீது அன்புகூருவதற்கும் கீழ்ப்படிவதற்கும் இடையே உள்ள தொடர்பு என்ன? அன்பை அடிப்படையாகக்கொண்டிராத வேறு எந்தக் 'கீழ்ப்படிதலும்' ஏன் கிரியைத்துவத்தை அடிப்படையாகக் கொண்டிருக்கிறது?`