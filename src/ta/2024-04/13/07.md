---
title:  மேலும் படிக்க
date:   27/12/2024
---

தேவனுடைய கண்ணோட்டமானது மனிதர்களுடைய கண்ணோட்டத்திலிருந்து முற்றிலும் மாறுபட்டது. தேவன் தம் வார்த்தையாகிய வேதாகமத்தின்மூலம், பரிசுத்த ஆவியானவரின் வல்லமையால் தம் கண்ணோட்டத்தை நமக்குத் தெரியப்படுத்துகிறார். நாம் இருளில் நடக்க விரும்புகிறோமா, வார்த்தையில் வெளிப்பட்டபடி கிறிஸ்துவிடமிருந்து வருகிற வெளிச்சத்தை ஏற்றுக்கொள்கிறோமா என்பது நம் தீர்மானத்தைப் பொறுத்தது.

தேவ குமாரனும் மனுக்குலத்தின் மீட்பருமான இயேசு கிறிஸ்துவுக்கு நம்மை அர்ப்பணிப்பது இந்தத் தீர்மானத்தில் அடங்கும். தேவனாகிய பிதா தமது அன்பின் ஆழத்தை பரிசுத்த ஆவியானவர்மூலமாக, இயேசுவின் வாழ்க்கை, மரணம், உயிர்த்தெழுதலில் வெளிப்படுத்தியிருக்கிறார். இயேசுவின் வாழ்க்கை, மரணம், உயிர்த்தெழுதல்பற்றி அவரது வார்த்தையில் பதிவுசெய்யப்பட்டிருப்பதால், இயேசுவைப்பற்றி அறிந்துகொள்கிறோம்.

"தேவ தூதர்கள் எப்போதும் பூமியிலிருந்து பரலோகத்திற்கும் பரலோகத்திலிருந்து பூமிக்கும் சென்று கொண்டிருக்கிறார்கள். துன்பத்திலும் வேதனையிலும் இருந்தவர்களுக்கு இயேசு செய்த அற்புதங்கள், தூதர்களுடைய ஊழியத்தின்மூலம் தேவவல்லமையால் செய்யப்பட்டன. கிறிஸ்துவின்மூலம், பரலோகத் தூதர்களின் ஊழியத்தால், தேவனிடமிருந்து ஒவ்வோர் ஆசீர்வாதமும் நமக்கு வருகிறது. நம் இரட்சகர் மனித கோலத்தைத் தரித்ததன் மூலம், விழுந்துபோன ஆதாமின் குமாரர்-குமாரத்திகளோடு தம்மை இணைத்துக்கொள்கிறார், அதேசமயம் தம் தெய்வீகத்தால் தேவனுடைய சிங்காசனத்தில் வீற்றிருக்கிறார். இவ்வாறு மனிதர்களை தேவனோடும், தேவனை மனிதர்களோடும் இணைக்கிற பாலமாக கிறிஸ்து இருக்கிறார்".

**கலந்துரையாடக் கேள்விகள்**

`யோவான் சுவிசேஷத்திலுள்ள சம்பவங்களில் எல்லாம், தேவனுடைய அன்புபற்றி உங்களிடம் உரக்கச் சொல்லுகிற சம்பவம் என்ன? அந்தச் சம்பவத்தில் உங்கள் மனதில் தாக்கத்தை ஏற்படுத்தின விஷயங்களை வகுப்பில் பகிருங்கள்.`

`நடைமுறை ரீதியாக, ஒருவர் எவ்வாறு சத்தியத்தை ஆராயவேண்டும்?`

`சுயமானது சத்தியத்தின் நடுவராக இல்லாமல் பார்த்துக் கொள்வது ஏன் கடினமாக உள்ளது? அதை முற்றிலும் விலக்கமுடிகிறதா? அல்லது வேதவாக்கியங்கள் குறித்த கருத்தில் அது கொஞ்சமேனும் தாக்கத்தை ஏற்படுத்துகிறதா? இந்த உண்மையை நாம் எவ்வாறு உணரலாம்? நம் தப்பெண்ணங்களை தேவ வார்த்தைக்கு அடிபணியச் செய்வதில் தாழ்மை எவ்வாறு உதவுகிறது?`

`தேவவார்த்தையை அரசியலுக்கும், மனிதர்களின் தப்பெண்ணங்களுக்கும் உட்படுத்தி அர்த்தம்கண்டால், எவ்வளவு கொடிய விளைவுகள் நேரிடும் என்பதற்கு மேற்கத்திய நாடுகளில் பல உதாரணங்கள் உள்ளன. சில உதாரணங்கள் என்ன? வேதாகமத்திற்கு 'அர்த்தம் காண' மனித கண்ணோட்டங்களை வடிகட்டிகளாகப் பயன்படுத்துவது எவ்வளவு ஆபத்தானது என்பதுபற்றி என்ன பாடங்களை அதிலிருந்து கற்றுக்கொள்ளலாம்?`

`யோவான் சுவிசேஷத்தின் பரந்த காட்சியை உங்கள் வார்த்தைகளில் விவரியுங்கள். இன்று அதில் நமக்குள்ள முக்கியச் செய்தி என்ன?`