---
title:  இயேசுவையே நோக்கிப்பார்த்தல்
date:   23/12/2024
---

`பேதுரு கேட்ட என்ன கேள்வி அவரைத் தவறான திசைக்குத் திருப்பியது? இயேசு எவ்வாறு நேரான திசைக்குக் கொண்டுவந்தார்? யோவான் 21:20-22.`

இயேசு அப்போதுதான் பேதுருவை மீண்டும் ஊழியத்திற்கு நியமித்து, 'என்னைப் பின்பற்றிவா' என்று சொல்லியிருந்தார். யோவான் 21:19. அந்தக் கடற்கரையில் தன்னோடு நடந்துவரும்படி அவர் சொல்லியிருக்கலாம். பேதுரு திரும்பிப் பார்க்கிறார்; யோவானும் இயேசுவின்பின் வருவதைப் பார்த்து, அவரைப்பற்றி, 'ஆண்டவரே, இவன் காரியம் என்ன?' என்று விசாரிக்கிறார். யோவான் 21:21.

பேதுருவை மீண்டும் ஊழியத்திற்கு நியமித்தபோது, அவர் பேதுரு இன்ன விதமாய் மரிக்கவிருந்ததைச் சொன்னார். யோவான் 21:18. எனவே, யோவானின் மரணம்பற்றி பேதுரு அறிய விரும்பியிருக்கலாம். மற்றொரு சீடனுக்கு என்ன நேரிடும் என்பதைப்பற்றிக் கவலைப்படாமல், தம்மைப் பின்தொடர்வதுபற்றி மட்டும் யோசிக்குமாறு பேதுருவின் கவனத்தை இயேசு திருப்புகிறார்.

`இயேசு சொன்னது எவ்வாறு தவறாகப் புரிந்துகொள்ளப்பட்டது? அந்தத் தவறான புரிதலை யோவான் அப்போஸ்தலன் எவ்வாறு தெளிவுபடுத்துகிறார்? யோவான் 21:23-25.`

'நான் வருமளவும் இவனிருக்க எனக்குச் சித்தமானால், உனக்கென்ன? நீ என்னைப் பின்பற்றிவா' என்று இயேசு சொன்னதை மனிதர்கள் தவறாகப் புரிந்துகொண்டார்கள். யோவான் 21:22. யோவான் மரிப்பதற்குமுன், இயேசு வந்துவிடுவாரென நினைத்தார்கள். காலங்கள் கடந்து, யோவான் முதியவராகி மரித்தால் (அவர் மரித்தார் என்பதே உண்மை) அதன்பிறகும் இயேசு வரவில்லை என்பது நெருக்கடியாகிவிடும். அதனால்தான், தமக்குச் சித்தமானது நடக்குமென்பதை விளக்க இயேசு அப்படிச் சொன்னாரென்றும், அது தீர்க்கதரிசனமல்ல என்றும் யோவான் தெளிவுபடுத்துகிறார்.

மற்ற மனிதர்களைப் பார்க்காமல், இயேசுவைமட்டுமே பார்ப்பதுபற்றி இந்த வாரத்தின் மீதமுள்ள ஆராய்ச்சியில் பார்க்கப்போகிறோம். இயேசு, இயேசு மட்டுமே நம் இரட்சகர். மனிதர்கள் நமக்கு ஏமாற்றமளிக்கலாம்; ஏன் புண்படுத்தவும் செய்யலாம்.

செவ்வாய் முதல் வியாழன் வரையிலான பாடங்களில், இயேசுவை அறிந்து, அவரைப் பின்பற்றும்படி தேவ வார்த்தையைப் புரிந்துகொள்ள வேண்டும் என்பதுபற்றிப் பார்ப்போம்; மற்றவர்களிடமிருந்து நமக்கு எவ்வளவு உதவியும், ஆலோசனையும், வழிகாட்டலும் கிடைத்தாலும் அவர்மட்டுமே நம் எஜமானாகவும் வழிகாட்டியாகவும் இருக்கிறார்.

`நீங்கள் நம்பிக்கையோடு எதிர்பார்த்த மற்ற மனிதர்கள் எவ்வளவு தூரத்திற்கு உங்களுக்கு ஏமாற்றமளித்திருக்கிறார்கள்? என்ன கடினமான பாடங்களை அந்த அனுபவத்திலிருந்து கற்றிருக்கிறீர்கள்?`