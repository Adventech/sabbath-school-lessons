---
title:  மேலும் படிக்க
date:   18/10/2024
---

கர்த்தரும், தேவ குமாரனுமாகிய இயேசு கிறிஸ்து, நித்திய காலம் முதல், தனிப்பட்ட ஒரு நபராக, ஆனால் பிதாவுடன் ஒன்றாக இருந்தார். பரலோகத்தின் ஈடுஇணையற்ற மகிமையாக இருந்தார். பரலோக ஜீவிகளின் தளபதியாக இருந்தார், அவருக்குமுன் வணங்கிநின்ற தூதர்களின் தொழுகையை தம் உரிமையாகப் பெற்றார். அது தேவனிடமிருந்து கொள்ளையிட்டது அல்ல. நீதி 8:22-27.

கிறிஸ்து உலகத்தோற்றத்திற்கு முன்னரே பிதாவுடன் ஒன்றாயிருந்தார் என்கிற சத்தியத்தில் ஒளியும் மகிமையும் உள்ளது. இந்த ஒளி இருண்ட ஓர் இடத்தில் பிரகாசித்து, தெய்வீகமான, அசலான மகிமையால் அதை ஜொலிக்கச்செய்கிறது. முற்றிலும் புதிரான இந்தச் சத்தியமானது, மறைபொருளும் விவரிக்கமுடியாததுமான பிற சத்தியங்களை விளக்குகிறது; அதேசமயம் அணுகமுடியாததும் புரியமுடியாததுமான ஒளிக்குள் வைக்கப்பட்டுள்ளது.

இயேசு, 'நான் பூமியிலிருந்து உயர்த்தப்பட்டிருக்கும்போது, எல்லாரையும் என்னிடத்தில் இழுத்துக்கொள்ளுவேன்' என்று சொன்னார். யோவான் 12:32. உலகத்தின் பாவத்திற்காக மரித்த இரட்சகராக கிறிஸ்துவை பாவிக்கு வெளிப்படுத்த வேண்டும்; கல்வாரிச் சிலுவைமீது இருக்கிற தேவ ஆட்டுக்குட்டியானவரை நாம் நோக்கிப் பார்க்கும்போது, மீட்பின் மறை பொருள் நம் மனங்களில் வெளிப்படத் தொடங்குகிறது; தேவனுடைய தயவு மனந்திரும்புதலுக்கு வழிநடத்துகிறது. கிறிஸ்து பாவிகளுக்காக மரித்ததில், புத்திக்கெட்டாத அன்பை வெளிப்படுத்தினார்; பாவி இந்த அன்பைப் பார்க்கும்போது, அது அவன் இருதயத்தை மிருதுவாக்குகிறது; அவன் மனதில் தாக்கத்தை உண்டாக்குகிறது; அவன் ஆத்துமாவை நொறுங்குண்டுபோக வைக்கிறது. சரியானதைச் செய்யவேண்டும் என்கிற மெய்யான ஆசையுடன் எப்போதெல்லாம் மக்கள் சீர்திருந்த முயற்சிக்கிறார்களோ, அப்போது கிறிஸ்துவின் வல்லமைதான் அவர்களை அதைநோக்கி இழுக்கிறது. அவர்கள் அறியாத ஒரு செல்வாக்கு அவர்கள் ஆத்துமாவில் கிரியைசெய்கிறது; மனச்சாட்சி உயிரடைகிறது; வெளிப்புற வாழ்க்கை சீர்திருந்துகிறது. கிறிஸ்து அவர்களை தம் சிலுவையைநோக்கிப் பார்க்க, அவர்களது பாவங்கள் குத்தினவரை நோக்கிப்பார்க்க இழுக்கும்போது, கற்பனையின் அவசியம் உள்மனதில் தெளிவாகிறது.

**கலந்துரையாடக் கேள்விகள்**

`யோவான் ஏன் இயேசுவை சிருஷ்டிகராக முன்வைத்துப் பேசத்துவங்குகிறார்? எல்லா இறையியலுக்கும் சிருஷ்டிப்பு முக்கியமாக இருப்பதை இது எவ்வாறு காட்டுகிறது? அப்படியானால், வேதாகமத்தில் வெளிப்படுத்தப்பட்டுள்ளபடி, சிருஷ்டிப்பு குறித்த ஒரு சரியான புரிதலை நாம் பெற்றிருக்க வேண்டியது ஏன் முக்கியம்?`

`ஞாயிற்றுக்கிழமை ஆராய்ச்சியின் கடைசியில் கேட்கப்பட்ட கேள்விபற்றி அதிகமாகத் தியானியுங்கள். சிலுவையில் நித்திய தேவன் மரிக்காமல், சிருஷ்டிக்கப்பட்ட ஒருவர் மரித்திருந்தால், என்னவாயிருக்கும்? இயேசு நித்திய தேவன் இல்லையென்றால், நாம் எதை இழந்துபோவோம்?`