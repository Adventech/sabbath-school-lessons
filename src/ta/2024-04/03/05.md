---
title:  மீண்டும் வருகிற கருத்துகள் – நம்பிக்கை/அவநம்பிக்கை
date:   16/10/2024
---

`முன்னுரையில் வருகிற நம்பிக்கை/அவநம்பிக்கை கருத்தானது பின்வரும் வசனங்களில் எவ்வாறு மீண்டும் வருகின்றது? யோவான் 3:16-21; யோவான் 9:35 -41; யோவான் 12:36-46.`

யோவான் எழுதின சுவிசேஷத்தில், இரண்டு பிரிவு மக்களை முக்கியமாகப் பார்க்கமுடிகிறது: ஒரு பிரிவினர் இயேசுவை விசுவாசித்து, அவரை மேசியாவாக ஏற்றுக்கொண்டவர்கள்; இரண்டாவது பிரிவினர், அவரை விசுவாசிக்க வாய்ப்பிருந்தும் விசுவாசிக்கத் தீர்மானிக்காதவர்கள்.

சீடர்களில் பதினொரு பேர், நிக்கொதேமு (மெதுவாக விசுவாசத்தை ஏற்றுக்கொண்டவர்), கிணற்றருகே வந்த ஸ்திரீ, பிறவிக்குருடன் ஆகியோர் முதல் பிரிவைச் சேர்ந்தவர்கள். பரிசேயர்கள், பிரதான ஆசாரியர்கள், 5000 பேரைப் போஷித்த அற்புதத்தை அனுபவித்த மக்கள், இயேசுவின் சீடர்களில் ஒருவனான யூதாஸ் ஆகியோர் இரண்டாம் பிரிவைச் சேர்ந்தவர்கள்.

விசுவாசம்/நம்பிக்கை என்பதற்கான கிரேக்கப் பெயர்ச்சொல் பிஸ்டிஸ்; இது யோவான் சுவிசேஷத்தில் வரவேயில்லை. ஆனால் அதன் வினைச்சொல்லான பிஸ்டியோ (விசுவாசித்தல்) 98 முறை வருகிறது; புதிய ஏற்பாடு முழுவதிலும் 241 முறை வருகிறது! இந்த வினைச்சொல் யோவான் புத்தகத்தில் மிகமுக்கியக் கருத்தாக உள்ளது. பெயர்ச்சொல்லுக்குப் பதிலாக வினைச்சொல்லைப் பயன்படுத்துவது, செயல்படுகிற கிறிஸ்தவராக மாறவேண்டியதைக் காட்டுகிறது. இயேசுவை விசுவாசிப்பது எல்லாருமே செய்வதுதான்; ஆனால் அது வெறும் நம்பிக்கையில் அல்ல, நாம் வாழுகிற விதத்தில் வெளிப்படவேண்டும். பிசாசுகூட இயேசுவை விசுவாசிக்கிறது. யாக் 2:19.

இரு பிரிவினருக்கும் இடையேயுள்ள முக்கிய வித்தியாசம், இயேசுவிடம் அவர்கள் நடந்துகொள்கிற விதம்தான். விசுவாசிகளும் அல்லது புதிதாக அவரை விசுவாசிப்பவர்களும், அவர் தங்களைக் கண்டித்தாலும், தங்களுக்கு விருப்பமில்லாததைச் செய்தாலும், தயக்கமின்றி அதை ஏற்றுக்கொள்வார்கள்; இயேசுவிடம் வருவார்கள், அவரைவிட்டு ஓடமாட்டார்கள். அவர்தாமே அவர்கள்மீது பிரகாசிக்கிற ஒளி. விசுவாசத்தால், நம்புவதால், தேவபிள்ளைகளாகிறார்கள்.

மாறாக அவிசுவாசிகளோ, பொதுவாக இயேசுவிடம் மல்லுக்கு நிற்கவே அவரிடம் வருகிறார்கள். ஒளியைவிட இருளை விரும்புகிறார்கள். அவர் சொல்வதை ஏற்றுக்கொள்ள சங்கடப்படுகிறார்கள்; அவர் பாரம்பரியங்களை உடைப்பதாகவும், தங்கள் எதிர்பார்ப்புகளை நிறைவேற்றுவதில்லை என்றும் எண்ணுகிறார்கள். அவரது ஒளி தங்களை அளந்து, தங்களை நியாயந்தீர்ப்பதற்குப் பதிலாக, அவரை நியாயந்தீர்க்கத் துணிகிறார்கள். இந்த மனநிலையைத்தான் மத தலைவர்களிடம் மீண்டும் மீண்டும் பார்க்கமுடிகிறது; தேசத்தின் ஆவிக்குரிய வழிகாட்டிகளாக இருந்ததால், அவர்கள்தாம் இயேசுவை முதலில் ஏற்றுக்கொண்டிருந்திருக்க வேண்டும்.

`இயேசுவை மேசியாவென அறிவுப்பூர்வமாக அறிந்திருப்பதைவிட, அவர்மேலுள்ள விசுவாசத்தை எவ்வாறெல்லாம் வாழ்ந்து காட்டுகிறீர்கள்? இரண்டுக்குமுள்ள வித்தியாசத்தை அறிவது ஏன் முக்கியமானது? மத் 7:21-23.`