---
title:  ஆதியிலே – தெய்வீக லோகாஸ்
date:   13/10/2024
---

`வார்த்தையாகிய இயேசு கிறிஸ்துவைப்பற்றி யோவான் 1:1-5 வெளிப்படுத்துவது என்ன?`

-----------------------------------------------------------------------

-----------------------------------------------------------------------

'ஆதியிலே வார்த்தை இருந்தது, அந்த வார்த்தை தேவனிடத்திலிருந்தது, அந்த வார்த்தை தேவனாயிருந்தது' என்கிற அற்புதமான கருத்துடன் யோவான் சுவிசேஷம் ஆரம்பிக்கிறது. யோவான் 1:1. அருமையான இந்த ஒரே வரியில், நாம் கிரகிக்க முடியாத ஆழமான கருத்து அடங்கியுள்ளது.

முதலாவது, 'ஆதியிலே' என்று சிருஷ்டிப்பு சம்பவத்துடன் சுவிசேஷகர் ஒப்பிட்டுப் பேசுகிறார். ஆதி 1:1. பிரபஞ்சம் உண்டாகும் முன்னரே அந்த வார்த்தை இருந்தது. எனவே, இயேசு நித்திய காலமும் இருப்பதை உறுதிப்படுத்துகிறார்.

அடுத்து, 'அந்த வார்த்தை தேவனிடத்திலிருந்தது'. யோவான் 1:18இல் அவர், 'பிதாவின் மடியிலிருக்கிறவர்' என்று யோவான் சுட்டிக்காட்டுகிறார். அதன் அர்த்தம்பற்றி கற்பனைசெய்ய நாம் எவ்வளவுதான் முயன்றாலும், ஒரு விஷயம் தெளிவாகத் தெரிகிறது: இயேசுவும் பிதாவும் மிகவும் நெருக்கமானவர்கள்.

பிறகு, 'அந்த வார்த்தை தேவனாயிருந்தது' என்கிறார். அந்த வார்த்தை தேவனோடும், அதே நேரத்தில் தேவனாகவும் எப்படி இருக்கமுடியும்? அதற்குப் பதில் கிரேக்க மொழியில் உள்ளது. கிரேக்க மொழியில் 'அந்த/இந்த' போன்ற தனி சுட்டுச்சொற்கள் உண்டு; கிரேக்கமொழியில் 'ஒரு' என்கிற சுட்டுச்சொல்கிடையாது. 'அந்த/இந்த' என்பதற்கான கிரேக்க சுட்டுச் சொல்லானது தனிப்பட்ட பொருளை அல்லது நபரைச் சுட்டிக்காட்டுகிறது.

'அந்த வார்த்தை தேவனிடத்திலிருந்தது' என்கிற சொற்றொடரில், 'தேவன்' என்கிற சொல்லுக்குமுன் தனிச் சுட்டுச்சொல் வருகிறது; எனவே தனிப்பட்ட நபரை, அதாவது இங்கே பிதாவைக் குறிக்கிறது. 'அந்த வார்த்தை தேவனாயிருந்தது' என்கிற சொற்றொடரில், 'தேவன்' என்கிற சொல் பொது சுட்டுச்சொல்லாக வருகிறது; எனவே இங்கு அது தெய்வீகத்தின் தன்மைகளைக் குறிக்கிறது. இயேசு தேவன், அவர் பிதாவல்ல; ஆனால் அவர் தேவனுடைய தெய்வீக குமாரன்; தேவத்துவத்தின் இரண்டாவது நபர்.

இந்தக் கருத்தை யோவான் 1:3,4இல் அப்போஸ்தலர் உறுதிப்படுத்துகிறார்; சகலத்தையும் இயேசுவே சிருஷ்டித்தார் என்கிறார். முன்பு இல்லாமல் இருந்து, பிறகு வந்த அனைத்துமே, சிருஷ்டி தேவனாகிய இயேசுவின்மூலமாக மட்டுமே வந்தன.

நித்தியகாலம் முதல் கர்த்தராகிய இயேசு கிறிஸ்துவானவர் பிதாவுடன் இருந்தார்; அவர் 'தேவனுடைய சொரூபம்', 'அவரது மேன்மை, மகத்துவத்தின் சொரூபம்', 'அவருடைய மகிமையின் பிரகாசம்.'

`கிறிஸ்து முற்றிலும் தேவன் என்பது ஏன் நம் இறையியல் கருத்தில் முக்கியப் பங்காக உள்ளது? இயேசு சிருஷ்டிக்கப்பட்ட ஒருவராக இருந்தால், நாம் எதை இழந்துபோவோம்? பதிலை ஓய்வுநாளில் பகிருங்கள்; கிறிஸ்து நித்திய தேவன் என்பது நம் விசுவாசத்திற்கு ஏன் முக்கியமாக இருக்கிறதென கலந்தாலோசியுங்கள்.`