---
title:  மாம்சமாகிய வார்த்தை
date:   14/10/2024
---

`தேவனாகிய கிறிஸ்து என்ன செய்ததாக யோவான் 1:1-3,14 சொல்கிறது? இது ஏன் நாம் அறியவேண்டியதிலேயே மிகமுக்கியமான சத்தியமாக இருக்கிறது?`

யோவான் தன் சுவிசேஷப்புத்தகத்தை 'இயேசு' என்கிற பெயருடனோ, மேசியா/கிறிஸ்து என்கிற அவரது பணிப்பெயருடனோ துவங்காமல், லோகாஸ் (வார்த்தை) என்கிற சொல்லுடன் துவங்குகிறார். யோவான் இதை எழுத ஆரம்பித்த சமயத்தில், பிரபஞ்சத்தின் அமைப்புபற்றிப் பேசவும், தர்க்கம்-பகுத்தறிவு பற்றிய யோசனையைக் குறிக்கவும் பல்வேறு தத்துவங்கள் இந்தச் சொல்லைப் பயன்படுத்த ஆரம்பித்திருந்தன.

மேலும், பிரபல பண்டைய தத்துவஞானியான பிளாட்டோ, எதார்த்தத்தை இருபெரும் உலகங்களாகப் பிரித்துப் பேசிவந்தார். ஒன்று, முழு பரிபூரணம் நிலவுகிற வானுலகம்; மாற்றமுடியாத உலகம். மற்றொன்று, இந்த உலகம்; இது அழியக்கூடியது, மாறக்கூடியது, மேலே இருப்பதாக நம்பப்பட்ட பூரண உலகத்தின் நிழலாக உள்ள பூரணமற்ற உலகம். ஆனால் மேலுலகம் குறித்த கேள்விக்கு பிளாட்டோ பதிலளிக்கவேயில்லை. சில தத்துவங்கள், லோகாஸை அழியா நித்திய அமைப்புகளுக்கும், அழியக்கூடிய பூமிக்குரிய அமைப்புகளுக்கும் இடைப்பட்ட நிலையாக அடையாளம் காட்டின.

ஆனால் யோவான் அந்தச் சொல்லை முற்றிலும் வித்தியாசமான விதத்தில் பயன்படுத்துகிறார். சத்தியமாகிய லோகாஸ், பரலோகத்திற்கும் பூமிக்கும் இடையே வெறும் கருத்தளவிலான, புலன்கடந்த ஒன்றல்ல என்கிறார். லோகாஸ் என்பது ஒரு நபர்; அவர் மாம்சமாகி, நம் மத்தியில் வாசம்பண்ணின இயேசு கிறிஸ்து. யோவான் 1:14. லோகாஸ் தேவனுடைய வார்த்தை. தேவனுடைய வெளிப்பாடு; மனிதர்களாகிய நாம் முற்றிலும் புரிந்துகொள்கிற வகையில் அவர் வெளிப்பட்டார்; அதாவது நம்மில் ஒருவரானார்.

யோவான் எழுதின சுவிசேஷத்தில், லோகாஸ் நித்திய தேவனைக் குறிக்கிறது; அவர் காலமும் இடமும் உடைய பூமிக்கு வருகிறார், பேசுகிறார், செயல்படுகிறார், மனிதர்களோடு தனிப்பட்ட வகையில் தொடர்புகொள்கிறார். நித்திய தேவன் நம்மைப்போல ஒரு மனிதரானார்.

லோகாஸ் 'மாம்சமாகி, நமக்குள்ளே வாசம்பண்ணினார்' என்று அப்போஸ்தலன் கூறுகிறார். யோவான் 1:14. வாசம்பண்ணுதல் என்பதற்கான கிரேக்க வார்த்தைக்கு, கூடாரமிட்டுத் தங்குதல் என்று அர்த்தம். யாத் 25:8ஐ யோவான் சுட்டிக்காட்டுகிறார்; அங்கே தேவன் இஸ்ரவேலரிடம் தாம் அவர்கள் மத்தியில் தங்கும்படி தமக்கு ஒரு கூடாரம் அமைக்கச் சொன்னார். அதேபோல, இயேசு மனிதனாக வந்ததன்மூலம், தேவகுமாரன் மனித மாம்சத்தை உடையவரானார்; மனிதர்கள் தம்மோடு தொடர்புகொள்கிற வகையில், தம் மகிமையை மறைத்து வந்தார்.

`யோவான் இங்கே எழுதியிருப்பவற்றின் அர்த்தம்பற்றித் தியானியுங்கள். சிருஷ்டிகராகிய தேவன் தாமே, நம்மில் ஒருவராக ஒரு மனிதனாகி, நம்மத்தியில் வாழ்ந்தார். (அவர் நமக்காக மரிக்கவும் செய்தார்!) மனிதர்மேல் தேவன் வைத்துள்ள அன்பின் உண்மைபற்றி இது என்ன சொல்லுகிறது? இந்த அற்புதமான உண்மை நமக்கு ஏன் அதிக ஆறுதலைக் கொடுக்கவேண்டும்?`