---
title:  மீண்டும்மீண்டும் வருகிற கருத்து – மகிமை
date:   17/10/2024
---

`யோவான் 17:1-5. 'பிதாவே, வேளை வந்தது, உம்முடைய குமாரன் உம்மை மகிமைப் படுத்தும்படிக்கு நீர் உம்முடைய குமாரனை மகிமைப்படுத்தும்' என்று இயேசு சொன்னதின் அர்த்தம் என்ன?`

நேற்றைய ஆராய்ச்சியின்படி, யோவான் சுவிசேஷத்தில் உலகசம்பந்தமாக, மனிதர்சம்பந்தமாக என்ன பார்த்தோம். இயேசு யாரென்பதையும், அவரது செயலை மனிதர்கள் எவ்வாறு அணுகினார்கள் என்பதையும் பார்த்தோம். இன்றைய ஆராய்ச்சியில், தெய்வீக ரீதியான கருத்தைக் கவனிப்போம்.

பிரபஞ்ச சம்பந்தமான கதைக்களத்துடன் முன்னுரை ஆரம்பிக்கிறது. இயேசுவானவர் தேவ குமாரன்; பிரபஞ்சத்தைச் சிருஷ்டித்தவர். முன்பு இல்லாமலிருந்து பின்பு உண்டான அனைத்துமே இயேசுவின்மூலமாகமட்டுமே வந்தது. சகலமும் அவர் மூலமாய் உண்டாயிற்று; உண்டானதொன்றும் அவராலேயல்லாமல் உண்டாகவில்லை. யோவான் 1:3. அவர் மனிதனாக அவதரித்ததில் அவரது மகிமை வெளிப்பட்டது. யோவான் 1:14. மனிதர்களிடமிருந்து கனம் பெறுவதை யோவான் மகிமை என்கிறார். அதற்கான கிரேக்க வார்த்தை டாக்ஸா; பிரகாசம், மாட்சிமை, புகழ், கனம் என்று அர்த்தம். தேவனிடமிருந்து கனம் அல்லது மகிமை பெறுவதை 'மகிமைப்படுத்தல்' என்கிறார். அதற்கான கிரேக்க வார்த்தை டாக்ஸசோ; துதித்தல், கனப்படுத்தல், மேன்மைப்படுத்தல், மகிமைப்படுத்தல் என்று அர்த்தம்.

இயேசு மகிமைப்படுவது அதற்கான வேளை வருவதில் இருந்ததாக யோவான் கூறுகிறது; அந்த வேளை அவரது மரணம். யோவான் 2:4; 7:30; 8:20; 12:23-27; 13:1; 16:32; 17:1. சிலுவைதான் அவரது மகிமையின் வேளை.

இது ஒரு முரண்கருத்து; ஏனென்றால் பண்டைய ரோம உலகில் சிலுவை மரணம் மிகவும் கேவலமான, நிந்தனைமிக்க தண்டனையாகக் கருதப்பட்டது. தேவன் சிலுவையில் தொங்கினார் என்கிற நம்புவதற்கரிய இந்த வேறுபாடு, மனிதவாழ்வில் தேவன் இடைபடுவதை எடுத்துக்காட்டுகிறது.

மனிதகண்ணோட்டத்தில், இயேசு வியாகுலத்தோடு மரித்தார்; புறக்கணிக்கப்பட்ட ஒரு குற்றவாளியாக, பெலவீன நிலையில், 'என் தேவனே! என் தேவனே! ஏன் என்னைக் கைவிட்டீர்' என்று கதறினார். சிலுவையின் இந்த மனிதரீதியான, இருண்ட பக்கத்தை மத்தேயு, மாற்கு புத்தகங்கள் சொல்லுகின்றன. மத் 27:46; மாற்கு 15:34. ஆனால் சிலுவையின் மகிமையான பக்கத்தை லூக்கா, யோவான் புத்தகங்கள் சொல்லுகின்றன. லூக்கா 23:32-47, யோவான் 19:25-30. அது இரட்சிப்பும், இரக்கமும் வெளிப்படுகிற இடம்; அங்கே தேவ குமாரன் தம்மை, பிதாவிடம் ஒப்படைக்கிறார். எத்தகைய ஒரு முரண்பாடு! தேவனுடைய மிகப்பெரிய மகிமை, அவரது மிகப்பெரிய அவமானத்தில் வெளிப்பட்டது; அதாவது, உலகத்தாரின் பாவத்தை தம்மேல் சுமந்ததில் வெளிப்பட்டது.

`பாவத்திலிருந்து நம்மை இரட்சிப்பதற்கு தேவனே சிலுவையில் தொங்கவேண்டிய நிலை ஏற்பட்டதுபற்றி யோசியுங்கள். பாவம் உண்மையில் எவ்வளவு மோசமானது என்பது பற்றி இது சொல்லுவது என்ன?`