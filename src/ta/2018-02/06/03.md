---
title:  பாவமும் நியாயப்பிரமாணமும்
date:   07/05/2018
---

கிறிஸ்தவர்களுக்கும்கூட பாவப்பிரச்சனை நிஜமான ஒன்றாக இருக்கிற தென ரோமர் 7:15-25இல் பார்த்தோம். இதற்கு முந்தைய வசனங்களில் நியாயப் பிரமாணம்பற்றி பவுல் பேசுகிறார்; பாவம் எங்கும் பரவியிருப்பதையும், அது எவ்வளவு கொடியதென்பதையும் அவை காட்டுகின்றன.

`நியாயப்பிரமாணமும் பாவமும் எவ்வாறு சம்பந்தப்பட்டுள்ளன? ரோமர் 7:1-14. நியாயப்பிரமாணத்தால் நாம் இரட்சிக்கப்பட சாத்தியமே அல்லவென்று இவ் வசனங்கள் எவ்வாறு காட்டுகின்றன?`

இங்கு இரண்டு முக்கியக் கருத்துகளை பவுல் வலியுறுத்துகிறார்.

முதலாவது, நியாயப்பிரமாணம் பிரச்சனைக்குரியதல்ல என்கிறார். நியாயப் பிரமாணம் பரிசுத்தமாயும் நீதியாயும் நன்மையாயும் இருக்கிறது. பாவமே பிரச்சனைக்குரியது. அது மரணத்தைக் கொண்டுவருகிறது. பாவமும் மரணமும் பிரச்சனைக்குரியவைகளென நியாயப்பிரமாணம் சுட்டிக்காட்டுகிறது.

இரண்டாவது, பாவத்திலும் மரணத்திலுமிருந்து நம்மை இரட்சிப்பதற்கு நியாயப்பிரமாணம் பெலனற்றதாக இருக்கிறது. பாவத்தையும் மரணத்தையும் அது மேலும் தெள்ளத்தெளிவாகக் காட்டமுடியுமே தவிர, அந்தப் பிரச்சனைக்கு எந்தத் தீர்வையும் தரமுடியாது.

இந்த வசனங்களின் அர்த்தம் புரியாதவர்தான் பத்துக்கற்பனை ஒழிந்து போயிற்றென்று சொல்லுவார். நியாயப்பிரமாணம் ஒழிந்திருக்குமானால், பவுல் இங்குச் சொல்வது அர்த்தமுடையதாக இருக்காது. பாவம் இருப்பதையும், அதனால் நற்செய்தி தேவைப்படுவதையும் நியாயப்பிரமாணம்தான் சுட்டிக் காட்டுகிறது என்பது அவருடைய வாதம். ஆகையால் என்ன சொல்லுவோம்? நியாயப்பிரமாணம் பாவமோ? அல்லவே. பாவம் இன்னதென்று நியாயப் பிரமாணத்தினால் நான் அறிந்தேனேயன்றி மற்றப்படி அறியவில்லை; இச்சியா திருப்பாயாக என்று நியாயப்பிரமாணம் சொல்லாதிருந்தால், இச்சை பாவம் என்று நான் அறியாமலிருப்பேனே. ரோமர் 7:7.

`ரோமர் 7:13ஐ கவனமாக வாசியுங்கள். நியாயப்பிரமாணம்பற்றியும், அதன் அவசியம்பற்றியும் பவுல் என்ன சொல்லுகிறார்?`

நியாயப்பிரமாணம் அல்ல, பாவம்தான் மரணத்தைக் கொண்டுவருகிறது. பாவம் எவ்வளவுக்குக் கொடியது என்பதை நியாயப்பிரமாணம் காட்டுகிறது. நியாயப்பிரமானம் பாவத்தைச் சுட்டிக்காட்டுவதால், அது நன்மையானது. கிறிஸ்துவுக்குள் இரட்சிக்கப்பட்டிருக்கிற கிறிஸ்தவர்களாக நாம் புதுமையான ஆவியின்படி ஊழியம்செய்யவேண்டும். ரோமர் 7:6. அதாவது, இரட்சிப்பிற்காக இயேசுவின் நீதியையும் புண்ணியங்களையும் நம்பி, இயேசுவோடு விசுவாச உறவுள்ளவர்களாக வாழ்கிறோம். ரோமர் புத்தகத்தின் முந்தைய வசனங்கள் இந்தக் கருத்தைத்தான் வலியுறுத்துகின்றன.

`தேவனுடைய கிருபை உங்களுக்கு எவ்வளவு தேவை என்பது நியாயப்பிரமாணத்தைக் கைக்கொள்ள முயற்சித்தால்தான் தெரியும். நீங்கள் அதைக் கற்றுக்கொண்டீர்களா?`