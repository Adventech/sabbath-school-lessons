---
title:  வாக்குத்தத்தம்
date:   06/05/2018
---

வேதாகமத்தின் மிகப்பெரிய ஒரு வாக்குத்தத்தம் ரோமர் 8:1. கிறிஸ்து இயேசுவுக்குட்பட்டவர்களாயிருந்து, மாம்சத்தின்படி நடவாமல் ஆவியின் படியே நடக்கிறவர்களுக்கு ஆக்கினைத் தீர்ப்பில்லை. இதற்குமுன் ரோமரில் பார்க்கிற வார்த்தைகளுக்கு மகுடமாக இந்த வசனம் உள்ளது. இதற்கு முந்தைய வசனங்களில் பவுல் சொல்வதை ஆராய்ந்தால்தான் இந்த வசனம் தருகிற நம்பிக்கையைச் சிறப்பாகப் புரிந்துகொள்ள முடியும்.

`ரோமர் 8:1இல் பவுல் சொல்வது நமக்கு மிகுந்த ஆறுதலாக இருக்கும்விதத்தில், ரோமர் 7:15-25இல் அவர் எதைப்பற்றிப் பேசினார்?`

பவுல் ஒரு விசுவாசியாக, தன் நிலைமைபற்றித்தான் பேசுகிறார் என்று சிலரும், அப்படி இல்லையென வேறுசிலரும் வாக்குவாதம் செய்கிறார்கள். பாவத்தின் நிஜத்தன்மைபற்றி அவர் இங்குப் பேசுகிறார் என்பது அப்பட்டமாகத் தெரிகிறது. பவுல் இங்கு விவரிக்கும் போராட்டத்தை ஏதாவது ஒருவிதத்தில் அனுபவிக்காதவர்கள் யாராவது இருக்கமுடியுமா? மாம்சத்தின் இழுப்பையும், அதில் வாசமாயிருக்கிற பாவத்தையும் உணராதவர் யார்தான் இருக்கமுடியும்? ரோமர் 7:17. அதுதானே தாங்கள் செய்யக்கூடாதென அவர்கள் அறிந்திருப் பதைச் செய்யவைக்கிறது; தாங்கள் செய்யவேண்டியதைச் செய்யவிடாமல் தடுக்கிறது. சரியானதைச் செய்யவேண்டுமென்கிற விருப்பம் இருந்தும் தவறா னதைச் செய்துவிடும் அனுபவம் யாருக்குத்தான் இல்லை? தேவனைத் தேடுகிற ஒவ்வொருவரும் ஓயாமல் சந்தித்தாகவேண்டிய ஒரு பிரச்சனையைத்தான் இங்கு ஆணித்தரமாக அவர் கூறுகிறார்.

அதனால்தான், நிர்ப்பந்தமான மனுஷன் நான்! இந்த மரணசரீரத்தினின்று யார் என்னை விடுதலையாக்குவார்? என்று கேட்கிறார். ரோமர் 7:24. இயேசுதான் இதற்குப் பதில். இயேசுவுக்குள்ளாக வாழ்கிற விசுவாசி, கிருபையால் ஆவியின்படி நடக்கும்போது, அவருக்கு ஆக்கினைத்தீர்ப்பில்லை எனும் வாக்குறுதி இருக்கிறது. விசுவாசிகளுக்குப் போராட்டம் உண்டு, பாவச் சோதனைகள் வருகின்றன, பாவம் நிஜமானது. ஆனால் இயேசுவுக்குள் விசுவாசமுள்ளவர்களாக வாழ்கிறவர்களை நியாயப்பிரமா ணம் குற்றவாளிகளாகத் தீர்க்கமுடியாது; அவர்கள் கீழ்ப்படிவார்கள். மாம்சத்தின்படி நடவாமல், ஆவியின்படி நடக்கப் பழகுகிறார்கள்.

`ரோமர் 7:15-25ஐ மீண்டும் வாசியுங்கள். பவுல் இங்குச் சொல்வது உங்களுடைய வாழ்க்கைக்கு எவ்வளவுக்குப் பொருந்தும்? ரோமர் 8:1 எவ்வாறு அற்புதமான ஒரு வாக்குறுதியாக இருக்கிறது?`