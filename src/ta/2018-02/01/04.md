---
title:  பரலோகத்திலும் பூலோகத்திலும் யுத்தம்
date:   03/04/2018
---

நம் முதல் பெற்றோர் செய்த பாவமானது இவ்வுலகத்தைப் பாவம், தீமை, மரணம் ஆகியவற்றுக்குள் மூழ்க்கிவிட்டது. உடனடிக் காரணம், யார்பேரில் தவறு என்பவற்றில் கருத்து வேறுபாடு இருக்கலாம். ஆனால் குழப்பம், வன்முறை, கிளர்ச்சி, சண்டை போன்றவற்றால் இன்று நாம் பாதிக்கப்படுகிறோம் என்கிற உண்மையை யாராவது மறுக்கமுடியுமா?

அனைத்துலகப் போராட்டம்பற்றிப் பேசுகிறோம்; அது உண்மைதான். இந்தப் போராட்டம் எங்கேயோ தோன்றினாலும், இன்று அது இந்தப் பூமியில் நடைபெற்றுவருகிறது. ஏதேனில் நிகழ்ந்த விழுகைமுதல் இயேசுவின் இரண் டாம் வருகைக்கு முன்னான கடைசிக்கால நிகழ்வுகள்வரை எடுத்துக்கொண்டால், வேதாகமம் சொல்கிற ஒவ்வொரு வரலாறும் இந்த மாபெரும் போராட்டத்தை விளக்குவதாகத்தான் உள்ளது. இந்தப் போராட்டத்தின்மத்தியில் நாம் வாழ்ந்து வருகிறோம். என்ன நடக்கிறது? அதன் பின்னணி என்ன? அது எவ்வாறு முடியப்போகிறது? இவற்றை தேவவார்த்தை நமக்கு விளக்குகிறது.

`வானத்திலும் பூமியிலும் என்ன யுத்தம் நிகழ்வதாக வெளி 12:1-17 கூறுகிறது?`

சாத்தானாகிய வலுசர்ப்பத்திற்கும் மிகாவேலுக்கும் இடையே முதல் யுத்தம் நடந்தது. வெளி 12:7-9. எபிரெய மொழியில் மிகாவேல் என்றால், தேவனுக்கு ஒப்பானவர் யார்? என்று அர்த்தம். கலகக்காரனாகிய லூசிபர்தான் சாத்தான் (சத்துரு); சிருஷ்டிகரின் கரத்திலிருந்து வந்த அவன் நித்திய சிருஷ்டிகராகிய இயேசுவுக்கு எதிராகச் சண்டையிடுகிறான். எபி 1:1,2: யோவான் 1:1-4.

லூசிபர் தன் சிருஷ்டிகருக்கு எதிராகக் கலகம் செய்தான். இரண்டு தெய்வங் களுக்கு இடையே நடைபெறுகிற போராட்டம் அல்ல இது. ஒரு சிருஷ்டி தன் சிருஷ்டிகருக்கு எதிராகக் கலகம்செய்கிறான்; அதே கலகத்தை, பிற சிருஷ்டி களுக்குள்ளும் புகுத்துகிறான்.

பரலோகத்தில் கிறிஸ்துவோடு யுத்தம்செய்து தோற்ற சாத்தான், இயேசு இப் பூமியில் பிறந்தபோது மீண்டும் அவரோடு யுத்தத்தில் ஈடுபட்டான். வெளி 12:4. இங்கும் கிறிஸ்துவிடம் தோற்றான்; வனாந்தரத்திலும் தோற்றான்; பிறகு, சிலுவை யிலும் தோற்றான்; சிலுவைத் தோல்வி அவனுக்கு மரண அடியாக இருந்தது. எனவே, கிறிஸ்துவின் பிள்ளைகளோடு போராடக் கிளம்பிவிட்டான். கிறிஸ்தவ வரலாறு முழுவதிலும் இந்த யுத்தம் தீவிரமாக நடைபெற்று வந்திருக்கிறது. வெளி 12:6, 14-16. இறுதிவரைக்கும் இந்த யுத்தம் தொடரும். வெளி 12:17. இறுதியில் சாத்தானுக்குத் தோல்விதான்; இயேசுவின் இரண்டாம் வருகையோடு அவன் கதை முடிந்துவிடும்.

`யுத்தங்களையும் போராட்டங்களையும்பற்றி வெளிப்படுத்தலின் பல வசனங்கள் பேசினாலும், வெளி 12:10-12 எப்படிப்பட்ட நம்பிக்கையை நமக்குத் தருகிறது?`