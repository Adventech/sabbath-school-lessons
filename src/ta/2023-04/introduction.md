### பேசுவதை நிறுத்திவிட்டு ஏதாவது செய்யத் தொடங்குங்கள்

இரண்டு ஆண்டுகளுக்கு முன்பு, அட்வென்டிஸ்ட் பத்திரிகை ஒன்று புதைகுழி உவமை ஒன்றை வெளியிட்டது. புதைகுழிக்கு அருகிலிருந்த பாதையில் சென்ற மக்கள் பலர் அதில் மாட்டிக்கொண்டார்கள். அவர்களின் மரண அழுகை அருகில் உள்ள கிராமம் முழுவதும் கேட்டது. அது பயங்கரமாக இருந்தது. கிராமத்தார் ஒன்றுகூடி ஆலோசனை செய்தார்கள். பலமுறை கூடினார்கள். இதைப் பற்றிய ஆராய்ச்சி கட்டுரைகள் வாசிக்கப்பட்டன. பலவிதமான தீர்வுகளையும் சொன்னார்கள். தொடர்ந்து பேசிக்கொண்டே இருந்தார்களே தவிர வேறு எதுவும் செய்யவில்லை.

ஆண்டுகள் பல கடந்தன; விவாதங்களும் தொடர்ந்தன. இதைப்பற்றி பேசுவதற்குப் பேச்சாளர்களை அழைத்தார்கள். தங்கள் வேலையை விட்டுவிட்டு இவர்கள் உட்கார்ந்து பேசிக் கொண்டிருந்ததால், இவர்கள் செலவுக்காகப் பணம் திரட்டினார்கள். பேசும்போது, புதைகுழியில் சாகிறவர்களின் ஓலங்கள் இடையூறாக இருந்ததனால், ஒலிபுகாக் கட்டடம் ஒன்றையும் கட்டினார்கள். ஆனால் கஷ்டத்தில் சிக்கியவர்களுக்கு யாரும் எந்த உதவியும் செய்யவில்லை. புதைகுழியில் மக்கள் சிக்கிக்கொள்வதை தடுப்பதற்கும் எந்த முயற்சியும் எடுக்கவில்லை. பேசினார்கள், பேசினார்கள், பேசிக்கொண்டே இருந்தார்கள்.

இந்த மக்களைப் போல நம்முடைய திருச்சபையும் ஓய்வுநாள் பள்ளிக்கூடமும் இருப்பது சரியா? ஜெபிக்கவும், சிந்திக்கவும், பகிர்ந்துகொள்ளவும், விவாதிக்கவும் நாம் விரும்புகிறோம். இதைத் தாண்டி உண்மையில் நம்மைச் சுற்றியுள்ளவர்களுக்காக ஏதாவது செய்ய விரும்புகிறோமா? நம் சமுதாயத்திலும் உலகம் முழுவதிலும் மாற்றத்தை ஏற்படுத்த விரும்புகிறோமா? வேலை முடிக்கப்படவேண்டும், இயேசு திரும்பிவர வேண்டும் என்று நாம் விரும்புகிறோம். பேசுவதை நிறுத்திவிட்டு, ஏதாவது செய்யத் தொடங்குவோமா!

நாம் வெளியில் சென்று ஏதாவது செய்வதில் கவனம் செலுத்துவதற்காக இந்தக் காலாண்டின் பெரியோருக்கான ஓய்வுநாள் பள்ளிப் பாடம் எழுதப்பட்டுள்ளது. பல அற்புதமான வேதாகமச் சம்பவங்களை ஆராயப்போகிறோம். உற்சாகமான அனுபவங்களைப் பற்றியும் படிப்போம். நமது அண்டை வீட்டாரை (குறிப்பாக கிறிஸ்தவப் பின்னணி இல்லாதவர்களை) அணுகுவதற்கு உதவக்கூடிய ஆதாரங்களை அறிந்துகொள்வோம். ஆனால், அவை நம்மை ஊக்கமளிக்கும் வழிகளாக மட்டுமே இருக்கும். ஒவ்வொரு பாடத்தின் உண்மையான கவனம் வியாழனன்று தரப்படுகிற சவாலில்தான் உள்ளது; அது நாம் வெளியே சென்றுஏதாவது செய்வதற்கான சவால்.

இறையியல் கருத்துகளைப் பகிர்ந்துகொள்வதோடு, உங்களுக்குத் தேவையான கருவிகளையும் யோசனைகளையும் வழங்குகிறோம். ஒவ்வொரு வியாழன் சவாலும் எளிதானதில் தொடங்கி, நுட்ப மானவிதத்தில் சவால்கள் கடினமாகிக் கொண்டேவரும். நாம் ஒவ்வொருவரும் சவாலை ஏற்றுக்கொண்டு, ஆவியானவர் நம்மை வழிநடத்தும்படி ஜெபித்து, நாம் கற்றுக்கொண்டதை நடைமுறைப்படுத்தி, அடுத்த வாரத்தில் அது எப்படி நடந்தது என்று விவாதிப்பதற்கு சில நிமிடங்களைச் செலவிடுவதே குறிக்கோள். இது பெருமை பேசுவதற்கான நேரமாக இருக்கக் கூடாது; எது நன்றாக நடந்தது? எது நடக்கவில்லை? இதுபற்றி பகிர்ந்துகொள்ளும் நேரம். அப்போது, புது யோசனைகள் உருவாகும்; ஜெபப் பட்டியல்கள் வளரும். 

இந்தக் காலாண்டை எப்போதும் நினைவில் கொள்ளவேண்டும். மறக்க முடியாத கருத்துகளையும், மனதை ஈர்க்கக்கூடிய சம்பவங்களையும், ஆழமான இறையியல் கருத்துகளையும் கற்றுக்கொள்வோம். ஆனால், அதற்காக அல்ல; ஆவியானவர் நம் எளிய முயற்சிகளை எடுத்து, தேவநாம மகிமைக்காக ஊழிய அற்புதங்களைச் செய்த காலக்கட்டமாக இக்காலாண்டை நினைவில் வைத்திருக்கவேண்டும்.

குளோபல் மிஷன் மையங்களை முதன்முதலில் 1980 இல் நம் தலைமையகம் நிறுவினது. அவை அட்வென்டிஸ்ட் சபையின் தலைமையகத்தின் வழிகாட்டுதலில் செயல்படுகின்றன. தற்போது ஆறு மையங்கள் உள்ளன. உலகில் கிறிஸ்தவரல்லாத மக்கள் குழுக்களிடையே புதிய விசுவாசக் குழுக்களைத் தொடங்குவதற்கு சபைக்கு உதவுவதே அவர்களின் நோக்கம்.

ஆவியானவர் நம் எளிய முயற்சிகளை எடுத்து, தேவநாம மகிமைக்காக ஊழிய அற்புதங்களைச் செய்த காலக்கட்டமாக இக்காலாண்டை நினைவில் வைத்திருக்கவேண்டும்.

இந்த மையங்களின் இயக்குநர்களான பெட்ராஸ் பகதூர், ரிச்சட் எலோபெர், க்லெபர் கான்கால்வ்ஸ், க்லிஃப்மாண்ட் ஷமீருதீன், டக் வென், ஏமி விட்செட், க்ரெக் விட்செட் ஆகியோர் இந்தப் பாடங்களை எழுதியுள்ளார்கள். அட்வென்டிஸ்ட் மிஷன் இயக்குனர் கேரி க்ராஸ், ஹோமர் ட்ரெகார்டின் (குளோபல் மிஷன் மையங்களின் ஓய்வுபெற்ற இயக்குனர்), ஜெஃப் ஸ்கோகின்ஸ் (உலகளாவிய பணி திட்டமிடல் இயக்குனர்) ஆகியோருக்கும் இந்தப் பாடங்களை எழுதினதில் பங்கு உண்டு. 