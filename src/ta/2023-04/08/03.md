---
title:  கிறிஸ்துவின் வழிமுறை மட்டுமே
date:   20/11/2023
---

`எளியவர்களுக்கு ஊழியம் செய்வதுபற்றி பின்வரும் கதைகள் நமக்கு என்ன கற்பிக்கின்றன? யோவான் 5:1-9; மாற்கு 1:23-28.`

எளியவர்களுக்கு எவ்வாறு ஊழியம் செய்வது என்பது பற்றிய இயேசுவின் வழிமுறையிலுள்ள ஐந்து படிகளை எலன் ஒய்ட் கூறுகிறார்: ‘கிறிஸ்துவின் வழிமுறைமட்டுமே மக்களை மாற்றுவதில் உண்மையான வெற்றியைத் தரும். மனிதர்களின் நன்மையை விரும்பும் ஒருவராக அவர்களோடு இரட்சகர் நெருங்கிப் பழகினார்; அவர்கள்மீது அனுதாபத்தைக் காட்டினார்; அவர்களின் தேவைகளைப் பூர்த்திசெய்தார்; அவர்களின் நம்பிக்கையைப் பெற்றார்; பின்னர் அவர் அவர்களிடம், “என்னைப் பின்பற்றுங்கள்” என்று கூறினார்.’–The Ministry of Healing, p. 143.

முதலில், நாம் ஆதரவற்றவர்களுடன் பழகவேண்டும்; அவர்களைப்பற்றி தெரிந்துகொள்ள நேரம் செலவிடவேண்டும்; அவர்களுக்கு நல்லது செய்யவேண்டும் என்கிற நோக்கத்துடன் அவர்களின் தேவைகளைப் புரிந்துகொள்ளவேண்டும். பெதஸ்தா குளத்தருகில் படுத்துக்கிடந்தவனுக்கு இயேசு செய்ததைப் பாருங்கள். ‘குருடர், சப்பாணிகள், சூம்பின உறுப்புடையவர்கள் முதலான வியாதிக்காரர்’ அநேகர் அங்கே இருந்தார்கள். யோவான் 5:3. இயேசு அங்கே இருந்தார்.

இரண்டாவதாக, நாம் அனுதாபம் காட்டவேண்டும். அவநம்பிக்கையின் காரணமாக சில சமயங்களில் இது சவாலாக இருக்கலாம்; சில சமயங்களில் சிலர் மற்றவர்களுக்கு உதவிசெய்து அவர்களுடைய நம்பிக்கையைப் பெற்றபிறகு, தங்கள் தீயநோக்கத்தை நிறைவேற்றுவார்கள். இருந்தும், எதையும் எதிர்பார்க்காமல் அனுதாபம் காட்டவே தேவன் நம்மை அழைக்கிறார்.

மூன்றாவதாக, அவர்களின் தேவைகளை நிறைவேற்ற வேண்டும். இதற்கு வெறும் வார்த்தைகள் போதாது. நடவடிக்கை எடுக்கவேண்டும். அந்த நோயாளியிடம் இயேசு பேசி, அவனது தேவை என்ன என்று கேட்டு, ஓர் அற்புதத்தை செய்தார். பிசாசு பிடித்திருந்த மனிதனால் தன்னைத்தானே குணமாக்கிக் கொள்ள முடியாது; பிசாசைத் துரத்தி, இயேசு அவனுக்கு உதவிசெய்தார்.

நான்காவதாக, அவர்களின் நம்பிக்கையை வெல்லவேண்டும். நாம் மக்களுக்கு உதவும்போது, நாம் என்ன சொல்கிறோமோ, அதை அவர்கள் நம்புவார்கள். இயேசுவைப்பற்றி நாம் அவர்களிடம் பேசும்போது, அவர்கள் மிகவும் திறந்தமனதுடன் கேட்பார்கள். அவர்களை உடல்ரீதியாக குணப்படுத்துவது மட்டும் இயேசுவின் திட்டமில்லை; அவர்கள் நித்திய ஜீவனைப் பெறவேண்டும் என்று அவர் விரும்பினார். யோவான் 10:10.

ஐந்தாவதாக, அவர்களை இயேசுவிடம் அழைத்துச் செல்லவேண்டும். இது நடக்க உங்களுக்கு விசுவாசம் தேவை; உங்களிடம் உதவி பெறுகிறவருக்கும் விசுவாசம் தேவை.

`பொதுவாக இயேசு செய்த அற்புதங்களை நம்மால் செய்யமுடியாது. ஆனால் எளியவர்களுக்கு நாம் வேறு என்னென்ன வழிகளில் உதவிசெய்யலாம்?`