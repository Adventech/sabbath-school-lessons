---
title:  அதிக அன்பு
date:   23/11/2023
---

நாம் அனைவரும் அறிந்திருப்பது போல, தேவைகள் முடிவதில்லை. உதவ நீங்கள் தயாராக இருந்தால், நிறைய வாய்ப்புகள் கிடைக்கும். நெருங்கிய நண்பர்களாக இருந்தாலும், தொலைதூர அகதிகளாக இருந்தாலும், மக்கள் தேவையில் உள்ளனர்; நம்மால் முடிந்த உதவியை நாம் செய்யவேண்டும். தங்களுக்குத் தாங்களே உதவிசெய்துகொள்ள முடியாதவர்களுக்கு இயேசு உதவினார். சில சந்தர்ப்பங்களில், அவரே முயற்சிசெய்து, தேவைப்படுபவர்களிடம் சென்றார்; சில சந்தர்ப்பங்களில், கூரையைத் திறந்து, திமிர்வாதக்காரனை இயேசுவிடம் இறக்கிய வர்களைப் போல, நண்பர்கள் முயற்சிசெய்தார்கள்.

‘ஒருவன் தன் சிநேகிதருக்காகத் தன் ஜீவனைக் கொடுக்கிற அன்பிலும் அதிகமான அன்பு ஒருவரிடத்திலுமில்லை.’ யோவான் 15:13

`நம்முடைய ஊழியத்தில் இந்த நியதியை எவ்வாறு பயன்படுத்துகிறோம்?`

ஒரு ஊழியக் குடும்பம் டிரினிடாட்-டபெய்கோவில் ஆறு ஆண்டுகள் சேவை செய்தது. முதல் மூன்று வருடங்கள் அவர்கள் இந்து, இஸ்லாமியர் பெரும்பான்மையாக இருந்த சமுதாயத்தில் வாழ்ந்தனர். வருடாந்திர நன்றிக் கூட்டத்திற்கு கிறிஸ்தவர்கள் வரமறுத்ததாக பல இந்துக்கள் புகார் கூறினார்கள். ஒருநாள் இந்தக் கிறிஸ்தவர்கள் ஒரு புதிய இந்து நண்பரின் நன்றிக்கூட்டத்தில் கலந்து கொண்டார்கள். இயேசுவின் முன்மாதிரியைப் பின்பற்றி அவர்கள் இதைச் செய்தார்கள்: அவருடைய நண்பர்கள் தங்கள் விசேஷ கொண்டாட்டங்களுக்கு அவரை அழைத்தபோது, அவர் அங்கே சென்றார். உண்மையில், விருந்தளிப்பவர் வீட்டிற்கு விருந்தாளிகள் ஆசீர்வாதங்களைக் கொண்டு வருவார்கள் என்று இந்து மதம் கற்பிக்கிறது.

ஒருவருக்கு ஆசீர்வாதமாக இருப்பதன்மூலம் இந்த வாரம் ஒரு நண்பரை உருவாக்குவோம். முதலில், உங்கள் சூழல், சமுதாயம், கிராமம், நகரத்தை ஆய்வு செய்யுங்கள். அங்கு வசிக்கும் அகதி அல்லது புலம்பெயர்ந்தோர்பற்றி உங்களுக்கு தெரியுமா? அப்படி உங்கள் தெருவில் வசிப்பவர்கள் யாரையாவது தெரியுமா? அவர்கள் அனைவரையும் உங்களுக்குத் தெரியுமா? உங்கள் சூழ்நிலையைப் பொருட்படுத்தாமல், அந்நியருடன் நட்புகொள்வது எளிதான ஒன்றல்ல. தேவனிடம் ஜெபித்து உதவி கேட்போம். அவருக்கு எல்லோரையும் தெரியும்; உங்களுக்கு நண்பராக மாறக்கூடியவரையும் தெரியும். அவர்களுடைய நண்பராக நீங்கள் மாறி, தேவனிடம் உதவி பெறவைப்பதே உங்கள் நோக்கம்.

`சவால்: உங்கள் பகுதியில் வாழுகிற வெளிநாட்டவர்கள் அல்லது கிறிஸ்தவர்கள் அல்லாதவர்கள்பற்றி அறிந்துகொள்ளுங்கள்.`

`சவால் சந்திப்பு: உங்கள் செல்வாக்கு வட்டத்தில் உள்ள ஒருவரைக் கண்டுபிடியுங்கள். இயேசுவின் மாதிரி நட்பின்படி, இவர் என் நண்பரா? அவருடைய தேவைகள் எனக்குத் தெரியுமா? அவரை நான் எப்படி இயேசுவிடம் அழைத்துச் செல்வது? இந்தக் கேள்விகளுக்குப் பதிலளித்த பிறகு, அந்த நபருக்காக தொடர்ந்து ஜெபிக்கத் தொடங்குங்கள்.`