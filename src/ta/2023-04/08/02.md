---
title:  நண்பர்களின் நம்பிக்கை
date:   19/11/2023
---

ஒரு நண்பரை இயேசுவிடம் கொண்டுவருவதற்கு சிலர் என்ன செய்தார்கள் என்பதை சுவிசேஷங்களில் உள்ள ஒரு சம்பவம் சொல்கிறது. மற்றவர்களுக்கு ஊழியம் செய்ய சில நேரங்களில் கடின உழைப்பு தேவை என்று தெரிகிறது.

`ஊழியம்பற்றி இந்தச் சம்பவத்திலிருந்து நாம் கற்றுக்கொள்ளக்கூடிய பாடங்கள் என்ன? லூக்கா 5:17-26; மத்தேயு 9:1-8; மாற்கு 2:3-12.`

தங்கள் நண்பரை இயேசுவிடம் கொண்டுவந்ததன்மூலம், அவரைப் பராமரிக்கும் பொறுப்பை இவர்கள் ஏற்றுக்கொண்டனர். இந்த மனிதனின் நண்பர்களைப் போல நாம் இருக்குமாறு தேவன் நம்மை அழைக்கிறார். இந்த வேலைக்கு விசுவாசம், செயல், பொறுமை, தேவைப்பட்டால் வழக்கத்திற்கு மாறாக செயல்பட விருப்பம் ஆகியவை தேவை. இயேசுவிடம் வந்த அந்த மனிதர்கள் பல தடைகளைச் சந்தித்தார்கள். எப்போதும் வருகிற வழியில் அந்த நண்பரை அவர் களால் இயேசுவிடம் கொண்டுவர முடியவில்லை. ஆனாலும் தங்கள் முயற்சி யைக் கைவிட வில்லை; புது வழி ஒன்றை கண்டுபிடித்தார்கள். கூரையைப் பிரித்து தன் நண்பரை கீழே இறக்கினார்கள்; அவர்கள் செய்ததை இயேசு அங்கீகரித்தார். லூக்கா 5:20.

நம் ஆதரவற்ற நண்பர்களை தம்மிடம் கொண்டுவர வேண்டும் என்பதே இயேசுவின் விருப்பம். துன்பப்படுபவர்கள் யாராக இருந்தாலும், அவர்களை மன்னிக்கவும் குணப்படுத்தவும் ஏங்கும் சிறந்த மருத்துவராக இயேசு இருக்கிறார்.

‘உங்கள் கடமையைச் செய்யுமாறு பிறர் சொல்லக் காத்திருக்க வேண்டாம். உங்கள் கண்களைத் திறந்து உங்களைச் சுற்றி இருக்கிறவர்களைப் பாருங்கள்; ஆதரவற்றவர்கள், துன்பப்படுபவர்களோடு பழகுங்கள். அவர்களிடமிருந்து உங்களை மறைக்காதீர்கள்; அவர்களின் தேவைகளை மறக்காதீர்கள். சுயநலமும் கறைகளும் இல்லாத பக்தியுள்ள மார்க்கத்தாரின் தன்மைகள் யாக்கோபு சொல்கிறபடி உங்களிடம் உள்ளனவா? இரட்சிப்பின் திட்டத்தில் உதவுவதற்கு தங்களால் இயன்ற அனைத்தையும் செய்ய ஆர்வமாக உள்ளவர்கள் யார்?’–Testimonies for the Church, vol. 2, p. 29.

ஆதரவற்றவர்களுக்கு எவ்வாறு உதவுவது என்பதை இயேசுதாமே எடுத்துக் காட்டி, அதைச் செய்யும்படி நம்மையும் அழைக்கிறார். முதலில், நாம் அவர்களின் நண்பர்களாக வேண்டும்; பின்னர் அவர்கள் தேவைகளை அறிந்துகொள்ளவேண்டும்; இறுதியாக, நாம் அவர்களை இயேசுவிடம் அழைத்துச் செல்ல வேண்டும்; அவர்மட்டுமே அவர்களுக்கு உதவமுடியும். இதைத்தான் இந்த சம்பவத்தில் உள்ளவர்கள் செய்தார்கள்; நாமும் இந்த சூழ்நிலையில் இருந்தாலும் இதுபோன்று செயல்படவேண்டும். மக்களைக் காப்பாற்றக்கூடிய ஒரே ஒருவராகிய இயேசுவிடம் வழிநடத்த உதவுங்கள்.

`இப்போது உங்களைச் சுற்றி இருக்கும் யாருக்கு உதவி தேவை? அவர்களுக்கு நீங்கள் என்ன செய்யப் போகிறீர்கள்?`