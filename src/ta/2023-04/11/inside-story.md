---
title:  மிஷன் கதை
date:   15/12/2023
---

### கனவுகள் காணுதல்: பகுதி 1

ஆண்ட்ரூ மெக்செஸ்னி

பதினாறு வயதான ஜோசப் டெலமவுக்கு பதற்றமாக இருந்தது. மேற்கு ஆப்ரிக்க நாடான கினீயின் தலைநகர் கோனாக்கிரியில், தான் சரியான சபைக்குச் செல்லவில்லையோ என்று கவலைப்பட்டார்.

‘சரியான வழியைக் காட்டும். நீர் எங்கு வழிநடத்தினாலும் அங்கே நான் செல்லுவேன்’ என்று ஜெபித்தார். அவரும் அவருடைய சபையைச் சேர்ந்த 70 பேரும் ஒரு வளாகத்திற்குள் கூடி, சபையை வளர்ப்பதுபற்றிப் பேசுவதுபோலக் கனவு கண்டார். அந்த வளாகத்திற்கு வெளியே உலகத்தை ஆட்சி செய்கிற வல்லமைமிக்க ராஜாவின் அரண்மனை இருந்தது.

திடீரென சில வீரர்கள் அந்த வளாகத்திற்குள் வந்தார்கள். “நீ உடனே கிளம்பு. எங்களுடைய படையில் சேர உனக்குப் பயிற்சியளிக்கப் போகிறோம்” என்று சொன்னார்கள்.

ஜோசப்புக்கு மனதில்லை; ஆனால் அந்த வீரன் விடவில்லை. “நீ இங்கே இருக்க முடியாது. நீ எங்கு வேண்டுமானாலும் செல்லலாம். இங்கே இருக்கவேண்டாம். மூன்று நாட்கள் கழித்து இங்கே வந்து பார், இந்த மக்களுக்கு என்னவாயிற்றென்பது தெரியும்” என்று சொன்னான்.

ஜோசப் கிளம்பிச் சென்று, மூன்று நாட்களுக்கு பிறகு திரும்பி வந்தான்; அந்த வளாகம் அமைதியாக இருந்தது. எல்லாரும் எங்கே சென்றார்களென யோசித்தான். ராஜாவின் அரண்மனைக்கு பின்னே ஒரு சிறுவன் ஒளிந்திருந்தான். அவன்மேல் இரத்தமாக இருந்தது. அவனிடம், “இங்கே வா” என்று அழைத்தான்.

ஜோசப் அவனை தன் பக்கத்தில் இழுத்தபோது, “உங்கள் தேவன் பெரியவர்” என்று அந்தச் சிறுவன் சொன்னான். “என்ன?” என்று ஜோசப் கேட்டான்.

“நீங்கள் மட்டும் எவ்வாறு இங்கிருந்து கிளம்பிச் சென்றீர்கள்? இங்கிருந்த அநேகரைச் சுட்டிக் கொன்றுவிட்டார்கள். நீங்கள் மட்டும்தான் தப்பித்திருக்கிறீர்கள், எப்படி?” என்று கேட்டான்.

அந்தப் பையனிடம் மேலும் விபரம் கேட்டபோது, ஒரு புழுதிக் குவியலுக்கு ஜோசப்பை அழைத்துச் சென்றான். அது 40 பேருடைய கல்லறை என்று சொன்னான். “வீரர்கள் யாருக்கும் பயிற்சியளிக்கவில்லை. அவர்கள் சுட்டார்கள், தப்பித்தவர்களை கூண்டுகளில் பிடித்துச் சென்றார்கள்” என்று சொன்னான்.

பிறகு, தரையில் அசையாமல் கிடந்த பாம்பு ஒன்றை ஜோசப் பார்த்தான். அது அந்த அரண்மனையில் வாழ்ந்த ராஜா என்றும், அவன் கொல்லப்பட்டான் என்றும் சிறுவன் சொன்னான். “இந்த ராஜாவைக் கொன்று தலைவரான பிரபுவைக் காட்டுகிறேன்” என்று கூறினான். ஜோசப் அந்தப் பாம்பையே பார்த்துக்கொண்டிருந்தான்.‘ ஒரு பாம்பு இந்த உலகத்தை ஆட்சிசெய்து, எவ்வாறு தன்னை ராஜா என்று சொல்லியது?’ என்று யோசித்தான். உடனே விழித்துவிட்டான். தன் பெற்றோரின் சபையைவிட்டுக் கிளம்ப தேவன் தன்னை அழைத்ததைப் புரிந்துகொண்டான்.