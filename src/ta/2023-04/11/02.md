---
title:  தூரதேசங்களுக்கான ஊழியம்
date:   10/12/2023
---

இயேசு தம் சீடர்களை கெனேசரேத்திலிருந்து அழைத்துக் கொண்டு, ‘தீரு-சீதோன் பட்டணங்களின் திசைகளுக்குப் போனார்’ என்று மத்தேயு 14:34; 15:21 இல் வாசிக்கிறோம். ஏன் கலிலேயாவிலிருந்து இந்தப் புறமத இடங்களுக்கு அழைத்துச் சென்றார்? அவர்கள் கலிலேயாவில் கற்றுக்கொள்ள முடியாததை வெளிநாட்டில் கற்றுக்கொள்ளத்தக்கதாக, இயேசு தமது சீடர்களை அங்கே அழைத்துச் சென்றார். எல்லா வகை மக்களுக்கும் சத்தியத்தைச் சொல்வதற்கு சீடர்களைத் தயார்படுத்த உதவும் பாடங்களை அவர்களுக்குக் கற்பிக்க விரும்பினார்.

`அந்த நகரங்களின் பின்னணியை ஓரளவு புரிந்துகொள்ள பின்வரும் வசனங்கள் எவ்வாறு நமக்கு உதவுகின்றன? நியா 3:1-6; 1இரா 5:1-12; 1இரா 11:1-6.`

இஸ்ரவேலரின் விசுவாசத்தைப் பரீட்சிக்க இந்த மக்களை தேவன் பயன்படுத்தினார். நியா 3:1-6. ஆனால், இஸ்ரவேலர்கள் அந்தப் பரீட்சையில் தோற்றுப்போனார்கள். ‘அவர்களுடைய குமாரத்திகளை விவாகம்பண்ணி, தங்களுடைய குமாரத்திகளை அவர்கள் குமாரருக்குக் கொடுத்து, அவர்கள் தேவர்களைச் சேவித்தார்கள்.’ நியா 3:6. இதனால், ஆரம்பமுதலே இந்த அன்னியர்கள் இஸ்ரவேலுக்கு முட்டுக்கட்டையாக இருந்துவந்தார்கள்.

1இரா 5:1-11 இல், சீதோனியர்களுக்கும் இஸ்ரவேலர்களுக்கும் இடையிலிருந்த நெருங்கிய உறவை நாம் காணலாம். ஒரு மட்டத்தில், பொருளாதாரத்தில் ஒருவருக்கொருவர் நன்மை இருந்தாலும், சீதோனியரின் உருவ வழிபாடு போன்றவற்றை இஸ்ரவேலர்கள் பின்பற்ற ஆரம்பித்தார்கள்.

1இரா 11:1-6இல், அந்தச் செல்வாக்கு இறுதியில் எவ்வளவு மோசமாக முடிந்திருந்தது என்பதைப் பார்க்கலாம். சாலமோன் ராஜா சீதோனிய இளவரசிகளை மணந்தார்; அவர்கள் அவரை வழிதவறச் செய்தனர். ‘சாலொமோன் சீதோனியரின் தேவியாகிய அஸ்தரோத்தைப் பின்பற்றினான்.’ 1இரா 11:5.

சீதோனியாரால் இஸ்ரவேலர்மேல் உருவ வழிபாட்டின் தாக்கம் இருந்த போதிலும், இயேசு தம் சீடர்களை அங்கே அழைத்துச்சென்றார். இவ்வாறு, அவர்களை பிற கலாச்சார நகர்ப்புற ஊழியத்திற்கு இயேசு அழைத்துச் சென்றார்; பிற கலாச்சாரங்கள்பற்றி அவர்களுக்குள் இருந்த தப்பெண்ணங்களை நீக்கத் தகுந்த விதத்தில், பிற இனங்களுக்கான முழுமையான நகர்ப்புற ஊழியத்தைத் தொடங்கிவைத்தார்.

அட்வென்டிஸ்ட் நகர்ப்புற ஊழியருக்கு உடல்நலம், சுற்றுச்சூழல் போன்ற பல சவால்கள் உள்ளன. வாழ்க்கைச் செலவில் உயர்வு, இனவெறி, மதவெறி, தேசியவாதம், மதச் சுதந்திரத்தின்மீது கட்டுப்பாடுகள் போன்ற சவால்களும் உள்ளன. இவை போன்ற சவால்கள் இருந்தாலும், நாம் நகரங்களுக்காக உழைக்கவேண்டும்.

`நகர்ப்புற ஊழியத்தில் ஈடுபட்டுள்ளவர்களுக்கு உதவிசெய்ய நீங்கள் என்ன செய்யலாம்?`