---
title:  நாகமான்
date:   27/11/2023
---

மனிதரின் பின்னணி, செல்வம், இனம், அந்தஸ்தைப் பொருட்படுத்தாமல் அனைவருக்காகவும் கிறிஸ்து மரித்தார். தேவன் அனைத்து மனித இனத்தையும் தன்னிடம் ஈர்க்கிறார்; உலகின் சக்திவாய்ந்த பிற மக்களையும் ஈர்க்கிறார்.

`தேவனுக்காக மக்களைத் தொடுவதுபற்றி இந்தச் சம்பவத்திலிருந்து நாம் அறிவது என்ன? 2இரா 5:1-19.`

தேவன் தன்னை தொழுநோயிலிருந்து குணப்படுத்திய பிறகு நாகமான் இரண்டு அசாதாரண கோரிக்கைகளை வைத்தார். 2இரா 5:17-19. முதலாவதாக, உயிருள்ள தேவனை வணங்குவதற்காக இரண்டு கழுதை சுமை மண்ணை இஸ்ரவேலிலிருந்து சீரியாவுக்கு எடுத்துச் செல்ல அனுமதி கேட்டார். ‘உமது அடியேன் இனிக் கர்த்தருக்கே அல்லாமல், அந்நிய தேவர்களுக்குச் சர்வாங்க தகனத்தையும் பலியையும் செலுத்துவதில்லைù என்றார் நாகமான். 2இராஜாக்கள் 5:17. நாகமான் இப்போது மெய்தேவனில் நம்பிக்கைகொண்டிருந்தாலும், புறமத செல்வாக்குகள் அவரது சிந்தனையில் சற்றே ஆதிக்கம்செலுத்தியதை அவரது முதல் வேண்டுகோள் காட்டுகிறது. இஸ்ரவேலின் தேவனை இஸ்ரவேல் தேசத்தின் மண்ணில் வணங்கவேண்டும் என்று நினைத்தார். இஸ்ரவேலின் ஆண்டவரைத் தவிர வேறே தேவன் இல்லை என்கிற யதார்த்தத்தை ஒப்புக்கொண்டாலும், தேவன் இஸ்ரவேல் தேசத்துடன் இணைக்கப்பட்டவர் என்கிற கருத்து முழுவதுமாக மாறவில்லை.

இரண்டாவது விண்ணப்பம் அவரது விசுவாசத்தின் நேர்மையைக் காட்டுகிறது. அவர் பரலோகத்தின் தேவனை மட்டுமே தொழுதுகொள்ளத் தீர்மானித்த போது, தனது விக்கிரகாராதனை நாட்டில் அப்படிச் செய்வது எளிதல்ல என்பதை உணர்ந்தார். மேலும் சீரியாவின் ராஜா ரிம்மோன் கடவுளைத்தான் வணங்குவார்; அதற்காக ராஜா செல்லும்போது படைத்தலை வரும் ராஜாவோடு செல்லவேண்டியிருக்கும். பூமிக்குரிய ராஜாவுக்கான தனது கடமைகளைக் கைவிடும் எண்ணம் நாகமானுக்கு இல்லை என்றாலும், ரிம்மோனை வணங்கப்போவ தில்லை என்கிறார். தன் இருதயத்தை யெகோவாவிடம் ஒப்படைத்துவிட்டதால், உருவவழிபாட்டுக்கு இடம் கொடுப்பதில்லை, பல தெய்வங்களை தான் வழிபடுவதாக எலிசாவுக்கு செய்தி வரக்கூடாது என்று யோசித்தார்.

‘சமாதானத்தோடேபோù என்று நாகமானின் வேண்டுகோளுக்கு எலிசா பதிலளித்தார். 2இரா 5:19. ‘நாகமானின் கோரிக்கைக்கு எலிசா ஒப்புதல் அளித்தததாகவோ, மறுப்பு தெரிவித்ததாகவோ கருதக்கூடாது. நாகமான் சந்தேகத்தோடு அல்ல, சமாதானத்தோடுபுறப்படவேண்டியிருந்தது. தேவன் அவரிடம் கருணை காட்டினார்; அவர் தேவனைப்பற்றிய அறிவிலும் வழிபாட்டிலும் இனி மகிழ்ச்சியும் அமைதியும் காணவேண்டும். நாகமான் ஒரு புதிய விசுவாசி; மனச்சாட்சி உள்ளவராகவும் இருந்தார்; புதிதாகக் கண்டுபிடித்த விசுவாசத்தில் உறுதியாக இருந்தால், வலிமையும் ஞானமும் வளரும். புதிய விசுவாசிகளை தேவன் படிப்படியாக வழிநடத்துகிறார். மேலும் ஒரு குறிப்பிட்ட சீர்திருத்தத்திற்கு அழைப்பதற்கான பொருத்தமான நேரம் அவருக்குத் தெரியும். ஆத்தும இரட்சிப்புக்காக உழைப்பவர்கள் இந்நியதியை எப்பொழுதும் மனதில் வைத்திருக்க வேண்டும்.’

`புதிய விசுவாசிகள் செய்கிற தீர்மானங்களில் அவர்களை அவசரப்படுத்தாமல் இருப்பதுபற்றி இந்தச் சம்பவத்திலிருந்து என்ன கற்றுக் கொள்கிறோம்?`