---
title:  நமக்காக மீண்டும் வரப்போகிற தேவன்
date:   05/10/2023
---

`வேதாகமத்தின் முடிவுக் காலச் செய்தியுடன் யோவான் 14:1-3 எந்த வழிகளில் இணைக்கப்பட்டுள்ளது?`

நித்தியத்திற்கும் நம்முடன் இருக்க சிருஷ்டிகர் விரும்புகிறார். கிறிஸ்துவின் மிகவும் விலையுயர்ந்த வாக்குறுதிகளில் ஒன்றான ஆனந்த பாக்கியமானது இந்த விருப்பத்தைப் பிரதிபலிக்கிறது. ‘நான் இருக்கிற இடத்திலே நீங்களும் இருக்கும்படி, நான் மறுபடியும் வந்து உங்களை என்னிடத்தில் சேர்த்துக்கொள்ளுவேன்’ என்று இயேசு உறுதியளித்தார். யோவான் 14:3

வெளி 21:3 இன்படி, இந்த வாக்குறுதி இறுதியில் நிஜமாகிவிடும். ‘இதோ, மனுஷர்களிடத்திலே தேவனுடைய வாசஸ்தலமிருக்கிறது, அவர்களிடத்திலே அவர் வாசமாயிருப்பார்; அவர்களும் அவருடைய ஜனங்களாயிருப்பார்கள், தேவன்தாமே அவர்களோடேகூட இருந்து அவர்களுடைய தேவனாயிருப்பார்.’ வெளி 21:3

மீட்பின் வேலை முழுமையடையும். பாவம் பெருகின இடத்தில், தேவனுடைய கிருபையும் பெருகினது. பூமி தனக்குச் சொந்தமானது என்று சாத்தான் உரிமைபாராட்டுகிறான்; ஆனால், பூமி மீட்கப்படுவது மட்டுமல்ல; மேன்மையாக்கப்படும்.

இங்கே, தேவகுமாரன் மனிதகுலத்தில் கூடாரமிட்டார்; இங்கே மகிமையின் ராஜா வாழ்ந்து, துன்புற்று, மரித்தார். அவர் எல்லாவற்றையும் புதிதாக்கும்போது, தேவ வாசஸ்தலம் மனிதர்மத்தியில் இருக்கும். மேலும் மீட்கப்பட்டவர்கள் தேவ வெளிச்சத்தில் முடிவில்லாத யுகம் முழுவதும் நடக்கும்போது, அவருடைய சொல்லமுடியாத இம்மானுவேல் ஈவுக்காக அவரைப் புகழ்வார்கள்: இம்மானுவேல்; ‘தேவன் நம்மோடு இருக்கிறார்’. மீட்பின் மிக அழகான காட்சியை இங்கே காண்கிறோம். தமது பிள்ளைகளுடன் நித்தியமாக இருக்கவேண்டும் என்கிற தமது விருப்பத்தை ஊழியத்தின் தேவன் அப்போது நிறைவேற்றுவார். இந்த யதார்த்தத்தின் ஒரு பகுதியாக இருப்பது எவ்வளவு பெரிய பாக்கியம்!

**வாராந்திரச் சவால்கள்**. இந்தக் காலாண்டு முழுவதும் நீங்கள் ஊழியத்தில் திட்டமிட்டு ஈடுபட வேண்டும். ஊழியம்செய்கிற தேவனை உங்கள் வாழ்வில் பார்த்து, அனுபவிக்க இது ஒரு வாய்ப்பாக இருக்கும். உங்களைப் பரிசோதிக்க, இந்தத் தருணத்தைப் பயன்படுத்திக்கொள்ளுங்கள். வாரந்தோறும் நீங்கள் கற்றுக்கொண்டதை உங்கள் வகுப்பில் பகிர்ந்துகொள்ளுங்கள். மேலும், தேவ ஊழியத்தில் உங்கள் ஈடுபாட்டை அதிகரிக்க, ‘சவால் சந்திப்பு’ எனும் பகுதி உங்களை ஊக்குவிக்கும்.

`சவால்: வருகிற வாரத்தில் தினமும் தேவ ஊழியத்தின் ஒரு பகுதியாக நீங்கள் இருக்க உங்கள் இதயத்தைத் திறக்கும்படி தேவனிடம் ஜெபியுங்கள்.`

`சவால் சந்திப்பு: உங்களுக்கு ஏற்கனவே தெரியாத ஒருவர் பெயரை தெரிந்து கொள்ளுங்கள்- பக்கத்து வீட்டுக்காரர், உடன் ஊழியர், கடைக்காரர், பேருந்து ஓட்டுநர், காவலாளி போன்றவர்கள். அனுதினமும் அவருக்காக ஜெபியுங்கள்.`