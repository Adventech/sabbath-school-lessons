---
title:  நம்முடன் இருக்க விரும்புகிற தேவன்
date:   02/10/2023
---

`இந்த வசனங்களில் ஆபிரகாமுக்கும் அவருடைய சந்ததிக்கும் தேவன் கொடுத்த வாக்குறுதியின் முக்கியக் குவிமையம் என்ன? ஆதி 17:7; 26:3; 28:15.`

பழைய ஏற்பாட்டில், தேவன் தமது நோக்கங்களை நிறைவேற்றுவதற்காக தமது ஊழிய இயல்பின்படி செயல்பட்டுவருகிறார். உதாரணமாக, ஜலப்பிரளயத்திற்குப் பின், பாபேலின் மக்கள் ஒரே இடத்தில் கூடி ஒரு நகரத்தையும் வானத்தை அளாவும் ஒரு கோபுரத்தையும் கட்ட முடிவுசெய்தர்கள். தேவன் தலையிட்டு, உலகம்முழுவதும் அவர்களைச் சிதறடிப்பதற்காக, அவர்கள் மொழியைக் குழப்பினார். ஆதி 11:1-9. பின்னர் அவர் தமது ஊழியத்தை விரிவுப்படுத்தினார்; உலகம்முழுவதும் அவருடைய ஆசீர்வாதங்களின் வாய்க்காலாக இருப்பதற்கு ஆபிராமை அழைத்தார். ஆதி 12:1-3.

ஆபிரகாமுக்கும் அவருடைய சந்ததிக்கும் தேவன் பல வாக்குறுதிகளைக் கொடுத்தார். ஆனால் அவை எல்லாவற்றிலும் ஒன்று மேலானது. ‘நான் உங்கள் தேவனாக, உங்களோடு இருப்பேன்’ என்பதே அந்த வாக்குறுதி. ஆதி 17:7; 17:8; 26:3; 28:15. யோசேப்பு எகிப்திற்குச் சென்றார்; அதன்மூலம், தேவனுடைய மக்களுக்கு இரட்சிப்பு ஏற்பட்டது. யோசேப்பின் அனுபவத்தின் ஒவ்வொரு படியிலும், மிகவும் கடினமான தருணங்களில்கூட ‘‘கர்த்தர் அவருடன் இருந்தார்’’. ஆதி 39:2, 21, 23). தம்முடைய ஊழியத்தை நிறைவேற்றும் வகையில், பல தலைமுறைகளுக்குப் பிறகு, எகிப்திய அடிமைத்தனத்திலிருந்து தமது மக்களை விடுவிப்பவராக மோசேயை பார்வோனிடம் தேவன் அனுப்பினார். ஊழியத்துவக்கத்தின்போது ‘நான் உன்னோடே இருப்பேன்’ என்று மோசேயிடம் சொன்னார். யாத் 3:12. தம் மக்களுடன் இருக்கவேண்டும் என்கிற தமது ஆழ்ந்த ஏக்கத்தை தேவன் மீண்டும்மீண்டும் உறுதிப்படுத்தினார். யாத் 29:43, 45.

`பழைய ஏற்பாட்டு ஆசரிப்புக்கூடாரத்தின் முக்கிய நோக்கங்களில் ஒன்று என்ன?`

வித்தியாசமான ஒரு முறையில், தேவன் தமது பிள்ளைகளுடன் குடியிருக்க முடிவுசெய்தார். தாம் குடியிருக்க வாசஸ்தலம் ஒன்றைக் கட்டச்சொன்னதன் மூலம், இஸ்ரவேலர் மத்தியில் தங்குவதற்கு தமக்கிருந்த ஏக்கத்தை மோசேயிடம் உறுதிப்படுத்தினார். மேலும், தமது ஊழியத்தின் இறுதிக் கருவியாகிய இயேசு கிறிஸ்துவைச் சுட்டிக்காட்டும் ஓர் அமைப்பைத் திட்டமிட்டு நிறுவினார். பலி செலுத்துதல், யூத அமைப்பின் ஆசாரியத்துவம் போன்றவை கிறிஸ்துவின் மரணத்தையும், மத்தியஸ்த வேலையையும் சுட்டிக்காட்டின. அந்தச் சடங்குகளின் நிஜத்தைக் கிறிஸ்துவில் பார்க்கவாவிட்டால், அவற்றுக்கு எந்த அர்த்தமும் இல்லை.

`உங்கள் வாழ்க்கையில் தேவனுடைய பிரசன்னத்தை நீங்கள் அனுபவிக்கிற வழிகள் என்ன?`