---
title:  நம்மைத் தேடிவருகிற தேவன்
date:   01/10/2023
---

தேவன் நம்மை அவருடைய ரூபத்திலும் சாயலிலும் படைத்தார். அவர் நமக்கு ஒரு பரிபூரண உலகத்தைக் கொடுத்தார். அவருடன் சரியான உறவில் நாம் வாழவேண்டும் என்பதுதான் அவருடைய நோக்கம். அவருடைய விலை யுயர்ந்த பண்பான அன்பை மையமாகக் கொண்ட உறவாக அது இருக்கவேண்டும். ஆனால், அன்பு உண்மையானதாக இருப்பதற்கு, தேவன் நமக்கு மற்றொரு விலையுயர்ந்த பரிசும் கொடுத்திருக்கிறார்: அது சுதந்திரம்: எந்த வழியைப் பின்பற்றுவது என்பதைத் தேர்ந்தெடுக்கிற சுதந்திரம்.

கீழ்ப்படியாமையின் கொடிய விளைவுகளைப் பற்றி ஆதாம்-ஏவாளுக்கு தேவன் தெளிவான அறிவுரைகளை வழங்கியிருந்தார். ஆதி 2:16,17. நன்மை-தீமை அறியும் மரத்தின் கனியை அவள் சாப்பிடலாம் என்றும், அதனால் எந்த எதிர்மறையான விளைவும் இருக்காது என்றும் சொல்லி, ஏவாளை சாத்தான் ஏமாற்றினான். நீங்கள் இதைப் புசிக்கும் நாளிலே உங்கள் கண்கள் திறக்கப்படும் என்றும், நீங்கள் நன்மை தீமை அறிந்து தேவர்களைப் போல் இருப்பீர்கள் என்றும் பொய்சொன்னான். ஆதி 3:5. துரதிர்ஷ்டவசமாக, ஏவாள் அந்தக் கனியை சாப்பிடத் தேர்வுசெய்து, ஆதாமிடம் கொடுத்தாள்; அவனும் அதே தேர்வைச் செய்தான். இவ்வாறு, பாவத்தால் பரிபூரண படைப்பு கறைபட்டது.

அந்தத் தருணத்தில் புதிதாக உருவாக்கப்பட்டிருந்த கிரகமான பூமிக்கு தேவன் வைத்திருந்த அசல் திட்டத்தையும் நோக்கத்தையும் பாவம் மாற்றியது. ‘‘அவர் உலகத்தோற்றத்துக்கு முன்னே’’ ஏற்படுத்தின இரட்சிப்பின் ஊழியத்தை இப்போது செயல்படுத்தப்பட வேண்டியிருந்தது. எபே 1:4.

`ஆதாம்-ஏவாள் வீழ்ந்தபிறகு, தேவன் சொன்ன முதல் வார்த்தைகள் என்ன? அவை ஏன் இறையியல் ரீதியாக இன்றும் முக்கியமானவை? ஆதி 3:9–15.`

அவர்கள் எங்கு இருந்தார்கள் என்பது தேவனுக்கு நிச்சயமாகத் தெரிந்திருக்கும். பயத்தின் ஆதிக்கத்திலிருந்த ஆதாம்-ஏவாள்தாம் என்ன நடக்கிறது என்பதைப் பார்க்க வேண்டியவர்கள். தங்கள் பாவத்தின் பயங்கரமான விளைவுகளை அவர்கள் புரிந்துகொள்வதற்காகவே, தேவன் அவர்களிடம் கேள்விகேட்க வேண்டியிருந்தது. சாத்தானும் தோற்கடிக்கப்பட வேண்டியிருந்தது. அவர்களைத் தமக்கு ஒப்புரவாக்குகிற தமது ஊழியத்தை தேவன் தொடங்கினார்; அதுவே மீட்பின் திட்டம். 2கொரி 5:19; ஆதி 3:14, 15.

அவர்களிடம் கேள்விகேட்டு, ஒப்புரவாகுதல்பற்றிய வாக்குறுதியைக் கொடுத்தார்; ஆனால், விழுந்துபோன மனிதகுலத்தை தேவன் அதற்குமுன்னர் தேடிவந்தார் என்கிற உண்மையை நாம் உன்னிப்பாகக் கவனிக்க வேண்டும். வெளித்தோற்றத்தில் நம்பிக்கையற்ற சூழ்நிலை இருந்தபோதிலும், தேவன் ஆதாமிடம் இரண்டு அம்சங்களைக் குறிப்பிடுகிறார்: ஒன்று நமது வீழ்ச்சியடைந்த நிலை, அடுத்தது, அவருடைய ஊழியத்தன்மை. நாம் தொலைந்துவிட்டோம்; நமக்கு இரட்சிப்பு தேவை. நம்மை இரட்சித்து, நம்முடன் இருக்க அவர்தாம் உறுதியுடன் நம்மைத் தேடிவருகிறார்.

`‘‘நீங்கள் எங்கே இருக்கிறீர்கள்?’’ என்று வரலாறு முழுவதும், தேவன் கேட்டுவருகிறார். உங்கள் தனிப்பட்ட அனுபவத்தில், இதன் அர்த்தம் என்ன? உங்கள் பதில் என்ன?`