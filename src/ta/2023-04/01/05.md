---
title:  நம்முடன் தொடர்ந்து இருக்கிற தேவன்
date:   04/10/2023
---

இயேசுவின் வாழ்க்கையும் ஊழியமும் தேவனுடைய முக்கியமான வெளிப்பாடு. முந்தைய தலைமுறைகளில் வேறு வழிகளில் செய்ததைவிட, சுமார் மூன்று ஆண்டுகளில் தாம் யார் என்பதையும், தம்முடைய ஊழியம் என்ன என்பதையும் தேவனால் அதிகம் வெளிப்படுத்த முடிந்தது. இயேசு ‘அதரிசனமான தேவனுடைய தற்சுரூபம்; ‘சகல பரிபூரணமும் அவருக்குள்ளே வாசமாயிருந்தது; அவர் சிலுவையில் சிந்தின இரத்தத்தினாலே சமாதானத்தை உண்டாக்கினார்.’ கொலோ 1:15,19,20. தேவனுடைய ஊழிய இயல்பு கிறிஸ்துவில் முற்றிலும் வெளிப்பட்டது. இதுதான் தம்முடைய ஊழியம் என்று இயேசு சொன்னார்: ‘இழந்து போனதைத் தேடவும் இரட்சிக்கவுமே மனுஷகுமாரன் வந்திருக்கிறார்’ என்றார். லூக்கா 19:10. யோவான் 3:16ஐ கவனமாக ஆராய்ந்து பாருங்கள். தேவனுடைய அன்பும் ஊழியமும் இங்கு எவ்வாறு இணைந்து இயங்குகின்றன?

பின்னர் இயேசு தம் உலக ஊழியத்தின் கடைசி வாரத்தை நெருங்கியபோது, மனிதகுலத்தின் எதிர்காலம் ஆபத்தில் இருந்தது. அந்த நாட்களில் நடந்த நிகழ்வுகள் முக்கியமானவை: அவை கடந்த காலத்தின் எதிர்பார்ப்பை எதிர்கால நம்பிக்கையுடன் இணைத்தன.

எகிப்திய அடிமைத்தனத்திலிருந்து கிடைத்த விடுதலையைச் சுட்டிக்காட்டிய பஸ்காப் பண்டிகையின்போது, பாவத்தின் அடிமைத்தனத்திலிருந்து நம்மை விடுவிக்க, இயேசு கிறிஸ்து தம்முடைய உயிரைக் கொடுத்தார். ‘நாம் அவருக்குள் தேவனுடைய நீதியாகும்படிக்கு, பாவம் அறியாத அவரை நமக்காகப் பாவமாக்கினார்’ என்கிறார் பவுல். 2கொரிந்தியர் 5:21

`மாபெரும் ஊழியக் கட்டளையில் நமக்குள்ள வாக்குறுதி என்ன? மத்தேயு 28:18-20. நாம் தேவனுடைய ஊழியத்தில் ஈடுபடும்போது அது எவ்வாறு நமக்கு நிச்சயத்தைத் தருகிறது?`

கிறிஸ்துவின் மரணமானது ஒப்புரவாகுதலின் ஒரு பகுதியாக இருந்தது, அதன் முடிவு அல்ல. தம்முடைய உயிர்த்தெழுதலின் மூலம், இயேசு மரணத்தை வென்று, ‘வானத்திலும் பூமியிலும் சகல அதிகாரத்தையும்’ பெற்றார். மத் 28:18. இந்த யதார்த்தத்தின் அடிப்படையில், உலகெங்கும் சீஷர்களை உருவாக்கும்படி, ‘உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன்’ என்கிற வாக்குறுதியுடன் தமது அடியார்களுக்கு ஊழியத்தைக் கொடுத் தார். மத் 28:20.

`‘சகல நாட்களிலும் நான் உங்களுடனேகூட இருக்கிறேன்’ என்கிற வாக்குறுதி உங்கள் சொந்த ஊழியத்தில் நிறைவேறுவதை நீங்கள் எந்த வழிகளில் பார்த்தீர்கள்?`