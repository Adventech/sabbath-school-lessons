---
title:  நம்மில் ஒருவரான தேவன்
date:   03/10/2023
---

`தமது குணத்தையும் நோக்கத்தையும் ஒரு ஜனத்தின்மூலம் உலகிற்கு வெளிப்படுத்த சிருஷ்டிகர் ஒரு திட்டத்தைத் தொடங்கினார் என்று பழைய ஏற்பாடு சொல்கிறது. தேவன் செய்த அனைத்தும் அந்த ஊழிய வியூகத்தின்படி இருந்தது.`

‘நானே தேவன், வேறொருவரும் இல்லை; நானே தேவன் எனக்குச் சமானமில்லை. அந்தத்திலுள்ளவைகளை ஆதிமுதற்கொண்டும், இன்னும் செய்யப்படாதவைகளைப் பூர்வகாலமுதற்கொண்டும் அறிவிக்கிறேன்; என் ஆலோசனை நிலைநிற்கும், எனக்குச் சித்தமானவைகளையெல்லாம் செய்வேன்’ என்று தேவன் சொல்லியிருக்கிறார். ஏசாயா 46:9,10.

மனிதகுலத்துடன் இருக்கவேண்டும் என்கிற தேவனுடைய விருப்பம் புதிய ஏற்பாட்டில் ஒரு புதிய பரிமாணத்தை எடுக்கிறது. ஏதேன் தோட்டத்தின் வாக்குறுதியானது கிறிஸ்து ஒரு மனிதரானதன்மூலம் நிஜம் ஆனது. ஆதி 3:15. மத்தேயு 1:18-23 இல் இயேசுவின் பிறப்புபற்றி வாசிக்கிறோம்.

`தேவனைப் பற்றி என்ன முக்கியமான விஷயங்களை இந்த விவரம் சொல்கிறது?`

‘தேவன் நம்மோடு இருக்கிறார்.’ இம்மானுவேல். தேவன் முன்பு பரிசுத்த ஸ்தலத்தில் தம் மக்களோடு குடியிருந்தார்; இப்போது நாசரேத் இயேசுவில் அவர் சரீரப் பிரகாரமாக அவர்களோடு வாழ்ந்தார்.

தேவன் நம்மோடு எப்போதும் இருக்க விரும்புகிறாரென்பதை இயேசுவின் பிறப்பு உறுதியாகக் காட்டுகிறது. தேவகுமாரன் முழு மனிதனாகவும், முழு தேவனாகவும் இருந்தார்; ‘நானே வழியும் சத்தியமும் ஜீவனுமாயிருக்கிறேன்; என்னாலே அல்லாமல் ஒருவனும் பிதாவினிடத்தில் வரான்’ என்று இயேசு சொன்னாரே. யோவான் 14:6; யோவான் 1:14-18.

`மனிதனாக கிறிஸ்து வந்ததிலிருந்து, தேவனுடைய ஊழியம்பற்றி நீங்கள் என்ன கற்றுக்கொள்ளலாம்?`

தேவனுடைய ஊழியம் வளர்ந்தது; இயேசு கிறிஸ்துமூலம், அவருடைய பிள்ளைகள்மத்தியில் மாம்சத்தில் குடியிருந்தார். அவர் ‘மாம்சமாகி, கிருபையினாலும் சத்தியத்தினாலும் நிறைந்தவராய், நமக்குள்ளே வாசம்பண்ணினார்.’ யோவான் 1:14. பழைய ஏற்பாட்டு தீர்க்கதரிசனங்களை நிறைவேற்றி, தெய்வீகத் திட்டத்தின்படி, மனித மாம்சத்தில் தேவன் நம்மில் ஒருவர் ஆனார். ஊழியத்தின் தேவன் தமது நோக்கத்தை நிறைவேற்ற தொடர்ந்து செயல்பட்டார்.

`தேவன் நம்மீது வைத்திருக்கும் அன்பு எவ்வளவு பெரிதாக இருந்தால், அவர் நம்மில் ஒருவராக வந்திருப்பார் என்பதைச் சிந்தியுங்கள். இந்த அன்பிற்கு நாம் எவ்வாறு பதிலளிக்கவேண்டும்? குறிப்பாக மற்றவர்களுக்கு எப்படிப்பட்ட ஊழியம் செய்யவேண்டும்?`