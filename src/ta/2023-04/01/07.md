---
title:  மேலும் படிக்க
date:   06/10/2023
---

‘‘நம்முடைய மீட்பிற்கான திட்டமானது ஆதாமின் வீழ்ச்சிக்குப் பிறகு உருவாக்கப்பட்ட ஒரு திட்டம் அல்ல. ‘ஆதிகாலமுதல் அடக்கமாயிருந்த இரகசியம்’ இது. ரோமர் 16:25. நித்திய காலமாக தேவனுடைய சிங்காசனத்தின் அடித்தளமாக இருந்து வருகிற கொள்கைகளின் வெளிப்பாடாக இருக்கிறது. சாத்தானின் துரோகமும், அந்தத் துரோகியின் வஞ்சகத்தால் நடக்கவிருந்த மனிதனின் வீழ்ச்சியும் தேவனுக்கும் கிறிஸ்துவுக்கும் ஆரம்பத்திலிருந்தே தெரியும்.

பாவம் இருக்கவேண்டும் என்பது தேவனுடைய திட்டம் இல்லை, ஆனால், இப்படி நடக்கும் என்பது அவருக்கு முன்னரே தெரியும். அதனால் இந்த அவசர நிலையை சந்திக்க ஏற்பாடும் செய்திருந்தார். ‘தம்முடைய ஒரே பேறான குமாரனை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு’, அவரைத் தரக்கூடிய அளவுக்கு அவருடைய அன்பு பெரியதாக இருந்தது. அதற்காக அவர் உடன்படிக்கையும் செய்தார்.

‘சீஷர்களின் வேலை எளிதாக இருக்கும் என்று அவர்களிடம் கிறிஸ்து சொல்லவில்லை. ஆனால், அவர்கள் தனியாகப் போராடத் தேவையில்லை. ‘நான் உங்களுடன் இருப்பேன்’ என்று உறுதியளித்தார்; அவர்கள் நம்பிக்கையுடன் புறப்பட்டுச் செல்லலாம். சர்வ வல்லவரின் பாதுகாப்பு அவர்களுக்கு இருக்கும். அவர்கள் அவருடைய வார்த்தைக்குக் கீழ்ப்படிந்து, அவருடன் இணைந்து ஊழியம் செய்யும்வரை, அவர்கள் தோல்வி அடையமாட்டார்கள். ‘எல்லாத் தேசங்களுக்கும் செல்லுங்கள். பூமியின் தொலைதூரப் பகுதிக்குச் சென்றாலும், நான் உங்களுடன் இருப்பேன். நம்பிக்கையுடன் வேலைசெய்யுங்கள்; நான் ஒரு நாளும் உங்களை கைவிடமாட்டேன். நீங்கள் உங்கள் கடமையைச் செய்ய உதவுவேன்; உங்களுக்கு வழி காட்டுவேன்; ஆறுதல் தருவேன்; பரிசுத்தம் பண்ணுவேன்; தாங்குவேன்; மற்றவர்களை பரலோகத்திற்கு இழுக்கக்கூடிய வார்த்தைகளை பேசுவதற்கு உதவிசெய்வேன்’ என்றார் இயேசு.

**கலந்துரையாடக் கேள்விகள்**

`‘விழுந்துபோன மனிதரிடம் தேவன் முதலாவதாக, ‘‘நீங்கள் என்ன செய்தீர்கள்?’’ என்றோ, ‘‘நீங்கள் ஏன் எனக்குக் கீழ்ப்படியவில்லை?’’ என்றோ கேட்காமல், ‘‘நீங்கள் எங்கே?’’ என்று கேட்டார். நமக்கான தேவனுடைய நோக்கம்பற்றி இந்தச் சத்தியம் நமக்கு என்ன ஆறுதல் தரவேண்டும்?`

`நம்மைக் காப்பாற்றுவதற்காக, தேவனே இந்த உலகத்திற்கு இயேசுவில் வந்தார் என்பதன் அர்த்தம்பற்றி யோசித்துப்பாருங்கள். ஊழியத்தின் தேவனுடைய முக்கிய வெளிப்பாடாக சிலுவையில் கிறிஸ்து இருந்தார். இது அவருடைய குணத்தைப்பற்றி என்ன சொல்கிறது?`

`ஊழியம் தேவனுடையது. எனவே, அவர் ஊழியத்திற்கு மக்களைத் தகுதிப்படுத்தி, அதிகாரம் அளிப்பார். உலகளாவிய சுவிசேஷத்தின் சவால்களை பார்க்கும்போது, போதாமை அல்லது பயம் போன்ற உணர்வுகள் வந்தால், அவற்றைச் சமாளிப்பது எப்படி? தேவன் அதிகாரம் தருகிறார் எனும் யதார்த்தம் எவ்வாறு உதவமுடியும்?`