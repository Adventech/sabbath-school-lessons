---
title:  காத்திருப்பும் ஊழியமும்
date:   07/11/2023
---

இயேசு பரலோகத்திற்கு ஏறியதுடன் லூக்கா 24 முடிவடைகிறது. லூக்கா 24: 50-53. ஆனால் அது முடிவு அல்ல. ஆசிரியர் லூக்கா, தொடர்ந்து அப்போஸ்தலர் புத்தகத்தை எழுதியிருக்கிறார். இயேசு பரலோகத்திற்கு ஏறுவதற்குச் சற்று முன்பு, அவர் சீடர்களுக்கு ஒரு ஊழியத்தையும், வாக்குறுதியையும், ‘உன்னதத்திலிருந்து வரும் பெலனால் தரிப்பிக்கப்படும்வரை’ எருசலேமில் காத்திருக்கு மாறு அறிவுரைகளையும் வழங்கினார். லூக்கா 24:49; அப் 1:4-8.

எருசலேம், யூதேயா, சமாரியா, அதற்கு அப்பாலும் சாட்சிகளாக இருக்க அவர்களுக்கு வல்லமை தரக்கூடிய பரிசுத்த ஆவியை பிதா அனுப்பும்வரை எருசலேமில் காத்திருக்கும்படி சீடர்களிடம் இயேசு சொன்னார்.

`சுமார் 120 ஆண்களும் பெண்களுமாகிய சீடர்கள் காத்திருந்தபோது என்ன செய்து கொண்டிருந்தார்கள்? அப் 1:12-26.`

இயேசு சீடர்களுக்கு ஒரு தெளிவான ஊழியத்தைக் கொடுத்திருந்தார்: அவர்கள் உலகிற்கு சாட்சிகளாக இருக்கவேண்டும். காத்திருந்தபோது, அவர்கள் இரண்டு வழிகளில் ஊழியத்திற்குத் ஆயத்தமானார்கள். முதலில், அவர்கள் ஒன்றுபட்டு ஜெபத்திலும் வேண்டுதலிலும் தரித்திருந்தார்கள். இயேசு தங்களுக்குக் கொடுத்த ஊழியம் என்ன என்பதைப்பற்றி அவர்கள் மனதில் எந்தக் கேள்வியும் இல்லை; அவர்கள் ஒவ்வொரு வரும்அந்த ஊழியத்தை ஏற்றுக்கொண்டனர். அவர்கள் ஜெபத்தில் ஒன்றிணைந்திருக்க அது அவர்களைத் தூண்டியது. அவர்கள் எதைக்கேட்டு ஜெபித்தார்கள் என்பதை லூக்கா சொல்லவில்லை; ஆனால் அவர்கள் ஒன்றாக ஊழியத்தை நிறைவேற்ற ஞானம், வல்லமை, தைரியத்திற்காக ஜெபித்திருப்பார்கள். நமக்கு நல்ல உதாரணம்.

காத்திருந்தபோது அவர்கள் செய்த இரண்டாவது காரியம் ஒருங்கிணைத்தல். யூதாஸ் முதலில் இயேசுவைக் காட்டிக் கொடுத்தான்; பின்னர் தன்னையே மாய்த்துக் கொண்டான். இது பன்னிரண்டில் ஒரு காலியிடத்தை ஏற்படுத்தியது. அவர்கள் காத்திருந்தபோது, தேவனுடைய வழிகாட்டுதலைத் தேடி, அந்த இடத்திற்கு இன்னொருவரைத் தெரிவுசெய்தார்கள். இவ்வாறு, சீடர்கள் தங்களை ஒருங்கிணைத்து, தங்கள் ஊழியத்தைத் தொடங்கத் திட்டமிட்டார்கள். இந்த முடிவுகளை எடுப்பதில், பேதுரு தலைமைப் பொறுப்பு வகித்தார். அவரது நடவடிக்கைகுறித்து யாரும் கேள்வி கேட்கவில்லை; அனைவரும் அதில் தேவனுடைய ஞானத்தைக் கண்டார்கள். தேவன் தங்கள்மத்தியில் செயல்படுகிறார் என்ற புரிதலும் நம்பிக்கையும் அவர்களுக்கு இருந்தன. காத்திருந்த நேரத்தில் சும்மா இருக்கவில்லை; ஊழிய சம்பந்தமான வேலைகளைச் செய்தார்கள்.

தேவனுடைய பெரிய ஊழியத்தை முடிக்க உதவும் பரிசுத்த ஆவிக்காகக் காத்திருக்கும்போது, நாம் ஒன்றுபட்டு ஒருவரையொருவர் ஊக்கப்படுத்த வேண்டும். எபி 10:24,25. தொலைந்து போனவர்களை இரட்சிப்பது தேவனுடைய முன்னுரிமை; அதற்கு நாமும் திருச்சபையும் ஆயத்தமாக வேண்டும்.

`இந்தச் சமயத்தில் நம்பிக்கை இழக்காமல், கர்த்தருக்குக் காத்திருக்க நாம என்ன செய்யவேண்டும்? காத்திருக்கிற இந்த சமயத்தில் ஒன்றாக இருக்க சீடர்கள் செய்ததுபோல நம் நேரத்தை எவ்வாறு சிறப்பாகப் பயன்படுத்தலாம்?`