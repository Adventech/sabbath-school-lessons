---
title:  தீர்க்கதரிசன அடித்தளம்
date:   06/11/2023
---

`லூக்கா 24:36-49இல், என்ன நடந்தது? அப்போஸ்தலருக்கு இது ஏன் ஒரு முக்கிய அனுபவமாக இருந்தது?`

சீடர்கள் பயத்தால் முதலில் நம்பவில்லை. பின்னர், இயேசுவைப் பார்த்தபிறகு, தாம் உயிருடன் இருக்கிறார் என்று அவர் உறுதியளித்தபிறகு, மகிழ்ச்சியால் நம்பவில்லை. லூக்கா 24:41. இப்படியும் நடக்குமா என்று எப்போதாவது உணர்ந்திருக்கிறீர்களா? மேலறையில் இருந்த சீடர்களின் அனுபவம் இதுதான்.

இயேசு இந்த அனுபவத்துடன் மட்டுமே அவர்களைவிட்டுச் சென்றிருந்தால், அவர் சென்றபின்பு, அவர்கள் நம்பிக்கை நீடித்திருக்காது. காலப்போக்கில் அதன் ஆற்றல் மங்கிப்போய், அதை மறந்திருப்பார்கள்; அதைச் சந்தேகித்து, கேள்வி கேட்கக்கூட துவங்கியிருப்பார்கள். எனவே, இயேசு தம் தழும்புகளை காண்பிப்பதோடும், அவர்கள்முன் மீன் சாப்பிடுவதோடும் நிறுத்திவிடவில்லை. மாறாக, வேதாகமத் திலிருந்து தம்முடைய ஊழியத்திற்கான தீர்க்கதரிசன அடித்தளத்தைக் காட்டினார். அதாவது, அவர்கள் பெற்ற அனுபவம் எவ்வளவு பெரியதாக இருந்தாலும், அவர்களுடைய விசுவாசம் தேவனுடைய வார்த்தையில் நிலைத்திருக்க வேண்டும் என்று இயேசு விரும்பினார்.

‘அவர்களை நோக்கி: மோசேயின் நியாயப்பிரமாணத்திலும் தீர்க்கதரிசிகளின் ஆகமங்களிலும் சங்கீதங்களிலும் என்னைக் குறித்து எழுதியிருக்கிறவைகளெல்லாம் நிறைவேறவேண்டியதென்று, நான் உங்களோடிருந்தபோது உங் களுக்குச் சொல்லிக்கொண்டுவந்த விசேஷங்கள் இவைகளே என்றார்.’ லூக் 24:44.

இங்கேயும், ஊழியத்திற்கான ஒரு சக்திவாய்ந்த உந்துதலைக் காண்கிறோம்: தேவனுடைய வார்த்தை. சீடர்களின் அனுபவத்தை உறுதிப்படுத்தவேண்டுமானால், ‘அவர் ஏன் மரிக்கவேண்டும், அவருடைய உயிர்த்தெழுதல் எதைக் குறிக்கிறது என்பதைப் புரிந்துகொள்ள வேண்டும்’ என்று இயேசுவுக்குத் தெரியும். அவர்களுடைய உலகபார்வை இவ்வுலக ராஜ்யத்தின்மேல் இருந்தது; அதிலிருந்து மாறி, பாவத்திற்கான தீர்வு, மரணத்தின்மீதான கிறிஸ்துவின் வெற்றி ஆகியவற்றின்மேல் செல்ல வேண்டியிருந்தது. இஸ்ரவேலுக்கு அரசியல் இறையாண்மை கிடைப்பதைவிட சுவிசேஷம் பெரியது. சாத்தானுக்கு எதிரான கிறிஸ்துவின் வெற்றியை சுவிசேஷம் வெளிப்படுத்துகிறது. ஒருநாள் உலகிலுள்ள அனைத்து துன்மார்க்கமும் அழிக்கப்படும் என்றும், பூமி புதிதாக மாறும் என்றும், தம் மக்கள் மத்தியில் தேவன் இருப்பார் என்றும் சுவிசேஷம் உத்தரவாதம் அளிக்கிறது. உலகத்துடன் பகிரவேண்டிய இந்த உண்மைகளை சீடர்கள் புரிந்துகொள்ளத்தக்கதாக, ‘அவர்களுடைய மனதை அவர் திறந்தார்’. லூக்கா 24:45.

கிறிஸ்துவின் முதல்-இரண்டாம் வருகைகள் உட்பட, வரலாற்று நிகழ்வுகளைச் சுட்டிக்காட்டுகிற தீர்க்கதரிசனங்களாகிய அடித்தளம் இல்லாமல் இயேசு வோடுள்ள நமது அனுபவங்கள் நிலைத்திருக்க முடியாது. இந்த உண்மைகளை நன்கு புரிந்துகொள்வது, நம் ஊழியத்திற்கு நம்மை ஊக்குவிக்கும்.

`கிறிஸ்துவின் முதல்-இரண்டாம் வருகைபற்றிய தீர்க்கதரிசனங்கள் உங்கள் மனதில் எவ்வளவு ஆழமாகப் பதிந்திருக்கின்றன? குறிப்பாக கடைசி நாட்களில், தீர்க்கதரிசனங்கள் உட்பட தேவனுடைய வார்த்தைகளை ஏன் நன்றாக புரிந்திருக்கவேண்டும்? அது ஏன் ஊழியத்திற்கு மிகவும் முக்கியம்?`