---
title:  ‘நீங்கள் சிலுவையில் அறைந்தவர்’
date:   08/11/2023
---

பெந்தெகொஸ்தே நாளில் பரிசுத்த ஆவி ஊற்றப்பட்டதை அப் 2 பதிவு செய்கிறது. இயேசுவின் சீடர்கள் ஜெபித்துக் கொண்டிருந்தபோது, அவர்களின் தலையில் நெருப்பு நாக்குகள் வந்திறங்கின. வாக்குப்பண்ணப்பட்ட பரிசுத்த ஆவியின் வல்லமை வந்துவிட்டதை அவர்கள் உணர்ந்தார்கள்.

`பெந்தெகொஸ்தே நாளில் பரிசுத்த ஆவியைப் பெற்றதன் விளைவாக சீடர்களுக்கு என்ன நேர்ந்தது? அப் 2:1–41.`

அவர்களெல்லாரும் பரிசுத்த ஆவியினாலே நிரப்பப்பட்டு, வெவ்வேறு பாஷைகளிலே பேசத்தொடங்கினார்கள். அப் 2:4. அவிசுவாசிகளின் நலனுக்காக தேவன் தமது சீடர்களுக்கு வல்லமை அளித்தார் என்பதே இங்கு முக்கியமானது. ஆசீர்வாதம் அவர்களின் சொந்த நலனுக்காக அல்ல. அவர்களைப் பரலோகத்திற்கு தகுதியாக்கவோ, அந்நிய மொழியில் வியாபாரம் செய்வதை எளிதாக்கவோ இந்த ஆசீர்வாதத்தை தேவன் தரவில்லை. இரட்சிக்கப்படாதவர்களுக்கு தேவ ஊழியத்தைச் செய்யவே இந்த ஆசீர்வாதம் வழங்கப்பட்டது. இன்று கிறிஸ்தவர்கள் ஒவ்வொருவரும் தங்கள் தனிப்பட்ட திறமைகளை அவிசுவாசிகளுக்கான ஊழியத்திற்குப் பயன்படுத்தவேண்டும். நமக்கு வரங்கள் தந்திருக்கிறார்: மற்றவர்களை தொடுவதற்கு அவற்றைப் பயன்படுத்துவதுதானே ஊழியத்துக்கான பெரிய அழைப்பு?

பரிசுத்த ஆவியானவர் வந்ததன் விளைவாக, பலர் மேசியாவை நிராகரித்ததற்காக மனம் வருந்தினர்; மேசியா மரித்தபோது அவர்களில் சிலர் எருசலேமில்தான் இருந்தனர். வெளிப்பட்ட வல்லமையைப்பற்றி சிந்தியுங்கள்: கிறிஸ்துவை அவர்களில் சிலர் சிலுவையில் அறைந்ததாக பேதுரு குற்றம் சாட்டினார். அவர்கள் தாங்கள் செய்ததை உணர்ந்து, குத்தப்பட்டவர்களாகி, ‘சகோதரரே, நாங்கள் என்ன செய்யவேண்டும்?’ என்று கேட்டார்கள். அப் 2:37.

அவர்களும்கூட மன்னிப்பு பெறமுடியும். பேதுரு அவர்களை நோக்கி: நீங்கள் மனந்திரும்பி, ஒவ்வொருவரும் பாவமன்னிப்புக்கென்று இயேசுகிறிஸ்துவின் நாமத்தினாலே ஞானஸ்நானம் பெற்றுக்கொள்ளுங்கள், அப்பொழுது பரிசுத்த ஆவியின் வரத்தைப் பெறுவீர்கள்’ என்றார். அப் 2:38.

ஆவியானவரோடும் பிற சகோதரர்களோடும் ஒன்றுசேர்ந்து, ஒருவருக்கொருவர் இணக்கமாக மனந்திரும்புதலையும் பாவமன்னிப்பையும் போதித்தார்கள் - இயேசுவை சிலுவையில் அறைந்ததில் நேரடியாக ஈடுபட்டவர்களுக்கும் கூட! அதுவே சுவிசேஷத்தின் வல்லமை. ஊழியம் செய்யுமாறு இந்தச் செய்தி நம்மைத் தூண்டவில்லை என்றால், வேறு எதுதான் நம்மைத் தூண்டமுடியும்? கெட்டுப்போன மக்களைக் கொண்ட, பாவம் நிறைந்த உலகத்தில் சுவிசேஷத்தைப் பரப்ப அழைக்கப்பட்டுள்ளோம். குறைகூறுவது அல்ல; இயேசுவின் இரட்சிப்பு வல்லமைக்கு சாட்சி கொடுப்பதே நமது வேலை.

`கிறிஸ்துவின் மரணத்திற்கு உடந்தையாக இருந்தவர்களில் சிலருக்குகூட இரட்சிப்பு வழங்கப் பட்டது என்கிற உண்மை ஏன் நம் சொந்த இரட்சிப்புக்காக நம்மை ஊக்குவிக்கிறது? மற்றவர்கள் எவ்வளவு மோசமானவர்களாகத் தோன்றினாலும், அவர்களுக்குச் சாட்சிசொல்ல நம்மை இந்த உண்மை ஏன் ஊக்குவிக்கவேண்டும்?`