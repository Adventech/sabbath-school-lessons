---
title:  வசதி வட்டத்திற்கு அப்பால் செல்லுதல்
date:   15/10/2023
---

மற்றவர்களைச் சென்றடைவதற்காக, நாம் நமது வசதி வட்டத்தைவிட்டு வெளியேற வேண்டுமென்று தேவன் விரும்புகிறார். நம் சொந்த இனத்தவரோடும் சமுதாயத்திலும்மட்டுமே இருக்கவேண்டும் என்ற ஆசையால் சுயநலம் வளரும்; தீமையும் வளரும். பாபேல் சம்பவம் இந்த ஆபத்தைத்தான் வெளிப்படுத்துகிறது. ஆதி 11:1-9.

`மக்களின் நோக்கம் என்ன? அவர்கள் என்ன செய்ய விரும்பினார்கள்? தேவன் ஏன் அதைத் தடுக்க விரும்பினார்?`

பாபல் கோபுர மக்களின் கதையில் அந்த மக்களுடைய பேராவல் வெளிப்படுகிறது. உலகில் வேறு எங்கும் இல்லாத ஒரு நினைவுச்சின்ன கட்டமைப்பை உருவாக்கத் திட்டமிட்டார்கள். ‘வானத்தை அளாவும் சிகரமுள்ள ஒரு கோபுரத்தையும் கட்டி, நமக்குப் பேர் உண்டாகப் பண்ணுவோம்’ என்று சொல்லிக்கொண்டார் கள். ஆதி 11:4

இன்றும் எத்தனை முறை மக்கள் இதையே செய்யப் பார்க்கிறார்கள்? அரசியல், கலை, வணிகம், மதம் போன்றவற்றில் இதைச் செய்ய பார்க்கிறார்கள். தங்களுக்கென பெரிய பெயர் எடுக்க விரும்புகிறார்கள். இறுதியில், அவர்களின் முயற்சிகள் வீணும் அர்த்தமற்றவையாகவும் முடிகின்றன. பிரசங்கி 2:1-11 ஐப் பாருங்கள்.

பூமியில் சிதறிப்போவதைத் தவிர்ப்பதற்காக அவர்கள் கோபுரம்கட்ட விரும்பினார்கள். ஆதி 11:4. அவர்கள் தங்கள் சுய நல காரணங்களுக்காக ஒன்றாக இருக்க விரும்பினார்கள். ஆனால் தேவனுக்கு வேறே திட்டம் இருந்தது.

இந்த வேலைக்காக இவர்கள் ஒன்றுசேர்ந்தார்கள். ‘அவர்கள் அனைவருக் கும் ஒரே பாஷை இருக்கிறது; அவர்கள் இதைச் செய்யத்தொடங்கினார்கள்; இப்பொழுதும் தாங்கள் செய்ய நினைத்தது ஒன்றும் தடைபடமாட்டாது என்று இருக்கிறார்கள்’ என்று கர்த்தர் சொன்னார். ஆதி 11:6. ஆனால், மக்களின் இந்த லட்சியத்திட்டம் உண்மையில் தீயதாக இருந்தது.

வேதாகமம் அதை வெளிப்படையாகக் கூறவில்லை என்றாலும், ‘தேவன் மீண்டும் ஒருபோதும் தண்ணீரால் பூமி முழுவதையும் அழிக்கமாட்டார் என்கிற தேவனுடைய வாக்குறுதியை அவர்கள் நம்பவில்லை’ என்று எலன் ஒய்ட் கூறுகிறார். ஆதி 9:14, 15. தேவனுடைய வார்த்தையை நம்பாமல், கோபுரத்தில் தங்கள் பாதுகாப்பு இருப்பதாக நினைத்தார்கள். அவர்களின் இறுதி நோக்கம் எதுவாக இருந்தாலும், அவர்கள் நோக்கங்கள் தூய்மையானவை அல்ல, ஆனால் சுயநல இலட்சியத்தால் நிரம்பினவை என்று தேவனுக்கு தெரியும். எனவே, அவர்களுடைய திட்டங்களை தேவன் தடுத்தார்.

`தங்களுக்குள் வசதியாக இருக்கும் சமுதாயத்தின் ஒரு பகுதியாக நீங்கள் இருக்கிறீர்களா? உங்கள் இனம் அல்லது தேசத்தின் ஒரு பகுதியாக இல்லாத மக்களுடன் நீங்கள் என்ன வழிகளில் இணைந்து செயல்படலாம்?`