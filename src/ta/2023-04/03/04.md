---
title:  ஆபிரகாமின் அழைப்பு
date:   17/10/2023
---

தேவன் சொன்ன நாட்டிற்குள் அவர் கட்டளையிட்டபடியே ஆபிரகாம் நுழைந் தார். இருப்பினும், ஆரம்பத்திலிருந்தே, எல்லாம் நன்றாக நடக்கவில்லை. தேவன் சொன்ன இடத்திற்கு அவர் வந்தார், ஆனால், ‘அக்காலத்திலே கானானியர் அத்தேசத்தில் இருந்தார்கள்.’ ஆதி 12:6. அவர்கள் கொடுமைக்குப் பெயர் பெற்றவர்கள்.ஆபிரகாம் அங்கு சென்றவுடன், கர்த்தர் அவருக்குத் தோன்றி, ‘‘உன் சந்ததிக்கு நான் இந்த தேசத்தைக் கொடுப்பேன்’’ என்று சொன்னார். ஆபிரகாமுக்கு அந்த ஊக்கப்படுத்தல் தேவைப்பட்டது என்பதில் சந்தேகமில்லை.

இருப்பினும், முதலில் எல்லாம் நன்றாக நடக்கவில்லை.

`அவருக்கு அடுத்து என்ன நடந்தது? தேவனுடைய இந்த மனிதன் என்ன தவறுகளைச் செய்தார்? ஆதி 12:10–13:1.`

தாயகத்தில் வசதியும் வளமுமான இடத்தை விட்டுவிட்டு, ‘தான் போகும் இடம் இன்னதென்று அறியாமல்’ ஓரிடத்திற்கு வந்தது எவ்வளவு அதைரியமாக இருந் திருக்கும்! எபி 11:8. பஞ்சம் அவர் சந்தித்த முதல் பிரச்சினை! தேவன் சொன்ன இடத்தைவிட்டு வேறு எங்காவது போக வேண்டிய அளவுக்கு அந்தப் பஞ்சம் இருந்தது. அதன்பிறகு பிரச்சினை இன்னும் மோசமாகியது.

‘ஆபிரகாம் தனது மனித பலவீனத்திலிருந்தும் குறையிலிருந்தும் விடுபடவில்லை என்பது அவர் எகிப்தில் தங்கியிருந்தபோது வெளிப்பட்டது. சாராள் தனது மனைவி என்ற உண்மையை மறைத்து, தேவன் மேல் தனக்கு நம்பிக்கை இல்லாததை வெளிப்படுத்தினார். ஆபிரகாமின் விசுவாசமின்மையால், சாராள் பெரும் ஆபத்தில் தள்ளப்பட்டாள். எகிப்து மன்னன் அவளது அழகைப் பற்றி அறிந்து, அவளைத் தன் மனைவியாக்க நினைத்து, அவளைத் தன் அரண்மனைக்கு அழைத்துச் சென்றான். ஆனால், ஆபிரகாமின்மீது கர்த்தர் வைத் திருந்த பெரிய இரக்கத்தால், அரசு குடும்பத்தாருக்கு தண்டனை கொடுத்து, சாராளைப் பாதுகாத்தார்.’–Ellen G. White, Patriarchs and Prophets, p. 130.

ஊழியவேலை எளிதானது என்று யாரும் சொல்ல முடியாது; பொய் சொல்லி, ஏமாற்றி, ஆபிரகாம் சூழ்நிலையை இன்னமும் மோசமாக்கினார். அதிர்ஷ்டவசமாக, தேவன் பொறுமையின் தேவனாக இருக்கிறார்; ஆபிரகாம் செய்த தவறுக்காக தேவன் அவரைத் தூக்கி எறிந்துவிடவில்லை. ஆபிரகாமைப் போல் நாமும் தவறு செய்யலாம்; அந்தச் சமயங்களில் விசுவாசத்தோடும் பணிவோடும் தேவனை உறுதியாகப் பற்றிபிடித்திருந்தால், தேவன் நம்மை மன்னித்து, தமது ஊழியத்திற்கு நம்மைப் பயன்படுத்துவார் என்பது நமக்கு ஆறுதல் அளிக்கிறது அல்லவா!

`எகிப்தில் ஆபிராமுக்கு நடந்தவற்றிலிருந்து நாம் என்ன படிப்பினைகளைப் பெறலாம்?`