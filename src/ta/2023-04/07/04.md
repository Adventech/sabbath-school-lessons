---
title:  நித்திய ஜீவனைப் பெற
date:   14/11/2023
---

`தனது சொந்தக் கேள்விக்கு வேதாபாரகன் என்ன பதில் சொன்னார்? லூக்கா 10:27, 28.`

கேள்வி கேட்ட அவரே பதில் சொல்கிறார்: ‘உன் தேவனாகிய கர்த்தரிடத்தில் உன் முழு இருதயத்தோடும் உன் முழுஆத்துமாவோடும், உன் முழுப்பலத்தோடும் உன் முழுச்சிந்தையோடும் அன்புகூர்ந்து, உன்னிடத்தில் அன்புகூருவது போலப் பிறனிடத்திலும் அன்புகூருவாயாக என்று எழுதியிருக்கிறது.’ லூக்கா 10:27.

இயேசுவின் பதில் என்ன? ‘நிதானமாய் உத்தரவு சொன்னாய்; அப்படியே செய், அப்பொழுது பிழைப்பாய்.’ லூக்கா 10:28.

பெரும்பாலான விசுவாசிகளுக்கு, கோட்பாடுபற்றிய கேள்விகளுக்கு சரியான பதில்கொடுப்பது அவ்வளவு கடினம் அல்ல. ஆனால், தங்களுக்குத் தெரிந்ததைச் செய்வதும், தாங்கள் நம்புவதைப் பின்பற்றுவதும்தாம் அவர்களுக்குப் பெரியசவால்களாக உள்ளன. இரட்சிக்கப்படுவதற்குப் போதுமான தகவல் தெரிந்திருந்தாலும், அவர்கள் அறிந்ததைக் கடைப்பிடிக்காததால், இரட்சிப்பை இழந்துவிடுவார்கள். இந்தப் பிரச்சினை இவ்வளவு கடுமையானது. தேவனையும் அயலகத்தாரையும் நேசிப்பதுற்றி தெரிந்துகொள்வது போதாது; அதைச் செய்யவேண்டும்!

`இயேசு வேதபாரகனிடம் சொன்னதற்கு யாக்கோபு 2:17-22 வசனங்கள் எவ்வாறு பொருத்தமாக உள்ளன?`

நாம் தேவனிடத்தில் அன்புகூர்ந்தால், அவருடைய வார்த்தையை வாசிப்போம்; ஜெபிப்போம்; அவருடைய கட்டளைகளைக் கடைப்பிடிப்போம்; அவருடைய சத்தத்திற்கு ‘முழு இருதயத்தோடும்’கீழ்ப்படிவோம். பிறர்மேல் அன்பு காட்டுவதாகச் சொல்லிவிட்டு, திருச்சபையிலுள்ள பிறருக்கு உதவிசெய்ய வாய்ப்பு இருக்கும்போது, அவர்களுடைய தேவைகளைப்பற்றி கவலைப்படாமல் இருந்தால், என் நம்பிக்கையால் என்ன பயன்? கிறிஸ்தவம் என்பது நம்பிக்கைகளின் தொகுப்பு மட்டுமல்ல; அது ஒரு வாழ்க்கை முறை.

‘ஒரு சகோதரனாவது சகோதரியாவது உடையில்லாமலும் ஆகாரமில்லாமலும் இருக்கும்போது, உங்களில் ஒருவன் அவர்களை நோக்கி: நீங்கள் சமாதானத்தோடே போங்கள், குளிர்காய்ந்து பசியாறுங்களென்று சொல்லியும், சரீரத்திற்கு வேண்டியவைகளை அவர்களுக்குக் கொடாவிட்டால் பிரயோஜனமென்ன?’ யாக்கோபு 2:15,16.

`பிறர் நலனில் நீங்கள் எவ்வளவு அக்கறைகாட்டுகிறீர்கள்? ‘அவனவன் தனக்கானவைகளையல்ல, பிறருக்கானவைகளையும் நோக்குவானாக’ எனும் பவுலின் வார்த்தைகளை நாம் கவனிக்கிறோமா? பிலி 2:4. தேவனுடைய கிருபையால், மற்றவர்களிடம் அதிக அக்கறை காட்ட நீங்கள் என்ன செய்யலாம்?`