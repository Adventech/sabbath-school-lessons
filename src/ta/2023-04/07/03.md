---
title:  இயேசுவின் செயல்முறையும் எதிர்வினையும்
date:   13/11/2023
---

இயேசுவைச் சோதிப்பதற்காக அந்த வேதபாரகன் வந்தார்; அவர் உள்ளத்தின் கேள்வி இயேசுவுக்குத் தெரியும். உண்மையில், நம் இதயத்தின் ஏக்கங்களையும் விருப்பங்களையும் நம்மைவிட தேவன் நன்கு அறிந்திருக்கிறார். நம்மிடம் கேள்விகேட்பவர்களின் உள்நோக்கம் நமக்கு நிச்சயமாகத் தெரியாது.

சில சமயங்களில் பிற மதத்தைச் சேர்ந்தவர்கள் நமது நம்பிக்கைபற்றிக் கேள்வி கேட்பார்கள். உதாரணமாக, நமது முகமதிய நண்பர்கள் இயேசுவின் தெய்வீகத்தன்மை பற்றிய கேள்விகளைக் கேட்கிறார்கள்: ‘வேதாகமத்தில் இயேசு தேவன் என்று எங்கே சொல்லியிருக்கிறது? திரித்துவத்தில் மூன்று நபர்கள் என்றால், தேவன் ஒருவரே என்று ஏன் சொல்கிறீர்கள்?’ இவை ஆத்திரமூட்டுகிற கேள்விகளாகத் தோன்றினாலும், இவர்கள் உள்ளத்தில் ஆழ்ந்த ஏக்கம் இருக்கலாம். அது நமக்கு தெரியாமல் இருக்கலாம்; தெரியவும் தேவையில்லை. அவர்கள் நோக்கம் எதுவாக இருந்தாலும், நாம் அவர்களுக்கு ஊழியம்செய்ய வேண்டும்.

`வேதபாரகருக்கு லூக்கா 10:26இல் இயேசு சொன்ன பதிலைப் புரிந்துகொள்ள பின்வரும் வசனங்கள் எவ்வாறு நமக்கு உதவுகின்றன? மத் 26:56; அப் 17:11; 1கொரி 15:3; 2தீமோ 3:16.`

சில நேரங்களில் நாம் பதில்களை விரும்புகிறோம்; ஆனால் அவற்றைக் கண்டுபிடிக்க நாமே உழைக்கமாட்டோம். ‘நியாயப்பிரமாணத்தில் என்ன எழுதியிருக்கிறது? நீ வாசித்திருக்கிறது என்ன?’ என்று இயேசு கேட்டார். லூக்கா 10:26. கற்றலின் மிகமுக்கியமான அம்சத்தை இயேசு சுட்டிக்காட்டினார். மற்றவர்கள் சொல்வதைமட்டும் கேட்பதற்குப் பதிலாக, நாம் வேதாகமத்தில் தேடிப் பார்க்கவேண்டும். பதில்கள் ஏற்கனவே அங்கு உள்ளன. அவற்றை நம் மனதில் பதிய வைக்க ஆவியானவர் நம் இதயங்களில் வேலைசெய்கிறார்.

தேவன் தமது வார்த்தையை நமக்குக் கொடுத்திருக்கிறார். நாம் எப்படி வாழவேண்டும்? மற்றவர்களை எப்படி நடத்தவேண்டும்? எப்படி நித்திய ஜீவனைப் பெறுவது? இவை போன்ற எல்லா கேள்விகளுக்கும் பதிலை வேதாகமத்தில் காண லாம். பதில்சொல்கிற வேலை நிச்சயமாக ஊழியர்களுக்கு உள்ளது; ஆனால், முக்கியமான சத்தியங்களை அறிய, இறுதியில் நாம் வேதாகமத்திற்குத்தான் செல்லவேண்டும். உம்முடைய வசனம் என் கால்களுக்குத் தீபமும், என் பாதைக்கு வெளிச்சமுமாயிருக்கிறது. சங் 119:105. இந்த வசனம் வெறும் கவிதை அல்ல; இது புனிதமான உண்மை, வேதாகமத்தில் முக்கியத்துவத்தை நமக்குக் காட்டுகிறது. மாம்சத்தில் வந்த தேவனுடைய வார்த்தையான இயேசு, எப்பொழுதும் எழுதப்பட்ட வார்த்தையின் பக்கமாக மக்களைத் திருப்பினார்.

`வேதாகமத்தின் முக்கியத்துவத்தைப்பற்றி இது நமக்கு என்ன சொல்கிறது? வேதாகமத்தின்மீதுள்ள நமது நம்பிக்கையைக் குறைக்கிற எந்தத் தத்துவத்தையும் நாம் ஏன் நிராகரிக்கவேண்டும்?`