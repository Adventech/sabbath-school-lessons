---
title:  'தேவனுடைய மக்கள்: ஊழியத்தின் வாய்க்கால்கள்'
date:   11/10/2023
---

தேவனுடைய குணத்தை உண்மையாக வெளிப்படுத்தி, அவருடைய திட்டப்படி நடக்கிறவர்கள் வரலாறு முழுவதிலும் இருந்திருக்கிறார்கள். தேவனால் அழைக்கப்பட்டு அவருடைய கிருபையில் பங்குபெறுகிறவர்களே தேவனுடைய மக்கள். அவர்கள் அனைவருமே தேவனுடைய ஊழியத்தை நிறைவேற்றுவதற்கான கருவிகளாகச் செயல்பட்டு வந்திருக்கிறார்கள்; தொடர்ந்து செயல்படுகிறார்கள்.

`பழைய ஏற்பாட்டின்படி, தமது மக்களுக்கான தேவனுடைய அசல் நோக்கம் என்ன? ஆதி 12:1-3; உபா 7:6, 11,12.`

ஆபிரகாமோடும் அவருடைய சந்ததியோடும் தேவன் செய்த உடன் படிக்கைக்கு ஒரு குறிப்பிட்ட நோக்கம் இருந்தது. அவர்கள் தேவனுடைய ஊழிய முகவர்களாக அழைக்கப்பட்டு, பிற தேசங்களுக்கான ஆசீர்வாத வாய்க்கால்களாக நியமிக்கப்பட்டனர். உபா 28:10; ஏசா 49:6. இருப்பினும், விசுவாசம், கீழ்ப்படிதல் எனும் நிபந்தனைகளின் அடிப்படையில் தேவனோடு ஓர் உடன்படிக்கை உறவுக்குள் தர்ந்தெடுக்கப்பட்டனர். ஆதி 22:16-18; யாத் 19:5,6; உபா 28:1,2; 2நாளா 7:14. சுற்றியுள்ள நாடுகளை இஸ்ரவேலுக்கு ஈர்ப்பதுதான் பழைய ஏற்பாட்டில் தேவனுடைய ‘ஊழிய வியூகம்’ஆகும்.

புதிய ஏற்பாட்டிலும், ஊழியம் தொடர்கிறது. உயிர்த்தெழுந்த ஆண்டவரின் புதுப்பிக்கப்பட்ட ‘ஊழிய வியூகத்தை’ மத்தேயு 28:18-20; அப் 1:8 இல் பார்க்கலாம். அதில்கிறிஸ்துவின் சீடர்களே திருச்சபையார். இஸ்ரவேலிடம் உலகம் வருவதற்குப் பதிலாக இவர்கள் உலகம்முழுவதும் செல்கிறார்கள். திருச்சபையில் ஊழியம் துவங்கவில்லை. மாறாக ஊழியம் செய்வதற்கு திருச்சபையை ஆண்டவர் தோற்றுவித்திருக்கிறார்.

ஆனாலும் ஒரு கேள்வி இருக்கிறது. திருச்சபையின் ஊழியம் என்ன? ‘இழந்துபோனதைத் தேடவும் இரட்சிக்கவுமே மனுஷகுமாரன் வந்திருக்கிறார்’. லூக்கா 19:10. திருச்சபைக்கும் இதுதான் நோக்கம். திருச்சபையில் உள்ள எவராலும் எவரையும் இரட்சிக்க முடியாது என்றாலும், இரட்சிக்கக்கூடிய ஒரே ஒருவரான இயேசு கிறிஸ்துவை மற்றவர்களுக்குக் காட்டமுடியும்.

‘அழிந்து வரும் பாவிகளைக் காப்பாற்றுவதே திருச்சபையின் ஊழியம். தேவனுடைய அன்பை மனிதர்களுக்குத் தெரியப்படுத்தி, அந்த அன்பின் திறனால் அவர்களை கிறிஸ்துவிடம் கொண்டுவருவதே ஊழியம்.’<sup>1</sup> என்னே ஒரு பாக்கியம்! என்னே பொறுப்பு!

`உயிர்வாழ, காற்று நமக்கு எவ்வளவு முக்கியமோ, ஊழியம் திருச்சபைக்கு அவ்வளவு முக்கியம். காற்று இல்லாவிட்டால் நாம் இறந்துவிடுவோம்; ஊழியம் செய்யாவிட்டால் திருச்சபை இறந்துவிடும். உங்கள் திருச்சபையை உயிரோடு காப்பதற்கு தனிப்பட்ட முறையில் நீங்கள் என்ன செய்ய முடியும்?`

---

<sup>1</sup> Ellen G. White, Testimonies for the Church, vol. 3, p. 381