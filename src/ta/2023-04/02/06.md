---
title:  'உலகம்: ஊழியக் களம்'
date:   12/10/2023
---

`தேவ ஊழியத்தின் புவியியல் எல்லைபற்றி வெளி 7:9,10 என்ன சொல்கிறது? வெளி 7:9,10.`

மாபெரும் ஊழியக்கட்டளை, நித்திய சுவிசேஷம் ஆகியவற்றை வலியுறுத்துகிற இரண்டு முக்கிய ஊழிய வசனங்களை இந்த வாரப் பாடத்தில் படித்திருக்கிறோம். சுவாரசியமாக, இரண்டு பகுதிகளிலும் ஒரு பொதுவான கருத்து வருகிறது: அது ஊழியம் நடக்கிற இடம். ‘சகல ஜாதிகளையும் சீஷராக்கி’ என்று மத்தேயு 28:19உம், ‘பூமியில் வாசம்பண்ணுகிற சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும்’ என்று வெளி 14:6உம் சொல்கின்றன.

அதாவது, கிறிஸ்துவின் சுவிசேஷம் அனைத்து வகை மக்களுக்கும் செல்ல வேண்டும். சுவிசேஷத்தின் தாக்கத்தால் இரட்சிக்கப்பட்டவர்கள் ஒரு பெரிய குடும்பத்தில் ஒன்றுசேர்வார்கள். நாம் பின்பற்ற ஒரே ஒரு மாதிரி இருக்கிறார்; அவர் கிறிஸ்துவே. இயேசு சொல்கிற சத்தியத்தை நாம் ஏற்றுக்கொண்டால், இன வேறுபாடுகளும் பொறாமைகளும் ஒழிந்து, சத்திய ஆவி நம் இதயங்களை ஒன்றாக இணைக்கும்.

‘‘எனக்குச் சாட்சிகளாயிருப்பீர்கள்’’ என்று இயேசு சொன்னபோது (அப் 1:8), அவர் மனதில் மூன்று வெவ்வேறு புவியியல் பகுதிகள் இருந்தன:
பகுதி 1: எருசலேம்.அந்த நேரத்தில், அவருடைய சீடர்கள் எருசலேமுக்கு மிக அருகில் இருந்தனர். எனவே, ‘‘தேவனோடுள்ள உங்கள் அனுபவத்தை உங்களுக்கு நெருக்கமானவர்களுடன் பகிர்ந்துகொள்ளுங்கள்’’ என்று இயேசு சொன்னார். ஊழியம் நம் வீட்டில், நம் குடும்பத்தில், நம் அண்டை வீட்டாருடன், நம் நண்பர்களுடன் தொடங்குகிறது. இது ஊழியத்தின் ஆரம்ப இடம்.

பகுதி 2: யூதேயா முழுவதிலும், சமாரியாவிலும்’ செய்யச் சொன்னார்.’ நெருங்கிய ஆனால் அதே நேரத்தில் தொலைவில் இருப்பவர்களையும் நம்ம ஊழியம் தொட வேண்டும். இவர்கள் நாம் பேசும் அதே மொழியைப் பேசுகிறவர்கள், ஒத்த கலாச்சாரத்தார்; ஆனால் சத்தியத்தின் படி வாழாதவர்கள். இதுவும் நம் ஊழியத்திற்கான இடம்.

பகுதி 3: ‘பூமியின் கடைசிபரியந்தமும்’ என்றார் இயேசு கிறிஸ்து. எல்லா இடங்களிலும், தேசங்களிலும், மொழிகளிலும், இனங்களிலும் உள்ள தனிநபர்களைச் சந்திக்குமாறு ஊழியம் நம்மை அழைக்கிறது. இதுவும் நம்முடைய ஊழியத்திற்கான இடம்தான்.

`சவால்: உங்கள் சமுதாயத்திற்காக இந்த வாரம் ஒவ்வொரு நாளும் ஜெபம் செய்யுங்கள். தேவன் உங்களை அங்கே ஒரு காரணத்திற்காக வைத்திருக்கிறார்.`

`சவால் சந்திப்பு: உங்கள் பகுதியின் புள்ளிவிவரங்களைச் சேகரியுங்கள். சுற்றியுள்ள மக்களின் இனம், மதம், வயது, பொருளாதாரம், மொழி போன்றவற்றை ஆராயுங்கள். நீங்கள் எப்படி அவர்களிடத்தில் தேவனுடைய அன்பின் வாய்க்காலாக இருக்கலாம் என்று தேவனிடம் கேளுங்கள்.`