---
title:  'திரித்துவ தேவன்: ஊழியத்தின் துவக்கம்'
date:   08/10/2023
---

இரட்சிப்புக்கான ஒரே வழி இயேசுவே. வேதாகமத்தில் தேவனுடைய ஊழியம் இதனையே மையமாகக் கொண்டுள்ளது.

‘நானே வழியும் சத்தியமும் ஜீவனுமாயிருக்கிறேன்; என்னாலே அல்லாமல் ஒருவனும் பிதாவினிடத்தில் வரான்’ என்று கிறிஸ்துதாமே அறிவித்தார். யோவான் 14:6. திரித்துவ தேவனுக்கு அவருடைய ஊழியம் முக்கியமானது என்பதை நாம் புரிந்துகொள்ள, இயேசுவே நமக்கு உதவுகிறார். கிறிஸ்து செய்த அனைத்தும் தமது பிதாவுக்காக, பிதாவின் உதவியால் செய்தவை. யோவான் 4:34; 5:30; 12:45.

இருப்பினும், இயேசு உலகத்திற்கு வரும்வரை அவருடைய ஊழியம் தொடங்கவில்லை என்று நாம் நினைக்கக்கூடாது. உலகத் தோற்றத்துக்குமுன்பே அவர் பிதாவிடமிருந்து அதைப் பெற்றிருந்தார். எபே 1:4; 1பேது 1:20. எனவே, தேவன் நமது பூமிக்கு அஸ்திபாரம் போடுவதற்கு முன்பே, ஊழியத்தைத் திட்டமிட்டிருந்தார்; மேலும் இந்த நோக்கத்தை நிறைவேற்றவே அவர் திட்டமிட்டு, மனிதகுலத்தில் பிறந்தார்.

குமாரன் உலகத்தைப் படைத்தார். மேலும், ‘ காலம் நிறைவேறினபோது’ குமாரனை அனுப்பியதன்மூலம் தேவன் தம் அன்பை வெளிப்படுத்தினார். யோவான் 1:3; கலா 4:5; யோவான் 3:16, 17. குமாரன் பூமிக்கு வந்து, சிலுவையில் மரித்தார்; மரணத்தை வென்றார்.

பின்னர், பிதாவிடமிருந்து ஆவியானவர் வந்தார். யோவான் 14:26; 16:7. உலகைக் கண்டித்து உணர்த்துகிறார். யோவான் 16:8-11. இன்று தேவனுடைய மக்களை ஊழியத்திற்கு அனுப்பி, பிதா-குமாரனின் ஊழியத்தைத் தொடர்கிறார். யோவான் 14:26; யோவான் 16:13, 14. யோவான் 20:21, 22.

`பிதா, குமாரன், பரிசுத்த ஆவியானவரில் ஊழியம் துவங்குகிறது என்கிற புரிதல் நமது ஊழியத்தை எவ்வாறு மாற்றவேண்டும்?`

‘திரித்துவம்’ என்கிற வார்த்தை வேதாகமத்தில் இல்லை என்றாலும், தேவத்துவத்தின் மூன்று நபர்களும் சேர்ந்து செய்கிற ஊழியத்துக்கான சான்றுகள் ஏராளம் உள்ளன. உதாரணமாக, உயிர்த்தெழுதலுக்குப் பிறகு, கிறிஸ்து தமது சீடர்களுக்குத் தோன்றி, ‘என் பிதா வாக்குத்தத்தம்பண்ணினதை, இதோ, நான் உங்களுக்கு அனுப்புகிறேன். நீங்களோ உன்னதத்திலிருந்து வரும் பெலனால் தரிப்பிக்கப்படும்வரைக்கும் எருசலேம் நகரத்தில் இருங்கள்’ என்றார். லூக்கா 24:49. தேவனுடைய ஊழியத்தின் யதார்த்தத்தை ஒரே வாக்கியத்தில் காண்கிறோம். அது பிதாவின் வாக்குறுதியும் வாக்குறுதியின் நிறைவேற்றம்பற்றி குமாரனின் உத்தரவாதமும். வாக்குறுதியே பரிசுத்த ஆவியின் வருகைதான். லூக்கா 3:16; அப் 1:4,5,8.

ஊழியம் நம்முடையது அல்ல என்பதை இதிலிருந்து அறிந்துகொள்கிறோம்.

`இது திரித்துவ தேவனுக்குரியது. அதனால், அது தோல்வியடையாது. பிதா, குமாரன், பரிசுத்த ஆவியானவர் மூவரும் ஆத்தும ஆதாய ஊழியத்தில் ஈடுபட்டுள்ளனர். இந்த எண்ணம் ஏன் உங்களுக்கு மிகவும் ஆறுதலாக இருக்கவேண்டும்?`