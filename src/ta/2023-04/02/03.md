---
title:  'சீடர்களை உருவாக்குதல்: ஊழியத்தின் குவிமையம்'
date:   09/10/2023
---

`மத்தேயு 28:16-20 இல், சீடத்துவத்தின் என்ன அம்சங்களைக் காணலாம்?`

மாபெரும் ஊழிய கட்டளையைப் பார்க்கிறோம். தம்முடைய சீடர்கள் வெளியே சென்று, மற்றவர்களைச் சீடராக்கி, விசுவாசத்திற்கானவற்றைக் கற்றுக்கொடுத்து, ஐக்கியத்திற்குள் கொண்டுவர வேண்டுமென்று மத்தேயு 28:18-20 இல் இயேசு கூறுகிறார். மாற்கு 16:15,16; லூக் 24:44-49; யோவான் 20:21-23; அப் 1:8.

மத்தேயு 28:16-20 இன் அடிப்படைப் பகுதிகளை நான்கு எளிய அம்சங்களில் காணலாம்: 1. தம்முடன் இருப்பதற்காக கலிலேயாவுக்குச் செல்லும்படி சீடர்களுக்குக் கட்டளையிடுகிறார். மத்தேயு 28:16,17; 2. இயேசு அவர்களிடம் தம்முடைய அதிகாரத்தையும் இறையாண்மையையும் அறிவித்தார். மத்தேயு 28:18; 3. இயேசு தமது சீடர்களுக்கு ஒரு குறிப்பிட்ட வேலையை - அதாவது, சீடராக்குகிற ஊழியத்தைக் கொடுத்தார். மத்தேயு 28:19, 20; 4. இறுதிவரை தம் சீடர்களுடன் தாம் இருப்பதாக வாக்களித்தார். மத்தேயு 28:20.

சீடர்களை உருவாக்குதல்தான் மாபெரும் ஊழிய கட்டளையின் முதன்மைக் குவிமையமாகவும், ஊழியத்தின் முக்கிய வேலையாகவும் உள்ளது. ‘ஆகையால்’ என்று மத்தேயு 28:19 துவங்குகிறது. அதாவது, இயேசுவின்உயிர்த்தெழுதல் வெற்றியால் கிடைத்த வல்லமை, அதிகாரம், இறையாண்மை ஆகியவற்றின் அடித்தளத்தில்தான் ஊழியக்கட்டளை நிற்கிறது.
ஊழியக்கட்டளையில் வருகிற முக்கிய வினைச்சொல் ‘சீடராக்கு’ என்பது ஆகும். ஞானஸ்நானம் கொடுத்தலும், அனைவருக்கும் கற்பித்தலும் சீடத்துவ செயல்முறைகளாகும். ‘சீடர்களை உருவாக்குதல்’ எனும் ஒரு நோக்கத்தை நோக்கி இங்கே இயேசு தம் சீடர்களை தெளிவாக வழிநடத்துகிறார். உண்மையில் வேதாகமம் முழுவதிலும் இதுவே மிகப்பெரிய ஊழிய வசனம். ‘உங்களுடன் எப்போதும் இருப்பேன்’ என்கிற இயேசுவின் வாக்குறுதியுடன் இது முடிவடைகிறது.

அங்கே அப்போது கூடியிருந்த சீடர்களுக்குமாத்திரம் இந்த ஊழிய கட்டளை சொந்தமானது அல்ல. சீடர்களை உருவாக்கிற ஊழியத்தை அவர்கள் மாத்திரம் நிறைவேற்றிவிட முடியாது. இயேசுவின் அடியார்கள் ஒவ்வொருவரும் இந்த வேலையை செய்தாக வேண்டும். மேலும், இயேசு கிறிஸ்துவின் நித்திய சுவிசேஷமானது புவியியல், சமூக, இன வரம்புகளைத் தாண்டி உலகம் அனைத்திற்கும் செல்லவேண்டிய ஒன்று.

`‘‘சீடர்களை உருவாக்குவதே’’ ஊழியம். ‘‘நீங்கள் எப்படி வாழ்கிறீர்கள்? எவ்வாறு பிறருக்கு ஊழியம் செய்கிறீர்கள்?’’ என்பதை ஆண்டவரின் இந்தக் கட்டளை எவ்வாறு மாற்றி வருகிறது? நீங்கள் அழைக்கப்பட்டவற்றில் அதிக ஈடுபாடு காட்ட என்ன செய்யலாம்?`