---
title:  'நித்திய சுவிசேஷம்: ஊழியத்தின் செய்தி'
date:   10/10/2023
---

`முத்தூதில் முதல் தூதன் அறிவித்த ‘நித்திய சுவிசேஷத்தில்’ தேவனுடைய ஊழியத்தின் என்ன அம்சங்களைக் காணமுடிகிறது? வெளி 14:6,7.`

வேதாகமத்தில் ‘நித்தியம்’, ‘சுவிசேஷம்’ என்கிற வார்த்தைகள் இங்குதான் சேர்ந்து வருகின்றன. சுவிசேஷம் என்பது இயேசு கிறிஸ்துவின் மூலமாக அனைவருக்கும் வழங்கப்படும் கிருபையின் நற்செய்தி. ‘கிருபையையும் சத்தியத்தையும்’ நமக்குக் காட்ட அவர் நம் உலகத்திற்கு வந்தார். யோவான் 1:14. அவர் பாவமற்ற வாழ்க்கை வாழ்ந்து, நம் பாவங்களுக்கான தண்டனையைச் சுமந்து, ஒரு மாற்றுப் பலியாகச் சிலுவையில் மரித்தார். ஏசா 53:4,5; 1பேது 3:18. பின்னர், அவர் உயிர்த்தெழுந்து, பரலோகத்திற்குத் திரும்பி, பிதாவால் உயர்த்தப்பட்டு, இன்று பரலோகப் பரிசுத்த ஸ்தலத்தில் நமக்காகப் பரிந்துபேசுகிறார். வெளி 1:18; அப் 2:33; எபி 7:25. மகத்துவத்தோடும் மகிமையோடும் திரும்பவந்து, ஆயிரம் ஆண்டுகளுக்குப் பிறகு பூமியில் தேவனுடைய ராஜ்யத்தை ஸ்தாபிப்பதாக அவர் தந்த வாக்குறுதியை விரைவில் நிறைவேற்றுவார். யோவான் 14:1-4; அப் 1:1; வெளி 21:1-4. இவை அனைத்தும் நித்திய சுவிசேஷத்தின் முக்கிய உண்மைகள்.

இந்தச் செய்தி நித்தியமானது என்பதும் குறிப்பிடத்தக்கது. நம்மை இரட்சிப்பதற்கு ஒரே ஒரு சுவிசேஷம்மட்டுமே உள்ளது. தேவனுடைய ஊழியம் முழுமையாக நிறைவேறும்வரை அது அப்படித்தான் இருக்கும். வேறொரு சுவிசேஷம் வராது. வஞ்சகப் போதனைகள் வந்து செல்லும். எபே 4:14. ஆனால் இரட்சிப்பின் செய்தியான நித்திய சுவிசேஷம் மாறாதது. அதை நம்பி, கீழ்ப்படிந்து வாழ்பவர்களுக்கு வெகுமதி கிடைக்கும். உபா 5:33; ரோமர் 2: 6.

முதல் சீடர்களுக்கு கொடுக்கப்பட்ட அதே ஊழியம் இன்று நமக்கும் கொடுக்கப்பட்டுள்ளது. எல்லா இடங்களிலும் கிறிஸ்துவுக்கு சீடர்களை உருவாக்கும் ஊழியத்தை நாம் தொடரவேண்டும். ஆனால் எப்படிப்பட்ட சீடர்கள்? நல்ல, நேர்மையான, முழு அர்ப்பணிப்புள்ள, அன்பானவர்களா? இந்தப் பண்புகள் எல்லாம் அவசியம்; ஆனால் அவை போதாது. சீடத்துவம்பற்றி வேதாகமம் சொல்கிற எல்லாக் கருத்துக்களின் அடிப்படையிலும் நாம் சீடர்களை உருவாக்க வேண்டும். லூக்கா 9:23; யோவான் 13:34, 35; 2கொரி 5:17. இரண்டாம் வருகைக்கு நாமும் ஆயத்தமாகி, மற்றவர்களையும் ஆயத்தமாக்குவது நம் நோக்கமாக இருக்க வேண்டும். நியாயவிசாரணை பற்றிய செய்தியானது இரண்டாம் வருகைபற்றி அறிவித்தல் ஆகும். இந்த அறிவிப்பே நித்திய சுவிசேஷம் என்று அழைக்கப்படுகிறது. இவ்வாறு, ‘கிறிஸ்துவின் இரண்டாம் வருகை, அது சீக்கிரம் நிகழும்’ எனும் பிரசங்கமே சுவிசேஷத்தின் முக்கிய பகுதி.

`முதல் தூதனின் ‘நித்திய சுவிசேஷம்’ எவ்வாறு நியாயத்தீர்ப்பின் செய்தியோடு தொடர்புடையது? நியாயத்தீர்ப்பின் கொள்கைக்கு சுவிசேஷம் ஏன் மையமாக இருக்கவேண்டும்?`