---
title:  பூரிம் அதிசயம்
date:   21/12/2023
---

எஸ்தர் புத்தகத்தில் தேவனுடைய பெயர் இல்லை என்பதை விரிவுரையாளர்கள் எப்போதும் கவனித்திருக்கிறார்கள். வேதாகமத்தில் இந்த ஒரு புத்தகம்தான் இப்படி இருக்கிறது. இருப்பினும், யூதர்களுக்குக் கிடைத்த மாபெரும் விடுதலையில் தேவனுடைய செயல்களைக் காணமுடிகிறது, மேலும், தேவனுடைய மக்கள் இப்புத்தகத்தை வேதாகம மரபுத்தொகையில் சேர்த்திருக்கிறார்கள்.

நம் வாழ்க்கையின் அன்றாட நிகழ்ச்சிகளில் தேவனுடைய பிரசன்னத்தைக் காணமுடிகிறதா? தேவனுடைய செயல்கள் இயற்கையான நிகழ்வுகளில் வெளிப்படலாம்; அவற்றை நாம் கவனமாகக் கவனிக்கவில்லை என்றால், தேவனுடைய பிரசன்னத்தை புரியாமல் இருந்துவிடுவோம்.

`எஸ்தருடைய முயற்சியின் பலன் என்ன? எஸ்தர் 9:1–12.`

பூரிம் அற்புதம் மிகவும் அசாதாரணமானது. ஆனால், இது வெளிப்படையான அற்புதமாகத் தெரியாமல், இயற்கையாக நடக்கிற நிகழ்ச்சிபோல இருக்கிறது. யூதர்களை அழிப்பதற்கான சட்டம் திரும்பப் பெறப்படவில்லை; ஆனால் யூதர்கள் தங்களைத் தற்காத்துக்கொள்ள ஒரு புதிய சட்டம் வந்தது.

இந்த நிகழ்வுகள்மூலம் தேவன் எவ்வாறு செயல்பட்டார் என்பதைக் கவனியுங்கள். யூதர்களுக்காக தேவன் செயல்பட்டதை பெர்சியர்கள் கவனித்தார்கள்.

அதன் விளைவு?

‘தேசத்து ஜனங்ககளில் அநேகர் யூதமார்க்கத்தில் அமைந்தார்கள்.’ எஸ்தர் 8:17. தொலைந்துபோன ஆத்துமாக்களை தம்மிடம் கொண்டுவர தேவன் எவ்வாறு வேலைசெய்வார் என்பதற்கு இது ஒரு சிறந்த எடுத்துக்காட்டு.

தேவ னுடைய செயல்பாட்டை யூதத்தலைவர்கள் புரிந்துகொண்டார்கள். யூதர்கள் தங்களைத் தற்காத்துக் கொள்வதில் வெற்றிபெற்றபோது, தங்கள் வெற்றியை நினைவுகூரும் வகையில் ஆண்டுதோறும் கொண்டாடப்படுகிற பூரிம் எனும் பண்டிகையை அறிவித்தார்கள். இன்னும் பாரம்பரியமாக தேவனுடைய விடுதலையை நினைவுகூரும் வகையில் அவருக்கு நன்றிசெலுத்துவதில் பூரிம் நாட்களைச் செலவிடுகிறார்கள்.

`சவால்: உங்கள் ஜெபப்பட்டியலில் உள்ள ஒருவருடன் தேவன் உங்களுக்காகச் செய்த ஒன்றை இந்த வாரம் பகிர்ந்துகொள்ள தேவன் உங்களுக்கு தைரியம் தரவேண்டுமென்று ஜெபியுங்கள்.`

`சவால் சந்திப்பு: சிறியதோ, பெரியதோ - தேவன் உங்களுக்காகச் செய்பவற்றை ஒரு குறிப்பு புத்தகத்தில் எழுதத்தொடங்குங்கள். தேவன் இவற்றை மற்றவர்களுடன் பகிர்ந்துகொள்ள சரியான நேரத்தில் உங்களுக்கு நினைவுப்படுத்துமாறு ஜெபம்பண்ணுங்கள்.`