---
title:  வெளிநாட்டு அரசவையில்
date:   18/12/2023
---

பாபிலோன் விழுந்து, மேதிய-பெர்சியா எழும்பினபிறகு, யூதர்களில் பலர் தங்கள் சொந்த நாட்டுக்குத் திரும்பினார்கள். ஆனால் அனைவரும் திரும்பவில்லை. ஒரு தலைமுறை அல்லது அதற்கும் மேலாக தாங்கள் வாழ்ந்த இடத்திலேயே தங்கிவிட்டார்கள்.

இந்தப் பின்னணியை மனதில் வைத்தால், எஸ்தர் வரலாற்றுக்கான சூழல் கிடைக்கும். ‘ராஜாவாகிய அகாஸ்வேரு சூசான் அரண்மனையிலிருக்கிற தன்ராஜ்யத்தின் சிங்காசனத்தின்மேல் வீற்றிருந்தான். எஸ்தர் 1:2.’ இந்த மன்னரின் கீழ் பெர்சியப் பேரரசு இருந்த காலத்தில்தான் இந்தச் சம்பவம் நிகழ்கிறது.

அதிகாரம் 1 இல், வஸ்தி ராணி தன் கணவனாகிய அரசனின் ஆதரவை இழக்கிறாள்; வேறொரு ராணியை அரசன் தேட இது வழிவகுக்கிறது. இந்தச் சூழலில்தான் எஸ்தரும் அவளது சகோதரன் மொர்தெகாயும் முதலில் வருகிறார்கள்.

`மொர்தெகாய், எஸ்தரின் நிலைமைபற்றி எஸ்தர் 2:1–9 என்ன சொல்கின்றன?`

அரண்மனை வாயிலில் அமரக்கூடிய அரசு அதிகாரியான மொர்தெகாய் தனது வளர்ப்பு மகளும் சகோதரியுமான எஸ்தருடன் சூசான் நகரில் தங்கியிருந்ததாகத் தெரிகிறது. அவர்கள் வாழ்ந்த இடத்தின் காரணமாக, அவர்கள் பெர்சிய கலாச்சாரத்தில் மூழ்கியிருந்தார்கள். ராஜாவுக்கு வழங்கப்படுவதற்கு எஸ்தர் தேர்ந்தெடுக்கப்பட்டதற்கு இது ஒரு காரணமாக இருந்திருக்கவேண்டும்: ‘எஸ்தரும் ராஜாவின் அரமனைக்கு அழைத்துக்கொண்டுபோகப்பட்டு, ஸ்திரீகளைக் காவல்பண்ணுகிற யேகாயின் வசத்தில் ஒப்புவிக்கப்பட்டாள்.’ எஸ்தர் 2:8.

`மொர்தெகாய் அவளுக்குக் கொடுத்த கட்டளை என்ன? ஏன்? எஸ்தர் 2:10,20.`

ஏன் என்று வேதாகமம் சொல்லவில்லை என்றாலும், காரணத்தை யூகிப்பது கடினமாக இல்லை. அந்நிய கலாச்சாரத்தில் இவர்கள் வெளிநாட்டினராக இருந்தார்கள்; பெர்சியர்கள் இவர்களுக்கு விரோதமாக மாறலாம்; தங்கள் தங்கள் குடும்பம்பற்றி வெளிப்படையாகச் சொல்லாமல் இருப்பதே புத்திசாலித்தனமாக இருக்கலாம்.

`நம் விசுவாசத்தை வெளிப்படையாகக் கூறாமல் இருப்பது எந்தச் சூழ்நிலையில் விவேகமாக இருக்கும் என்று நீங்கள் நினைக்கிறீர்கள்? அல்லது அப்படி மறைக்கவே கூடாதா? உங்கள் பதிலுக்குக் காரணம் சொல்லுங்கள்.`