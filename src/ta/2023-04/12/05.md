---
title:  இப்படிப்பட்ட காலத்துக்கு
date:   20/12/2023
---

`இந்த நேரத்தில் எஸ்தர் தன்னை ஒரு யூதப்பெண்ணாகக் காட்டுவது ஏன் பொருத்தமானதாக இருந்தது? எஸ்தர் 4:1-14.`

எஸ்தரிடம் மொர்தெகாய் உதவி கேட்டபோது, அவள் அகாஸ்வேருவை மணந்து பல வருடங்கள் ஆகியிருந்தன; ஆனால் பெர்சியாவில் அரசரின் அழைப்பின்றி அரசிகூட ராஜாவின் முன் வரக்கூடாது என்று ஒரு சட்டம் இருந்தது. இந்த விதியை மதிக்காத எவரும் மரணத்திற்கு ஆளாக நேரிடலாம். எஸ்தர் இந்த ஆபத்தை அறிந்திருந்தாலும், அழைப்பு இல்லாமல் சிங்காசன அறைக்குச் சென்றாள். எஸ்தரின் விசுவாசத்தை எழுப்ப, மொர்தெகாயின் விசுவாசம் முயன்றது.

எஸ்தரிடம் மொர்தெகாய் சொன்ன வார்த்தைகளில் எஸ்தர் புத்தகத்தின் மையக் கருத்து வெளிப்படுகிறது: ‘நீ ராஜாவின் அரமனையிலிருக்கிறதினால், மற்ற யூதர் தப்பக்கூடாதிருக்க, நீ தப்புவாயென்று உன் மனதிலே நினைவுகொள்ளாதே. நீ இந்தக் காலத்திலே மவுனமாயிருந்தால், யூதருக்குச் சகாயமும் இரட்சிப்பும் வேறொரு இடத்திலிருந்து எழும்பும், அப்பொழுது நீயும் உன் தகப்பன் குடும்பத் தாரும் அழிவீர்கள். நீ இப்படிப்பட்ட காலத்துக்கு உதவியாயிருக்கும்படி உனக்கு ராஜமேன்மை கிடைத்திருக்கலாமே, யாருக்குத் தெரியும்’ எஸ்தர் 4:13.

மொர்தெகாய் தன் மக்கள்மீது எஸ்தருக்குள்ள அன்பைக் காட்டுமாறு கேட்டுக்கொண்டதால் எஸ்தரின் விசுவாசம் சோதிக்கப்பட்டது. மொர்தெகாயைத் தவிர வேறு யாருக்கும் அவள் யூதப்பெண் என்று தெரியாது; அரசனை சந்திக்கத் தீர்மானித்தபோது, தன் உயிரைப் பற்றி எஸ்தர் கவலைப்படவில்லை.

தேவன் மீது அவளுடைய நம்பிக்கை வலுவாக இருந்தது; தேவ உதவி இல்லாமல் தன்னால் வெற்றிபெற முடியாது என்பது அவளுக்குத் தெரியும். மொர்தெகாய்க்கு அவள் சொன்ன பதில் அவளுடைய விசுவாசத்தை வெளிப்படுத்தியது: ‘நீர் போய், சூசானில் இருக்கிற யூதரையெல்லாம் கூடிவரச் செய்து, மூன்றுநாள் அல்லும் பகலும் புசியாமலும் குடியாமலுமிருந்து, எனக்காக உபவாசம்பண்ணுங்கள்; நானும் என் தாதிமாரும் உபவாசம்பண்ணுவோம்; இவ்விதமாக சட்டத்தை மீறி, ராஜாவினிடத்தில் பிரவேசிப்பேன்; நான் செத்தாலும் சாகிறேன்’ என்று சொல்லச்சொன்னாள். எஸ்தர் 4:16. மொர்தெகாய் இந்த தகவலை சூசானில் உள்ள யூதர் அனைவருக்கும் அனுப்பினார். அவர்கள் உபவாசம் பண்ணினபோது, ஆபத்தான தருணத்திற்கு தன்னை எஸ்தர் தயார்படுத்தினாள். ‘மூன்றாம் நாளிலே எஸ்தர் ராஜவஸ்திரந் தரித்துக்கொண்டு, ராஜ அரமனையின் உள்முற்றத்தில், ராஜா கொலுவிருக்கும் ஸ்தானத்துக்கு எதிராக வந்து நின்றாள்; ராஜா அரமனைவாசலுக்கு எதிரான கொலுமண்டபத்தில் ராஜாசனத்திலே வீற்றிருந்தான். ராஜா ராஜஸ்திரீயாகிய எஸ்தர் முற்றத்தில் நிற் கிறதைக் கண்டபோது, அவளுக்கு அவன் கண்களில் தயை கிடைத்ததினால், ராஜா தன் கையிலிருக்கிற பொற்செங்கோலை எஸ்தரிடத்திற்கு நீட்டினான்; அப்பொழுது எஸ்தர் கிட்ட வந்து செங்கோலின் நுனியைத் தொட்டாள்.’ எஸ்தர் 5:1,2.

`மேலே விவரிக்கப்பட்ட சூழ்நிலையில் யூதர்கள் உபவாசத்தோடு ஜெபமும் செய்வார்கள். அவர்கள் என்ன செய்தாலும், அவர்களின் எதிர்வினையில் ஜெபம் மையமாக இருந்தது. இதிலிருந்து நாம் என்ன தெளிவான பாடம் கற்றுக்கொள்ளலாம்?`