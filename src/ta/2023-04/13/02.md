---
title:  'வெளிப்படுத்தல்: தேவனின் கடைசிக்கால ஊழியம்'
date:   24/12/2023
---

இந்த புத்தகம் தேவனுடைய ஊழியத்தை மையமாகக் கொண்டது என்பதை வெளிப்படுத்தலின் தொடக்க வரிகள் காட்டுகின்றன.

`கடைசி நாட்களின் தேவ ஊழியத்தில் வெளிப்படுத்தல் கவனம் செலுத்துகிறது என்பதற்கான அத்தாட்சியை நீங்கள் எவ்வாறு பார்க்கிறீர்கள்? வெளி 1:1-7.`

வெளிப்படுத்துதலின் மையம் இயேசுவே என்பதை வெளி 1:1இல் சொன்ன பிறகு, மனிதர்களைக் காப்பாற்ற ஒற்றுமையாகச் செயல்படும் தேவனுடைய மூன்று நபர்களைப்பற்றியும் வெளி 1:4,5 பேசுகிறது.

இருந்தவரும் இருப்பவரும் வரப்போகிறவரும் என்பது பிதா. வெளி 1:4. அவருடைய சிங்காசனத்திற்கு முன்பாக இருக்கிற ஏழு ஆவி என்பது முதல் நூற்றாண்டு திருச்சபைகளில் வல்லமையுடன் செயல்பட்டுவந்த ஆவியானவர். வெளி 1:4. உண்மையுள்ள சாட்சியும், மரித்தோரிலிருந்து முதற்பிறந்தவரும், பூமியின் ராஜாக்களுக்கு அதிபதியுமாகிய இயேசுகிறிஸ்து. வெளி 1:5. சட்டப்பூர்வமாக இந்தப் பூமியின் அதிபதி எனும் உரிமையை அவர் பெற்றுள்ளார்.

தனது ராஜ்யத்தை நிறுவ, சாத்தான் இந்த பூமியைப் பயன்படுத்த எடுத்த முயற்சி பாழாகிவிட்டது. சாத்தான்மேல் தேவன் வெற்றிபெற்று விட்டார்; நம் சிருஷ்டிகர் சிந்திய இரத்தம் நம் குற்றத்தையும் அவமானத்தையும் கழுவிவிடுகிறது.

`இந்த வசனங்களில் மீட்கப்பட்டவர்களுக்கான பெயர்கள் எதைக் குறிக்கின்றன? வெளி 1:6; 1பேது 2:9.`

தேவனுடைய ஊழியத்தின் கவனம் அழிந்துவருகிற மக்களை பாதுகாப்பாக தம்மிடம் இழுப்பதில் மட்டுமல்ல, நமக்கு கௌரவமான அந்தஸ்தைக் கொடுப்பதி லும் இருக்கிறது. ஏனென்றால், தேவனுடைய இரட்சிப்பால் தேவ சாயல் நம்மில் திரும்ப ஏற்படுகிறது. இயேசுவின் இரத்தம் சிந்தியதால், நாம் பிரபஞ்சத்தின் ராஜாவுடன் இரத்தத் தொடர்புடையவர்கள் ஆகி, மீட்கப்பட்டு ராஜாக்கள் ஆகின்றோம். இப்போது, அரச குடும்ப உறுப்பினர்களாக, பிற மனிதர்களின் இரட்சிப்புக்கான அரச குடும்பத்தின் ஊழியத்தில் பங்குபெறுவோம். இது நம்மை ஆசாரியர்கள் ஆக்குகிறது! கிறிஸ்து தமது திருச்சபையை ஒரு ராஜ்யமாக ஏற்படுத்தியுள்ளார்; அதன் உறுப்பினர்கள் இப்போது ஆசாரியர்கள். ராஜ்யத்தின் உறுப்பினர்கள் எல்லோரும் ஆசாரியர்களாக இருக்கவேண்டும்.

ஊழியத்தின் அவசரத்தை வெளி 1:7 இல் காண்கிறோம்: இயேசு வருகிறார்; தேசங்களில் தொலைந்துபோனவர்கள், அவர் வரும்போது புலம்புவார்கள். தம்மைவிட்டுப் பிரிந்தவர்கள் தம்மிடம் வரவேண்டுமென்று தேவன் ஏங்குகிறார். மனிதர்களுக்கான தேவனுடைய ஊழியத்துடன் வெளிப்படுத்தல் புத்தகம் துவங்குகிறது.தேவன் நம்மை சிருஷ்டித்தது மட்டுமல்லாமல், அற்புதமான விலை கொடுத்து மீட்டும் இருக்கிறார்.

`நான் இப்பொழுது எப்படிப்பட்ட சூழ்நிலையில் இருந்தாலும், இந்த உண்மை ஏன் நமக்கு இவ்வளவு நம்பிக்கை தரவேண்டும்?`