---
title:  இறுதி நெருக்கடி
date:   26/12/2023
---

‘ஆகையால், நீங்கள் புறப்பட்டுப்போய் சகல ஜாதிகளையும் சீடராக்கி, பிதா குமாரன் பரிசுத்த ஆவியின் நாமத்திலே அவர்களுக்கு ஞானஸ்நானங் கொடுத்து, நான் உங்களுக்குக் கட்டளையிட்ட யாவையும் அவர்கள் கைக்கொள்ளும்படி அவர்களுக்கு உபதேசம் பண்ணுங்கள்; இதோ, உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன் என்றார். ஆமென்.’ மத்தேயு 28:19,20. இதுதான் மாபெரும் ஊழியக்கட்டளை. ‘சகல ஜாதிகளுக்கும், கோத்திரத் தாருக்கும், பாஷைக்காரருக்கும், ஜனக்கூட்டத்தாருக்கும்’ அறிவிக்கத்தக்கதான நித்திய சுவிசேஷத்தைச் சொல்வதுதான் நிகழ்காலச் சத்தியம்; இதுதான் இன்றைக்கான மாபெரும் ஊழியக்கட்டளை. வெளி 14:6.

`ஒவ்வொரு மக்கள் கூட்டமும் தேவனுக்கு ஏன் முக்கியம்? 1யோவான் 4:8; 2பேதுரு 3:9; 1தீமோத்தேயு 2:4; ஆதி 12:3.`

கிறிஸ்துவின் அன்பு அனைத்து மனித இனத்திற்கும் உரியது; எந்த மக்கள் கூட்டமும் விதிவிலக்கு இல்லை. முன்குறிக்கப்பட்ட சிலருக்காக மாத்திரமே கிறிஸ்து மரித்தார் என்கிற கொள்கைக்கு மாறாக, குலம் போன்ற எந்தக் காரணிகளையும் அடிப்படையாகக் கொள்ளாமல் அனைவருக்காகவும் மரித்தார் என்றே வேதாகமம் சொல்கிறது. நீங்கள் ஒரு மனிதர் என்றால், கிறிஸ்து உங்களுக்காக மரித்திருக்கிறார். ஒரே கேள்விதான் முக்கியம்: அவருடைய மரணத்திற்கு உங்கள் எதிர்வினை என்ன?

இயேசு வரும்போது, வெளிப்படையான இரண்டு மக்கள்கூட்டங்கள் மட்டுமே இருக்கும்: வெளி 13; 17 சொல்கிறபடி, மத-அரசியல் நிறுவனங்களின் மூலம் சாத்தானின் அதிகாரத்திற்கு அடிபணிகிற கூட்டம் ஒன்று; வெளி 14:12 சொல்கிறபடி, இயேசு கிறிஸ்துவுக்கு முழுமையாக அடிபணிவதன்மூலம் தங்கள் விசுவாசத்தை வெளிப்படுத்துகிறவர்களாக ‘தேவனுடைய கட்டளைகளைக்’ கடைப்பிடிக்கிற கூட்டம் ஒன்று.

தேவன் யார் என்பதற்கும், அவருடைய நீதியும் அன்புமான வழி என்ன என்பதற்கும் மனிதர்களிடம் சான்றுகள் ஆரம்பத்திலிருந்தே உள்ளன. ரோமர் 1:18-21.எனவே, எல்லா மனிதர்களும் தேவனுடன் எவ்வாறு ஒத்துழைத்தார்கள், எவ்வாறு வாழ்ந்தார்கள் என்பதன் அடிப்படையில்தான் அவர்களுக்கு நியாயத்தீர்ப்பு இருக்கும்; அவர்களுக்கு எவ்வளவு புரிந்திருந்தது என்பதன் அடிப்படையிலல்ல. ரோமர் 2:11-16.

இந்தக் கடைசிக் காலத்தில் மக்கள் கூட்டம்கூட்டமாகப் பிரிந்துகிடக்கிறார் கள்; மனசாட்சி சுதந்திரத்துக்கு இனி மதிப்பு இருக்காது. சாத்தான் கட்சியோடு சேர்ந்துகொள்ளுமாறு எல்லோருக்கும் அழுத்தம் இருக்கும். சுவிசேஷத்தை அறிவித்து, சாத்தானின் வியூகங்களை அம்பலப்படுத்துவது மிகவும் முக்கியமாகும். அதுதான் முத்தூது; நமது ஊழியமும் அதுதான்.

`கிறிஸ்து உங்களுக்காக மரித்தார் என்கிற உண்மையைப்பற்றி சிந்தியுங்கள். நீங்கள் செய்த பாவம் எவ்வளவு மோசமானதாக இருந்தாலும், சிலுவையில் கிறிஸ்து அதற்கான தண்டனையை பெற்றிருக்கிறார் என்பதுகுறித்து என்ன நினைக்கிறீர்கள்?`