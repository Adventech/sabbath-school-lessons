---
title:  அத்தேனேயில் ஓர் எபிரெயர்
date:   03/12/2023
---

`அத்தேனேயில் பவுல் எங்கு சென்றார்? அங்கே அவர் கண்டதற்கு அவருடைய எதிர்வினை எப்படி இருந்தது? அப் 17:1–16.`

அந்தப் பட்டணம் ‘விக்கிரகங்களால் நிறைந்திருந்தது.’ அப் 17:16. ஏராளமான எச்சரிப்புகள் இருந்தபோதிலும், தனது சொந்த மக்களுக்கு உருவ வழிபாட்டின்மேல் இருந்த ஈடுபாடு பவுலுக்குத் தெரியும். அத்தேனேயில் அநேகம் சிலைகளைப் பார்த்தபோது பவுலுக்கு வேதனையாக இருந்தது. உண்மையான தேவனை அறியாவிட்டால், அவர்கள் தங்கள் பாவங்களில் சாகநேரிடும் என்பதால், அவர்கள்மேல் இரக்கப்பட்டார்.

இன்று நம் நகரங்களில் வெளிப்படையாகத் தெரியாவிட்டாலும், இங்கும் பல சிலைகள் நிறைந்து இருக்கின்றன. அந்தச் சிலைகளைக் கண்டும் காணாமலும் இன்றைய விசுவாசிகள் செல்வதற்கு வாய்ப்பு இருக்கிறது. ஆனால் செயல் படும்படி, பவுலை பரிசுத்த ஆவியானவர் தூண்டினார். சுவிசேஷம் சகல மக்களுக்கு உரியது என்பதை சில விசுவாசிகள் நம்பவில்லை; ஆனால், பவுல் அப்படியல்ல. அத்தேனே மக்களும் இரட்சிக்கப்பட வேண்டும் என்பதே தேவனுடைய ஆசை என்பது பவுலுக்குத் தெரியும். விக்கிரக வழிபாடு செய்யும் அத்தேனே தத்துவவாதிகள் உட்பட முற்றிலும் சத்தியம் அறியாதவர்களுக்கும் சுவிசேஷத்தை எடுத்துச்செல்வதே உலகளாவிய ஊழியம் என்பதைப் புரிந்திருந்தார்.

ஆகையால், இந்த மக்கள் கூடுகிற சந்தைக்கு பவுல் அடிக்கடி போனார். அவரே முதல் உலகளாவிய ஊழிய ஆய்வு மையத்தை உருவாக்கினார் என்று கூறலாம். பிறமதத்தவர்களின் மனதைத் தொடக்கூடிய வழிமுறைகளைக் கண்டுபிடிக்கிற ஆய்வுக்கூடமாக அத்தேனே சந்தைவெளியை பவுல் பயன்படுத்தினார்.

யூதர்களையோ, தேவனுக்குப் பயந்த புறஜாதியார்களையோ அணுகுவது போல அத்தேனியர்களை அணுக முடியாது என்பதை பவுல் அறிந்திருந்தார். இவர்கள் தேவனை அறியாத மக்கள். யூதர்களுக்கும், தேவபயமுள்ள புறஜாதிகளுக்கும் முக்கியமானதாக இருந்த இந்த தேவ நம்பிக்கைகள்பற்றி அத்தேனே சந்தையில் பவுல் சந்தித்த மக்களுக்கு ஒன்றும் தெரியாது. எனவே, முற்றி லும் புதிய அணுகுமுறை தேவைப்பட்டது.

கிறிஸ்தவப் பாரம்பரியம் எதுவும் இல்லாத மக்களைச் சந்திப்பதற்கு இந்நாட்களில் முயற்சி எடுக்கிறோம். எனவே, பவுலைப் போல, நாமும் அணுகுமுறைகளை மாற்றியமைக்க வேண்டும். எடுத்துக் காட்டாக, பியூனஸ் அயர்ஸில் நன்றாக வேலை செய்யக்கூடிய அணுகுமுறை பாங்காக்கில் பயனற்றதாக இருக்கலாம்.

`உங்கள் சமுதாயத்தில் மக்கள் என்ன வகையான சிலைகளை வணங்குகிறார்கள்? அது பயனற்றது என்பதை அவர்கள் புரிந்துகொள்ள நீங்கள் எவ்வாறு அவர்கள் கண்களைத் திறக்க முடியும்?`