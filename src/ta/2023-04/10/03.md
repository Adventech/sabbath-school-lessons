---
title:  மார்ஸ் மேடையில் பவுல்
date:   04/12/2023
---

தேவன் கட்டளையிட்டு இருப்பதால், எங்கிருந்தாலும் பவுல் சுவிசேஷத்தைப் பிரசிங்கித்து விடுவார். அத்தேனேயிலும் பவுல் அதைத்தான் செய்ய முயன்றார்.

`சந்தையில் பவுலுடைய பேச்சைக் கேட்டவர்களின் எதிர்வினைகள் எப்படி எல்லாம் இருந்தன? அப் 17:18-21.`

பவுல் தனது பேச்சின்மூலம் சந்தையிலிருந்த மக்கள்மீது ஒரு தாக்கத்தை ஏற்படுத்தினார். அப் 17:18. எனவே, அவர்கள் அவரை மார்ஸ் மேடைக்கு அழைத்துச் சென்றார்கள். அங்குதான் விவாதங்களுக்கு ஒரு தீர்வு காண்பார்கள். அங்கே பவுல் எந்த விசாரணையையும் சந்தித்ததாகத் தெரியவில்லை. அவருடைய உபதேசத்தைக் கேட்பதற்கு அவர்கள் தீர்மானம் செய்ததாகத் தெரிகிறது. அப் 17:19. அந்த மக்களுக்கு விசித்திரமாகத் தோன்றின கருத்துக்களை பவுல் பேசினாலும், அவருடைய பேச்சுத்திறன், ஆர்வம், புத்திசாலித்தனத்தைப் புறக்கணிப்பது எளிதாக இருக்கவில்லை.

அத்தேனியர்கள் புதிதானவற்றைப் பேசுவதிலும் கேட் பதிலும்தவிர வேறு எதிலும் நேரம் செலவிடுவதில்லை என்று அப் 17:21 கூறுகிறது. அவர்கள் சோம்பேறிகள் என்று லூக்கா குற்றம்சாட்டினாரா? அநேகமாக இல்லை. அவர்கள் அனுபவம் வாய்ந்த சிந்தனையாளர்கள் என்று அவர் சுட்டிக்காட்டியிருக்கலாம். சாக்ரடீஸ், பிளாட்டோ, அரிஸ்டாட்டில் போன்றவர்கள் கிரேக்கர்கள்தானே; அவர்கள் தத்துவத்தின் தாக்கம் இன்றுவரை இருக்கிறதே. அத்தேனே பல நூற்றாண்டுகளாக தத்துவ சிந்தனையின் மையமாகக் கருதப்பட்டுள்ளது. இந்தச் சிந்தனையாளர்களில் சிலர் நாத்திகர்கள் அல்ல என்றாலும், அவர்களின் தத்துவக் கருத்துகள் கிறிஸ்தவத்தின் போதனைகளிலிருந்து முற்றிலும் வேறுபட்டவை. உதாரணமாக, உயிர்த்தெழுந்த மேசியா போன்ற கருத்துகளுக்கு எபிகூரியர், ஸ்தோயிக்கர் தத்துவங்களில் இடம் கண்டுபிடிப்பது கடினம்.

கமாலியேலிடம் தான் பெற்ற அறிவையும் பேச்சுத்திறமையையும் ஆவியானவர் பயன்படுத்துவார் என்று பவுல் எதிர்பார்த்தார். ஆனால் அத்தேனே தெருக்களில்தாம் பவுலின் கல்வியை ஆவியானவர் இன்னும் அதிகமாக பயன்படுத்த முடிந்தது. ‘அவருடைய வாதத்தைக் கேட்டவர்களில் ஞானமுள்ளவர்கள் ஆச்சரியப்பட்டார்கள். அவர்களுடைய கலைப் படைப்புகள், இலக்கியம், மதம் ஆகியவற்றைப்பற்றி அவர் நன்கு அறிந்தவராகத் தெரிந்தது.’—Ellen G. White, The Acts of the Apostles, p. 237.

`அத்தேனேயில் பவுல் பெற்ற அனுபவத்திற்குப்பிறகு, அவர் கொரிந்துவுக்கு வந்தபோது, ‘இயேசு கிறிஸ்துவை, சிலுவையில் அறையப்பட்ட அவரையேயன்றி, வேறொன்றையும் உங்களுக்குள்ளே அறியாதிருக்கத் தீர்மானித்திருந்தேன்’ என்கிற மனநிலையில் இருந்தார். 1கொரி 2:2. நாம் யாரிடம் பிரசங்கித்தாலும் நம் செய்திக்கு கிறிஸ்து மையமாக இருக்கவேண்டும் என்பதுபற்றி இதில் என்ன பாடம் இருக்கிறது?`