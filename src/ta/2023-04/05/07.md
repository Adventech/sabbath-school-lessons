---
title:  மேலும் படிக்க
date:   03/11/2023
---

தங்களைச் சுற்றியுள்ளவர்களுக்கு சாட்சியாக இயேசுவின் அழைப்பைப் பின்பற்றப் போராடுபவர்களுக்கு ஒரு பலத்த எச்சரிக்கையை எலன் ஜி. ஒய்ட் கொடுத்துள்ளார்.

‘இந்த வேலையை செய்யாமல் இருப்பவர்கள் சாக்குப்போக்கு சொன்னாலும், தங்கள் பொறுப்பில் இருந்து தப்பமுடியாது. அவர்கள் இந்த வேலையைச் செய்ய விரும்பவில்லை என்றால், எந்த ஆத்துமாக்களுக்காக கிறிஸ்து இறந்தாரோ அந்த ஆத்மாக்களை இவர்கள் புறக்கணிக்கிறார்கள். தேவன் கொடுத்த பொறுப்பைப் புறக்கணிப்பதால், உண்மை யில்லாத ஊழியர்கள் என்று அவர்கள் பெயர்கள் பரலோகப் புத்தகங்களில் பதிவுசெய்யப்படும். தன்னுடைய உதவி தேவைப்படுபவர்களிடமிருந்து தன்னை ஒருவர் விலக்கிக்கொள்ளும்போது, பிறருக்கு இயேசு ஆசீர்வாதமாக இருந்ததுபோல இவர் இருக்கிறாரா? பிறரோடுள்ள உறவைப் நாம் புறக்கணித்தால், நாம் சுயநலவாதிகள் ஆகிறோம். நாம் நம் சகோதரர்களுடன் தொடர்புவைக்க வேண்டும்; அவர்களுடைய ஆன்மிக நிலையைப் புரிந்துகொண்டு, ஒவ்வொருவருக்கும் சரியான நேரத்தில் சரியான உணவைக் கொடுக்கவேண்டும். இந்த வேலையைப் புறக்கணிப்பவர்கள் தங்களுக்கு ஒழுக்கச் சீரமைப்பு தேவை என்பதை வெளிப்படுத்துகிறார்கள். அவர்கள் ஊழியத்தின் சுமையைச் சுமக்கவில்லை.’

தேவன் தம் ஊழியத்திற்கு வைத்திருக்கிற முக்கியத்துவத்தைக் காட்டுகிற வலுவான வார்த்தைகள் இவை என்றாலும், நமக்கு நம்பிக்கை இல்லாமல் போகவில்லை. ‘யோனாவிடம் வேலை கொடுத்தபோது, அவரிடம் ஒரு பெரிய பொறுப்பு ஒப்படைக்கப்பட்டது; தேவனே தமது ஊழியக்காரனைத் தாங்கி அவருக்கு வெற்றி கொடுத்தார். கேள்வி கேட்காமல் தீர்க்கதரிசி கீழ்ப்படிந்திருந்தால், அவர் பல கசப்பான அனுபவங்களைத் தவிர்த்திருக்கலாம்; மேலும் ஏராளமான ஆசீர்வாதங்களையும் பெற்றிருக்கலாம். ஆயினும் யோனாவின் விரக்தியின் நேரத்தில் கர்த்தர் அவரைக் கைவிடவில்லை. தொடர்ச்சியான சோதனைகள்மூலமாகவும், விசித்திரமான வழிநடத்துதல்கள் மூலமாகவும், தேவன்மீதும் அவருடைய எல்லையற்ற வல்லமையின் மீதும் யோனா வைத்திருக்க வேண்டிய நம்பிக்கையைப் புத்துயிர் பெறச் செய்தார்.’

ஊழியத்தில் பங்கேற்காததற்கு யோனாவைப் போல, நாமும் எளிதாகச் சாக்குப்போக்கு சொல்லலாம். அதற்குக் காரணங்கள் பல இருக்கலாம். இருப்பினும், ஊழியத்திற்கான நம் அழைப்பு யோனாவின் அழைப்பைவிட சிறியது அல்ல. எவ்வாறு பதிலளிக்கப் போகிறீர்கள்?

**கலந்துரையாடக் கேள்விகள்**

`ஊழியத்தில் ஈடுபடாததற்கு நீங்கள் என்ன சாக்குப்போக்குகளை சொல்கிறீர்கள்? உங்களுடைய நினிவே எது?`

`செவந்த்-டே அட்வென்டிஸ்டுகளாகிய நம்மிடமுள்ள சத்தியம் எவ்வளவு விலை மதிப்பானது என்பதைப்பற்றிச் சிந்தியுங்கள். இந்தச் சத்தியங்கள் உங்களிடம் இருப்பதால், நீங்கள் எவ்வளவு பாக்கியவான்கள் என்று சிந்தியுங்கள். இந்தச் சத்தியங்களை மற்றவர்களுடன் பகிர்ந்துகொள்வதி லிருந்து உங்களைத் தடுப்பது எது?`

`சாட்சி கொடுப்பது, ஊழியம் ஆகியவைபற்றி உங்களுக்கு இருக்கிற அச்சத்தைப் போக்க தேவனுடைய கிருபையால் என்ன செய்யலாம்?`