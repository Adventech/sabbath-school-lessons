---
title:  'வேறொரு சாக்குப்போக்கு: சங்கடமான சந்திப்புகள்'
date:   01/11/2023
---

‘கர்த்தாவே, நான் என் தேசத்தில் இருக்கும்போதே நான் இதைச் சொல்ல வில்லையா? இதினிமித்தமே நான் முன்னமே தர்ஷீசுக்கு ஓடிப்போனேன்; நீர் இரக்கமும் மன உருக்கமும் நீடியசாந்தமும் மிகுந்த கிருபையுமுள்ளவரும், தீங்குக்கு மனஸ்தாபப்படுகிறவருமான தேவனென்று அறிவேன்.’ யோனா 4:2. யோனாவின் ஜெபம் என்ன ஒரு அழகான ஜெபம்! அப்படித்தானா?

`இந்த மனிதனுக்கு என்னதான் பிரச்சினை? யோனா 4.`

நினிவே மக்களைத் திருத்துவதற்காக யோனாவின்மூலமாக தேவன் ஒரு தண்டனையை அறிவித்தார்; அவர்கள் திருந்திவிட்டார்கள். அவர்களை யோனா வெறுத்ததினால், தேவன் அவர்களுக்குத் தண்டனை கொடுக்காமல் இருந்தது யோனாவுக்கு பிடிக்கவில்லை. இப்படி நடந்ததைவிட, தான் செத்திருக்கலாம் என் றார். நினிவே அடுத்த சோதோம்-கொமோராவாக இருக்கவேண்டும் என்று யோனா விரும்பினார். அவர்களுக்கு தேவன் தண்டனை கொடுக்கவேண்டும் என்று ஆசைப்பட்டார். அது நடக்காதபோது, அவரது உலகக் கண்ணோட்டம் ஆட்டம்கண்டது, தனது உலகம் தலைகீழாக மாறுவதைவிட, தான் செத்துப்போகலாம் என்று யோனா நினைத்தார்.

யோனாவின் வாழ்க்கையில் இரண்டாவது முறை தேவன் அவரைச் சந்தித்தார். பிரசங்கம் எதுவும் செய்யவில்லை; ஓர் அனுபவத்தைக் கொடுத்தார். உலகப் பார்வைகள் நாம் கேட்கிறபடி உருவாவதில்லை. புதிதான அல்லது வித்தியாசமான ஒன்றை நம் காதால் கேட்பதால் அவை மாறுவதில்லை. உலகப்பார்வைகள் பெரும் பாலும் வாழ்க்கை அனுபவங்களின் அடிப்படையில் உரு வாகி, மாறுகின்றன; நம் அனுபவங்களுக்கு நாம் சொல்கிற அர்த்தங்களின் அடிப்படையில்தாம் இவை தோன்றுகின்றன.

யோனா தன்னுடைய உலகப்பார்வையில் இருந்த தவற்றை உணர்ந்துகொள் வதற்காகவே புதியதொரு அனுபவத்தை யோனாவுக்கு தேவன் கொடுத்தார். கொளுத்தும் வெயிலிலிருந்து யோனாவைப் பாதுகாப்பதற்கான நிழலை வழங்க தேவன் ஒரு செடியை ஒரே நாளில் அற்புதமாக வளரச் செய்தார். யோனா அந்த அற்புதத்தைச் செய்த தேவனுக்கு அல்ல, செடிக்கு நன்றியுள்ளவராக இருந்தார். தகுதியற்ற தனக்கு தேவன் செய்த ஒரு அற்புதமாக அதைப் பார்க்காமல், தன்னுடைய தகுதிக்காக தேவன் கொடுத்த ஆசீர்வாதமாக யோனா அதைப் பார்த்தார். செடி வாடினபோது, யோனாவுக்கு கோபம் உண்டானது; தன் சுயமதிப்பில் பாதுகாப்பின்மை ஏற்பட்டது. தற்கொலை எண்ணம் உண்டாயிற்று.

இந்த அனுபவத்திற்கு பிறகு தேவனுடைய குரல் கேட்டது. நினிவேயில் இருந்த பல்லாயிரக்கணக்கான மனிதர்களையும் விலங்குகளையும்விட ஒரு செடியை மதிப்பது எவ்வளவு முட்டாள்தனம் என்பதை யோனாவுக்கு உணர்த்த தேவன் முயன்றார். முடிவில் யோனா மனந்திருந்தியதாக வேதாகமம் சொல்ல வில்லை.

`முடிக்கப்படாத வரலாறு நம்மைச் சுற்றி சூழல்கிறது. துன்மார்க்கர்மீதும், கொடுமைக்காரர்மீதும் தேவன் காட்டுகிற அக்கறையை நான் எப்படி வெளிப்படுத்தப் போகிறோம்?`