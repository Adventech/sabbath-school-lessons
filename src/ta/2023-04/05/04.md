---
title:  'இன்னுமொரு சாக்குப்போக்கு: சிரமம்'
date:   31/10/2023
---

மீனின் வயிற்றில் யோனாவின் அனுபவத்தை யோனா 2 சொல்கிறது. அது தேவனுடைய அன்பைப் பற்றிய வியத்தகு நிகழ்ச்சியாகும்; தேவனுடைய அன்பின் செய்தியை யோனா புரிந்துகொண்டார் என்பதை யோனாவின் ஜெபம் காட்டுகிறது. அவர் தேவனை சந்தித்து, நினிவேக்குச் சென்றாலும், அவருடைய பழைய சிந்தனைப் பழக்கங்களோ அணுகுமுறைகளோ மாறிவிட்டதாக அர்த்தமில்லை.

`யோனாவின் பிரசங்கத்திற்கு நினிவே மக்களின் எதிர்வினை என்ன? யோனா 3. சாட்சி கொடுப்பதைப்பற்றி இதில் நமக்கு என்ன பாடங்கள் உள்ளன?`

நினிவேவாசிகளைப்பற்றி யோனாவின் தனிப்பட்ட உணர்வுகள் எதுவாக இருந்தாலும், தேவன் அவரிடம் சொன்னதை அவர் பிரசங்கித்தார்; அதன் விளைவு கள் ஆச்சரியமாக இருந்தன. நினிவேவாசிகள் மனந்திரும்பினார்கள்! ஆமாம், தான் செய்ய விரும்பாததை யோனா செய்யவேண்டிய சூழ்நிலை ஏற்பட்டது; ஆனால் அவர் அதைச் செய்தபோது, தேவன் மகிமைப்படுத்தப்பட்டார்.

இவ்வாறு, தயக்கத்தோடு செயல்பட்டவர்களின் தோள்களில்கூட தேவனுடைய ஊழியம் வைக்கப்பட்டது. தொலைந்துபோனவர்களை இரட்சிப்பதற்கு தேவன் முன்னுரிமை கொடுக்கிறார். நம்முடைய முக்கிய விழுமியம் அதுவாகவே இருக்கவேண்டும். பிறரை அணுகாமல் தடுக்கக்கூடிய தப்பெண்ணங்கள் யோனாவைப் போல நம்மிடம் இருக்கலாம்.

நம் தப்பெண்ணங்களை நீக்க, நமக்கு மனத்தாழ்மை தேவை. ஊழியத்திற்கு நேரமும் உணர்ச்சிவேகமும் தேவைப்படுகின்றன. மற்றவர்களுக்காக உழைப்பதும், அவர்களை உண்மையாக கவனித்துக்கொள்வதும் கடினமானதாக இருக்கலாம். நம் சொந்தப் பிரச்சினைகளே நமக்குப் பாரமாக இருக்கிற ஒரு காலத்தில், மற்றவர்களுக்கு உணர்ச்சிபூர்வமான ஆதரவை வழங்குவது மிகவும் சோர்வானதாகத் தோன்றலாம்.

இறுதியாக, நாம் ஊழியத்தில் ஈடுபடுவதால், நாம் பணத்தை பயன்படுத்துகிற விதத்தில் மாற்றங்களை செய்யவேண்டியிருக்கலாம். மக்களை பராமரித்தல், அவர் வாசிக்க புத்தகம் கொடுத்தல், வேறு வசதிகளை ஏற்படுத்திக் கொடுத்தல் போன்றவற்றிற்காக நாம் பணம் செலவிட நேரிடலாம். எதுவாக இருந்தாலும், ஊழியத்திற்கு தியாகம் தேவை.

யோனாவிடம் குறைபாடுகள் இருந்தபோதிலும், நினிவேவாசிகளை மனந்திரும்புவதற்கு தேவன் பலத்த விதத்தில் செயல்பட்டார். ஆனால், பரலோக மகிழ்ச்சியில் யோனா பங்குகொள்ளவில்லை.

`தேவனுடைய அன்பை வேறொருவருடன் நாம் பகிர்ந்துகொள்வதற்காக, நாம் என்ன தியாகம் செய்யவேண்டுமென்று தேவன் எதிர்பார்க்கிறார்? உங்கள் தியாகத்தின்மூலம் உங்கள் வாழ்க்கையை வளமாக்குவதாக தேவன் கொடுத்த வாக்குறுதியை அவர் நிறைவேற்றுவார் என்று நீங்கள் எவ்வளவு முழுமையாக நம்புகிறீர்கள்?`