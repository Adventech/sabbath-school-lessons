---
title:  'இன்னொரு சாக்குப்போக்கு: தவறான பார்வைகள்'
date:   30/10/2023
---

புயல் வந்தபோது, யோனா தன்னையே குறைசொன்னார். யோனா 1:1-12. அவருடைய அணுகுமுறையானது தேவன் அல்லது ‘தேவர்கள்’பற்றிய உலகக் கண்ணோட்டம்பற்றி சிலவற்றை வெளிப்படுத்துகிறது. பல்வேறு தேவர்கள் பல்வேறு நிலங்களில் ஆட்சிசெய்தார்களென்றும், கடலில் பேய்களின் குழப்பமான சாம்ராஜ்யம் இருந்ததென்றும் அவர்கள் நம்பினார்கள். ஆளுமைகளின் உலகக்கண்ணோட்டத்தின்படி, பேய்களின் கோபத்தைத் தணிக்க பலி தேவைப்பட்டது. யோனா ஒரு எபிரேயராக இருந்தபோதிலும், தனது காலத்தின் நம்பிக்கைகளால் பாதிக்கப்பட்ட ஒரு உலகக்கண்ணோட்டத்தை உடையவராக இருந்தார்.

`தேவனுடைய பாதுகாப்பை யோனா எவ்வாறு புரிந்துகொள்ளத் தொடங்கினார் என்பதுபற்றி யோனா 2:1-3, 7-10 என்ன வெளிப்படுத்துகின்றன?`

தான் வாழ்ந்த தேசத்தின் தேவனாக யெகோவா இருந்தார் என்று யோனா நினைத்துக்கொண்டிருந்தார்; ஆனால் அங்குமட்டுமல்ல, அந்நிய கலாச்சாரங்களிலும் மத்தியிலும் யெகோவாவே தேவன் என்பதை இப்போது கற்றுக்கொண்டார். காற்றும் அலைகளும் தேவனுக்குச் சொந்தமானவை. மீனும்கூட. பூமியும் அதின் நிறைவும், உலகமும் அதிலுள்ள குடிகளும் கர்த்தருடையது. சங் 24:1. பூமியையும் கடலையும் ஆளுகிறவருக்கு நேராக யோனாவின் இதயம் திரும்பியது; அவருடைய ஆளுகையை ஒப்புக்கொண்டபோது, இரட்சிக்கப்பட்டார்.

தேவனைப்பற்றியும், அவர் நம்மிடம் என்ன எதிர்பார்க்கிறார் என்பதைப் பற்றியும் நமக்கும் தவறான புரிதல்கள் இருக்கலாம். நம் சொந்த இரட்சிப்பில் நாம் கவனம் செலுத்தி, நம்மைச் சுற்றியுள்ள உலகின் துன்மார்க்கத்திலிருந்து நம்மை விலக்குவதுமட்டுமே தேவனுடைய விருப்பம் என்று நினைப்பது ஒரு தவறான புரிதல் ஆகும். யாக் 1:27இன்படி, உலகத்தால் கறைபடாதபடிக்குத் தன்னைக் காத்துக்கொள்ளுவது முக்கியம் என்றாலும், ஏழை எளியவர்களுக்கு தேவாசீர் வாதங்களையும் நம்பிக்கையையும் கொண்டு வருவதில் நமது கவனம் இருக்கவேண்டும்.

தேவனுடைய அழைப்பை ஏற்றுக்கொள்வதிலிருந்து நம்மைத் தடுக்கும் மற்றொரு தவறான புரிதல் என்ன தெரியுமா? வெற்றி நம்மைச் சார்ந்தது என்று நம்புவதாகும். எவ்வாறு யோனாவால் நினிவேயைக் காப்பாற்ற முடியாதோ, அதுபோல ஒரு ஆத்துமாவைக்கூட நம்மால் காப்பாற்ற முடியாது. நாம்தான் இரட்சகர் என்கிற மனநிலைமை நம்மில் இருக்கலாம்; ஆனால் அது தவறு. நாம் இரட்சகர் இல்லை; இரட்சகரோடு சேர்ந்து செயல்படுவதுதான் நம் ஊழியம். அவர் நம்மை மாற்றுகிறார்; அதற்காக தேவனைப் புகழ்ந்து சாட்சி கொடுக்கிறோம்; ஆனால், தேவனால்மட்டுமே மக்களைத் தம்மிடம் இழுக்கமுடியும். சத்தியத்தின் விதைகளை நாம் விதைக்கலாம், ஆனால் தேவனால் மட்டுமே இதயத்தை மாற்றமுடியும். தேவன் செய்கிற வேலையை நாம் செய்யவேண்டிய வேலை என்று நினைத்துக் குழப்பிக்கொள்கிறோம். சாட்சிகொடுக்காமல் இருக்க இது ஒரு சாக்குபோக்கைத் தந்துவிடுகிறது. ஆம், தேவன் யோனாவைப் பயன்படுத்தினார்; ஆனால் தேவன்தாம் நினிவேயைத் திருத்தினார், யோனா அல்ல.

`ஆத்துமாக்களை வெல்வது கடினம்; மனிதர்கள் தாங்களாக அதைச் செய்யமுடியாது. தேவன் ஆத்துமாக்களை வெல்ல, அனுமதிக்கவேண்டும். நம் மூலமாக, நம் வாழ்க்கைமூலமாக, நம் சாட்சிமூலமாக இதைச் செய்வது எப்படி?`