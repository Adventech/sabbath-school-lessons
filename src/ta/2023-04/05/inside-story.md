---
title:  மிஷன் கதை
date:   03/11/2023
---

### கடும் பதற்றத்திற்கு மத்தியிலும் நம்பிக்கை

ஆண்ட்ரூ மெக்செஸ்னீ

கிரேடேவுக்கு சிறுவயதிலேயே கடும் பதற்றப் பிரச்சனை உண்டு. மண்டையே வெடித்து விடும்போல பயப்படுவாள். எங்கே உதவி கிடைக்கும் என்று தெரியவில்லை. தன் பெற்றோரிடம் அதைப் பற்றிச் சொல்லவில்லை. யாராலும் விடைகாணமுடியாத பயம் என்று கருதினாள். பள்ளிக்குச் செல்லுவது, தெருவில் நடப்பது போன்ற சாதாரண செயல்கள்கூட பயமூட்டின. ஜெர்மனியில் தனக்கு உதவக்கூடிய யாரையும் அவளுக்குத் தெரியவில்லை.

தூக்கமில்லாத அந்த இரவுகளில், அன்னிகாபற்றி யோசிக்க ஆரம்பித்தாள். இருவரும் சிறுவயதிலிருந்தே ஒன்றாக வளர்ந்தவர்கள். பிறகு அன்னிகாவுக்கு புற்றுநோய் வந்தது. அவள் தைரியமாக, தேவனில் நம்பிக்கை வைத்து வாழ்ந்தாள்.

“பயப்படாதிருங்கள், நான் எங்கே செல்லுகிறேன் என்பதை அறிவேன். எல்லாம் சரியாகிவிடும்” என்று தன் பெற்றோரிடம் சொன்னாள். அன்னிகா பயமோ வேதனையோ இல்லாமல் மரித்தாள். அன்னிகா சொல்லித்தான் முதன்முதலாக அன்பான ஒரு தேவனை, நித்தியஜீவனைப் பற்றி கிரேடே அறிந்துகொண்டாள்.

தன்னைவிட பெரிய ஓர் உலகம் இருப்பதை அறிந்தாள். அன்னிகா சென்ற இடத்திற்கு எவ்வாறு செல்லவேண்டும் என்று யோசித்தாள். அவளுக்கு 14 வயதானபோது இரவில் அத்தகைய பிரச்சனைகள் வருவது நின்றது. ஆனாலும் பயத்தால் அவதிப்பட்டாள். அதன்பிறகு தன் வருங்கால கணவனான நிகோவைச் சந்தித்தாள். அவர் ஒழுங்காக ஆலயம் செல்பவர் கிடையாது; ஆனால், தேவன்மேல் அதிக நம்பிக்கை கொண்டவர். அவருடைய பெற்றோர் செவந்த்-டே அட்வென்டிஸ்ட் கிறிஸ்தவர்கள். அவர்கள் கிறிஸ்துமஸ் விடுமுறைக்காக கிரே டேவையும் தங்கள் வீட்டிற்கு அழைப்பார்கள்.

அப்படியொரு குடும்பத்துடன் கிரேடே நேரம் செலவிட்டதே இல்லை. அது ஒரு புது உலகமாக இருந்தது. மிகவும் உணர்ச்சிவசப்பட்டு, மாடிக்கு ஓடிச்சென்று அழுதாள். அந்த வீட்டில் தேவனுடயை பிரசன்னத்தை கிரேடே உணர்ந்தபோது, தன் பயங்களுக்கு உதவியைப் பெறமுடியும் என்கிற நம்பிக்கை வந்தது. தேவன் பெரியவர், வல்லமையுள்ளவர், யாரையும் அவரால் இரட்சிக்க முடியும் என்பதைக் கண்டாள். வாழ்க்கையில் முதன்முதலாக பாதுகாப்பாக உணர்ந்தாள். அந்தப் பாதுகாப்பு உணர்வை நிரந்தரமாக விரும்பினாள்.

வேதபாட வகுப்பில் சேர்ந்தாள். நிகோவும் அவளும் செவந்த்-டே அட்வென்டிஸ்ட் சபையில் இணைந்தார்கள். ஜெர்மனியின் ரூஜன் தீவிலுள்ள அந்தச் சபையில் அங்கத்தினர்கள் குறைவாக இருப்பதால், சபையை மூடுகிற திட்டத்தோடு இருந்ததை அதன்பிறகுதான் அறிந்தார்கள். சபை அங்கத்தினர்களுடைய ஜெபத்திற்கு பதிலாகவும் அவர்கள் அந்தச் சபையில் சேர்ந்திருந்தார்கள். சபையின் முதன்மை மூப்பரான கன்ட்ஹார்டுதான் நிகோவின் அப்பா. இன்று நிகோவும் கிரேடேவும் அந்தச் சபையில் தீவிர உறுப்பினர்களாக உள்ளனர்.

“இயேசுவை நான் அறிந்துகொண்டதுதான் என் வாழ்க்கையின் மிகமுக்கிய சம்பவம். என் வாழ்க்கை சந்தோஷமாக இருக்கிறது” என்று கிரேடே சொன்னாள்.