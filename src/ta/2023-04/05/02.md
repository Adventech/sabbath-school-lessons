---
title:  'ஒரு சாக்குப்போக்கு: பயம்'
date:   29/10/2023
---

`நினிவே-அசீரியாவிற்கும் இஸ்ரேலுக்கும் இடையிலிருந்த உறவைப் பற்றி நாகூம் 1:1; நாகூம் 3:1-4; 2இரா 17:5, 6; 19:32-37 என்ன காட்டுகின்றன? நினிவேக்குப் பதிலாக தர்ஷீசுக்குப் போகும் யோனாவின் முடிவை இந்த உறவு எப்படி ஏற்படுத்தியிருக்கலாம்?`

நினிவேக்கு செல்ல யோனா விரும்பாமல் இருந்ததற்கு, பயம் ஒரு காரணமாக இருந்திருக்கலாம். அசீரியர்கள் வலிமைமிக்க எதிரிகள்; ராஜ்யத்தின் தலைநகராக நினிவே இருந்தது.

“பிரிந்திருந்த இஸ்ரவேலின் நாட்களில் அசீரிய சாம்ராஜ்யத்தின் தலைநகரான நினிவே ஒரு முக்கியமான நகரமாகும். நினிவே செழிப்பாக இருந்த காலத்தில், அது துன்மார்க்க மையமாக இருந்தது. அது இரத்தப்பழிகளின் நகரமாக, கொடுமை நிறைந்ததும், கொள்ளை ஓயாமல் நடக்கிற இடமாகவும் இருந்தது. நாகூம் 3:1. நினிவேவாசிகளை உருவக மொழியில் தீர்க்கதரிசி நாகூம் ஒரு கொடூரமான சிங்கத்திற்கு ஒப்பிட்டார். ‘உன் பொல்லாப்பு எந்நேரமும் யார் பேரிலேதான் பாயாமற்போயிற்று?’ என்று நாகூம் கேட்கிறார்.”—Ellen G. White, Prophets and Kings, p. 265.

நினிவே சிறந்த ஒரு நகரமாக இருந்தது. அங்கே 1,650 அடி நீளமும், 794 அடி அகலமும் உள்ள மிகப்பெரிய தென்மேற்கு அரண்மனையை சனகெரிப் கட்டினான். அதில் குறைந்தது 80 அறைகள் இருந்தன. நகரத்தை பெரிதும் விரிவுபடுத்தினான். 40 மைல், அதாவது, 65 கிலோமீட்டர் தொலைவிலிருந்து நகரத்திற்கு தண்ணீர் கொண்டுவர 18 கால்வாய்களையும் கட்டினான்.

ஆனால் அசீரியர்கள் இரக்கமற்றவர்களாகவும் இருந்தனர். பாபிலோனைக் கைப்பற்றியதைப் பற்றிய தனது குறிப்பில், முதியவர்களும் இளைஞர் களுமாகிய நகரவாசிகளின் சடலங்களால் தெருக்களை நிரப்பியதாக சனகெரிப் பெருமையடித்திருக்கிறான். மேலும், கைதிகளைப் படை வீரர்கள் கொடுமையாகக் கழுவேற்றும் காட்சிகளின் சித்திரங்கள் அகழ்வாராய்ச்சியின்போதுகண்டுபிடிக்கப்பட்டுள்ளன. இவர்கள் வன்முறையாளர்கள். தாங்கள் விரும்பா தவர்களைத் துன்புறுத்த, திட்டமிட்டு கொடூரமாகச் செயல்படுவார்கள். உண்மையில், நினிவேயின் மக்கள்மத்தியில் நடமாடுவதை நினைத்து, யோனா நடுங்கியிருக்கவேண்டும்.

தேவன் சொன்னதைச் செய்யாமலிருக்க, பயத்தை அனுமதித்ததற்காக யோனாவைப் பலர் குறைசொல்கிறோம். நாம் ஒன்றை உணரவேண்டும்; நாமும் அதே தவற்றைச் செய்ய வாய்ப்பு இருக்கிறது. தேவனுடைய கட்டுப்பாட்டை ஒதுக்கிவிட்டு, பயத்தின் கட்டுப்பாட்டில் வாழ்வதற்கு வாய்ப்பு இருக்கிறது.

`உங்களிடம் ஒன்றைச் செய்யும்படி தேவன் சொல்லியிருக்க, பயத்தால் நீங்கள் அதை செய்யாமல் இருந்த அனுபவம் ஏதாவது இருக்கிறதா? அந்த அனுபவத்திலிருந்து நீங்கள் என்ன பாடங்களைக் கற்றுக்கொண்டீர்கள்?`