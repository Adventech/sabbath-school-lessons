---
title:  ஆபிரகாமின் ஊழியம்
date:   25/10/2023
---

`ஆபிரகாமின் விருந்தோம்பல், அன்பு, ஜெபம் ஆகியவற்றின் விளைவு என்ன? ஆதி 19:1–29.`

லோத்து சோதோமின் வாசலிலே உட்கார்ந்திருந்தான். ஆதி 19:1. சோதோம் நகரத்தில் லோத்துவின் அந்தஸ்தை இந்த சுவாரசியமான குறிப்பு தருகிறது. அந்த நகரத்தில் லோத்து முக்கியமானவர் என்பது தெரிகிறது. நீதிபதி, அரசர் போன்றவர்கள்தாம் நகர வாசலில் உட்கார்ந்து இருப்பார்கள். 2 சாமு 19:8; எரே 38:7; ரூத் 4:1.

ஆதி 19 இன் சம்பவமானது ஆதியாகமம் 18இன் சம்பவத்திற்கு இணையாக உள்ளது. ஆபிரகாமும் லோத்தும் ஒவ்வொருவரும் ஒரு வாயிலில் அமர்ந்திருந்தனர். ஆதி 18:1; ஆதி 19:1; ஆபிரகாமும் லோத்தும் அந்நியர்களை தங்களுடைய இல்லத்தில் ஓய்வெடுக்குமாறு அழைத்தனர். ஆதி 18:3, 4; ஆதி 19:2; ஆபிரகாமும் லோத்தும் வந்தவர்களுக்கு உணவு தயாரித்தனர். ஆதி 18:4-8; ஆதி 19:3. லோத்துவிடம் தவறுகள் இருந்தாலும், சில நல்ல குணாதிசயங்களும் இருந்தன.

‘அப்பொழுது கர்த்தர் சோதோமின்மேலும் கொமோராவின்மேலும், கர்த்தராலே வானத்திலிருந்து கந்தகத்தையும் அக்கினியையும் வருஷிக்கப்பண்ணி, அந்தப் பட்டணங்களையும், அந்தச் சமபூமியனைத்தையும், அந்தப் பட்டணங்களின் எல்லாக் குடிகளையும், பூமியின் பயிரையும் அழித்துப்போட்டார்.’ ஆதி 19:24,25.

இந்த சம்பவத்தின்போது சோதோம்-கொமோராவில் எத்தனை பேர் வாழ்ந்தார்கள் என்பது தெரியாது, ஆனால் இந்த ஆயிரக்கணக்கான மக்களில் நான்கு பேர் மட்டுமே நகரத்தைவிட்டு வெளியேறினார்கள்; அதில் மூன்று பேர் மட்டுமே காப்பாற்றப்பட்டனர்.

ஆதியாகம வெள்ளமும் அப்படித்தான். அப்போது எத்தனை பேர் உயிருடன் தப்பினார்கள் என்பது தெரியாது, ஆனால் பெரும்பாலானோர் காப்பாற்றப்பட வில்லை. சோதோமில் சிறிய எண்ணிக்கையான மக்களே இரட்சிக்கப்பட்டார்கள் என்கிற செய்தியானது, நம் ஊழியத்திலும் எல்லோரும் இரட்சிக்கப்பட போவதில்லை என்பதை நமக்குப் புரியவைக்கவேண்டும்.

இயேசுவையும் அவருடைய இரட்சிப்பின் திட்டத்தையும் அனைவரும் ஏற்றுக்கொள்ள வேண்டும் என்று நாம் விரும்பலாம்; ஆனால் ஒவ்வொருவருக்கும் சுயாதீன சித்தம் உள்ளது. இயேசுவிடம் வருமாறு முடிந்தவரை பலரை அழைப்பதே நம் ஊழியம். நாம் நமது ஊழியத்தைச் செய்யும்போது, தேவன் பரிசுத்த ஆவியின் மூலம் நமக்கு உதவுகிறார்; ஆனால் அவர் ஒருபோதும் யாருடைய விருப்பத்திற்கும் எதிராக செல்லமாட்டார். நாம் என்ன செய்தாலும், எவ்வளவு ஜெபித்தாலும், இறுதி யில் இரட்சிப்பு என்பது தனி நபரின் தனி விருப்பத்தின்படி நடக்கிறது; அதுதான் சுதந்திரம்.

`நாம் ஊழியத்தைச் செய்யும்போது நாம் விரும்பும் முடிவுகள் வரவில்லை என்றால், சோர்வடையாமல் இருப்பது எப்படி?`