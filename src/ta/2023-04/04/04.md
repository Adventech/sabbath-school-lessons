---
title:  ஆபிரகாமின் ஜெப ஆவி
date:   24/10/2023
---

`பரிந்துபேசுகிற ஜெபத்தின் ஆற்றலைப்பற்றி இதிலிருந்து என்ன தெரிகிறது? ஆதி 18:23-32; யாக் 5:16.`

ஆபிரகாமுக்கும் தேவனுக்கும் இடையே நடந்த உரையாடல் ஒரு வகை பரிந்துபேசுகிற ஜெபம் ஆகும். சோதோம்-கொமோரா மக்களுக்காகப் பரிந்து பேசுகிறவராக ஆபிரகாம் இப்பகுதியில் காட்டப்படுகிறார். அவர்கள் சார்பாக, அவர்களுக்காக அவர் மன்றாடினார்; அதாவது, அவர் ஒரு விதத்தில், பிதாவுக்கு முன்பாக இயேசு பரிந்துரைப்பதற்கான ஓர் அடையாளமாகச் செயல்பட்டார். இவ்வாறான ஜெபங்களை நாம் தொடர்ந்து செய்தால்மட்டுமே நமது ஊழியம் வெற்றியடையும்.

சோதோம், கொமோரா, அருகில் இருந்த மற்ற நகரங்களில் வசித்தவர்களை ஆபிரகாம் நேசித்தார். அதனால்தான் அவரது ஜெபம் அவ்வளவு கருத்தாக இருந்தது. சோதோம்-கொமோரா அரசர்களை தோற்கடித்த சில அரசர்களுக்கு எதிராக அவர் ஏற்கனவே போரிட்டிருந்தார். ஆபிரகாமின் வெற்றிக்குப் பிறகு, ஆபிரகாமைச் சந்திக்க மெல்கிசேதேக்குடன் சோதோமின் ராஜாவான பேரா வந்தார். சோதோமின் ராஜா ஆபிராமை நோக்கி: ‘ஜனங்களை எனக்குத் தாரும், பொருள்களை நீர் எடுத்துக்கொள்ளும்’ என்றான். ஆதி 14:21. இது இந்த அரசன் தன் மக்கள்மீது வைத்திருந்த அன்பின் அடையாளம்.ஆபிரகாமின் சிறந்த குணாதிசயங்களில் ஒன்று அன்பு என்பதால், அவர் சோதோம்-கொமோரா ராஜாக்களை நேசித்தார்; அவர்களுக்காகவும் அவர்களுடைய மக்களுக்காகவும் ஜெபித்தார். ‘அழிந்து வருகிற ஆத்துமாக்களுக்கான அன்பானது ஆபிரகாமின் ஜெபத்திற்கு உத்வேகம் அளித்தது.’–Ellen G. White, Patriarchs and Prophets, p. 140.

ஆபிரகாம் தன் ஜெபங்களில் மனத்தாழ்மையையும் விடாமுயற்சியையும் காட்டினார். ஐம்பது நீதிமான்கள் அங்கு வசித்தால், நகரத்தைத் தப்பவிடுவதாக தனது முதல் கோரிக்கையை தேவன் ஏற்றுக்கொண்டவுடன், அவர் தனது பரிந்து பேசுதலை இன்னமும் தொடர்கிறார். பரிந்துபேசுகிற ஜெபம் இல்லாமல், நமது ஊழியம் வெற்றியடைய முடியாது.

ஒருவரைச் சந்தித்தபிறகு, நாம் தொடர்புகொண்டவர்களுக்காக ஜெபிக்க வேண்டும். நமக்கு அறிமுகமானவர்களை மாற்றுவது நமது வார்த்தைகளோ பேச்சுத்திறமையோ அல்ல - அது பரிசுத்த ஆவியானவர். அதனால்தான் நாம் ஈடு படும் எந்தவொரு ஊழியத்திலும், ஒவ்வொரு நபருக்காகவும் தனித்தனியாக ஜெபிக்கவேண்டும்.

`இயேசு நமக்காக என்ன செய்கிறார் என்பதைப்பற்றி பின்வரும் வசனங்கள் என்ன சொல்கின்றன? மற்றவர்களுக்காகப் பரிந்துபேசுகிற நம்முடைய வேலையை நாம் நன்றாகப் புரிந்துகொள்ள இந்த உண்மை நமக்கு எப்படி உதவும்? ரோமர் 8:34; எபி 7:25.`