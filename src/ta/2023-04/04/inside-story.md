---
title:  மிஷன் கதை
date:   27/10/2023
---

### சிறிய திருச்சபை

ஆண்ட்ரூ மெக்செஸ்னி

ஜெர்மனியின் ரூஜன் தீவிலுள்ள சபை மூடவேண்டிய நிலைக்கு வந்திருந்தது. ஒரு குடும்பத்தைச் சேர்ந்த நான்கு முதியவர்களும், வேறு இரு பெரியவர்கள் மட்டுமே ஆராதனைக்கு வந்தார்கள். 1940இல் ஆரம்பிக்கப்பட்ட அந்தச் சபையில் 1950இன் பிற்பகுதியில் 33 பேர் இருந்தார்கள்; ஆனால் அந்த எண்ணிக்கை 7 ஆக குறைந்திருந்தது. அந்த இடத்தை விற்றுவிடலாமென கான்ஃபரன்ஸ் தலைவர்கள் சொன்னார்கள்.

‘‘இல்லை, ஆலய இடத்தை விற்கக் கூடாது’’ என்று சொன்னார் சபையின் முதன்மை மூப்பரான கன்ட்ஹார்ட்.

1990இல் ஜெர்மனி ஒன்றாக இணைந்தபிறகுதான் அங்கத்தினர்களின் எண்ணிக்கை குறைந்தது. மூத்த விசுவாசிகள் இறந்தார்கள்; வாலிபர்கள் வேறு இடங்களுக்குச் சென்றார் கள். முன்னாள் கிழக்கு ஜெர்மனியின் அந்தத் தீவில் இருந்த குறைவான மக்களும் சமயச் சார்பற்றவர்களாக மாறினார்கள். கோடைக்காலத்தில் அந்தத் தீவுக்கு விடுமுறை சுற்றுலாவுக்கு மக்கள் வரும்போதுதான் சபை நிரம்பி வழியும். அட்வென்டிஸ்டுகள் சிலரும் கலந்து கொள்வார்கள்.

கன்ட்ஹார்டும் அவரது மனைவியும் பெற்றோரும் அந்தச் சபைக்காக ஜெபிக்க ஆரம்பித்தார்கள். ‘புதிதாக அங்கத்தினர்கள் வேண்டும்’ என்று ஜெபித்தார்கள்.

பிறகு ஒரு அட்வென்டிஸ்ட் மருத்துவரும் அவரது குடும்பத்தினரும் அந்தத் தீவுக்கு வந்தார்கள். சபை அங்கத்தினர்கள் தொடர்ந்து ஜெபித்து வந்தார்கள். முன்னாள் உறுப்பினர் ஒருவர் மீண்டும் சபைக்கு வந்தார். அதன்பிறகு பலர் வர ஆரம்பித்தார்கள். சபையை தொடர்ந்து நடத்தவேண்டும் என்று எல்லாரும் உறுதியெடுத்தார்கள்.

பிறகு சபைக்கு புதிதாக ஒரு கட்டிடம் தேவைப்பட்டது. சுமார் 136,000 டாலர் திரட்டி னார்கள். ஆனால் மொத்தம் 730,000 யூரோ தேவைப்பட்டது. தொடர்ந்து ஜெபித்தார்கள்.

பல வீடுகளைக் கட்டியிருந்த கன்ட்ஹார்ட், சபையில் செல்வாக்கு மையமாகச் செயல்படக்கூடிய ஒரு கட்டிடத்தை வடிவமைத்தார். ஜெர்மனி முழுவதிலுமுள்ள விசுவாசிகள் உதாரத்துவமாகக் கொடுத்தார்கள். ஒரு வணிகக்கூட்டம் ஒன்றில் அரசாங்க தலைவர் ஒருவரை கன்ட்ஹார்ட் சந்தித்தார். ஜெர்மனியில் அரசு பணங்களை தனியார் திட்டங்களுக்காக ஒதுக்குகிற அதிகாரம் அரசியல் வாதிகளுக்கு உண்டு.

அந்தத் தலைவர் கன்ட்ஹார்டின் சபைத் திட்டத்தை அறிந்து, உள்ளூர் அரசியல் தலைவருடன் தொடர்பை ஏற்படுத்திக் கொடுத்தார். அந்த அரசியல்வாதி 300,000 யூரோ ஒதுக்கினார். அவர் கிறிஸ்தவர் என்பதால், ‘‘ஒரு கிறிஸ்தவனாக, இந்தக் கட்டிடம் சமுதாய நிகழ்ச்சிக்காக மட்டுமல்ல, தேவனுடைய வார்த்தையைப் போதிக்கவும் பயன்படவேண்டும்’’ என்று சொன்னார்.

இன்று அங்கு 25 அங்கத்தினர்களும் அவர்களுடைய பிள்ளைகளும் கூடுகிறார்கள். ‘‘புதிதாக கட்டிடம் கட்டியிருக்கிறோம். கடன் இல்லை. எங்கள் சபை மூடப்படாமல் தேவன் பார்த்துக் கொண்டார்’’ என்று கன்ட்ஹார்ட் சொன்னார்.