---
title:  மேலும் படிக்க
date:   27/10/2023
---

‘‘அழிகின்ற ஆத்துமாக்கள் மீது ஆபிரகாமுக்கு இருந்த அன்பு அவரை ஜெபிக்குமாறு தூண்டியது. அந்தச் சீரழிந்த நகரத்தின் பாவங்களை அவர் வெறுத்தாலும், அந்தப் பாவிகள் இரட்சிக்கப்படவேண்டும் என்று விரும்பினார். சோதோம்மீது அவருக்கு இருந்த ஆழமான அக்கறையை நாமும் மனந்திருந்தாதவர்களிடம் காட்டவேண்டும். பாவத்தின்மீது வெறுப்பு இருந்தாலும், பாவிகள்மேல் பரிதாபமும் அன்பும் காட்டவேண்டும். சோதோமில் நடந்ததைப் போல, நம்பிக்கையற்று அழிவுக்குச் செல்கிற ஆத்மாக்கள் நம்மை சுற்றிலும் இருக்கிறார்கள். ஒவ்வொரு நாளும் சிலருக்குத் தவணை முடிவடைகிறது. ஒவ்வொரு மணி நேரமும் சிலர் இரக்கத்தின் கரத்தை ஒதுக்கி, தூரே சென்று வருகிறார்கள். இந்தப் பயங்கரமான அழிவிலிருந்து தப்பியோடுமாறு பாவியிடம் கெஞ்சுகிற குரல்கள் எங்கே? மரணத்திலிருந்து அவனை மீட்டெடுக்க நீட்டப்படுகிற கைகள் எங்கே? மனத் தாழ்மையோடும் விடாமுயற்சியுடன் அவனுக்காக தேவனிடம் மன்றாடுபவர்கள் எங்கே?

‘‘கிறிஸ்துவின் சிந்தையே ஆபிரகாமின் சிந்தை. தேவனுடைய குமாரன் ஒவ்வொரு பாவியின் சார்பாகவும் பரிந்துபேசுகிறவர். ஆத்துமாக்களின் இரட்சிப்புக்காக விலைசெலுத்தினவருக்கு ஒவ்வோர் ஆத்துமாவின் மதிப்பும் தெரியும். தீமைக்கு விரோதமாக களங்கமற்ற இயல்பில்மட்டுமே இருக்கக்கூடிய கோபம் கிறிஸ்துவில் இருந்தாலும், எல்லையற்ற நன்மை மாத்திரமே யோசித்துப் பார்க்கக்கூடிய அன்பை பாவிகள்மேல் வெளிப்படுத்தினார். சிலுவையின் வேதனையோடு, முழு உலகத்தின் பாவங்களையும் சுமந்தவராக, தன்னை நிந்தித்தவர் களுக்காகவும் சிலுவையில் அறைந்தவர்களுக்காகவும் ஜெபித்தார்: ‘பிதாவே, இவர்களுக்கு மன்னியும், தாங்கள் செய்கிறது இன்னதென்று அறியாதிருக்கிறார்களே.’ லூக்கா 23:34.’’

‘ஆபிரகாம் ஒரு வலிமைமிக்க பிரபு என்றும், திறமையான தலைவர் என்று சுற்றியுள்ள நாடுகளால் மதிக்கப்பட்டார். அவரைச் சுற்றிலும் இருந்தவர்கள்மேல் அவருடைய தாக்கம் இருந்தது. சிலை வழிபாட்டாளர்கள் மத்தியில், அவருடைய வாழ்க்கையும் குணமும் உண்மையான விசுவாசத்திற்கு ஆதரவாக ஒரு தாக்கத்தை ஏற்படுத்தியது. தேவன்மீது அவருக்கிருந்த விசுவாசம் அசையாதது. அதே சமயம் அவருடைய அன்பான குணமும் கருணையும் மற்றவர்களில் நம்பிக்கையையும் நட்பையும் தூண்டியது; அவருடைய மேன்மையான குணத்தை பார்த்து எல்லோரும் அவரை மதித்தார்கள்.’

**கலந்துரையாடக் கேள்விகள்**

`ஊழியத்துக்கான அழைப்பை நிறைவேற்றிய வேறு வேதாகம நபர்கள் யார்? யோவான் ஸ்நானகனைப்பற்றி என்ன? அவருடைய ஊழியம் வெற்றிகரமாக இருந்ததா?`

`ஆதி 19:30-36 வரை வாசியுங்கள். சோதோமிலிருந்து காப்பாற்றப்பட்டவர்களில் சிலருடைய குணத்தைப்பற்றி இது என்ன சொல்கிறது?`

`ஊழியம், அது செயல்படும்விதம் குறித்து ஆபிரகாமின் வாழ்க்கையிலிருந்து வேறு என்ன பாடங்களைக் கற்றுக்கொள்ளலாம்?`

`சோதோம்-கொமோராவுக்கான ஆபிரகாமின் பரிந்துபேசுதலுக்கு வெற்றி கிடைத்ததா? இதைப்பற்றி யோசித்துப் பாருங்கள்.`