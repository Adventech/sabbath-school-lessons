---
title:  தேவசித்தத்திற்கு அடிபணிதல்
date:   26/10/2023
---

`செல்லவேண்டிய பாதை தெளிவாகத் தெரியாவிட்டாலும், தேவ சித்தத்திற்கு அடிபணிவதைப்பற்றி ஆதி 12:1–9 என்ன கற்பிக்கின்றது?`

ஆபிரகாமின் முக்கிய குணங்களில் ஒன்று தேவனுடைய சித்தத்திற்கு அடிபணிதல். தேவனுடன் ஆபிரகாமுக்கு இருந்த எல்லா அனுபவங்களிலும் இந்த அடிபணிதலை நாம் பார்க்கலாம்.

ஆபிரகாமின் அழைப்பு: ‘கர்த்தர் ஆபிராமை நோக்கி: நீ உன் தேசத்தையும், உன் இனத்தையும், உன் தகப்பனுடைய வீட்டையும் விட்டுப் புறப்பட்டு, நான் உனக்குக் காண்பிக்கும் தேசத்துக்குப் போ என்றார்.’ ஆதி 12:1. வானத்திலிருந்து ஒரு குரலைக் கேட்டதும், அது ஒரு மாயத்தோற்றம் என்று நினைத்து, அந்தக் குரலைப் புறக்கணிப்பதே அவரது முதல் எதிர்வினையாக இருந்திருக்கும். அல்லது, ‘நான் போக விரும்பவில்லை; நான் இங்கேயே இருக்க விரும்புகிறேன்’ என்று சொல்லி அந்த செய்தியை ஒதுக்கி இருக்கலாம். ‘நான் உனக்குக் காண்பிக்கும் தேசம்’ என்பது விசித்திரமாகத் தோன்றியிருக்கலாம்! ஆனால் அழைப்பை ஏற்றுக்கொண்டார். அவர் தனது விருப்பத்தை தேவனுடைய விருப்பத்திற்கு ஒப்புக்கொடுத்து, தனது பிதாவின் வீட்டையும் நாட்டையும்விட்டு வெளியேறினார். ‘கர்த்தர் ஆபிராமுக்குச் சொன்னபடியே அவன் புறப்பட்டுப் போனான்.’ ஆதி 12:4.

குடியிருப்புத் தேர்வு: லோத்தின் ஊழியர்களுக்கும் ஆபிரகாமின் ஊழியர்களுக்கும் இடையே ஒரு சண்டை வெடித்தது. ஆனால் ஆபிரகாம் தனது சொந்த இரத்தத்துடன் சண்டையிடும் மனிதன் இல்லை.

அவர் தேவனுடைய சித்தத்திற்கு அடிபணிந்தார்; தேவன் மீண்டும் அவரை ஆசீர்வதித்தார்: ‘லோத்து ஆபிராமைவிட்டுப் பிரிந்தபின்பு, கர்த்தர் ஆபிராமை நோக்கி: உன் கண்களை ஏறெடுத்து, நீ இருக்கிற இடத்திலிருந்து வடக்கேயும், தெற்கேயும், கிழக்கேயும், மேற்கேயும் நோக்கிப்பார். நீ பார்க்கிற இந்தப் பூமிமுழுவதையும் நான் உனக்கும் உன் சந்ததிக்கும் என்றைக்கும் இருக்கும்படி கொடுக்கிறேன்’ என்றார். ஆதி 13:14,15.

சோதோம்-கொமோரா அழிவு: இந்த இரண்டு நகரங்களுக்கு நடக் கப்போவதை தேவன் ஆபிரகாமுக்கு வெளிப்படுத்தியபோது, அன்பு நிறைந்த ஆபிரகாம் இந்த நகரங்களைக் காப்பாற்ற முயன்றார். அவற்றில் பத்து நீதிமான்கள்கூட இல்லாததால், நகரங்கள் அழிக்கப்பட்டன. ஆபிரகாம் தேவனுடைய விருப்பத்திற்கு அடிபணிந்து, தேவனுடைய தீர்ப்பை ஏற்றுக்கொண்டார். எல்லாச் சூழ்நிலைகளிலும் தேவனுக்கு அடிபணிந்ததால், கர்த்தரால் ஆபிரகாமைப் பயன்படுத்த முடிந்தது. நாமும் அப்படித்தான் இருக்கவேண்டும்.

`சவால்: நமது நகரங்களில், சுவிசேஷத்தைச் சரியான முறையில், திறம்படப் பிரசங்கிப்பதில் தடைகள் வரலாம். அதில் தலையிடுமாறு தேவனிடம் நாம் மன்றாடவேண்டும்.`

`சவால் சந்திப்பு: நீங்கள் சந்தித்தது போன்ற கடினமான சூழ்நிலையால் நேரடியாகப் பாதிக்கப்பட்டுள்ள ஒருவரைத் தொடர்புகொள்வதற்கான வழியைக் கண்டறியுங்கள். நீங்கள் அவருக்காக ஜெபிக்கிறீர்கள் என்று அவரிடம் சொல்லுங்கள், அவருக்கு நீங்கள் என்ன செய்ய முடியும் என்பதைக் காட்டும்படி தேவனிடம் கேளுங்கள்.`