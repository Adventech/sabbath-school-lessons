---
title:  ஜெப வல்லமை
date:   08/01/2026
---

பவுலின் ஜெபத்தில் காணப்படுகிற சிறப்பு வேண்டுதல்கள் யாவை? கொலோ 1:9-12.

‘அவருடைய சித்தத்தை அறிகிற அறிவினாலே நிரப்பப்பட’ வேண்டுமென்று பவுல் ஜெபிக்கிறார். தேவனுடைய சித்தத்தை அறிவதே ஞானம்; ஆவிக்குரிய விவேகம் என்கிறார். கொலோ 1:9. தேவனை முற்றிலும் நம்பி, நம் சுயபுத்தியைச் சாராமல், அவரது சித்தப்படி செய்ய ஆயத்தமாக இருக்கும்போது ஞானம் வருகிறது. நீதி 3:5. யோவான் 7:17. ‘என்னைக்குறித்த தேவசித்தத்தை எவ்வாறு அறியலாம்?’ என்கிற கேள்வி ஒரு சூழ்நிலையில் எழும்பலாம். தேவ சித்தத்தை அறிய ஜெபத்துடன் நாடும்போது, நான்கு முக்கிய ஆதாரங்களிலிருந்து அதை அறியலாம்:

1. ஞானத்திற்கான மிகமுக்கிய ஆதாரம் வேதாகமம். ‘உம்முடைய வசனம் என் கால்களுக்குத் தீபமும், என் பாதைக்கு வெளிச்சமுமாயிருக்கிறது.’ சங் 119:105.
2. கடைசிக்காலத்திற்கான விசேஷித்த ஞானத்தை, எலன் ஒய்ட்டின் எழுத்துகளில் தேவன் நமக்குக் கொடுத்திருக்கிறார். வெளி 12:17; வெளி 19:10. ‘உங்கள் தேவனாகிய கர்த்தரை நம்புங்கள், அப்பொழுது நிலைப்படுவீர்கள்; அவருடைய தீர்க்கதரிசிகளை நம்புங்கள், அப்பொழுது சித்திபெறுவீர்கள்’ என்று வேதாகமம் நம்மை ஊக்குவிக்கிறது. 2நாளா 20:20.
3. வாசல்களைத் திறக்கவோ மூடவோ தேவனிடம் கேட்கும்போது, தேவ வழிநடத்துதலால் உருவாகிற சூழ்நிலைகள்மூலம் அவரது சித்தத்தையும் வழிகாட்டலையும் அறியலாம். கொலோ 4:4.
4. ஆவியானவரே நேரடியாகப் பேசி சொல்லலாம்; அவரது சத்தத்தைப் புரிந்துகொள்ளப் பழகியிருக்கவேண்டும்: ‘நீங்கள் வலதுபுறமாய்ச் சாயும்போதும், இடதுபுறமாய்ச் சாயும்போதும்: வழி இதுவே, இதிலே நடவுங்கள் என்று உங்களுக்குப் பின்னாலே சொல்லும் வார்த்தையை உங்கள் காதுகள் கேட்கும்.’ ஏசா 30:21.

கொலோசெய விசுவாசிகள் கர்த்தருக்குப் ‘பிரியமாய் நடந்துகொள்ள’ பவுல் ஜெபிக்கிறார். கொலோ 1:10. இயல்பிலேயே எவரும் ‘பாத்திரர்’ இல்லை, ஆனால் தேவன் தம் கிருபையால் நம்மைப் பாத்திரவான்களாக எண்ணுகிறார்; அந்த உன்னதமான அழைப்பின்படி வாழுமாறு அழைக்கிறார். எபே 4:1; 1தெச 2:12. ‘நட(சஞ்சரி)’ என்று இந்த நிருபத்தில் மேலும் மூன்று இடங்களில் பேசுகிறார். கொலோ 2:6; 3:7; 4:5. அதற்கு தேவ சித்தப்படிச் செயல்படுவது என்று அர்த்தம். யாத் 18:20. அது பரிசுத்த ஆவியானவருடைய கிரியையால்மட்டுமே சாத்தியம். எசே 36:27.

நம்முடைய வாழ்க்கை கர்த்தருக்கு ‘பிரியமுண்டாக’ இருக்கவேண்டும் என்றும் ஜெபிக்கிறார்; பிறகு அவ்வாறு செயவதற்கான பல வழிகளைப் பட்டியலிடுகிறார்: ‘சகலவித நற்கிரியைகளுமாகிய கனிகளைத் தரவேண்டும்’; பிறகு, ‘தேவனை அறிகிற அறிவில் விருத்தியடைய வேண்டும்; இறுதியாக, ‘ஸ்தோத்தரிப்பதில்’ பெருகவேண்டும். கொலோ 1:9,10,13.

`‘ஏதாவது ஒரு திசையை நோக்கி தேவன் உங்களை நடத்துவதை நீங்கள் எவ்வாறு அறிகிறீர்கள்?’ என்று யாராவது உங்களிடம் கேட்டால், என்ன பதில் சொல்வீர்கள்? ஏன்?`