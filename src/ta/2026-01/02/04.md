---
title:  ஆவிக்குரிய பகுத்தறிவின்படி செயல்படுதல்
date:   06/01/2026
---

பவுல் சிறையில் அடைக்கப்பட்டதைக் கேட்டதும் பிலிப்பி விசுவாசிகள் கலக்கமடைந்தார்கள். முன்புபோல அவர் பணிசெய்ய முடியவில்லை; அவரால் பயணிக்க முடியவில்லை; பிரசங்கிக்கமுடியவில்லை. ஜெபாலயங்களுக்குச் சென்று, இயேசுவே மேசியா என்று மக்களுக்குப் போதிக்க முடியவில்லை. தொடர்ந்து சபைகளை ஸ்தாபிக்க முடியவில்லை. அப்போஸ்தலரின் நிலையை அறியவும், அவரை ஊக்குவிக்கவும், அவரது சரீர தேவைகளைச் சந்திக்கவும் பிலிப்பிய விசுவாசிகள் எப்பாப்பிரோதீத்துவை அனுப்பி வைத்தார்கள்.

`தன் சிறையிருப்பை பவுல் எந்தக் கண்ணோட்டத்தில் பார்த்தார்? பிலி 1:12-18. தான் சந்தித்த சூழ்நிலைகள் மத்தியிலும் பவுலுக்கிருந்த மனநிலையிலிருந்து நாம் என்ன பாடங்களைக் கற்றுக்கொள்ளலாம்?`

பவுல் சொல்லியனுப்பிய செய்தியால் பிலிப்பியர் ஆச்சரியப்பட்டிருப்பார்கள். பவுல் தன் சூழ்நிலைகளை வித்தியாசமான கண்களால் பார்த்தார். தனக்கு நேரிட்ட சூழ்நிலை தனக்கு நன்மையென ஆவிக்குரிய பகுத்தறிவில் கண்டார். அது அவரது பணியைத் தடைசெய்யவில்லை; மாறாக, ‘சுவிசேஷம் பிரபலமாகும்படிக்கு ஏதுவாயிற்று’. பிலி 1:12. கட்டுகளும் சிறைக்கம்பிகளும்மட்டுமே மற்றவர்களுக்குத் தெரிந்திருக்கலாம். ஆனால், ரோமப் பாதுகாவலர்கள் எல்லோரையும் தேவனுடைய ராஜ்யத்தை ஏற்றுக்கொள்ளக்கூடிய ஆத்துமாக்களாக பவுல் பார்த்தார். தன் சிறையிருப்பால் மற்ற விசுவாசிகள் அதிகம் செயல்பட்டார்கள்; சுவிசேஷத்தை அறிவிக்க அதிக உறுதிகொண்டார்கள்; விளைவுகளை எண்ணிப் பயப்படாமல் கிறிஸ்துவுக்காக தைரியமாகப் பேசினார்கள். இவற்றைத்தான் பவுல் பார்த்தார்.

ஆனால் சிலர் பவுலின் சிறையிருப்பை தங்கள் நலனுக்குப் பயன்படுத்த விரும்பினது தெரிகிறது. பவுல் சிறையில் அடைக்கப்பட்டதால், தங்கள்மீதும், தாங்கள் அறிவிக்கிற சுவிசேஷத்தின்மீதும் இனி மற்றவர்கள் கவனம் திரும்புமென்று எண்ணினார்கள். திருச்சபையிலும் சுயநலம் காணப்படுவதற்கு வருத்தமான உதாரணம் இது. பவுலுக்கு வெகுகாலத்திற்கு முன்னரே எரேமியா இவ்வாறு சொன்னார்: ‘எல்லாவற்றைப்பார்க்கிலும் இருதயமே திருக்குள்ளதும் மகா கேடுள்ளதுமாயிருக்கிறது, அதை அறியத்தக்கவன் யார்?’ எரே 17:9.

நல்ல வேளையாக, உண்மையுள்ள சில ஊழியர்கள் இருந்தார்கள்; சுவிசேஷத்தைப் பரப்ப அவர்கள் அதிக வைராக்கியம் கொண்டார்கள். பவுலின்மீது அவர்கள் அதிக அன்பு வைத்திருந்ததால், விசுவாசத்தின்நிமித்தம் அவர் அனுபவித்த பாடுகளைப் பார்த்து, ஆண்டவருக்காக அதிகம் வேலைசெய்யத் தொடங்கினார்கள். முன்பு செல்வதற்குப் பயந்த இடங்களுக்குச் சென்றார்கள்; முன்பு அமைதியாக இருந்த சூழ்நிலைகளில் இப்போது பேசினார்கள்; அதனால், அநேகர் கிறிஸ்துவை ஏற்றுக்கொள்ளவும், இரட்சிப்பின் சுவிசேஷம் பரவவும் ஏதுவாயிற்று.

`மிகவும் கஷ்டமான அனுபவங்களிலிருந்து நீங்கள் சில நன்மைகளைப் பெற்றிருக்கலாம். அந்த அனுபவங்களிலிருந்து என்ன பாடத்தைக் கற்றுக்கொண்டீர்கள்? சில சமயங்களில் அந்த நன்மை நமக்குப் புரியாமல் இருந்தாலும், தேவனை நம்புவதற்கு நாம் என்ன செய்யலாம்?`