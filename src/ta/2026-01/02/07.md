---
title:  மேலும் படிக்க
date:   09/01/2026
---

‘எதிர்காலத்திற்கான உறுதியான திட்டங்களை பலரால் உருவாக்க முடியவில்லை. அவர்களுடைய வாழ்க்கை அமைதியற்றுக் காணப்படுகிறது. வாழ்க்கை விவகாரங்களின் விளைவைப் பகுத்தறிய முடிவதில்லை; அது பெரும்பாலும் அவர்களை பதற்றத்திற்கு ஆளாக்குகிறது. இந்த உலகில் தேவ பிள்ளைகளின் வாழ்க்கை ஒரு பயணியின் வாழ்க்கைக்கு ஒத்திருப்பதை நாம் நினைவில்கொள்ள வேண்டும். நம் சொந்த வாழ்க்கைகுறித்து திட்டமிட நமக்கு ஞானம் இல்லை. நமது எதிர்காலத்தைத் தீர்மானிப்பது நம் வேலையல்ல. ‘விசுவாசத்தினாலே ஆபிரகாம் தான் சுதந்தரமாகப் பெறப்போகிற இடத்திற்குப் போகும்படி அழைக்கப்பட்டபோது, கீழ்ப்படிந்து, தான் போகும் இடம் இன்னதென்று அறியாமல் புறப்பட்டுப்போனான்.’ எபிரெயர் 11:8.

கிறிஸ்து இந்தப் பூமியில் வாழ்ந்தபோது, தமக்கென திட்டங்கள் எதையும் போடவில்லை. தமக்கான தேவதிட்டங்களை ஏற்றுக்கொண்டார்; ஒவ்வொரு நாளும் பிதா தம் திட்டங்களை அவருக்கு வெளிப்படுத்தினார். அப்படியே நாமும் தேவனைச் சார்ந்திருக்கவேண்டும்; நம் வாழ்க்கை அவருடைய சித்தத்தின்படி அமைந்ததாகக் காணப்படவேண்டும். நாம் நம் வழிகளை அவரிடம் ஒப்படைக்கும்போது, அவர் நம் நடைகளை நடத்துவார்.

பிரகாசமான எதிர்காலத்திற்குத் திட்டமிடுவதில், அநேகர் முழுத் தோல்வியைச் சந்திக்கிறார்கள். தேவன் உங்களுக்காகத் திட்டமிடட்டும். தமது பரிசுத்தவான்களின் பாதங்களைக் காக்கிறவரின் வழிநடத்துதலை சிறு குழந்தைபோல நம்பியிருங்கள். 1சாமுவேல் 2:9. தேவபிள்ளைகள் அவரது உடன் ஊழியர்கள். தேவநோக்கத்தின் மகிமையைப் பகுத்தறியவும், நடக்கப்போவதை ஆரம்பம்முதல் முடிவுவரை பார்க்கவும் அவர்களால் முடிந்தால், எந்தப் பாதையில் செல்ல அவர்கள் தீர்மானிப்பார்களோ, அதைத் தவிர வேறு வழியில் அவர்களை அவர் வழிநடத்துவதே இல்லை.

**கலந்துரையாடக் கேள்விகள்**

`கடந்த வாரத்தில் நிகழ்ந்தவற்றை யோசித்துப் பார்த்து, என்னென்ன விஷயங்களுக்காக ஸ்தோத்திரம் செலுத்தலாமெனப் பட்டியலிடுங்கள். நீங்கள் நினைப்பதைவிட அதிகமான விஷயங்களுக்கு நன்றிசெலுத்த வேண்டியதை உணருகிறீர்களா?`

`மேலுள்ள மேற்கோளின் கடைசி வரியில் எலன் ஒய்ட் சொல்வதுபோல ஆழமான விதத்தில் தேவனை நம்புவதற்கு என்ன செய்யலாம்?`

`கொலோ 1:6,23இன் வெளிச்சத்தில், பின்வரும் வாசகத்தைக் கலந்துரையாடுங்கள்: நாற்பது வருட அவநம்பிக்கையும், முறுமுறுப்பும், கலகமும் முற்கால இஸ்ரவேலரை கானான் தேசத்திற்குச் செல்லவிடாமல் செய்தது. அதே பாவங்கள்தாம் இக்கால இஸ்ரவேலரின் பரலோக கானானின் பிரவேசத்தைத் தாமதிக்க வைக்கிறது. இந்த இரண்டு சம்பவங்களிலும் தவறு தேவனுடைய வாக்குறுதிகளில் இல்லை. அவநம்பிக்கையும், உலகப்பற்றும், பரிசுத்தமற்ற நடத்தையும், தேவ மக்களெனச் சொல்லிக்கொள்கிறவர்களுக்கு மத்தியிலான சச்சரவும்தான் பல வருடங்களாக நம்மை இந்தப் பாவ உலகிலும் துக்கத்திலும் வைத்துவருகிறது. கிறிஸ்துவின் திருச்சபையானது தேவன் அதற்கு நியமித்த கட்டளைகளைச் செய்திருந்தால், உலகம் முழுவதும் எச்சரிக்கப்பட்டிருக்கும், கர்த்தராகிய இயேசு நம் பூமிக்கு வல்லமையிலும் மகத்தான மகிமையிலும் வந்திருப்பார். இதே தவறுகளை எந்தெந்த வழிகளில் நாமும் இன்று செய்து வரலாம்?`