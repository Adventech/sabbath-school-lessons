---
title:  சுவிசேஷத்தில் உடன்பாடு
date:   04/01/2026
---

`பிலி 1:3-8இல், பவுல் எதற்காக ஸ்தோத்திரம் செலுத்துகிறார்? பிலிப்பிய விசுவாசிகளுக்கு என்ன நிச்சயத்தைக் கொடுக்கிறார்? அது ஏன் முக்கியமானது?`

பிலிப்பி சபையை பவுல் ஸ்தாபித்தார்; அதனால் அந்த நிருபம் முழுவதிலும் கிறிஸ்தவ ஐக்கியம் பரவிக்கிடப்பதை நாம் பார்க்கலாம். நூற்றுக்கணக்கான மைல்களுக்கு அப்பால் சிறையிலிருந்த பவுல், தன் சபையையும் சபை அங்கத்தினர்களையும் எப்போதும் நினைத்துக் கொண்டிருந்தார்; ‘இயேசுகிறிஸ்துவின் உருக்கமான அன்பிலே’ அவர்கள்மீது வாஞ்சையுடன் இருந்தார். பிலி 1:8. அவர்களுக்காக தேவனுக்கு ஸ்தோத்திரம் செலுத்துகிறார். பவுல் ஸ்தோத்திரம் செலுத்தி ஜெபித்த செயலானது, பரலோகத்தில் இயேசு நமக்காகப் பரிந்துபேசுவதை நினைவுபடுத்துகிறது.

பிரதான ஆசாரியனுடைய மார்க்கவசத்தில், இஸ்ரவேலின் 12 கோத்திரங்களைக் குறிப்பிடுகிற 12 கற்கள் இருந்தன. மக்களை தன் ‘இருதயத்தின்மேல்’ வைத்து, அவர்களுக்காக அவன் பரிந்துபேசவேண்டும். யாத் 28:29. பரலோகப் பரிசுத்தஸ்தலத்தில் நம் பிரதான ஆசாரியனாகிய இயேசு, தம் மக்களுடைய நாமங்களைச் சுமந்தவராக பிதாவுக்கு முன்பாக நிற்கிறார்.

பிலி 1:6 இல் உள்ள வார்த்தைகள் சற்றே தெளிவற்றவையாக உள்ளன; ஆனால், அவை பவுலுக்கும் பிலிப்பியர்களுக்கும் இடையிலிருந்த நெருங்கிய உறவை வலியுறுத்துகின்றன. பவுல் அவர்களை ஜெபத்தில் நினைவுகூருவதாக இங்கே மொழிபெயர்க்கப்பட்டுள்ளது; ஆனால் பிலிப்பியர் அவரை நினைவுகூருவதாகவும் மொழிபெயர்க்கலாம். அத்தகைய பரஸ்பர உறவு காணப்பட்டது, அதைத்தான் ‘உடன்பட்டவர்கள்’ அதாவது, கொய்னோனியா எனும் கிரேக்க வார்த்தை சுட்டிக்காட்டுகிறது. கிறிஸ்துவின் பாடுகளில் பவுல் பங்கெடுத்ததுபோல, பிலிப்பியர்கள் பவுலின் பாடுகளில் ‘உடன்பட்டார்கள்’; பவுலின் ஊழியத்திற்கு பண உதவி செய்தார்கள். பிலி 3:10; 4:14,15. அத்தகைய பரஸ்பர உறவு ‘முதல் நாளிலிருந்து அன்றுவரை’ காணப்பட்டதால், பவுல் அவர்களுக்காக தேவனை ஸ்தோத்தரிக்கிறார். பிலி 1:3. அவர்களுக்காக ‘சந்தோஷத்தோடே’ விண்ணப்பம்பண்ணுகிறார். பிலி 1:4.

தன் சிறைச்சாலை சூழலை நேர்மறையாக விவரிக்கிறார்; ‘சுவிசேஷத்திற்காக உத்தரவுசொல்லவும்’, ‘அதைத் திடப்படுத்துவதற்கும்’ உதவுவதாகக் குறிப்பிடுகிறார். பிலி 1:7. இந்த இரண்டு வார்த்தைகளும் சட்டரீதியானவை; எனவே அவர் சீக்கிரத்தில் விசாரிக்கப்படவிருந்ததையும், வீரர்களிடமும் தன்னைப் பார்க்க வந்தவர்களிடமும் அவர் சுவிசேஷத்தைச் சொல்லி வந்ததையும் அவை காட்டுகின்றன. சுவிசேஷத்தை எதிர்ப்பவர்களுக்கு உத்தரவு சொல்லுவதும், அதன் நித்திய நியதிகளை உறுதிப்படுத்துவதும் இன்றியமையாதவை. தன் எதிர்காலத்தைவிட, சுவிசேஷத்தின் மெய்தன்மையை நிரூபித்தல் முக்கியமென்று பவுல் நினைத்தார். தான் மரித்தாலும், தம்மை நம்புகிற அனைவரிலும் தேவன் தொடங்கின ‘நற்கிரியையை’ அவரே இறுதிவரை நடத்துவாரென நம்பினார். பிலி 1:5.

`தேவன் ‘தொடங்கின நற்கிரியை’ இறுதிவரை நிறைவேற்றுவார் என்கிற வாக்குறுதியை எவ்வாறு புரிந்துகொள்ளலாம்? பிலி 1:6. இந்த வேலை இரண்டாம் வருகைக்குமுன் முடிவடையுமா?`