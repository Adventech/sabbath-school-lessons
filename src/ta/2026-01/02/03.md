---
title:  பவுலின் ஜெப வேண்டுகோள்கள்
date:   05/01/2026
---

சில வருடங்களுக்குமுன், தன்னையும் தன் தேவைகளையும் தன் ஆசைகளையும் சுற்றியே தன் ஜெபங்கள் இருப்பதாக ஒரு போதகர் சொன்னதைக் கேட்டேன். அவற்றை ‘சுயநல சிறு ஜெபங்கள்’ என்று சொன்னார்; ஆனால் தேவனோ நம்மைக்குறித்த பெரிய திட்டங்களை வைத்திருக்கிறார்.

`பிலி 1:9-11இல் பவுல் ஏறெடுக்கிற ஜெபத்தின் முக்கிய நோக்கம் என்ன? அவர் வைக்கிற முக்கிய வேண்டுகோள்கள் யாவை? ஜெபம்பற்றி என்ன கற்றுக்கொள்கிறீர்கள்?`

கிரேக்க மொழியில் நாற்பத்துமூன்று வார்த்தைகள் கொண்டதாக இந்த ஜெபம் உள்ளது; பவுலின் அக்கறை முழுவதையும் உள்ளடக்கியுள்ளது; அதைத்தான் தன் நிருபத்தின் மீதிப்பகுதியில் பவுல் விளக்குகிறார்: அதாவது அன்பு, அறிவு, பகுத்தறிவு, உண்மை, தீங்குசெய்யாமை, இயேசு கிறிஸ்துவின்மூலம் கிடைக்கிற நீதி ஆகியவைகுறித்துப் பேசுகிறார். சபை முழுவதையும் மனதில் வைத்தே பவுல் இந்த ஜெபத்தையும், ஸ்தோத்திரங்களையும் ஏறெடுத்தார். பவுலின் ஜெபங்கள் பிறர் நன்மைக்கானவை; ஒட்டுமொத்த சபைக்காக, அதன் நன்மைக்காக ஜெபித்தார். அந்த ஜெபத்தின் தனிப்பட்ட அம்சங்கள் சிலவற்றை உன்னிப்பாக ஆராய்வோம்:

அன்பு அதிகமதிகமாய்ப் பெருக வேண்டியிருந்தது; அன்பு பெருகவேண்டும் என்று மட்டுமல்ல, ஒரு குறிப்பிட்ட நோக்கத்திற்காகப் பெருகவேண்டும் என்று ஜெபிக்கிறார். அன்பானது ‘அறிவிலும் எல்லா உணர்விலும்’ பெருகவேண்டும். பிலி 1:9. இங்கே அவர் தகவல் அறிவைமட்டும் சொல்லவில்லை; தேவனோடு ஐக்கியமாவதாலும், அவரது வார்த்தையை ஆராய்வதாலும் கிடைக்கிற ஆவிக்குரிய அறிவையும் குறிப்பிடுகிறார். எபே 1:17; 4:13; 1தீமோ 2:4.

உணர்வு என்பது புரிந்துகொள்ளுதல். ‘உத்தமமானவைகளை ஒப்புக்கொள்ள’ உதவுகிற புரிதலே இந்த உணர்வு என்கிறார் பவுல். தீங்கானவற்றிலிருந்து ஒழுக்கரீதியாக வேறுபட்டு நிற்க இது உதவுகிறது; ‘துப்புரவானவர்களும் இடறலற்றவர்களுமாக’ நாம் மாற உதவுகிறது. பிலி 1:11.

துப்புரவு என்பதற்கான கிரேக்க வார்த்தைக்கு ‘சூரிய வெளிச்சத்தால் நியாயந்தீர்க்கப்படல்’ என்று அர்த்தம்; கறைபடாத சுத்தமான செயலைச் சுட்டிக்காட்டுகிறது: அதாவது, ‘கிறிஸ்தவர்கள் செய்கிற அனைத்தும் சூரியவெளிச்சம்போல தெள்ளத்தெளிவாக இருக்கவேண்டும்.’

இடறலற்றவர்கள் என்றால், தடைக்கல்லாக இல்லாமல் இருப்பது. இன்னொருவர் தேவன்மேல் நம்பிக்கை வைப்பதைக் கடினமாக்குகிற எதையும் சொல்லாமல் அல்லது செய்யாமல் இருப்பது.

இயேசுகிறிஸ்துவினால் வருகிற நீதி. இந்தக் கருத்துபற்றி ரோமரிலும் கலாத்தியரிலும் பவுல் விளக்கமாகப் பேசுகிறார்; அதையே பிலிப்பியர் 3இலும் தொடர்கிறார். நம்மிடம் நீதி எதுவுமில்லை; கிறிஸ்துவிடமிருந்து பெறுகிற நீதிமட்டுமே உள்ளது.

`நாம் செய்கிறது எதுவாக இருந்தாலும், நம் அன்பு எவ்வாறு ‘இன்னும் அதிகமதிகமாய்ப் பெருக’ முடியும்? பிலி 1:9. கிறிஸ்தவ வாழ்க்கைக்கு அது ஏன் மிகவும் முக்கியமானது? 1கொரி 13:1-8. 16`