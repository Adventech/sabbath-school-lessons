---
title:  மிஷன் கதை
date:   09/01/2026
---

### தேவனுடைய தூதுவர்

கென்யாவில் ஒரு வீட்டின் வெளியே மூன்று நாய்கள் ஆஸ்கரைச் சூழ்ந்து, குரைத்துக்கொண்டிருந்தன. அந்த நாய்களை அவிழ்த்து விட்ட வீட்டுக்காரர், ஆஸ்கரிடம் வந்து, “நீ யார்?” என்று கேட்டார்.

“நான் தேவனுடைய தூதுவன்” என்று ஆஸ்கர் சொன்னான். “அவர் உன்னிடம் என்ன செய்தி சொல்லி அனுப்பினார்?” என்று கேட்டார். “அது தேவனுடைய செய்தி; நான் உள்ளே வரலாமா?” என்று ஆஸ்கர் கேட்டார். அந்த மனிதர் நாய்களைக் கட்டிப்போட்டார்.

வீட்டிற்குள் சென்றதும் ஆவலோடு ஆஸ்கரைப் பார்த்தார். “நாம் ஜெபிப்போம்” என்று ஆஸ்கர் சொன்னார்.

அந்த மனிதர் கண்களை மூடவில்லை. ஆஸ்கர் ஜெபித்துவிட்டு, வேதாகமத்தின் முதல் ஐந்து புத்தகங்களைப்பற்றிப் பேச ஆரம்பித்தார். அந்த மனிதர் ஒரு கிறிஸ்தவர் கிடையாது. அவர் கிறிஸ்தவமல்லாத ஒரு மதத்தைச் சேர்ந்தவர். ஆனால் வேதம் எனப்படுகிற அந்தப் புத்தகங்கள்பற்றி அறிந்திருந்தார். பல கேள்விகளைக் கேட்டார். இருவரும் நண்பர்களானார்கள். இன்று அந்த மனிதரும் அவரது மனைவியும் செவந்த்-டே அட்வென்டிஸ்டுகளாக இருக்கிறார்கள்.

மற்றொரு சமயத்தில், இன்னொரு வீட்டுக்காரர், ஆஸ்கர் வேதபாடம் நடத்த முன்வந்தபோது ஆர்வமடைந்தார். 6,8,13 வயதான தன் மூன்று பிள்ளைகளையும் போகும்படிச் சொன்னார். அவர்கள் சென்றபோது, அவர்கள் வலியால் நொண்டி நடந்ததை ஆஸ்கர் கவனித்தார்.

“பிள்ளைகளை இங்கு வரச்சொல்லுங்கள், நாம் ஜெபிப்போம்” என்று சொன்னார். பிறகு அந்தப் பிள்ளைகளுடைய தோல்களின்கீழ் ஒரு வகை பூச்சி, முட்டையிட்டு இருந்ததைக் கண்டார்; அதுதான் வலியை ஏற்படுத்தியது. ஆஸ்கர் அந்தப் பிள்ளைகளுக்காக ஜெபித்துவிட்டு, மருந்து வாங்கச் சென்றார்.

அந்தப் பூச்சித்தொற்று மந்திரவாதத்தால் ஏற்பட்டதாக அந்தக் குடும்பத்தினர் எண்ணியிருந்தார்கள். ஆஸ்கர் திரும்பிவந்து, வீட்டையும், படுக்கையையும் சுத்தம் செய்ய உதவினார். பிள்ளைகளைக் குளிப்பாட்டி, மருந்துபோடுமாறு பெற்றோரிடம் கூறினார். ஆஸ்கர் மீண்டும் அந்தப் பிள்ளைகளுக்காக ஜெபித்தார், பெற்றோருக்கு வேதாகமத்தைச் சொல்லிக்கொடுத்தார். பிறகு, அந்தக் குடும்பத்தினர் அட்வென்டிஸ்டுகளாக மாறி, ஒரு புதிய அட்வென்டிஸ்ட் ஆலயம் கட்டுவதற்காக தங்கள் நிலத்தை விற்று பணம் கொடுத்தார்கள்.

ஒருசமயம், ஒரு சபைத்தலைவர் ஆராதனைக்கு வரும்படி ஆஸ்கரை அழைத்தார், பிறகு ஆஸ்கர் ஒரு அட்வென்டிஸ்ட் என்பதை அறிந்து, அவரைப் பேச அனுமதிக்கவில்லை. அந்த ஆராதனை முழுவதும் ஆஸ்கர் பங்குபெற்றார். அங்கிருந்து கிளம்பியபோது, பல அங்கத்தினர்கள் தனக்குத் தெரிந்தவர்களாக இருந்தபடியால், அவர்களிடம் சென்று நலம் விசாரித்தார்.

“வேதாகமம் ஒரு பெரிய சமுத்திரம் போன்றது, போதகர் வந்து உங்களுக்குப் போதிக்கவேண்டும் என்று காத்திருப்பதற்கு இது காலமல்ல. நீங்களே படிப்பதற்கான பாடங்கள் என்னிடம் உள்ளன” என்று கூறினார்.

ஏழு பேர் அந்த இடத்திலேயே வாய்ஸ் ஆஃப் பிராபஸி கண்டுகொண்டேன் வேதப்படங்களை வாங்கிக்கொண்டார்கள். மற்றவர்கள் தயங்கினாலும், பிறகு வாங்கிக்கொண்டார்கள். இன்று, அந்தச் சபையைச் சேர்ந்த 43 பேர் ஆஸ்கரிடம் வேதாகமத்தைக் கற்று வருகிறார்கள்.