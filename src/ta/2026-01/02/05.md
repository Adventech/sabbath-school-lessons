---
title:  சுவிசேஷக் கனி
date:   07/01/2026
---

பவுலுக்கு கொலோசெய விசுவாசிகளோடு இருந்த உறவுக்கும், பிலிப்பிய விசுவாசிகளோடு இருந்த உறவுக்கும் வித்தியாசமிருக்கிறது. ‘சரீரத்தில் என் முகத்தைக் காணாதிருக்கிறவர்கள்’ என்று கொலோசெயரைக் குறிப்பிடுகிறார். கொலோ 2:1. ஆனாலும் பிலிப்பிய விசுவாசிகளுக்கு நிச்சயமூட்டிப் பேசியதுபோல, அவர்களுக்காக தேவனுக்கு ஸ்தோத்திரம் செலுத்துகிறார். அவர்களுக்காக எப்பொழுதும் தேவனிடம் விண்ணப்பம்பண்ணுகிறார்.

`எந்த மூன்று காரியங்களுக்காக தேவனை பவுல் ஸ்தோத்தரிக்கிறார்? கொலோ 1:3-8.`

மற்ற இடங்களில் தான் குறிப்பிடுகிற அந்த மூன்று நற்பண்புகளை மீண்டும் சொல்கிறார்: விசுவாசம், நம்பிக்கை, அன்பு. 1கொரி 13:13; 1தெச 1:3; 5:8. அந்த நற்பண்புகள் கொலோசெயர்களால் உண்டானதாக அல்ல, தேவனே கொடுத்ததாகச் சொல்கிறார். யாக்கோபு சொல்வதுபோல், நாம் அவரிடமிருந்து பெறுகிற ‘நன்மையான, பூரணமான’ வரங்களில் அவையும் அடங்கும். யாக் 1:17. தேவன் நம்மீது வைத்திருக்கிற அன்பை அறியும்போது, கிறிஸ்துமேல் நாம் விசுவாசம் வைக்கிறோம். எபே 2:4-8. மேலும், பரலோக நம்பிக்கையையும் பெறுகிறோம். அது ‘அழியாததும் மாசற்றதும் வாடாததுமாகிய சுதந்தரம்’ என்றும், அது ‘பரலோகத்தில் வைக்கப்பட்டிருக்கிறது’ என்றும் பேதுரு சொல்கிறார். 1பேதுரு 1:4,5.

சுவிசேஷமானது ‘சத்திய வசனத்தை’ அடிப்படையாகக் கொண்டதால், அது நம்பிக்கைக்கு பாத்திரமானது என்கிறார் பவுல். தேவ ஆவியால் ஏவப்பட்டு எழுதப்பட்ட வசனம்பற்றிப் பேசுகிற மற்ற இடங்களிலும் அவ்வாறே குறிப்பிடுகிறார். 2கொரி 6:7; 2தீமோ 2:15. அது ‘மனுஷர் வசனம்போல்’ அல்லாமல், விசுவாசிக்கிறவர்களில் ‘பலன் தருகிறதாயிருக்கிறது.’ 1தெச 2:13. மேலும், தேவ சித்தத்தை நிறைவேற்றுகிறது. ஏசா 55:11. எனவே சுவிசேஷம் அறிவிக்கப்படும்போது, அதைக் கேட்பவரின் இருதயங்களில் ஆவியானவர் செய்கிற கிரியைமூலம் தேவனுடைய வல்லமை வெளிப்படுகிறது. மக்கள் அதற்கு இணங்குகிறார்கள். சுவிசேஷமானது ‘ஜீவ வசனமாக’ இருப்பதால், அது கனி கொடுக்கிறது. பிலி 2:14.

குறுகிய காலத்தில் சுவிசேஷம் வெகு வேகமாகப் பரவியது. கிறிஸ்து மரித்து, உயிர்த்தெழுந்து முப்பது வருடங்களுக்குள்ளாக, சுவிசேஷம் ‘உலகமெங்கும்’ பரவியதாக பவுலால் சொல்லமுடிந்தது. கொலோ 1:6. அதே அதிகாரத்தின் பின்பகுதியில், ‘வானத்தின் கீழிருக்கிற சகல சிருஷ்டிகளுக்கும் பிரசங்கிக்கப்பட்டுவருகிறது’ என்கிறார். கொலோ 1:23. ரோமர்களின் நெடுஞ்சாலைகள்தாம் வேகமான தகவல்தொடர்பையும் பயணத்தையும் சாத்தியமாக்கியன; அவ்வாறுதான் பவுலின் நிருபங்கள் பல இடங்களுக்கும் விரைவாகப் பரவியிருக்கவேண்டும். ஆனாலும் வசனத்தின்மூலம் கிரியைசெய்த தேவ வல்லமைதான் ஒரு நபரில் ஆவிக்குரிய வாழ்வைப் பிறக்கச்செய்கிறது. யாக் 1:18; 1பேதுரு 1:23, அவர்களை கிறிஸ்துவுக்குள் புதுச்சிருஷ்டியாக்குகிறது. 2கொரி 5:17.

`‘பரலோகத்தில் உங்களுக்காக வைத்திருக்கிற நம்பிக்கை’ என்று கொலோ 1:5இல் பவுல் எழுதுகிறார். அந்த நம்பிக்கைபற்றி உங்களுக்கு என்ன தெரியும்? நீங்கள் உண்மையில் பாத்திரமற்றவராக இருந்தாலும், அது தனிப்பட்ட விதத்தில் உங்களுக்கு எவ்வாறு பொருந்தும்?`