---
title:  முன்மாதிரிகள்
date:   08/02/2026
---

சிலரைப் பார்த்து பிரமித்து, அவர்களைப்போல வாழவேண்டும் என்கிற ஆசை எழுவது சகஜம். சிறுவர்களுக்கு நல்ல முன்மாதிரிகள் அவசியம். அது அவர்களது தாய் அல்லது தந்தையாக இருப்பது நல்லது. வளரும்போது வேறு நபர்களை முன்மாதிரிகளாகப் பார்ப்பார்கள். அது அவர்கள் தேர்வுசெய்கிற வேலை சம்பந்தப்பட்ட நபர்களாக இருக்கலாம்; அல்லது அவர்கள் வாசித்த சுயசரிதைகளிலுள்ள நபர்களாக இருக்கலாம். சவால்களை எதிர்கொண்ட வேதாகம நபர்களின் வாழ்க்கை அனுபவங்களை வாசித்து, தங்களது அனுபவங்களுடன் ஒப்பிடலாம்.

ஆனால் இன்றைய ஊடகங்களில் மோசமான முன்மாதிரிகளே அதிகம் இருக்கிறார்கள். ஏமாற்றுகிற தலைப்புகள் இருக்கும்; உள்ளே சென்றால் சிற்றின்பத்தைத் தூண்டுகிற, பிரபலங்களுடைய வாழ்க்கைகுறித்த ஏறுமாறான செய்திகள் இருக்கும். பிலிப்பிய விசுவாசிகளின் காலத்தில் இணையதளம் இல்லை; ஆனாலும் இதுபோன்ற சவால்களைச் சந்தித்தார்கள்.

பவுல் வாழ்ந்த காலக்கட்டம் இன்றைய உலகம் போலவே மிகவும் சீர்கெட்டு, ஒழுக்கமற்று, தீயதாக இருந்தது. எப்போதுமே தீமைக்கு பஞ்சம் இருக்கப்போவதில்லை. ஏன் முடிவுமட்டும் அந்த நிலைதான். அதற்கு நம்முடைய எதிர்வினை என்ன என்பதே கேள்வி.

`பிலி 3:17-19இல் நல்ல முன்மாதிரிகளும், மோசமான முன்மாதிரிகளும் எவ்வாறு விவரிக்கப்படுகின்றனர்? அவர்களை வேறுபடுத்திக் காண்பதற்குக் கொடுக்கப்பட்டுள்ள வழிகள் என்ன?`

தனக்கு உடன்பாடில்லாத நபர்கள்மீதும் பவுல் அன்புகாட்டினார் - அவர்களுக்காக கண்ணீர் விடுகிறார்! அவர்களை தன் எதிரிகள் என்று சொல்லாமல், “கிறிஸ்துவின் சிலுவைக்குப் பகைஞர்” என்கிறார். பிலி 3:18. சிலுவை சார்ந்த விஷயங்கள் முக்கியத்துவம் வாய்ந்தவை. பிரிவினைச் சுவர்களை சிலுவை உடைக்கிறது, இரட்சகர் தேவைப்படுகிற பாவிகளாக அனைவரையும் சமநிலையில் வைக்கிறது. எபே 2:11-14.

கெட்ட முன்மாதிரிகளை அல்ல, நல்ல முன்மாதிரிகளைப் பார்க்குமாறும், தன்னைப்போல வாழ்கிற வர்களின் வாழ்க்கையை உற்றுநோக்குமாறும் பிலிப்பியரை வலியுறுத்துகிறார். ரோம விசுவாசிகளையும் இதேபோல பவுல் எச்சரித்ததைக் கவனியுங்கள், “நீங்கள் கற்றுக்கொண்ட உபதேசத்திற்கு விரோதமாய்ப் பிரிவினைகளையும் இடறல்களையும் உண்டாக்குகிறவர்களைக் குறித்து எச்சரிக்கையாயிருந்து, அவர்களை விட்டு விலகவேண்டும்.” ரோமர் 16:17. ரோமிலிருந்த வஞ்சகர்களை “நம்முடைய கர்த்தராகிய இயேசுகிறிஸ்துவுக்கு ஊழியஞ்செய்யாமல் தங்கள் வயிற்றுக்கே ஊழியஞ்செய்தவர்கள்” என்கிறார். ரோமர் 16:18.

`இயேசுமட்டுமே பரிபூரண முன்மாதிரியாக இருந்தாலும், ஒரு சில விஷயங்களில் நல்ல முன்மாதிரிகளாக இருக்கிறவர்கள் உண்டு. அதேநேரம், நீங்கள் மற்றவர்களுக்கு எப்படிப்பட்ட முன்மாதிரியாக இருக்கிறீர்கள்?`