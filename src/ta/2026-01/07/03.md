---
title:  “கர்த்தருக்குள் நிலைத்திருங்கள்”
date:   09/02/2026
---

`கிறிஸ்தவ “குடியுரிமையின்” தன்மைபற்றி பவுல் எவ்வாறு தெளிவாக விவரிக்கிறார்? பிலி 3:20,21.`

சிலுவைக்கு பகைஞர்கள் “பூமிக்கடுத்தவைகளைச் சிந்திக்கிறார்கள்,” தங்கள் வயிறுகளைத் தாண்டி அவர்கள் யோசிப்பதில்லை. பிலி 3:19. கிறிஸ்தவக் குடியுரிமை பரலோகத்தில் இருக்கிறது, இயேசு கிறிஸ்துதாமே நம்முடைய ஆட்சியாளர். அந்தக் கருத்தை வலியுறுத்தும்படிக்கு, வியாதிக்கும் அழிவுக்கும் மரணத்திற்கும் உட்பட்ட “நம்முடைய அற்பமான சரீரம்” உயிர்த்தெழுந்த கிறிஸ்துவின் மகிமையான சரீரத்தைப்போல மறுரூபமாக்கப்படவிருப்பதாகச் சொல்கிறார். பிலி 3:21.

**அந்த மகிமையான நிலைபற்றி பின்வரும் வசனங்கள் எவ்வாறு விவரிக்கின்றன?**

`யோபு 19:25–27`

`லூக்கா 24:39`

`1கொரி 15:42–44`

`1கொரி 15:50–54`

`கொலோ 3:4`

முடிவில், “கடைசி சத்துருவாகிய” மரணமும் இயேசுவின்மூலம் அழிக்கப்படும். 1கொரி 15:26. மரணத்திற்கு முடிவு கட்டப்படுவது மட்டுமல்லாமல், ஒரு புதிய “மகிமையான சரீரம்” கிடைக்கும்; அதுதான் இயேசுவில் நமக்குக் கொடுக்கப்பட்டுள்ள மிகப்பெரிய நம்பிக்கை, இறுதி வாக்குறுதி. பிலி 3:21.

தேவனில்லாமல் எவ்வாறு “இரட்சிப்பு” பெறலாம் என்கிற ஒரு புத்தகத்தில், மரணப்பயத்தை மேற்கொள்வதே “இரட்சிப்பு” என்று உள்ளறிவு இல்லாமலேயே சொல்கிறார் அதன் ஆசிரியர் லக் ஃபெர்ரி. அதே சமயம் கிறிஸ்தவமார்க்கம்பற்றிய ஓர் உண்மையை அறிக்கையிடுகிறார். “மரணப்பயத்தை நாம் மேற்கொள்ள உதவுவது மட்டுமல்லாமல், மரணத்தை மேற்கொள்ள கிறிஸ்தவம் நமக்குத் திறனளிக்கிறது. அம்மார்க்கம் பொதுவாக அல்லது கருத்துக்காக அவ்வாறு போதிக்காமல், தனிமனித அடையாளத்தின் அடிப்படையில் அதைப் போதிப்பதால், அதுதான் அழிவுள்ள நம் நிலையிலிருந்து அழியாமை என்கிற வெற்றியான நிலைக்கு வழிசொல்கிற உண்மையான பதிப்பாக இருக்கிறது.”–Ferry, A Brief History of Thought (New York: HarperCollins, 2011, Kindle edition), p. 90. இது நாத்திகர் ஒருவர் ஒத்துக்கொள்கிற உண்மை.

எனவே, நம் பரலோகக் குடியுரிமையில், உயிர்த்தெழுதல்குறித்த வாக்குறுதியும், இப்போது நம்மால் கற்பனைகூடபண்ணிப் பார்க்கமுடியாத நித்திய வாழ்வும் அடங்கியிருப்பதாக பவுல் சொல்கிறார்.

`நம் விசுவாசம் அனைத்திலும், நித்திய வாழ்க்கை குறித்த வாக்குறுதி ஏன் மிகமுக்கியமானதாக இருக்கிறது? கிறிஸ்து நமக்குத் தருவதைவிட அதிகமான பயனுள்ள ஒன்றை இந்த உலகத்தால் நமக்குத் தரமுடியுமா?`