---
title:  மிஷன் கதை
date:   13/02/2026
---

### பணக்கார அட்வென்டிஸ்டாக மாறுதல்

சிறுவனான ரெனேவுக்கு அட்வென்டிஸ்டுகள் பற்றிய அனைத்து விஷயங்களும் பிடித்திருந்தன. பிலிப்பைன்ஸில் அவன் வாழும் மாகாணத்தில், பணக்காரர்கள் எல்லாம் அட்வென்டிஸ்டுகளாக இருந்தார்கள். அவர்களுக்கு அதிகமான வயல்கள் இருந்தன, உயர்தர வாழ்க்கை இருந்தது. அதுபோன்ற ஒரு வாழ்க்கைமுறையை ரெனே விரும்பினான்.

ஒருநாள், அட்வென்டிஸ்ட் சிறுவர்கள் ரெனேவிடம் தங்களுடன் சேர்ந்து வேதாகமத்தை வாசிப்பதற்காக அழைத்தார்கள். அவனுடைய அப்பாவுக்கு வேலைகொடுப்பவர் ஒரு அட்வென்டிஸ்ட் விவசாயி, அவருடைய மகன் இவனை ஓய்வுநாள் பள்ளிக்கும் ஆலயத்திற்கும் அழைத்தான். முதன்முறையாக ஓய்வுநாளைப்பற்றிக் கேள்விப்பட்டான். அட்வென்டிஸ்ட் சிறுவர்கள் நன்றாக உடையணிந்திருந்தார்கள். அவர்கள் கெட்ட வார்த்தைகள் பேசவில்லை. அதனால் அவர்களைப்போல இருக்க ஆசைப்பட்டான். 12 வயதில் ஞானஸ்நானம் பெற்று, அட்வென்டிஸ்ட் சபையில் சேர்ந்தான்.

அவன் பணக்காரனாகவில்லை, அவனுடைய வாழ்க்கை மோசமடைய ஆரம்பித்தது. அவன் விசுவாசத்தை காரணம்காட்டி, அவனது குடும்பத்தார் அவனை வெறுத்து, படிப்புக்கு உதவ மறுத்தார்கள். அதனால் பள்ளிக்கூடம் செல்ல முடியவில்லை. நான்கு வருடங்கள் பெரும்பாடாக இருந்தது. 16 வயதில் சபைக்குச் செல்வதை நிறுத்தினான், அந்த அட்வென்டிஸ்ட் விசுவாசியின் வயலில் தன் அப்பாவுடன் சேர்ந்து வேலைசெய்ய ஆரம்பித்தான். குடிக்கவும், புகைக்கவும், சூதாடவும், தீட்டான உணவுகளைச் சாப்பிடவும் ஆரம்பித்தான்.

இரண்டு வருடங்கள் கடந்தன, அப்போது 17 வயது ரோடல் அவனுடைய வீட்டிற்கு வந்தார். “நான் ஒரு ஊழியன். உள்ளே வரலாமா?” என்று ரெனேவின் அம்மாவிடம் கேட்டார். “எந்த ஊழியத்தைச் சேர்ந்தவர்?” என்று அவர் திரும்பக்கேட்டார். “1000 ஊழியர்கள் இயக்கத்தைச் சேர்ந்தவன்” என்று ரோடல் சொன்னார். “அது என்ன?” என்று அம்மா கேட்டார். “அது செவந்த் டே அட்வென்டிஸ்ட் சபையைச் சேர்ந்தது” என்று சொன்னார். “அப்படியா, என் மகனும் அட்வென்டிஸ்டுதான், ஆனால் இப்போது ஆலயம் செல்வதில்லை” என்று அம்மா சொன்னார். “அவரை எங்கே?” என்று ரோடல் கேட்டார். “தூங்குகிறான்” என்று அம்மா சொன்னார்.

ரெனே கடினமாக உழைக்கிற விவசாயி, மிகவும் களைத்துப் போயிருந்தார். ரோடலை ரெனேவிடம் அம்மா அழைத்துச் சென்றார். “நண்பா, எதற்கு அட்வென்டிஸ்ட் சபையை விட்டு வெளியேறினீர்கள்?” என்று ரோடல் கேட்டார். ஆனால் தனக்கு அட்வென்டிஸ்ட் சபைக்கு வருவதற்கு ஆர்வமில்லை என்று ரெனே உறுதியாகச் சொன்னார். “நான் அட்வென்டிஸ்டாக மாறினது என் குடும்பத்தாருக்குப் பிடிக்கவில்லை” என்று கூறினார்.

“நீங்கள் சபைக்கு வரவேண்டும்” என்று அழைத்தார். “என்னால் முடியாது” என்று ரெனே சொன்னார்.

ரோடல் சென்றுவிட்டார். ஆனால் ஒன்றரை வருடங்கள் கழித்து, ரெனேவுக்கு 20 வயதானபோது, மீண்டும் அவரைச் சந்தித்தார்.

“நண்பரே, வாருங்கள் மீன்பிடிக்கச் செல்வோம்” என்று அழைத்தார்.

சபைக்கு வரும்படி ரெனேவைக் கட்டாயப்படுத்தவில்லை. அவரை நண்பராக்கினார். இருவரும் சேர்ந்து மீன்பிடிக்கச் சென்றார்கள். சில நாட்கள் கழித்து, ரெனே மீண்டும் ஆலயத்திற்குச் செல்ல ஆரம்பித்தார்.