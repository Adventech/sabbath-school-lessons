---
title:  மனரம்மியமாயிருக்க முக்கிய வழிகள்
date:   12/02/2026
---

`மனரம்மியமான வாழ்க்கைக்கு பவுல் சொல்கிற முக்கிய வழிகள் என்ன? பிலி 4:10-13, 19.`

பசி, நோய், படுகாயம், இழப்பு போன்ற படுமோசமான சூழ்நிலைகள் தாக்கும்போதுதான், உண்மையிலேயே முக்கியமான விஷயங்களை யோசிப்போம். நாம் அற்பமாக எண்ணின ஆசீர்வாதங்களைச் சிந்திப்போம். நாம் “தாழ்ந்திருக்கும்போது”, “ஏழ்மையில் இருக்கும்போது”தான் விசுவாசத்தின் முக்கியத்துவம் புரிய ஆரம்பிக்கிறது. பிலி 4:12, எளிய மொழிபெயர்ப்பு.

மாறாக, “செல்வம் இருக்கும்போது” (பிலி 4:12, எளிய மொழிபெயர்ப்பு), அது எப்போது வேண்டுமானாலும் மறையலாம் என்கிற உணர்வு இருக்கவேண்டும். நீதி 23:5. நாம் பிறக்கும்போது இந்த உலகத்தில் ஒன்றும் கொண்டு வந்ததில்லை, கல்லறைக்கு ஒன்றையும் கொண்டுப்போவதுமில்லை. யோபு 1:21; 1தீமோ 6:7. பின்வரும் வேதாகம வாக்குறுதிகளைச் சிந்தியுங்கள்:

சங் 23:1 - “கர்த்தர் என் மேய்ப்பராயிருக்கிறார்; நான் தாழ்ச்சியடையேன்.”

மத் 6:32 - “இவைகளெல்லாம் உங்களுக்கு வேண்டியவைகள் என்று உங்கள் பரமபிதா அறிந்திருக்கிறார்.”

1பேதுரு 5:7 - “உங்கள் கவலைகளையெல்லாம் அவர்மேல் வைத்துவிடுங்கள்.”

பிலி 4:19 - “என் தேவன் தம்முடைய ஐசுவரியத்தின்படி உங்கள் குறைவையெல்லாம் கிறிஸ்து இயேசுவுக்குள் மகிமையிலே நிறைவாக்குவார்.”

“என்னைப் பெலப்படுத்துகிற கிறிஸ்துவினாலே எல்லாவற்றையுஞ்செய்ய எனக்குப் பெலனுண்டு” பிலி 4:13. “எல்லாவற்றையும்” என்பதில் என்னவெல்லாம் அடங்கும் என்பதை முற்றிலும் அறிந்தவர் எவருமில்லை. ஆனால், தேவனுடைய உதவியையும் பெலத்தையும் வேண்டும்போது, அவருடைய சித்தத்தின் படி கேட்கவேண்டும். தேவனுடைய சித்தமென அறிந்திருக்கிற விஷயங்களைக் கூட பெரும்பாலும் நாம் கேட்பதில்லை. அதனால்தான் “நீங்கள் தேவனிடம் கேட்டுக்கொள்ளாததால் எதையும் பெறுவதில்லை” என்று யாக் 4:2 சொல்கிறது. (எளிய மொழிபெயர்ப்பு).

பின்வரும் சில விஷயங்கள் முற்றிலும் தேவ சித்தத்திற்கு உட்பட்டவை என்பதால் நாம் நம்பிக்கையோடு கேட்கலாம்:

- நமக்கு பிரியமான ஒருவரின் அல்லது ஒரு நண்பரின் இரட்சிப்பு. 1தீமோ 2:3,4.
- நம் விசுவாசத்தைப் பகிர்வதற்கான தைரியம். வெளி 22:17.
- அறிக்கையிட்டு, தவறுகளை விட்டுவிடும்போது கேட்கிற மன்னிப்பு. 1யோவான் 1:9.
- தேவ கற்பனைகளுக்குக் கீழ்ப்படிவதற்கான பெலம். எபி 13:20,21.
-  நம்மை வெறுத்து, மோசமாக நடத்துகிறவர்கள்மீது அன்பு. மத் 5:44.
- சவாலான சூழ்நிலைகளில் ஞானம். யாக் 1:5.
- வேதாகம சத்தியத்தைப் புரிந்துகொள்வதற்கான அறிவு. யோவான் 8:32.

`நீங்கள் ஜெபித்தும் பதில்கிடைக்காத அல்லது பதில் கிடைக்காமலேயே போகிற விஷயங்களை எவ்வாறு கையாளுகிறீர்கள்?`