---
title:  மேலும் படிக்க
date:   13/02/2026
---

“புதிதுபுதிதாக கிருபையை தொடர்ந்து பெறுகிறவர்கள்மட்டுமே, தங்கள் அனுதின தேவைக்கேற்ற வல்லமையையும், அதைப் பயன்படுத்துவதற்கான திறனையும் பெறமுடியும். எதிர்காலத்தில் ஊற்றப்படப்போகிற விசேஷித்த ஆவிக்குரிய வல்லமையால், ஆத்தும ஆதாயப்பணி செய்வதற்கு அற்புதமாக நாம் தகுதிபெறுவோம் என்று எதிர்பார்க்காமல், தேவ பணிக்கேற்ற பாத்திரங்களாக தேவன் தங்களை மாற்றும்படிக்கு தினமும் தங்களை அவரிடம் அர்ப்பணிக்கிறார்கள். தங்கள் செல்வாக்கிற்கு உட்பட்டவர்களுக்குச் சேவைசெய்வதற்கான வாய்ப்புகளை தினமும் மேம்படுத்துகிறார்கள். தாங்கள் எங்கு இருந்தாலும், வீட்டில் சாதாரணமான ஒரு வேலையைச் செய்தாலும், வெளிகளத்தில் பயன்மிக்க பணியைச் செய்தாலும் தினமும் தங்கள் எஜமானுக்காகச் சாட்சிசொல்கிறார்கள்.

“கிறிஸ்து இப்பூமியில் வாழ்ந்தபோது, ஒவ்வொரு நாளும் கிருபையை புதிதாகப் பெறுவதற்கு தினமும் தம் பிதாவை நாடிச்சென்றார்; இவ்வாறு பிதாவுடன் ஐக்கியத்தைப் பேணி, மற்றவர்களைப் பெலப்படுத்தவும் ஆசீர்வதிக்கவும் புறப்பட்டுச் சென்றார்; இதை அறிவதால், அர்ப்பணிப்புமிக்க ஊழியர்கள் அற்புதமான ஆறுதலைப் பெறலாம்.

“கிறிஸ்துவின் முன்மாதிரியைப் பின்பற்றுகிற ஒவ்வோர் ஊழியரும் பூமியின் அறுவடை முதிர்ச்சியடைய தேவன் தம் திருச்சபைக்கு வாக்களித்திருக்கிற வல்லமையைப் பெறவும் பயன்படுத்தவும் ஆயத்தமாக்கப்படுவார்.”

“தேவன் நம் தேவைகளை அறிந்து, அவற்றைப் பூர்த்திசெய்கிறார். தம் பிள்ளைகளின் தேவைகளுக்கு கர்த்தரிடம் ஒரு பொக்கிஷசாலை உண்டு, அவர்களது சகல தேவைகளையும் அவரால் சந்திக்கமுடியும். அப்படியானால் அவரை நாம் ஏன் நம்பக்கூடாது? தம் போதனைகளுக்குக் கீழ்ப்படிவதை நிபந்தனையாக வைத்து, தம் பிள்ளைகளுக்கு விலையேறப்பெற்ற வாக்குறுதிகளைக் கொடுத்திருக்கிறார். அவரால் அகற்றமுடியாத பாரம் ஒன்று இல்லை, விலக்கமுடியாத இருள் ஏதுமில்லை, ஆற்றலாக மாற்றமுடியாத பெலவீனம் எதுவுமில்லை, அமைதிப்படுத்த முடியாத பயங்கள் ஏதுமில்லை, பாதுகாப்பாக நடத்தி, நியாயமென விளங்கச்செய்யமுடியாத பயன்மிக்க இலக்கு எதுவுமில்லை.”

**கலந்துரையாடக் கேள்விகள்**

`பதிலளிக்கப்பட்ட ஜெபங்கள் எல்லாப் புத்திக்கும் மேலான தேவ சமாதானத்தை அனுபவிப்பதற்கு எவ்வாறு உதவின? பதிலளிக்கப்படாத ஜெபங்கள் உள்ளனவா? அந்த நிலையிலும் எவ்வாறு வாக்களிக்கப்பட்ட சமாதானத்தை அனுபவிக்கலாம்?`

`எதைப்பற்றி யோசிப்பதில் நேரம் செலவிடுகிறீர்கள்? பிலி 4:8இன் வெளிச்சத்தில் பதிலளியுங்கள். நீங்கள் சிந்திக்கிற விஷயங்கள் எவ்வளவு தூரம் உங்கள் விசுவாசத்தையும், கர்த்தருடன் நடந்துசெல்வதையும் பெலப்படுத்துகின்றன?`

`“எவ்வளவுக்கு அதிகமாக நம் குறைகளையே யோசிக்கிறோமோ, அவ்வளவுக்கு குறைவாக அவற்றை மேற்கொள்வதற்கான பெலனைப் பெறுவோம்” என்கிறார் எலன் ஒய்ட். இதன் அர்த்தம் என்ன? மேற்கொள்வதற்கு முக்கிய வழி என்ன?`