---
title:  அவைகளையே சிந்தித்துக்கொண்டிருங்கள் ...
date:   11/02/2026
---

எல்லாப் புத்திக்கும் மேலான சமாதானம் “உங்கள் இருதயங்களையும் உங்கள் சிந்தைகளையும் கிறிஸ்து இயேசுவுக்குள்ளாகக் காத்துக்கொள்ளும்.” பிலி 4:7. நம் உள்ளான வாழ்க்கைக்கு பாதுகாப்பு தேவை. தேவ சமாதானம் சம்பந்தமாக இராணுவ உருவகம் ஒன்றை பிலி 4:7 பயன்படுத்துகிறது. அங்கு வருகிற ப்ரோவ்ரியோ என்கிற கிரேக்க வினைச்சொல், ஒரு பட்டணத்தை எதிரிபடையினர் பிடித்துவிடாமல் படை வீரர்கள் பாதுகாத்து நிற்பதைச் சுட்டிக்காட்டுகிறது. 2கொரி 11:32; அப் 9:24.

தேவ சித்தத்திற்கு இணங்கி வாழ்வதாலும் உள்ளான சமாதானம் கிடைக்கிறது. “உம்முடைய வேதத்தை நேசிக்கிறவர்களுக்கு மிகுந்த சமாதானமுண்டு; அவர்களுக்கு இடறலில்லை.” சங் 119:165.

`என்னென்ன செயல்களைச் செய்யும்படி பவுல் வற்புறுத்துகிறார்? பிலி 4:8,9.`

பிலி 4:8,9 வசனங்களை “கடைசியாக” என்று பவுல் துவங்குகிறார்; ஆறு நற்பண்புகளைப் பட்டியலிடுகிறார்; இறுதியாக அவற்றின் சுருக்கத்தைச் சொல்லி, தன் முன்மாதிரியைப் பின்பற்றுமாறு ஊக்குவிக்கிறார். வெவ்வேறு கலாச்சாரங்களுக்கு பொருத்தமான இந்த இறுதி அறிவுரை, பிலிப்பியின் கிரேக்க-ரோம கலாச்சாரத்திற்கும் பொருந்துகிறது; ஏனென்றால் அந்தக் கலாச்சாரமும் நற்பண்பையும் முன்மாதிரியையும் வலியுறுத்தியது. ஆனால் பவுலின் முழுகவனமும் வேதாகம நற்பண்புகளில் இருப்பதால், விவேகம், நியாயம், இச்சையடக்கம், தைரியம் ஆகிய நான்கு முக்கிய கிரேக்க நற்பண்புகளைக் குறிப்பிடவில்லை.

1. **உண்மையுள்ளவைகள்.** வேதாகமத்தின் முக்கிய நற்பண்பாகிய சத்தியத்துடன் பட்டியல் துவங்குகிறது. “மெய்யாகவே சொல்கிறேன்” என்று இயேசுவும் கூட பல இடங்களில் சொல்லியிருக்கிறார்; புதிய ஏற்பாட்டிலும் அநேக இடங்களில் வலியுறுத்தப்படுகிறது. அப் 26:25; ரோமர் 1:18; 1 கொரி 13:6; 2 கொரி 4:2; எபே 4:15; 1 தீமோ 3:15; யாக் 1:18; 1 பேதுரு 1:22; 1 யோவான் 2:21.
2. **ஒழுக்கமுள்ளவைகள்.** இதற்கான கிரேக்க வார்த்தை, தனிநபர் நற்குணத்தைக் குறிக்கிறது. 1தீமோ 3:8,11; “மதிப்புக்குரிய” என்று தீத்து 2:2இல் உள்ளது (சமகால மொழிபெயர்ப்பு).
3. **நீதியுள்ளவைகள்.** தேவனுடைய நீதியான குணம். பிலி 1:7 இல் “சரியானது” என்று வருகிறது. சமகால மொழிபெயர்ப்பு.
4. **கற்புள்ளவைகள்.** விசுவாசத்தால் தேவனுடைய நீதியை ஏற்றுக்கொள்வதால் புறப்பட்டு வருகிற எண்ணமும் செயலும். 1யோவான் 3:3.
5. **விரும்பத்தக்கவைகள்** (பொது மொழிபெயர்ப்பு) - தேவனுடைய சிருஷ்டிப்பு முழுவதிலும் காணப்படுகிற அழகுணர்வு சார்ந்தவை.
6. **நற்கீர்த்தியுள்ளவைகள்** - “பாராட்டுக்குரியவை” (பொது மொழிபெயர்ப்பு).

இவற்றிற்கு அஞ்ஞான அர்த்தம் எதையும் கற்பிக்கக்கூடாது என்பதற்காக, “புண்ணியம் எதுவோ, புகழ் எதுவோ” என்று மேலும் இரண்டு தகுதிகளை பவுல் பட்டியலிடுகிறார். பிலி 4:8. இந்தப் பரலோக நற்பண்புகளையே நாம் யோசித்துக் கொண்டிருக்கவேண்டும். பிறகு, இதில் எழுகிற சந்தேகங்கள், தவறான புரிதல்களை அகற்றுகிற வகையில், தன் வாழ்க்கையில் கற்று, பெற்று, கேள்விப்பட்டு, பார்த்தவற்றைச் செய்யும்படி கூறுகிறார். பிலி 4:9.