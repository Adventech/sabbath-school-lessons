---
title:  பரலோகக் குடியிருப்பு
date:   07/02/2026
---

### இவ்வார ஆராய்ச்சிக்கு
பிலி 3:17-4:23; 1 கொரி 15:42-44; யோவான் 14:27; சங் 119:165; யோபு 1:21; 1 தீமோ 6:7.

> <p>மனன வசனம்</p>
> “நீங்கள் ஒன்றுக்குங் கவலைப்படாமல், எல்லாவற்றையுங்குறித்து உங்கள் விண்ணப்பங்களை ஸ்தோத்திரத்தோடே கூடிய ஜெபத்தினாலும் வேண்டுதலினாலும் தேவனுக்குத் தெரியப்படுத்துங்கள்.” பிலிப்பியர் 4:6.

இந்த வாரத்துடன் பிலிப்பியர் நிருபத்தின் ஆராய்ச்சி முடிகிறது; அதில் மதிப்புமிக்க பாடங்களும், அனுதின வாழ்வுக்கான ஒழுக்கவிதிகளும் அடங்கியுள்ளன. பவுல் அப்போஸ்தலரின் வாழ்க்கைக்கு வழிகாட்டிய ஒழுக்க விதிகள் அந்நிருபத்தின் இறுதி வசனங்களில் காணப்படுகின்றன. இயேசு உள்ளான மனிதனை முக்கியப்படுத்தி போதித்ததுபோல, பவுல் மகிழ்ச்சியான கிறிஸ்தவ வாழ்வுக்கு உதவுகிற கருத்துகளைப் போதிக்கிறார்.

பெரும்பாலும் நாம் நினைப்பதுபோல நடக்காவிட்டாலும்கூட, நாம் கவலையோ பதற்றமோ அதைரியமோ அடையவேண்டியதில்லை. மாறாக, வாழ்க்கை சவால்களைச் சந்திப்பதற்கு தேவையான உள்ளான பெலத்தைக் கண்டுபிடிக்க உதவுகிற நியதிகள் உள்ளன; அவற்றின்மூலம் தேவன்மட்டுமே கொடுக்கக்கூடிய நிலையான, நீடித்த சமாதானத்தை நாம் அனுபவிக்கலாம். நிகழ்காலமும் எதிர்காலமும் அவரது கரங்களில் உள்ளன, நமக்கு தேவையான அனைத்தையும் அவர் கொடுப்பார்.

முக்கியமாக, உலக அரசாங்க முறைகளில் நாம் நம்பிக்கைவைக்க வேண்டியதில்லை, அதில் நமக்கு ஏமாற்றம்தான் மிஞ்சும். கிறிஸ்தவர்கள் தேவனுடைய பரலோக ராஜ்யத்தின் குடிமக்கள். அந்தக் குடியுரிமையில் அற்புதமான சிலாக்கியங்களும், பொறுப்புகளும் உண்டு.

2026, பெப்ரவரி 14 வகுப்புக்காகப் படிக்கவேண்டிய பாடம்