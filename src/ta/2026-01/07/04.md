---
title:  கர்த்தருக்குள் சந்தோஷமாயிருங்கள் - எப்பொழுதும்
date:   10/02/2026
---

`நாம் எவ்வாறு “தேவ சமாதானத்தை” அனுபவிக்கவேண்டும்? பிலி 4:4-7.`

பிலி 4:1-3இல், ஒற்றுமையின் அவசியத்தை மீண்டும் வலியுறுத்திவிட்டு, கர்த்தருக்குள் சந்தோஷமாக இருங்கள் என்கிற அடுத்த கருத்தை பவுல் சொல்கிறார். பிலி 4:4-7.

இறுதியில் ஒன்றுமில்லாமல் போகிற விஷயங்கள்குறித்து எத்தனை முறை அதிக மன அழுத்தத்துடன் இருந்திருப்பீர்கள்? நாம் கவலைப்படக்கூடாது என்று இயேசு மீண்டும் மீண்டும் வலியுறுத்தினார். மத் 6:25-34; 10:19. கர்த்தர் நம்மை “விசாரிக்கிறவரானபடியால்” நம் கவலைகளையும் பயங்களையும் அவர்மீது வைத்துவிடலாம் என்று பேதுரு சொல்கிறார். 1பேதுரு 5:7. உலகம் முழுவதிலும் அதிகரித்து வருகிற பிரச்சினைகளால் கர்த்தருடைய வருகை சமீபம் என்கிற நம்பிக்கை நம்மில் உறுதியாகவேண்டும். மத் 24:33; லூக் 21:28; யாக் 5:8.

எதற்கெடுத்தாலும், எந்தச் சூழ்நிலைகுறித்தும் கவலைப்படுவதைப் போக்குவதற்கான மருந்து விசுவாசமான ஜெபம்தான். பிலி 4:6,7. நாம் ஜெபித்த காரியம் நடப்பதற்கு முன்னரே அது நடந்துவிட்டதுபோல விசுவாசித்து, செயல்பட வேண்டும்; அதனால்தான் நாம் “ஸ்தோத்திரத்தோடே” ஜெபிக்கவேண்டுமாம்.

மேலும் நம் கட்டுப்பாட்டை மிஞ்சின, அவசரமான சூழ்நிலைகளில் “வேண்டுதலுடன்” ஜெபிக்கவேண்டும்; டீஸிஸ் என்கிற கிரேக்க வார்த்தை அதைச் சுட்டிக்காட்டுகிறது. லூக் 1:13; பிலி 1:19; 1தீமோ 5:5, யாக் 5:16. நம் ஜெபங்கள் “வேண்டுதல்கள்”தாம்; ஆனால் “அவருடைய சித்தத்தின்படி” கேட்போமானால், நம் விண்ணப்பங்களுக்குப் பதிலளிக்கப்பட்டதாக அறியலாம். 1யோவான் 5:14. நம் விண்ணப்பங்கள் தேவனுடைய கரங்களுக்குச் சென்றதாக நாம் இளைப்பாறுதலும் சமாதானமும் அடையலாம்.

`தேவனுடைய சமாதானம்பற்றி நாம் அதிகம் புரிந்துகொள்ள பின்வரும் வசனங்கள் எவ்வாறு உதவுகின்றன? சங் 29:11; ஏசா 9:6; லூக் 2:14; யோவான் 14:27; 1கொரி 14:33.`

தேவசமாதானமானது உலகம் கொடுக்கமுடியாத ஒன்று; ஏனென்றால், நம் இரட்சகராகிய இயேசுவின்மூலம் நாம் நித்திய ஜீவனாகிய ஈவைப் பெற்றிருக்கிறோம் என்கிற நிச்சயத்தால் தேவசமாதானம் கிடைக்கிறது. ரோமர் 5:1; 6:23. இந்தச் சமாதானம் நம் வாழ்க்கையின் ஒவ்வோர் அம்சத்திலும் தாக்கத்தை ஏற்படுத்துகிறது; அது “எல்லாப் புத்திக்கும் மேலானது.” பிலி 4:7. புத்தி என்பதற்கு நவ்ஸ் என்கிற கிரேக்க பன்மைச் சொல் பயன்படுத்தப்பட்டுள்ளதால், அதை சிந்தையால்மட்டுமே புரிந்துகொள்ளமுடியாது என்பது தெரிகிறது.

`“தேவ சமாதானத்தை” அனுபவிப்பதுபற்றி ஒருவருக்கு எவ்வாறு விளக்குவீர்கள்?`