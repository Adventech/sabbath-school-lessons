---
title:  மிஷன் கதை
date:   27/03/2026
---

### திருடப்பட்ட வேதாகமம் ஸ்தாபித்த சபை

டேவிட் ஃபிளெட்சர்

2021இல் பப்புவ நியூகினியில், ஐந்து கிராமங்களைச் சேர்ந்த பழங்குடியின மக்களுக்கிடையே சண்டை உருவானது. அநேக வீடுகள் தீகொளுத்தப்பட்டன, கெமிஃபா என்கிற கிராமத்தில் சொத்துக்கள் சூறையாடப்பட்டன. குறைந்தப்பட்சம் 16 பேர் மரித்தார்கள்.

அந்தச் சண்டை நடைபெற்ற சமயத்தில், சண்டையிட்ட ஒருவர், கெமிஃபாவின் செவந்த்-டே அட்வென்டிஸ்ட் சபைக்குள் புகுந்து, வேதாகமத்தைத் திருடிச்சென்றார். அபுனி அனி என்கிற அந்த மனிதர், அந்தப் புத்தகத்தை ஓரேக் என்கிற தன் கிராமத்திற்குக் கொண்டுசென்றார்.

சண்டைகள் முடிந்த பிறகு, அபுனி, தான் திருடின அந்தப் புத்தகத்தை வாசிக்க ஆரம்பித்தார். அவருடைய இருதயம் தொடப்பட்டது.

பல மாதங்கள் கடந்தன, அட்வென்டிஸ்ட் போதகர் ஒருவர் அபுனியின் கிராமத்திற்குச் சென்றார். அபுனி, தான் திருடின வேதாகமத்தைக் கொண்டு வந்த, நடந்ததையெல்லாம் கூறினார். அதற்காக வருந்தியவர், தான் மனந்திரும்பி, தன் வாழ்க்கையை தேவனிடம் அர்ப்பணிக்க விரும்புவதாகச் சொன்னார்.

போதகரும் அபுனியும் ஓரேக்கில் ஒரு வீட்டுச் சபையை ஸ்தாபித்தார்கள், சீக்கிரமே அபுனி ஞானஸ்நானம் பெறத் தீர்மானித்தார்.

ஞானஸ்நானத்தின்போது, அங்கு வந்திருந்த கெமிஃபா திருச்சபையினருக்கு முன்பாக தன் சாட்சியைச் சொன்னார். அவர்களிடம் மன்னிப்புக் கேட்டார், அந்தச் சபையின் மூப்பரிடம் வேதாகமத்தைத் திருப்பிக் கொடுத்தார்.

தன் சபையின் சார்பாகப் பேசிய மூப்பர், அபுனியை மன்னித்து, அந்த வேதாகமத்தை அவரே வைத்துக்கொள்ளும்படி கூறினார். மேலும், சபையின் பாட்டுப்புத்தகம் ஒன்றையும் அவருக்கு பரிசாகக் கொடுத்தார். தொடர்ந்து வேதாகமத்தை வாசிக்கவும், தேவனுக்கு துதிப்பாடல்கள் பாடவும், ஓரேகில் ஒரு திருச்சபையை நிறுவவும் அவரை ஊக்குவித்தார். உடனே அதற்கான வேலையில் அபுனி ஈடுபட்டார். அடுத்த நாள், அவரும் அவரது இரண்டு நண்பர்களும் தற்காலிகமாக ஒரு ஆலயத்தைக் கட்டுவதற்கு தேவையான மரங்களைச் சேகரிக்க காட்டுக்குள் சென்றனர். போதகர் நெஹேசா தச்சுப்பணி கருவிகளைக் கொண்டுவந்தார். அன்று மூன்று அங்கத்தினர்களும் ஓரேகில் ஒரு திருச்சபை உருவானது.

இன்று 18 அங்கத்தினர்கள் உள்ள சபையாக அது வளர்ந்திருக்கிறது; 2024இல் எட்டுபேர் அங்கு ஞானஸ்நானம் பெற்றார்கள்.

பழங்குடியினரின் சண்டையும், திருடப்பட்ட ஒரு வேதாகமமும் ஒரு சபையை ஸ்தாபிக்க உதவியதை எண்ணி போதகர் நெஹேசா வியப்படைகிறார். அந்தத் தற்காலிக கட்டிடம் சிறிதாக இருப்பதாகவும், பெரிய, நிரந்தரமான ஒரு கட்டிடம் தேவை என்றும் கூறுகிறார்.