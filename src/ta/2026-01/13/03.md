---
title:  திருச்சபையில் தொடர்பு
date:   23/03/2026
---

இன்று இணையதளம், சமூக ஊடகம், தொடர்பு சாதனங்கள் போன்ற தொடர்பு வசதிகள் உள்ளன; அன்று இவை இல்லை. இந்த நிலையில், ஒவ்வொரு சபையினரும் தாங்கள் தங்கள் உள்ளூர் சபைகளையும் தாண்டி, மிகப்பெரிய ஒன்றின் ஓர் அங்கமாக இருப்பதை உணரவைப்பதற்கு பவுல் எவ்வளவு பெரிய சவால்களைச் சந்தித்திருப்பார் என்பதை கற்பனைபண்ண முடியவில்லை.

`செய்திகளை அனுப்பவும் பெறவும் தூதுவர்களைப் பயன்படுத்திய பவுல் (கொலோ 4:7-9), தொடர்பு வசதிக்கு வேறு என்ன வழிகளையும் கையாண்டார்? இந்த நிருபத்தில் பவுல் சொல்லுகிற சில பிரச்சினைகளை கருத்தில் கொண்டு, இந்த வாழ்த்துதல்கள்மூலம் என்ன செய்தியைத் தெரிவித்திருக்கலாம்?`

சகவிசுவாசிகள் மத்தியில் தொடர்பை உருவாக்கவும் வளர்க்கவும் இவ்வாறு வாழ்த்துதல்களைக் கூறுகிறார். பர்னபாவின் உறவினர் மாற்கு. அதனால் மாற்குவை கொலோசெவுக்கு அனுப்பிவைக்க திட்டமிடுகிறார். அரிஸ்தர்க்கு தன்னுடன் சிறையில் இருப்பதாகத் தெரிவிக்கிறார். இருவரும் “தேவனுடைய சர்வாயுதவர்க்கத்தைத்” தரித்த வீரர்களாக இருந்தார்கள். எபே 6:10,11. சாத்தான் சிறைப்படுத்தியிருந்தவர்களை விடுவிக்க, பரலோக ராஜ்யத்தின் சார்பாகப் போரிட்டார்கள். 2தீமோ 2:1-4. யுஸ்துவும் சுவிசேஷப் பணியில் நம்பிக்கைக்குப் பாத்திரமான ஊழியராகப் பாராட்டப்படுகிறார். சவுல்/பவுல் போல, யுஸ்து/இயேசு என்கிற பெயர்களும் கிரேக்க மொழியில் ஒரே உச்சரிப்பாக இருக்கும். அரிஸ்தர்க்கு, மாற்கு, யுஸ்து ஆகியோர் யூத விசுவாசிகள் (“விருத்தசேதனமுள்ளவர்கள்”) என்றும் பவுல் குறிப்பிடுகிறார். பிறகு எப்பாப்பிரா, லூக்கா, தேமா ஆகிய மூன்று புறஜாதியாரைக் குறிப்பிடுகிறார். கொலோ 4:12-14. யூதர்களுக்கும் புறஜாதியார்களுக்கும் இடையே ஒரு சில பதற்றங்கள் நிலவினாலும்கூட, இந்த உடன் வேலையாட்களால் சேர்ந்து, இணக்கமாகப் பணிபுரிய முடிந்தது. “மாத்திரம்” என்று பவுல் குறிப்பிடுவது, தன் பாடுகளில் அதிக யூத விசுவாசிகள் தனக்கு ஆதரவளிக்கவில்லை என்று அவர் வருந்தியதைக் காட்டுகிறது. ஆனாலும், சில வருடங்களுக்கு முன்பு பவுலையும் பர்னபாவையும் விட்டுச்சென்ற யோவான் மாற்கு (அப் 13:13), இப்போது நம்பிக்கைக்கு பாத்திரமானவராக மட்டுமல்ல, “ஆறுதல்” செய்கிறவராகவும் இருந்தார்.

ஒற்றுமைக்கு அச்சுறுத்தல் எல்லாக் காலங்களிலும் ஏற்பட்டிருக்கிறது. சமீப வருடங்களில், அட்வென்டிஸ்ட் சபை உலகம் முழுவதிலும் பரவினாலும், அதிக சவால்களைச் சந்தித்திருக்கிறது, அதன் ஒற்றுமையைக் குலைக்க பல வல்லமைகள் செயல்பட்டிருக்கின்றன. திருச்சபையின் ஒவ்வொரு மட்டத்திலும் ஒற்றுமையை வலியுறுத்தவேண்டிய அவசியம் ஏற்பட்டிருக்கிறது.

`நம் ஒற்றுமையை அச்சுறுத்துகிற விஷயங்களைக் குறைக்க உங்கள் உள்ளூர்ச் சபையில் நீங்கள் என்ன செய்யலாம்? உள்ளூர் அளவில் இது சம்பந்தாக ஏற்படுகிற பதற்றங்கள் என்ன? அவற்றை என்ன செய்யலாம்?`