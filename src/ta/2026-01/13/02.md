---
title:  வெளி ஊழியம்குறித்த பாடங்கள்
date:   22/03/2026
---

சுவிசேஷத்தை அறிவிப்பதுபற்றி பவுலிடமிருந்து அதிகம் கற்றுக்கொள்கிறோம். கிட்டத்தட்ட 13,400 மைல்கள் அவர் பயணித்திருக்கவேண்டும். ஆச்சரியம்தான், ஏனென்றால் அவர் நடந்தே சென்றிருக்க வேண்டும், மேலும் சில சமயங்களில் அவர் சிறைச்சாலையிலும் இருந்திருக்கிறார்.

கொரிந்து, எபேசு போன்ற வணிக மையங்களில் பவுல் ஊழியம்செய்தார். அங்கிருந்து சுவிசேஷச் செய்தி பட்டணங்களின் உட்பகுதிகளுக்குப் பரவிச் செல்லமுடியும். தான் ஏற்படுத்தின திருச்சபைகளிலிருந்த புதிய விசுவாசிகளைப் பெலப்படுத்தவும் ஊக்குவிக்கவும் மீண்டும் அந்தச் சபைகளைச் சந்தித்தார். நேரடியாக அந்தச் சபைகளுக்குச் செல்லமுடியாதபோது, நிருபங்களை அனுப்பினார். இவ்வாறு, பவுல் அவர்களை நினைவில் வைத்திருப்பதையும், அவர்கள்மீது அக்கறைகாட்டுவதையும் விசுவாசிகள் அறிந்துகொண்டார்கள்.

`கொலோ 4:7-9; எபே 6:21 வசனங்களில் தீகிக்குபற்றி என்ன சொல்லப்படுகிறது, அவரையும் ஒநேசிமுவையும் கொலோசெவுக்கு அனுப்பினதற்கு பவுல் சொல்கிற காரணங்கள் என்ன?`

நிருபங்களைவிட பேச்சுமூலமாகத்தான் சில விஷயங்களை சிறப்பாகத் தெரிவிக்கமுடியும். கொலோசெய விசுவாசிகளுக்கு இருவரும் என்ன செய்திகளை அறிவித்திருப்பார்கள் என்று யோசிக்க வைக்கிறது. அந்தச் செய்திகள்மூலம் அவர்களை “தேற்ற”, “ஊக்குவிக்க” பவுல் விரும்பினார். கொலோ 4:7-9. எனவே, பவுலின் சிறை அனுபவச் சூழல்களையும் அவர்கள் விவரித்திருக்க வேண்டும். எந்த நிகழ்வாக இருந்தாலும், விசுவாசிகளை இணைக்கிற தனிப்பட்ட பந்தங்களைப் பெலப்படுத்துவதற்கு இதுபோன்ற தகவல்தொடர்பு மிகமுக்கியம். தீகிக்கு என்கிற பெயருக்கு “அதிர்ஷ்டசாலி” என்று அர்த்தம், அவர் நம்பிக்கைக்கு பாத்திரமான ஒரு தூதுவராக இருந்தார். “பிரியமான சகோதரன், உண்மையுள்ள ஊழியக்காரன்”; எருசலேமில் தேவையிலிருந்த விசுவாசிகளுக்காகச் சேகரித்த காணிக்கைகளுடன் சென்ற பவுலின் பயணங்களில் அவருடன் செல்வதற்கு, ஆசியாவிலிருந்து பவுல் தேர்ந்தெடுத்த இருவரில் ஒருவர். ரோமில் பவுல் இரண்டாவது சிறையிருப்பை அனுபவித்தசமயத்திலும், அவருடன் இருந்தார்; அங்கிருந்து எபேசு விசுவாசிகளைப் பெலப்படுத்த அனுப்பப்பட்டார். 2தீமோ 4:12. கிரேத்தாவிலிருந்த தீத்துவிடம் அவரை அனுப்பவும் பவுல் திட்டமிட்டார். தீத்து 3:12. ரோமிலிருந்தபோது பவுலால் மனமாற்றமடைந்த “உண்மையுள்ள” ஒநேசிமுவையும் அவருடன் அனுப்பினார்.

கொலோசெவிலிருந்த விசுவாசிகளின் சூழ்நிலைகள்பற்றியும் அறிய விரும்பினார். தீகிக்கு இல்லாவிட்டாலும், அங்குள்ள செய்தியை அறிவது கடினமாக இருந்திருக்காது. அந்தச் சபையை நேரடியாகச் சந்தித்திராவிட்டாலும், அங்குள்ள விசுவாசிகள்மீது தனக்கிருந்த அன்பையும் அக்கறையையும் வெளிப்படுத்தவும், அவர்கள் மற்றவர்களுக்குச் சாட்சிபகரும்படி அவர்களது விசுவாசத்தைப் பெலப்படுத்தியதை அவர்கள் அறியவும் பவுல் கையாண்ட ஒரு வழி அது.

`பவுலின் கடிதங்களில் உள்ள இந்த தனிப்பட்ட விஷயங்கள் அவரது மனிதாபிமானத்தைக் காட்டுவது மட்டுமல்லாமல், அவரது ஊழியத்தின் உண்மைத்தன்மையை எவ்வாறு உறுதிப்படுத்துகின்றன?`