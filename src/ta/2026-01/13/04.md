---
title:  தேறினவர்களாக, பூரணநிச்சயத்துடன் நிற்றல்
date:   24/03/2026
---

நோக்கம் சார்ந்த வாழ்க்கை, நோக்கம் சார்ந்த சபைபற்றி பல புத்தகங்கள் எழுதப்பட்டுள்ளன. “நோக்கம் சார்ந்த” என்பது சரியல்ல, “நோக்கமே இலக்காக” என்பதுதான் எந்த முயற்சிக்கும் அர்த்தமுடையதாக இருக்கும். பவுலும், அவரது உடன் வேலையாட்களும், மற்ற அப்போஸ்தலர்களும் இத்தகைய இலக்குடன்தான் வாழ்ந்தார்கள். பிலி 3:13,14. அதற்கான நல்ல விளைவுகள் உண்டாகாமல் இல்லை; ரோம சாம்ராஜ்யத்திலும், அதற்கு அப்பாலும் சுவிசேஷம் வேகமாகப் பரவியது. கொலோ 1:23. அதே இலக்கு இன்றும் தேவைப்படுகிறது.

`கொலோ 4:12,13 இல் விவரிக்கப்படுகிற இலக்கு என்ன? அதை எவ்வாறு நிறைவேற்ற முடியும்?`

நாம் ஏற்கனவே பார்த்ததுபோல, கொலோசெவிலும், அதன் பக்கத்து நகரங்களான லவோதிக்கேயாவிலும் எராப்போலியிலும் சுவிசேஷம் பரவுவதற்கு எப்பாப்பிரா ஒரு முக்கியக் கருவியாக இருந்தார். அந்தச் சபையாருக்கு அவர் வாழ்த்துதல்கள் கூறியதும், ஜெபித்ததும், அங்குள்ள விசுவாசிகளை உண்மையிலேயே அதிகம் ஊக்கப்படுத்தியிருக்கும். கொலோசெய விசுவாசிகள் “தேவனுக்குச் சித்தமானவைகளெல்லாவற்றிலும் தேறினவர்களாயும் பூரண நிச்சயமுள்ளவர்களாயும் நிலைநிற்கவேண்டும்” என்று ஒரு தெளிவான இலக்குடன் எப்பாப்பிரா ஜெபித்தார். கொலோ 4:12. இந்த ஜெபத்தின் அர்த்தமிக்க கூறுகளைக் கவனமாகப் பார்ப்போம்.

**நிலைநிற்கவேண்டும்.** அசையாமல் உறுதியாக நிற்பதை இந்த வார்த்தை குறிப்பிடுகிறது. சுவிசேஷத்தின் சத்தியத்தில் நம்பிக்கையுடன், விசுவாசத்தில் “ஸ்திரமாயும் உறுதியாயும்” நிற்பதை இது காட்டுகிறது. கொலோ 1:23. “பிசாசின் தந்திரங்களோடு” எதிர்த்து நிற்பதையும், “தேவனுடைய சர்வாயுதவர்க்கத்தைத்” தரித்து, தெய்வீக வல்லமையால் அந்தகாரச் சக்திகளுக்கு எதிர்த்து நிற்பதையும்பற்றிப் பேசும்போது, பவுல் பலமுறை இதே வார்த்தையைப் பயன்படுத்துகிறார். எபே 6:11; எபே 6:10-18; 2தீமோ 2:19.

**தேறினவர்களாய்.** “அடைந்தாயிற்று” என்று சொல்லமுடியாத நிலையில் இருப்பவர்கள், தன்னையே தியாகம் செய்கிற அன்புள்ளவர்களாக மாறுமளவிற்கு குணத்தில் நிறைவடைவதை இந்த வார்த்தை காட்டுகிறது. பிலி 3:12-15; மத் 5:44,48.

**பூரண நிச்சயமுள்ளவர்களாய்.** முழு நிறைவை அடைவதை அல்லது முழு திருப்தியான நிலையை இந்த வார்த்தை சுட்டிக்காட்டுகிறது. மனித நிலையில் சாத்தியமில்லாவிட்டாலும் தேவன் தாம் வாக்குப்பண்ணினதைச் செய்வார் என்று ஆபிரகாம் “முழு நிச்சயமாய் நம்பினார்”; மேலும், பவுல் “அறிவித்த செய்தி நிறைவுறும்படி” தேவன் அவரைப் பெலப்படுத்தினார். இந்த இரண்டிலும் இதே வார்த்தைதான் பயன்படுத்தப்பட்டுள்ளது. ரோமர் 4:21; 2தீமோ 4:7, பொது மொழிபெயர்ப்பு.

**தேவனுக்குச் சித்தமானவைகளெல்லாவற்றிலும்.** “எல்லாவற்றிலும்” என்பது அனைத்தையும் உள்ளடக்கியது. கொலோசெய விசுவாசிகள் தேவனுடைய “மகிமையான வல்லமையின்படி” “கர்த்தருக்குப் பிரியமுண்டாக அவருக்குப் பாத்திரராய் நடந்துகொள்ள” அவருடைய சித்தத்தை அறிகிற அறிவால் நிரப்பப்படவேண்டும் என்று பவுல்தானே ஜெபித்தார். கொலோ 1:9-11.