---
title:  அதரிசனமான தேவனின் தற்சுரூபம்
date:   15/02/2026
---

கண்ணாடியிலோ புகைப்படத்திலோ நம்மைப் பார்க்கும்போது, தட்டையான, இருபரிமாண உருவம் தெரியும். ஒரு சிலையில், அதைவிட தெளிவான சில அம்சங்களைக் காணலாம்; ஆனாலும் உயிருள்ள, சுவாசிக்கிற ஒரு மனிதனுக்கு இணையாக வரமுடியாது. தற்சுரூபம் அல்லது சாயல் என்கிற வேதாகமக் கருத்தில், எல்லா அம்சங்களும் பிரதிபலிக்காவிட்டாலும், விசாலமான அர்த்தங்கள் அடங்கியிருப்பது தெரிகிறது.

`ஆதி 1:26, 27; 5:3; 1கொரி 15:49; 2கொரி 3:18; எபி 10:1 ஆகிய வசனங்களில் “சாயல்”, “நிழல்” ஆகிய வார்த்தைகள் எந்தெந்த அர்த்தங்களில் வருகிறதென சுருக்கமாக எழுதுங்கள். இயேசு தேவனுடைய சாயல் என்பதின் அர்த்தமும், நீங்கள் எழுதியுள்ள விபரங்களும் எவ்வாறெல்லாம் வித்தியாசப்படுகின்றன?`

சரீரம், ஆவிக்குரியதன்மை, உறவு, செயல்பாடு ஆகியவற்றில் தேவனைப்போல இருப்பதற்கே மனிதர்கள் சிருஷ்டிக்கப்பட்டார்கள். ஆனாலும் ஒரு சில அம்சங்களில்மட்டுமே தேவ சாயலைப் பிரதிபலிக்கிறார்கள். அதையும் கூட பாவம் பாதித்திருக்கிறது. ஆனால் அதரிசனமான தேவனை நாம் “காண்பதற்கு” இயேசு திறனளிக்கிறார். “என்னைக் கண்டவன் பிதாவைக் கண்டான்” என்று இயேசு சொன்னார். யோவான் 14:9. அவர் தேவனுடைய தன்மையை “முழுவதுமாக வெளிக்காட்டும் உருவம்” எபி 1:3, எளிய மொழிபெயர்ப்பு. அவர் தேவனுடைய எண்ணத்தைக் கேட்கவும், அவரது குணத்தைப் பார்க்கவும் உதவுகிறார்.

`இயேசு ஏன் தனித்துவமான வகையில் பிதாவை வெளிப்படுத்த முடிகிறது? மத் 11:27; யோவான் 1:1,2,14,18.`

பிதாவாகிய தேவனுக்கும் தமக்கும் இடையே உள்ள உறவை வேறு சில வழிகளிலும் இயேசு சொல்லியிருக்கிறார்:

- “என் பிதா இதுவரைக்கும் கிரியைசெய்துவருகிறார், நானும் கிரியைசெய்துவருகிறேன்.” யோவான் 5:17.
- “நானும் பிதாவும் ஒன்றாயிருக்கிறோம்.” யோவான் 10:30.
- “நானே வழியும் சத்தியமும் ஜீவனுமாயிருக்கிறேன்; என்னாலேயல்லாமல் ஒருவனும் பிதாவினிடத்தில் வரான்.”

இயேசு தம்மை தேவ நாமத்தின் அடிப்படையிலும் விவரித்திருக்கிறார்: “இருக்கிறவராக இருக்கிறேன்.” யாத் 3:14; “ஜீவ அப்பம் நானே.” யோவான் 6:35; “நான் உலகத்திற்கு ஒளியாயிருக்கிறேன்.” யோவான் 8:12; “நானே நல்ல மேய்ப்பன்.” யோவான் 10:11,14; “நானே உயிர்த்தெழுதலும் ஜீவனுமாயிருக்கிறேன்.” யோவான் 11:25; “நான் பிதாவிலும் பிதா என்னிலும் இருக்கிறோம்.” யோவான் 14:11; “ஆபிரகாம் உண்டாகிறதற்கு முன்னமே நான் இருக்கிறேன்.” யோவான் 8:58.

`இயேசு தேவனாகமட்டும் இல்லாதிருந்தால், சிருஷ்டிக்கப்பட்ட ஒரு சிருஷ்டியை நமக்காக மரிக்கும்படி தேவன் அனுப்பினார் என்றுதானே அர்த்தமாகும்? கிறிஸ்து என்கிற நபரில் தேவன்தாமே நமக்காக மரித்தார் என்பது அவர் தேவன் என்பதை எவ்வாறு காட்டுகிறது?`