---
title:  “ஆதியுமானவர்” (துவக்கமானவர்)
date:   18/02/2026
---

`கிறிஸ்துவே தலை, அவரே “ஆதி” என்கிற கருத்துக்கு இடையிலுள்ள தொடர்பு என்ன? கொலோ 1:18.`

தலை (ரோஸ்), ஆதி (ரெஸிட்) ஆகிய எபிரெய வார்த்தைகள் தொடர்புடையவை. ஆதி என்கிற வார்த்தை வேதாகமத்தில் முதன்முதலாக ஆதி 1:1 இல் வருகிறது: “ஆதியில் (ரெஸிட்) தேவன் வானத்தையும் பூமியையும் சிருஷ்டித்தார்.”

இயேசுவே மனுகுலத்திற்கும் சபைக்கும் தலையானவர், அவர் மனிதனாக வந்ததால் மட்டுமல்ல, சிருஷ்டிகராகவும் இருப்பதால் தலையாக இருக்கிறார். ஆதி என்பதற்கான ஆர்ச் எனும் கிரேக்க வார்த்தை விசாலமான அர்த்தம் அடங்கியது. இங்கு, “ஆதி” என்பது இயேசு சிருஷ்டிப்பின் “ஆதியாக” அல்லது தொடக்கமாக இருப்பதுபோல அவரே திருச்சபையின் ஆதாரம் அல்லது தொடக்கம் என்று குறிப்பிடுகிறது. கொலோ 1:18.

இயேசு சிருஷ்டிப்பையும் திருச்சபையையும் தொடங்கினவர் மட்டுமல்ல; மரித்தோரிலிருந்து உயிர்த்தெழுந்ததால், புதுச் சிருஷ்டிப்பைத் தொடங்கினவராகவும் இருக்கிறார். ரோம 6:3. பாவத்தின் சம்பளம் மரணம். அவர் மரணத்தை வென்றதால், பாவத்தை ஜெயித்தார். தம் சாயலில் நம்மை புதிதாகச் சிருஷ்டிப்பதற்கு வல்லமை பெற்றிருக்கிறார். அவர் “மரித்தோரிலிருந்து எழுந்த முதற்பேறாக” இருப்பதின் அர்த்தம்பற்றி இவை எடுத்துக்காட்டுகின்றன. “முதற்பேறு” என்பதின் அர்த்தத்தை அறிய திங்கட்கிழமை பாடத்தைப் பார்க்கவும். அவரது உயிர்த்தெழுதல் முதல் சம்பவம் அல்ல என்றாலும், அது ஒப்புயர்வற்றது (மோசேதான் முதன்முதலாக உயிர்த்தெழுந்தவர், அவரது சரீரத்தைக்குறித்து சாத்தான் வாக்குவாதம் செய்ததிலிருந்து புரிகிறது (யூதா 9). ஆனால், கிறிஸ்துவின் உயிர்த்தெழுதல் இல்லாமல் ஒருவர்கூட மரணத்திலிருந்து உயிரோடு எழுந்திருக்கமுடியாது.

இயேசு ஒப்புயர்வற்றவர் என்பதற்கு பவுல் சொல்கிற காரணங்களைத் திருப்பிப்பார்ப்பது நல்லது:

1. அவரே அதரிசனமான தேவனுடைய பூரண வெளிப்பாடாக இருக்கிறார்.
2. அவரை ஏதுகரமாகக் கொண்டே சகலமும் சிருஷ்டிக்கப்பட்டன.
3. அவர் சகலத்திற்கும் முன்னரே இருக்கிறவர், சகலமும் அவருக்குள் ஒன்றிணைக்கப்படுகிறது.
4. அவரே தமது சரீரமாகிய திருச்சபைக்கு தலையாக இருக்கிறார்.
5. அவரே சிருஷ்டிப்பையும் மறுச்சிருஷ்டிப்பையும் தொடங்குகிறவர்.
6. அவர் பாவத்தையும் மரணத்தையும் மேற்கொண்டார், அதன்மூலம் தம்மை இரட்சகராக விசுவாசிக்கிற அனைவரையும் உயிர்த்தெழச் செய்வதற்கான உரிமையைப் பெற்றார்.
7. இயேசு எல்லாக் காலங்களிலும் இருக்கிறவர், இவை அனைத்தின் அடிப்படையில், மனுக்குலத்தின் தலையாகவும் திருச்சபையின் தலையாகவும் இருப்பதற்கான தகுதியைப் பெற்றிருக்கிறார்.

`உங்கள் வாழ்க்கையில் கிறிஸ்துவின் ஒப்புயர்வற்ற தன்மையை அனுபவிப்பதற்கு நீங்கள் என்ன மாற்றம் செய்யவேண்டியுள்ளது?`