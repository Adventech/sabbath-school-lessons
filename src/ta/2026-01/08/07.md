---
title:  மேலும் படிக்க
date:   20/02/2026
---

“ஒருவன் வெறும் மனிதனாக இருந்து, இயேசு பேசின விஷயங்களைப் பேசியிருந்தால், அவன் பெரிய ஒழுக்கப் போதனையாளனாக இருந்திருக்கமுடியாது. ஒன்று புத்திபிசகினவனாக இருப்பான்; அதாவது அரைவேக்காடாக இருப்பான். அல்லது நரகத்தின் பிசாசாக இருப்பான். நீங்கள்தான் தீர்மானிக்கவேண்டும். ஒன்று அவரை ஒரு மனிதராக, தேவகுமாரனாகப் பார்க்கவேண்டும் அல்லது புத்திபிசகினவராகவோ, அதைவிட மோசமானவராகவோ பார்க்கவேண்டும். அவரை ஒரு மூடர் என்று சொல்லி ஒதுக்கலாம்; அவர்மீது துப்பலாம்; ஒரு பிசாசென்று சொல்லிக் கொல்லலாம். அல்லது, அவரது பாதத்தில் விழுந்து கர்த்தரென்றும் தேவனென்றும் சொல்லலாம். ஆனால் அவரை ஒரு மகத்தான மனித ஆசிரியர் என்று கருத்துகூறுகிற முட்டாள்தனத்திற்குமட்டும் வந்துவிடக்கூடாது. நம் இஷ்டத்திற்கு கருத்துகூற அவர் விடவில்லை. அது அவர் நோக்கமும் அல்ல.”

“தேவத்துவத்தின் பரிபூரணம் அனைத்தையும் சரீரத்தில் பெற்றிருப்பவர் பிதா, அவர் மனித கண்களுக்கு அதரிசனமானவர். தேவத்துவத்தின் பரிபூரணம் அனைத்தையும் வெளிப்படுத்தியவர் குமாரன். இவர் அவருடைய தன்மையின் சொரூபம் என்று தேவ வார்த்தை அறிவிக்கிறது.”

“கிறிஸ்துவானவர் முந்தினவரும், தம்மில்தாமாக இருக்கிறவருமான தேவ குமாரன். அவர் முந்தினவர் என்பதில், கிறிஸ்து கணக்கிடமுடியாத வருடங்களுக்கு முன்னரே இருக்கிறவர் என்பது புரிகிறது. அவர் தேவனுக்குச் சமமானவராக, முடிவில்லாதவராக, சர்வவல்லவராக இருந்தார். அவர் நித்தியமாக தம்மில்தாமாக இருக்கிற குமாரன்.”

**கலந்துரையாடக் கேள்விகள்**

`இயேசுவின் நித்திய தெய்வீகதன்மைபற்றி தியானியுங்கள். இயேசு நித்திய தேவனாகவும், சிருஷ்டிக்கப்படாதவராகவும், நித்திய காலங்களிலெல்லாம் எப்போதும் இருந்தவராகவும் இல்லாவிட்டால், இரட்சிப்பின் முழுத் திட்டமும், அவரது சிலுவை தியாகமரணமும் எவ்விதத்திலாவது அர்த்தமுடையதாக இருக்குமா? அவர் தேவன் என்பது ஏன் மிகவும் முக்கியமானது? இயேசு நித்தியரில்லை, சிருஷ்டிக்கப்பட்டவர் என்பது உண்மையாக இருக்குமானால், அதன் பின்விளைவுகள் என்னென்னவென்று வகுப்பில் கலந்தாலோசியுங்கள். அவ்வாறு சிந்திக்கும்போது எதை இழக்க நேரிடுகிறது?`

`இயேசுவையும் சுவிசேஷத்தையும் இரட்சிப்பின் திட்டத்தையும்பற்றிச் சிந்திக்கும்போது, இயேசு இந்தப் பூமியில் செய்தவற்றை ஒட்டுமொத்த பிரபஞ்சமும் ஆர்வத்துடன் உற்றுநோக்கியது என்கிற கருத்தை ஏன் நினைவில் வைத்திருக்கவேண்டும்? தங்களது சிருஷ்டிகர், நித்திய சிருஷ்டிகர் சிலுவையின்மீது தொங்கியதைக் கண்டபோது, அவர்களது சிந்தையில் என்ன ஓடியிருக்கும்? அதை எண்ணி நாம் வேண்டுமானால் பிரமிக்கலாம், ஆனால் விழுந்துபோகாத பிரபஞ்சத்தினர் அவரது நித்திய மகிமையில் அவரைக் கண்டிருந்தவர்கள் என்பதை மனதில் வையுங்கள். பரலோகத்தில் தாங்கள் தொழுதுகொண்ட தேவனே சிலுவைமீது மரித்ததைக் கண்டபோது, அவர்களது சிந்தையில் என்ன ஓடியிருக்கவேண்டும்?`

`பிதாவும் குமாரனும் நித்தியகாலமும் ஒன்றாகவே இருந்தவர்கள் என்பதை நம்பாத ஒருவருக்கு என்ன சொல்வீர்கள்? இது ஏன் ஒரு முக்கியமான சத்தியம்?`