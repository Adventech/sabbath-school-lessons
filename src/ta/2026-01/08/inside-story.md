---
title:  மிஷன் கதை
date:   20/02/2026
---

### விசுவாசத்திற்காக இரண்டு வேலைகளை இழத்தல்

ரெனேவை மீன்பிடிக்க அழைத்துச் சென்று, அவரை மீண்டும் விசுவாசத்திற்குள் கொண்டு வந்தார் ரோடல்.

ரோடல் கிறிஸ்துவின் வழிமுறையைப் பின்பற்றினார். அதாவுடன் ரெனேவுடன் நேரம் செலவிட்டார், அவரது தேவைகளைச் சந்தித்தார், அவரது நம்பிக்கைக்குப் பாத்திரமானார். பிறகு, ரெனே இயேசுவைப் பின்பற்றினார். ரெனே கிறிஸ்துவிடம் வந்தபிறகு, ரெனேயின் வீட்டிலேயே தான் தங்கிக்கொள்ளலாமா என்று ரோடல் கேட்டார். வாலிபரான ஒரு செவந்த்-டே அட்வென்டிஸ்ட் கிறிஸ்தவர் வீட்டில் தங்குவதை ரெனேயின் பெற்றோர் அதிகம் விரும்பவில்லை, ஆனாலும் அவர்கள் ஒன்றும் சொல்லவில்லை. ரெனேவை ரோடல் பள்ளிக்குச் செல்லும்படி ஊக்குவித்தார், அதன்படி ரெனே பள்ளிக்குச் சென்றார்.

“நீ படித்துப் பட்டம் பெற்றதும், உன்னை மணிலாவுக்கு அழைத்துச் சென்று, 1000 ஊழியர் இயக்கத்தில் சேர்த்துவிடுகிறேன்” என்று ரோடல் சொன்னார். 1000 ஊழியர் இயக்கத்தில் ரோடல் ஏற்கனவே பணியாற்றியிருந்தார்; அது, தென் ஆசிய-பசிஃபிக் டிவிஷனிலுள்ள அட்வென்டிஸ்ட் சபையால் நடத்தப்படுகிற ஓர் ஊழியமாகும். ரெனேவைச் சந்திப்பதற்குமுன் ஒன்றரை வருடங்கள் அந்த இயக்கத்தில் பணியாற்றியிருந்தார்.

ரெனே படித்த சமயத்தில், ரோடல் அவருடனே இருந்து, அவருடன் சேர்ந்து வயல்களில் வேலைசெய்து, அவரது படிப்புக்கட்டணத்தைச் செலுத்த உதவினார். 23வது வயதில் ரெனே படித்துப் பட்டம்பெற்றார். ரோடல் தான் சொன்னபடியே, பிலிப்பைன்ஸின் தலைநகரான மணிலாவுக்கு அருகே ஸிலாங் எனும் இடத்திலிருந்த 1000 ஊழியர்கள் இயக்கத்தின் தலைமையகத்திற்கு ரெனேவை அழைத்துச் சென்றார்.

பிறகு ரோடலுக்கு இன்னொரு யோசனை வந்தது. ரெனே ஒரு ஊழியராவதற்குமுன் அவர் மேலும் படிக்கவேண்டும் என்று சொன்னார். ஸிலாங்கில் உள்ள அட்வென்டிஸ்ட் பல்கலைக்கழகத்தில் இருவரும் சேர்ந்தார்கள். ரெனே கணக்கர் படிப்பில் சேர்ந்தார், ரோடல் இறையியல் படிப்பில் சேர்ந்தார். ரெனே படித்து முடிப்பதற்கு ஆறு வருடங்கள் ஆயின. வீட்டில் யாரும் அவருக்கு உதவி செய்யவில்லை. அந்தச் சமயத்தில், லவ் ஜோய் என்பவரைத் திருமணம்பண்ணினார்.

படித்துமுடித்து, ஒரு நிறுவனத்தில் கணக்கராக மூன்று மாதங்கள் வேலைசெய்தார். பிறகு, வெள்ளிக்கிழமை இரவில் வேலைசெய்யாததற்காக அந்த வேலையிலிருந்து தூக்கப்பட்டார். எரேமியா 29:11ன் வாக்குறுதியை உரிமைகோரினார்: “நீங்கள் எதிர்பார்த்திருக்கும் முடிவை உங்களுக்குக் கொடுக்கும்படிக்கு நான் உங்கள்பேரில் நினைத்திருக்கிற நினைவுகளை அறிவேன் என்று கர்த்தர் சொல்லுகிறார்; அவைகள் தீமைக்கல்ல, சமாதானத்துக்கேதுவான நினைவுகளே.”

மாதங்கள் கடந்தன, ஒரு மருத்துவமனையில் கணக்கர் வேலை கிடைத்தது. ஆனால் அந்த மருத்துவமனையை நிர்வகித்துவந்த சபையில் ஞானஸ்நானம் பெறாவிட்டால், தான் நிரந்தர பணியாளராக மாறமுடியாது என்பதை அறிந்தார். அதனால் அந்த வேலையை ராஜிநாமா செய்தார்.