---
title:  சகல சிருஷ்டிக்கும் முந்தின பேறானவர்
date:   16/02/2026
---

புதிய ஏற்பாட்டில் “முதற்பேறானவர்,” “முதற்பிறந்தவர்” ஆகிய வார்த்தைகள் இயேசுவைச் சுட்டிக்காட்டுகின்றன. லூக் 2:7; ரோமர் 8:29; எபி 1:6; வெளி 1:5; கொலோசெயர் நிருபத்தில் இரண்டு இடங்களில் வாசிக்கிறோம். வேறு இடங்களில் அந்த வார்த்தைகள் வந்தாலும், காலவரிசைப்படி முதலில் பிறந்ததை அவை சுட்டிக்காட்டுவதில்லை. “முதற்பேறானவர்” என்கிற வேதாகமக் கருத்து, பிறப்பு வரிசையை அல்ல, ஒரு தகப்பனுக்கும் மகனுக்கும் இடையே காணப்படுகிற விசேஷித்த உறவை வலியுறுத்துகிறது. இளைய மகன்களும்கூட முக்கியமானவர்களாக இருந்திருக்கிறார்கள்: ஈசாக்கு, யாக்கோபு, யோசேப்பு போன்றவர்கள்.

எட்டு குமாரர்களில் இளையவராக இருந்தாலும், தாவீதுதான் ராஜாவாக அபிஷேகம்பண்ணப்பட்டார். 1சாமு 16:10-13. தேவன் அவரை “நான் அவனை எனக்கு முதற்பேறானவனும், பூமியின் ராஜாக்களைப்பார்க்கிலும் மகா உயர்ந்தவனுமாக்குவேன்” என்று சொன்னார். சங் 89:27. மேலும் மோசேயிடம், “இஸ்ரவேல் என் சேஷ்டபுத்திரன்” என்று சொன்னார். யாத் 4:22. இவ்வகையில், முக்கியத்துவமிக்க நிலையைத்தான் அந்த வார்த்தை குறிக்கிறது.

`“சர்வ சிருஷ்டிக்கும் முந்தின பேறுமானவர்” என்று இயேசு அழைக்கப்படுவதற்கு பவுல் சொல்கிற காரணங்கள் என்ன? கொலோ 1:15-17.`

இயேசுவே முதன்முதலாகச் சிருஷ்டிக்கப்பட்டவர் என்கிற அர்த்தத்தில் பவுல் பேசவில்லை. அவ்வாறு யோசிப்பதற்கு அவர் வாய்ப்பே கொடுக்கவில்லை. இயேசுவே சகலத்தையும் சிருஷ்டித்தவர் என்று இரண்டு முறை, இரண்டு வெவ்வேறு வழிகளில், கூறுகிறார். சகலமும் அவரைக்கொண்டும் அவருக்கென்றும் சிருஷ்டிக்கப்பட்டது என்கிறார். கொலோ 1:16. இரண்டிலுமே இயேசுவை விசேஷித்த ஏதுகரமாகக் கொண்டு சிருஷ்டிப்பின் செயல்முறையை தேவன் நிறைவேற்றியது காட்டப்பட்டுள்ளது. எபே 3:9; யோவான் 1:1-3; வெளி 4:11.

முடிந்த அளவுக்கு தெளிவுப்படுத்துகிற வகையில் பவுல் பேசுகிறார். சகலமும் என்றால் சகலமும் அடங்கும். இடம் (பரலோகம், பூலோகம்), இருப்பவை (காணப்படுகிறவைகள், காணப்படாதவைகள்), செயல்படுபவை (சிங்காசனங்கள், கர்த்தத்துவங்கள், துரைத்தனங்கள், அதிகாரங்கள்) என அனைத்தும். கடைசியாக வருகிற வார்த்தைகள் தூதர்களைச் சுட்டிக்காட்டுபவை. எபே 3:10; 6:12. தான் சொல்வதை தவறாகப் புரிந்துகொள்ளாமலிருக்க இயேசு “எல்லாவற்றிற்கும் முந்தினவர்” என்றும் சொல்கிறார். கொலோ 1:17. இதற்கான கிரேக்க சொற்றொடரின் அர்த்தம் அந்தஸ்திலும் காலத்திலும் முந்தினவர் என்பதாகும்; பவுலின் எழுத்துகளில் மற்ற இடங்களில் இது காலத்தில் முந்தினவர் என்பதைக் குறிக்கிறது. 1கொரி 2:7; கலா 1:17; எபே 1:4. இயேசு முந்தினவர் என்பதற்கு பவுல் சொல்கிற இன்னொரு காரணம், “எல்லாம் அவருக்குள் நிலைநிற்கிறது.” கொலோ 1:17. நிலைநிற்பது என்பதற்கான கிரேக்க வார்த்தை ஸினிஸ்டெமி. அதற்கு, “ஒன்றாகச் சேர்க்கப்படுவது” அல்லது “இணைக்கப்படுவது” என்று அர்த்தம். இயேசுவே பிரபஞ்சத்தை ஒருங்கிணைக்கிற காரணி; அவர் சிருஷ்டிகர் என்பதால் அல்ல, மீட்பர் என்பதால் அது சாத்தியமாகிறது.

`சிருஷ்டிகராகிய தேவன் நமக்காக மரித்தார். அத்துடன் நம்முடைய கிரியைகள் ஏதாவது சேர்க்கமுடியுமா? கிறிஸ்து செய்தவற்றுடன் நம் கிரியைகளும் ஏதாவது சேர்க்கமுடியும் என நினைப்பது ஏன் தேவதூஷணம்?`