---
title:  சகலத்தையும் ஒப்புரவாக்கிக்கொள்ள
date:   19/02/2026
---

`சிலுவையின்மூலம் உண்டாகிற ஒப்புரவாகுதல் என்ன? அது எவ்வளவுக்கு விசாலமானது? கொலோ 1:19,20.`

இயேசுவை விவரிக்கிற உச்சக்கட்ட வார்த்தைகளை பவுல் இங்கு பயன்படுத்துகிறார், கொலோ 1:12இல் பிதாவைக் குறிப்பிடுகிற வார்த்தைகள் அவை. பிதாவின் பரிபூரணமெல்லாம் இயேசுவில் வாசம்பண்ணினதால் பிதா மகிழ்ச்சியடைந்தார். கொலோ 2:9. இந்த “பரிபூரணம்” என்ன? அது “கிருபையினாலும் சத்தியத்தினாலும் நிறைந்த” பிதாவின் மகிமை என்று யோவான் 1:14 சொல்கிறது.

இந்த வசனங்களின் அடிப்படையில், “பரிபூரணம்” என்பதில் பல விஷயங்கள் அடங்கியுள்ளன. தேவனுடைய நித்தியதன்மையும், தம்மில்தாமாகவே இருக்கிற தன்மையும், சிருஷ்டிப்புக்கும் மறுச்சிருஷ்டிப்புக்குமான வல்லமையைப் பெற்றிருக்கிற தன்மையும் அடங்கும். முக்கியமாக, சிலுவையின்மூலமாக பாவத்தையும் மரணத்தையும் வெற்றிகொள்வதில் அவருக்கிருந்த ஞானத்தையும் வலியுறுத்திக் காட்டுகிறது. இது எவரும் கற்பனைகூட பண்ணிப்பார்க்க முடியாத ஒன்று. மிகவும் அவமானமான பொருளாகிய சிலுவையை எல்லா ஜீவிகளுக்கும் தம் நித்திய அன்பைக் காட்டுகிற ஒரு சாட்சியாக மாற்றினார். “தேவன், தம்முடைய ஒரேபேறான குமாரனை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு, அவரைத் தந்தருளி, இவ்வளவாய் உலகத்தில் அன்புகூர்ந்தார்.” யோவான் 3:16.

பாவம் நிரந்தரமாக தோற்கடிக்கப்படவும், ஒப்புரவாக்கப்படக்கூடிய அனைத்தும் ஒப்புரவாக்கப்படவும் உள்ள ஒரே வழி அந்த மகிமையான சத்தியத்தில் சுருக்கமாகச் சொல்லப்பட்டுள்ளது: தேவன் அன்புகூர்ந்தார் என்பதே அது. நம்மை இரட்சிப்பதற்கு கிறிஸ்துவை சிலுவையில் மரிக்க அனுப்பியதின் நிமித்தம் அனைத்தையுமே கொடுக்குமளவிற்கு அவர் நம்மையும் பிரபஞ்சத்தையும் நேசிக்கிறார். “உலகம்” என்பதற்கான கிரேக்க வார்த்தை காஸ்மோஸ். இது முழுப் பிரபஞ்சத்தையும் சுட்டிக்காட்டுகிறது. கிறிஸ்துவைப் பின்பற்றுவது பிரபஞ்சம் முழுவதும் தாக்கத்தை ஏற்படுத்துகிற ஒன்றென்று பவுல் குறிப்பிடுகிறார்: “நாங்கள் உலகத்துக்கும் (காஸ்மோஸ், பிரபஞ்சம்) தூதருக்கும் மனுஷருக்கும் வேடிக்கையானோம்.” 1கொரி 4:9.

“கிறிஸ்து சிலுவையில் தொங்கியதை பரலோகம் துக்கத்தோடும் பிரமிப்போடும் பார்த்தது. சாத்தானும் அவனுடன் இணைந்த அனைவரும், தேவ பிரசன்னம் பட்சிக்கிற அக்கினியாக தங்களுக்கு விளங்குமளவிற்கு கலக வாழ்க்கையால் அவருக்கு இசைவற்றவர்களானார்கள். அன்பாகவே இருக்கிறவரின் மகிமை அவர்களை அழிக்கும். மாபெரும் போராட்டத்தின் துவக்கத்தில், தூதர்கள் இதைப் புரிந்திருக்கவில்லை. ஆனால் மாபெரும் போராட்டம் முடியும்போது அப்படி இருக்காது. அப்போது, மீட்பின் திட்டம் முடிந்திருக்கும். சிருஷ்டிக்கப்பட்ட அனைத்து அறிவு ஜீவிகளுக்கும் தேவனுடைய குணம் வெளிப்படுத்தப்பட்டிருக்கும். “அப்போது, தூதர்கள் இரட்சகருடைய சிலுவையைப் பார்க்கும்போது களிகூருவார்கள். கல்வாரிமீது செலுத்தப்பட்ட பலியின் விளைவுகளை கிறிஸ்துதாமே முற்றிலுமாக அறிந்திருந்தார். இவை அனைத்தும் நடக்குமென்று எதிர்பார்த்தவராகவே சிலுவையின்மீதிருந்து முடிந்தது என்று சொன்னார்.”