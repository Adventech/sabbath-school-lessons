---
title:  அர்த்தமிக்க விஷயங்கள்
date:   03/02/2026
---

முன்பு பவுல் பெருமையாகக் கருதின விஷயங்கள் உண்மையில் அவரது விசுவாசத்திற்கு தடையாக இருந்ததாகப் பார்த்தோம்; ஏனென்றால் கிறிஸ்துவைக் காணாதபடி அவரைக் குருடாக்கின. விசுவாசத்திற்குமுன் தன் ஆவிக்குரிய பதிவேடு எப்படி இருந்தது என்பதை விவரிப்பதற்கு லாபம், நஷ்டம் என்று வணிக சம்பந்தமான வார்த்தைகளை பவுல் பயன்படுத்துகிறார். ஒவ்வொரு மனிதனுக்கும் ஒரு “ஆவிக்குரிய பதிவேடு” இருக்கிறது. மனமாற்றத்திற்கு முன்பு, பவுலின் பதிவு அக்கால யூத விழுமியங்களின்படி அளவிடப்பட்டதே தவிர, இயேசு போதித்த வேதாகம விழுமியங்களின்படி அளவிடப்படவில்லை.

மனமாற்றத்திற்கு பிறகு, விழுமியங்களின் அளவுகோல் முற்றிலும் மாறியது; யூதமார்க்க “நாணயத்தால்” அல்ல, “பரலோக நாணயத்தால்” அளவிடப்பட்டதால், அவரது ஆவிக்குரிய பதிவேடு வித்தியாசமாகக் காட்சியளித்தது.

“பரலோகத்திலிருந்து இறங்கி வந்தவரே பரலோகம்பற்றிப் பேசமுடியும். பரலோக நாணயத்தை உருவாக்குகிற விஷயங்களை சரியாக அறிவிக்கமுடியும். அதின்மீது தம் சாயலையும் அடையாளத்தையும் தெளிவாகக் குறித்திருக்கிறார். சீர்கேட்டிலிருந்து எவர்களைத் தூக்கி, தம் சிங்காசனத்திற்கு அருகிலுள்ள இடத்திற்கு உயர்த்த வந்தாரோ அவர்கள் இருக்கிற ஆபத்தான நிலையை அறிகிறார். பயனற்றதும், ஆபத்தானதுமான விஷயங்களில் சிற்றின்ப நாட்டம் வைப்பதில் ஆபத்து இருப்பதைச் சுட்டிக்காட்டுகிறார். பயனற்ற விஷயங்களில் நம் நேரத்தையும் தாலந்தையும் வாய்ப்பையும் நாம் வீணாக்காதபடிக்கு, பூலோக விஷயங்களிலிருந்து பரலோக விஷயங்களுக்கு அவர்களது சிந்தைகளைத் திருப்ப முயல்கிறார்.”

முதல் நூற்றாண்டு யூதமார்க்கத்தில் பவுலின் புகழ் அதிகமாகப் பரவி வந்தது. ஆனால், தமஸ்குவுக்குச் செல்கிற வழியில் மகிமைப்படுத்தப்பட்ட இயேசுவைப் பார்த்தபோது, கண்பார்வை போனது, அப்போது அவரது ஆவிக்குரிய பார்வை சீரானது; தெளிவாகக் காண ஆரம்பித்தார். அப் 9.

`குருடாகி, பின்னர் இயேசுவைத் தெளிவாகப் பார்த்த இன்னொரு மனிதனைப்பற்றி யோவான் 9 சொல்கிறது. “காணாதவர்கள் காணும்படியாகவும், காண்கிறவர்கள் குருடராகும்படியாகவும்” தாம் உலகத்திற்கு வந்ததாக இயேசு சொன்னார். யோவான் 9:39. இந்த நியதியை உங்களுடைய வாழ்க்கையில் எவ்வாறு பயன்படுத்தலாம்?`

பரலோகத்திலும் புதிய பூமியிலும் நமக்குள்ள நித்திய வாழ்வைவிட அதிக மதிப்புமிக்கது ஏதாவது உண்டா? ஆனாலும் உலக விழுமியங்கள் இந்த உண்மையைக் காணாதபடி குருடாக்குகின்றன. இவ்வுலகம் மதிக்கிற விஷயங்களுக்கும் பரலோகம் மதிக்கிற விஷயங்களுக்கும் இடையே உள்ளத்தில் ஒரு போராட்டம் நடக்கிறது. மத் 13:22; லூக் 4:5, 6; 1யோவான் 2:16. கிறிஸ்துவுக்கு ஒப்பாக மாறுவதையும், ஆத்துமாக்கள் இரட்சிக்கப்படுவதையும் பரலோகம் பெரிதாகப் போற்றுகிறது.

`ஆவிக்குரிய சத்தியங்களையும் முக்கிய விஷயங்களையும் காணாதபடி உலகம் நம்மைக் குருடாக்கலாம். முக்கியமான விஷயங்களில் நாம் கவனம் செலுத்துவதற்கு முக்கிய வழி என்ன?`