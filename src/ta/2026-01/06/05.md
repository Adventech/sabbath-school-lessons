---
title:  கிறிஸ்துவின் விசுவாசம்
date:   04/02/2026
---

தமஸ்குவுக்குச் செல்கிற வழியில் பவுலுக்கு அற்புதமான ஒரு மாற்றம் உண்டானது; நியாயப்பிரமாணத்தை அடிப்படையாகக் கொண்ட அவரது பழைய வாழ்க்கை போய், கிறிஸ்துவின் பிரசன்னத்தைக் கண்டார். “நான் கிறிஸ்துவை ஆதாயப்படுத்திக்கொள்ளும்படிக்கும்,” “கிறிஸ்துவுக்குள் இருக்கிறவனென்று காணப்படும்படிக்கும்” என்கிறார். பிலி 3:8,9.

`“கிறிஸ்துவுக்குள்” காணப்படும்படி என்று பவுல் சொல்கிறார். எபே 1:4; 2கொரி 5:21; கொலோ 2:9; கலா 2:20. பவுல் இவ்வாறு சொல்வதின் அர்த்தம் என்ன?`

“கிறிஸ்துவுக்குள்” இருப்பதாக பவுல் சொல்வதுகுறித்து பல விவாதங்கள் உள்ளன. ஆனால் மிகச்சிறந்த விளக்கத்தை பவுலே கொடுக்கிறார்: “காலங்கள் நிறைவேறும்போது விளங்கும் நியமத்தின்படி பரலோகத்திலிருக்கிறவைகளும் பூலோகத்திலிருக்கிறவைகளுமாகிய சகலமும் கிறிஸ்துவுக்குள்ளே கூட்டப்பட வேண்டும்.” எபே 1:9. அதுதான் துவக்கம்முதலே தேவனுடைய நோக்கம். அது நிகழ்கிற விதத்தை பவுல் தெளிவுப்படுத்துகிறார்: “நீங்கள் அவராலே கிறிஸ்து இயேசுவுக்குட்பட்டிருக்கிறீர்கள். அவரே தேவனால் நமக்கு ஞானமும் நீதியும் பரிசுத்தமும் மீட்புமானார்.” 1கொரி 1:30.

“கிறிஸ்துவுக்குள்” என்பதில் நாம் ஆவிக்குரிய அறிவடைவதும் (ஞானம்), விசுவாசத்தால் நீதிமானாவதும் (நீதி), பரலோகத்திற்கு ஆயத்தமாவதும் (பரிசுத்தம்), இரண்டாம் வருகையில் மகிமையடைவதும் (மீட்பு), இரட்சிப்பின் திட்டத்தின் அனைத்தும் அடங்கும். ஆரம்பம்முதல் முடிவுவரை கிறிஸ்து நமக்காகவும் நமக்குள்ளும் செய்கிற கிரியைதான் இரட்சிப்பு. எனவே, கிறிஸ்துவை ஆதாயப்படுத்துவதால், நமக்குத் தேவையான அனைத்தையும் பெறுகிறோம்.

`பவுல் வேறுபடுத்திக் காட்டுகிற இரண்டு விஷயங்கள் என்ன? இந்த வித்தியாசத்தை எப்போதும் நினைவில் வைத்திருப்பது ஏன் முக்கியம்? பிலி 3:9.`

ஒருவரின் “சொந்த நீதி” உண்மையில் நீதியாகாது. ஏனெனில் நியாயப்பிரமாணத்தால் ஜீவனைக் கொடுக்கமுடியாது; கிறிஸ்துமட்டுமே விசுவாசத்தின் மூலம் கொடுக்கமுடியும்; இதை பவுல் உணர்ந்தார். கலா 3:21,22. பிசாசுகளும் விசுவாசித்து நடுங்குகின்றன. யாக் 2:19. இரட்சிக்கிற ஒரே விசுவாசம் “கிறிஸ்துவின் விசுவாசம்” மட்டுமே. அவரது விசுவாசம்மட்டுமே முற்றிலும் கீழ்ப்படிந்தது; கீழ்ப்படிமுடியும். விசுவாசம் என்பதற்கான கிரேக்க வார்த்தை பிஸ்டிஸ். அதற்கு உண்மைதன்மை என்றும் அர்த்தம். எனவே நாம் கிறிஸ்துவுக்குள் இருந்து, அவர் நமக்குள் ஜீவித்தால், நாம் அவரைப் பற்றும் விசுவாசத்தால் அவரது விசுவாசத்தினால் வாழ்கிறோம்.