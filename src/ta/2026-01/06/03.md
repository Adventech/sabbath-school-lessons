---
title:  பவுலின் “கடந்தகால வாழ்க்கை”
date:   02/02/2026
---

கிறிஸ்துவை ஏற்றுக்கொண்டதற்குமுன், ஏற்றுக்கொண்டதற்குப்பின் என்று தங்கள் வாழ்க்கையை விசுவாசிகள் பெரும்பாலும் பிரித்துப் பார்க்கிறார்கள். பிலி 3இலும் அதைக் காணலாம். கிறிஸ்தவர்கள் அல்லாத சிலரை, சிலசமயங்களில் உலகத்தரத்தின்படி “நல்ல மனிதர்கள்” என்று சொல்கிறோம்; அது சரியாகவும் இருக்கலாம். ஆனால் தேவனுடைய தரத்தின்படி எவருமே, ஏன் கிறிஸ்தவர்கள்கூட நல்லவர்கள் இல்லை.

`தன் வாழ்க்கையில் முன்பு தான் பெருமையெனக் கருதின பல விஷயங்களை பவுல் சுட்டிக்காட்டுகிறார். பிலி 3:4-6. அவை என்ன? உங்களது கடந்தகால, நிகழ்கால வாழ்க்கையின் “நல்ல விஷயங்கள்”பற்றி உங்களுடைய கருத்து என்ன?`

பொய்ப்போதனையைப் பரப்பிவந்த விசுவாசிகளான யூதர்களையும், விருத்தசேதனம் போன்ற மனித கிரியைகளை நம்பாமல், தங்கள் இரட்சிப்புக்காக முற்றிலும் கிறிஸ்துவையே சார்ந்திருந்த விருத்தசேதனம் பண்ணப்படாத புறஜாதியாரையும் பவுல் வேறுபடுத்திக் காட்டுகிறார். எபி 6:1; 9:14; ரோமர் 2:25-29. பவுலின் கடந்தகால வாழ்க்கையும், குடும்ப வரலாறும் சகயூதர்களுக்கு பெருமையாக இருந்திருக்கலாம்; ஆனால் அவற்றில் எதுவும் அவரது இரட்சிப்பிற்குப் பங்களிக்கவில்லை. உண்மையில் இரட்சிப்பிற்குத் தடையாக இருந்தன; ஏனென்றால், கிறிஸ்து அவசியம் என்பதை அறியாதபடி அவரைக் குருடாக்கியிருந்தன.

பவுல் “எட்டாம் நாளில்” விருத்தசேதனம் பண்ணப்பட்டவர். அதாவது, பிறப்பால் ஒரு இஸ்ரவேலர். உடன்படிக்கை மக்களுக்கு சொந்தக்காரர். மேலும், பென்யமீன் கோத்திரத்தைச் சேர்ந்தவர். பென்யமீனரின் பகுதியில்தான் இஸ்ரவேலின் மிகமுக்கிய நகரங்கள் சில அமைந்திருந்தன. பவுல் மூப்பராகிய கமாலியேலின் மாணவர். அப் 22:3; 26:4,5. அதனால் எபிரெய மொழியை நன்றாக அறிந்திருந்தார். மேலும் ஒரு பரிசேயர்; நியாயப்பிரமாணத்தையும், மரபுப்படி அதைக் கடைப்பிடிக்கவேண்டிய விதத்தையும் அறிந்திருந்தார்.

நியாயப்பிரமாண வைராக்கியத்தால் சபையை உபத்திரவப்படுத்தினார்; ஏனென்றால் நியாயப்பிரமாணம் சொல்வதுபோன்ற யூத வாழ்க்கை முறைக்கு சபை அச்சுறுத்தலாக இருப்பதாக நினைத்தார். மனித கண்ணோட்டத்திலான “நீதி” சம்பந்தப்பட்ட விஷயங்களில் “குற்றமற்றவராக” இருந்தாலும், தான் நினைப்பதைவிட நியாயப்பிரமாணம் அதிகமாக கோருவதையும், கிறிஸ்து இல்லாமல் அதற்குமுன் தான் குற்றவாளியாகவே நிற்கவேண்டியதையும் உணர்ந்தார்.

`நியாயப்பிரமாணம்பற்றி இயேசுவும் பவுலும் குறிப்பிடுவது என்ன? நியாயப்பிரமாணமல்ல, “கிறிஸ்துவைப் பற்றும் விசுவாசமே” எவ்வாறு நீதியின் ஒரே ஆதாரமாக இருக்கிறது? ரோமர் 7:7-12; மத் 5:21,22,27,28; பிலி 3:9. நியாயப்பிரமாணத்தை இயேசு சொல்கிறபடி எவ்வளவு தூரம் கைக்கொள்கிறீர்கள்?`