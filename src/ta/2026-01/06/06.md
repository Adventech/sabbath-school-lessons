---
title:  கிறிஸ்துவை அறிவதையே நாடுதல்
date:   05/02/2026
---

`பிலி 3:10-16 வசனங்களில் பவுல் சொல்கிற சில முக்கியக் கருத்துகள் என்ன?`

கிறிஸ்துவை அறிவதைவிட முக்கியமானது எதுவுமில்லை; இறுதியில் “நான் இவர்களை அறிவேன்” என்று பிதாவுக்குமுன் அவர் நம்மை அங்கீகரிப்பதற்கும் அதுவே அச்சாரமாயிருக்கிறது. மத் 7:21-23; 10:32,33. அவரை எவ்வாறு அறிகிறோம்? எழுதப்பட்ட அவரது வார்த்தையை வாசித்து, அதன்படி வாழ்வதன் மூலமாக. சீடர்களைப்போல அவரை முகமுகமாகப் பார்த்து அறியமுடியாது. அவ்வாறு அறிந்திருந்த அவர்களும்கூட அவரது வார்த்தைகளைப் புரிந்துகொள்ளவில்லை; பரிசுத்த ஆவியானவர் நம்மை வழிநடத்த வேண்டியது அவசியம் என்பதை அது காட்டுகிறது. யோவான் 16:13. அவரை எவ்வளவு அதிகமாக அறிகிறோமோ, அவ்வளவுக்கு அவரை நெருங்கிச் செல்வோம்; ஏனென்றால் “அவருடைய உயிர்த்தெழுதலின் வல்லமையை” அனுபவிக்கிறோம்; அது நம்மை “புதிதான ஜீவனுள்ளவர்களாய்” எழும்பச் செய்கிறது. பிலி 3:10; ரோமர் 6:4.

நாம் இயேசுவின் “பாடுகளின் ஐக்கியத்தில்” பங்கெடுப்பதாலும் அவரை நெருங்கிச் செல்கிறோம். பிலி 3:10. நாம் எதிர்கொள்கிற ஒவ்வொரு சோதனையும், ஒவ்வொரு வேதனையான அனுபவமும் நமக்காக இயேசு அனுபவித்தவற்றை அறியவும், அவரது சித்தத்தை தெளிவாகப் புரியவும் உதவுகின்றன.

அவரிடம் நெருங்குவதற்கான மூன்றாவது வழி “இலக்கை நோக்கி” தொடர்வதாகும். பிலி 3:14. அந்த இலக்கு என்ன? ஸ்கோபோஸ் என்கிற இந்த வார்த்தை புதிய ஏற்பாட்டில் இங்குமட்டுமே வருகிறது. ஒருவர் ஒரு பந்தயத்தின் இலக்கை எட்டி, அதற்கான பரிசைப் பெறுவதை அது சுட்டிக்காட்டுகிறது. பவுல் அதை “தேவன் கொடுக்கப்போகிற பரிசை வெல்லுவது” என்கிறார். பிலி 3:14. சமகால மொழிபெயர்ப்பு. கிறிஸ்து தமது மரணத்தாலும், உயிர்த்தெழுதலாலும் பரலோகத்திற்குச் சென்றதுபோல, அதே பரலோகப் பரிசை, அதாவது நித்திய ஜீவனை நாமும் பெறும்படிக்கு அழைக்கிறார்.

அதை நாம் இன்னும் பெற்றிருக்கவில்லை. “நம்முடைய அற்பமான சரீரம்” அவருடைய “மகிமையான சரீரத்திற்கு ஒப்பாக மறுரூபமாகிற” வரையிலும், நாம் முழுதளவு பூரணத்தை அடைவதில்லை. பிலி 3:21. அவரை அறிவதாலும், அவரது பிரசன்னம் அனுதினமும் நம்மில் காணப்பட ஜெபிப்பதாலும், இயேசுவைப்போல இருப்பதற்கான இலக்கைநோக்கி ஒவ்வொரு வழியிலும் தொடர்கிறோம். அது “ஒன்றே” பவுலின் இலக்காக இருந்தது. பந்தயத்தில் ஓடுவதால், நாம் எங்கு இருக்கிறோம் அல்லது நம்முடன் யாரெல்லாம் ஓடுகிறார்கள் என்பதில் கவனம் சிதறக்கூடாது. 1கொரி 9:24-27. நமக்குமுன் இருக்கிற இலக்கில் மட்டுமே நம் ஒரே நோக்கம் இருக்கவேண்டும், அது நமக்காகக் காத்திருக்கிற பரலோகப் பரிசு. பந்தயத்தில் ஓடுகிறவர் தன் ஒவ்வொரு தசையையும் முறுக்கேற்றி, தொடுகோட்டைத் தொடும்படி ஓடுவதுபோல, அந்த இலக்குதான் நம் ஒரே நோக்கமாக இருக்கவேண்டும் என்கிறார்.

`கர்த்தருடன் நடக்கும்போது, பின்னிட்டுத் திரும்பாமல், நம் பாவங்களையும் தோல்விகளையும் பார்க்காமல், கிறிஸ்துவுக்குள் இப்போது நமக்கு வாக்களிக்கப்பட்டிருப்பதை மட்டுமே நோக்கிப் பார்க்கவேண்டியது ஏன் முக்கியம்?`