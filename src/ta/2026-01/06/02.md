---
title:  கர்த்தருக்குள் சந்தோஷமாயிருங்கள்
date:   01/02/2026
---

`பிலி 3:1-3இல் பவுல் சொல்கிற நேர்மறையான விஷயங்கள் என்ன? எதிர்மறையான விஷயங்கள் என்ன? அவை எவ்வாறு தொடர்புபடுகின்றன? விசுவாசிகளை எவ்வாறு விவரிக்கிறார்?`

பவுல் தன் நிருபத்தை நேர்மறையாகத் துவங்குகிறார். அந்த நிருபத்தின் முக்கியமான ஒரு கருத்தைக் குறிப்பிடுகிறார். அது கர்த்தரில் சந்தோஷமாயிருப்பது. கர்த்தரில் சந்தோஷமாயிருக்க பல காரணங்களைக் கொடுக்கிறார். முக்கியமாக, நாம் நம்மீது அல்ல, கிறிஸ்துவின்மீது நம்பிக்கை வைத்தால் சந்தோஷமாக இருக்கலாம்: நாம் “மாம்சத்தின்மேல் நம்பிக்கையாயிராமல், கிறிஸ்து இயேசுவுக்குள் மேன்மைபாராட்டுகிறோம்.” பிலி 3:3. மாம்சத்தின்மேல் நம்பிக்கை வைக்கக்கூடாது என்பதை கடினமான விதத்தில் கற்றுக்கொள்ளாதவர் நம்மில் யாராவது இருக்கமுடியுமா?

“எச்சரிக்கையாயிருங்கள்” என்று மூன்று முறை வருகிறது; வேதாகமத்தில் வேறு எங்கும் இப்படிச் சொல்லப்படவில்லை. எந்த அச்சுறுத்தலை பவுல் குறிப்பிடுகிறாரென பிலிப்பிய விசுவாசிகள் நன்றாக அறிந்திருந்தார்கள். இவை தனித்தனிப் பிரச்சினைகள் அல்ல; மூன்றுமே கள்ளப்போதகக் கூட்டத்தாரால் வந்தவை.

இஸ்ரவேலில் துன்மார்க்கர் அல்லது பக்தியற்றவர்களை “நாய்கள்” என்று அழைக்கிற வழக்கம் இருந்தது. பிலி 3:2; சங் 22:16; ஏசா 56:10; மத் 7:6; 2 பேதுரு 2:21,22. கள்ளப்போதகர்களுக்கு “பொல்லாத வேலையாட்கள்” என்கிற பெயரும் பொருந்தும். அவர்கள் “சுன்னத்துக்காரர்” அல்லது “உறுப்பு சிதைப்போர்” (பிலி 3:2, பொதுமொழிபெயர்ப்பு) என்று குறிப்பிடப்படுவதால், புறஜாதியாரான விசுவாசிகளை விருத்தசேதனம் பண்ணவைக்க கலாத்தியாவிலும் அவர்கள் முயன்றுவந்தது தெரிகிறது; இது அப்போஸ்தலரின் ஆலோசனை சங்கத்திற்கு எதிராக இருந்தது. அப் 15.

பொய்ப்போதனைகளைப் பரப்புவது போன்ற ஆவிக்குரிய பிரச்சினைகளுக்குத் தீர்வுகாண ஒரு வழி, “கர்த்தருக்குள் சந்தோஷப்படுவதாகும்.” பிலி 3:1; 4:4.

மகிழ்ச்சியான விஷயங்கள் சந்தோஷத்தைக் கொடுக்கும். நாம் சந்தோஷமாக இருப்பதை தேவன் விரும்புகிறார்; மெய்யான மகிழ்ச்சிக்கும் நீடித்த சந்தோஷத்திற்கும் வழிகாட்டியாக அவரது வார்த்தை உள்ளது. இதில் தேவனுடைய இரக்கமும், இரட்சிப்பின் ஆசீர்வாதங்களும், ஓய்வுநாளையும் சேர்த்து தேவனுடைய பிரமாணத்தை நம் வாழ்க்கையின் வழிகாட்டியாக்குவதும், அவரது வார்த்தையை விசுவாசிப்பதும், பிள்ளைகளை பக்தியுள்ளவர்களாக வளர்ப்பதும் அடங்கும். சங் 9:14, ஏசா 58:13,14, சங் 119:162, 5:11, நீதி 23:24,25.

`தற்சமயம் நம் வாழ்க்கையில் எல்லாமே நன்றாகச் சென்றாலும்கூட, வாழ்க்கை மிகக்கடினமாக மாறலாம். இப்போது நன்றாகச் செல்லாவிட்டாலும், சந்தோஷமாக இருப்பதற்கு என்னென்ன செய்யலாம், செய்யவேண்டும்? அவ்வாறு செய்யவிடாமல் உங்களைத் தடுப்பது என்ன?`