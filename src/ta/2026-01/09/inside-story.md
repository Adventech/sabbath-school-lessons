---
title:  மிஷன் கதை
date:   27/02/2026
---

### வார இறுதி நாட்களை மாற்றுதல்

செவந்த்-டே அட்வென்டிஸ்ட் விசுவாசத்தின்நிமித்தம் இரண்டு வேலைகளை இழந்த பிறகு, தேவனிடம் ஜெபித்தார் ரெனே. “ஆண்டவரே, பணக்காரர்கள்மட்டுமே அட்வென்டிஸ்டுகளாக இருக்கமுடியும்போலத் தோன்றுகிறது. சனிக்கிழமைகளில் விடுமுறையுடன் எனக்கு வேலை எதுவும் கிடைக்கவில்லை. நாங்கள் எவ்வாறு பிழைக்கமுடியும்?” என்று ஜெபித்தார்.

பல்கலைக்கழக படிப்பைப் படித்திருந்தாலும், கட்டுமான கூலி வேலைக்குச் சென்றார். ஆனால் சிறு பிள்ளைகள் இருந்த அவருடைய குடும்பத்திற்கு வருமானம் போதுமானதாக இல்லை. அப்போதுதான் மத்தியக்கிழமையில் கணக்கர் வேலைக்கு ஆள் தேவையென ஒரு விளம்பரத்தைப் பார்த்தார். அங்கு சென்றால், குடும்பத்தை பிலிப்பைன்ஸில் விடவேண்டியதிருக்கும். அந்த வேலைக்கு விண்ணப்பித்தார், வேலை கிடைத்தது. அது சவாலான காலக்கட்டமாக இருந்தது.

மத்தியக்கிழமைக்குச் சென்ற பிறகுதான், அங்கு வியாழக்கிழமையும் வெள்ளிக்கிழமையும் வார விடுமுறை நாட்கள் என்பதை அறிந்தார். அப்படியானால், சனிக்கிழமைகளிலும் ஞாயிற்றுக்கிழமைகளிலும் வேலைசெய்ய வேண்டும்.

ரெனே சனிக்கிழமைகளில் அலுவலகத்திற்குச் செல்ல வேண்டியதிருந்தாலும், அவருக்கு வேலை இருக்காது. வேதாகமத்தையும் எலன் ஒய்ட் எழுத்துகளையும் வாசிப்பார். ரெனேயின் முதலாளி சனிக்கிழமை இரவு சமயங்களில்தான் வருவார், அதனால் பகலில் அவருக்கு வேலை இருக்காது. ஆனாலும் ரெனேவுக்கு உறுத்துதலாக இருந்தது. ஓய்வுநாளில் அலுவலகத்திற்குச் செல்லவேண்டியது இருந்ததே! தன் விசுவாசத்தில் சமரசம் செய்வதாக உணர்ந்தார், ஓய்வுநாளில் ஆலயத்திற்குச் செல்ல ஆசையாக இருந்தது. “தேவனே, சனிக்கிழமையில் ஆலயத்திற்குச் செல்வதற்கு நீர் எனக்கு ஒரு வாய்ப்புக் கொடுத்தால், நான் மரிக்கும்மட்டும் ஓய்வுநாளை பரிசுத்தமாகக் கைக்கொள்வேன்” என்று ஜெபித்தார். இரண்டு வருடங்களாக இவ்வாறு ஜெபித்து வந்தார். பிறகு தன் முதலாளியிடம் பேசினார்.

“நான் ஓய்வுநாளில் ஓய்ந்திருப்பதற்கு சனிக்கிழமைகளில் விடுமுறை வேண்டும்” என்று கேட்டார். “இல்லை, என்னால் தரமுடியாது. என்னுடைய ராஜா வெள்ளிக்கிழமையும் சனிக்கிழமையும் வார விடுமுறை நாட்கள் என்று அறிவித்தால், நீங்கள் தாராளமாக ஓய்ந்திருக்கலாம்” என்று சொன்னார். உடனே ரெனே, “தேவனே, என் முதலாளி சொன்னதைக் கேட்டீரல்லவா, எனக்கு உதவமுடியுமா?” என்று ஜெபித்தார்.

மூன்று மாதங்கள் கழித்து, ரெனேவின் முதலாளி ஐரோப்பாவில் இருந்தபோது, வார இறுதி விடுமுறை நாட்கள் வெள்ளி மற்றும் சனிக்கிழமைக்கு மாறுவதாக ராஜா சட்டம்போட்டார். அதற்காக தொடர்ந்து ஜெபித்து வந்த ரெனே, ராஜாவின் சட்டம்குறித்த செய்தியைக் கேள்விப்படாமல், எப்போதும்போல சனிக்கிழமை காலை ஒன்பது மணிக்கு அலுவலகத்திற்குச் சென்றார். அலுவலகத்தில் உட்கார்ந்த பிறகு, அவருடைய முதலாளி அனுப்பின மின்னஞ்சலைப் பார்த்தார். “ரெனே, என் ராஜாவிடமிருந்து செய்தி வந்திருக்கிறது. வெள்ளிக்கிழமையும் சனிக்கிழமையும்தான் வார இறுதி நாட்கள் என்று என் ராஜா அறிவித்தால், உனக்கு விடுமுறை தருவதாக நான் சொன்னதை மறக்கவில்லை” என்று எழுதியிருந்தார். ரெனே உடனே அலுவலகத்தை மூடிவிட்டு, ஆலயத்திற்குச் சென்றார். அதிகளவு மகிழ்ச்சியாக இருந்ததால், அழுதார்.