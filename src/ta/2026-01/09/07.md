---
title:  மேலும் படிக்க
date:   27/02/2026
---

“தேவனுடைய பரிசுத்த பிரமாணத்திற்கு முற்றிலும் கீழ்ப்படிகிற அளவுக்கு நம்மில் நீதியேதும் இல்லை. ஆனாலும், தப்பிப்பதற்கான வழியை கிறிஸ்து நமக்கு ஏற்படுத்தியிருக்கிறார். நீங்கள் உங்களை அவருக்கு ஒப்புக்கொடுத்து, உங்கள் இரட்சகராக அவரை ஏற்றுக்கொண்டால், உங்கள் வாழ்க்கை எவ்வளவு பாவம் நிறைந்ததாக இருந்தாலும், அவர் நிமித்தமாக நீதிமான்களாக எண்ணப்படுவீர்கள். கிறிஸ்துவின் குணம் உங்களுடைய குணமாக எண்ணப்படும். நீங்கள் பாவம்செய்யாதவர்போல தேவனுக்குமுன்பாக ஏற்றுக்கொள்ளப்படுவீர்கள்.

“இதற்கும் மேலாக, கிறிஸ்து உங்கள் மனதை மாற்றுகிறார். விசுவாசத்தால் அவர் உங்கள் மனதில் வாசம்செய்கிறார். எப்போதும் உங்கள் சித்தத்தை அவரிடம் தத்தம்செய்து, இந்த உறவை நீங்கள் விசுவாசத்தால் காத்துக்கொள்ளவேண்டும். இதை நீங்கள் செய்யுமளவும், தமக்குப் பிரியமானபடி நீங்கள் செயல்பட, உங்களில் விருப்பத்தையும் செய்கையையும் உண்டாக்குவார்.

“ஆகவே, நாம் பெருமைபாராட்டுவற்கு நம்மிடம் ஒன்றுமில்லை. நம்மை நாமே உயர்த்த ஒரு காரணமும் இல்லை. கிறிஸ்துவின் நீதி நம் நீதியாக எண்ணப்படுகிறது; நம்மிலும் நம்மூலமாகவும் ஆவியானவர் கிரியைசெய்கிறார். இதுமட்டுமே நமக்குள்ள ஒரே நம்பிக்கை.”

“நம்மில் பலர் நம்மைவிட்டு வெளியேறி, மயக்குகிற ஆவிகளுக்கும் பிசாசுகளின் உபதேசங்களுக்கும் செவிகொடுப்பார்கள் என்கிற வெளிச்சம் மிகத்தெளிவாக எனக்குக் காட்டப்பட்டது. சத்தியத்தை விசுவாசிப்பதாகச் சொல்கிற ஒவ்வோர் ஆத்துமாவும் சத்தியம் என்னவென்பதை அறிவுப்பூர்வமாக அறிந்திருக்க கர்த்தர் விரும்புகிறார்.”

**கலந்துரையாடக் கேள்விகள்**

`மனன வசனத்தை மீண்டும் வாசியுங்கள்: “நாம் அவருக்குள் தேவனுடைய நீதியாகும்படிக்கு, பாவம் அறியாத அவரை நமக்காகப் பாவமாக்கினார்.” 2கொரி 5:21. இதன் அர்த்தம் என்ன? கிறிஸ்து நமக்காகப் பாவமானார் என்றால் என்ன? நமக்குக் கிடைக்கவேண்டிய தண்டனை இன்னொருவருக்குக் கிடைத்ததைப் புரிந்துகொள்ள சிலுவை எவ்வாறு உதவுகிறது? மேலும், “அவருக்குள் தேவனுடைய நீதியாகும்படிக்கு” என்பதின் அர்த்தம் என்ன?`

`“ஒருமுறை இரட்சிப்பு எப்போதும் இரட்சிப்பு” என்று பல கிறிஸ்தவர்கள் நம்புகிறார்கள். அதன் அர்த்தம்பற்றித் தியானியுங்கள். இது ஒரு தவறான உபதேசமென நாம் நம்புவது ஏன்? இதை நம்புகிறவர் எப்படிப்பட்ட ஆபத்துகளில் சிக்குகிறார்? அந்த உபதேசத்தை மறுக்கிற நாம்கூட எவ்வாறு இரட்சிப்பின் நிச்சயத்தைப் பெறமுடியும்?`

`உங்கள் விசுவாசத்தில் எவ்வளவு தூரம் “ஸ்திரமாயும் உறுதியாயும்” இருக்கிறீர்கள்? கொலோ 1:23. நீங்கள் விசுவாசிப்பதையும், அதற்கான காரணத்தையும் எவ்வளவு தூரம் நன்றாக அறிந்திருக்கிறீர்கள்? நீங்கள் விசுவாசிப்பதை இன்னும் சிறப்பாக அறிந்துகொள்ள என்ன செய்யலாம்? அந்த விசுவாசத்தில் “ஸ்திரமாயும் உறுதியாயும்” இருப்பது ஏன் முக்கியமானது?`