---
title:  சுவிசேஷத்தின் வல்லமை
date:   26/02/2026
---

`பவுலின் கவனமெல்லாம் எதில் இருந்தது? கொலோ 1:28,29. “எந்த மனுஷனும்” என்று மூன்றுமுறை வருவது ஏன்?`

கிறிஸ்துவையும் அவர் சிலுவையில் அறையப்பட்டதையும் பிரசங்கிப்பதிலேயே பவுலின் நோக்கமிருந்தது. 1கொரி 1:23. கிறிஸ்துவினுடைய பலியின் நோக்கம், கறைதிரை முதலானவைகள் ஒன்றும் இல்லாமல் பரிசுத்தமும் பிழையற்றதுமான மகிமையுள்ள சபையாக சபையை தமக்குமுன் நிறுத்திக்கொள்வதாகும். எனவே, “எந்த மனுஷனையும் கிறிஸ்து இயேசுவுக்குள் தேறினவனாக நிறுத்தும்படிக்கு” பவுல் சுவிசேஷத்தைப் பிரசங்கித்தார். கொலோ 1:28. அதையே போதித்தார்; எச்சரித்தார். கிறிஸ்தவ உபதேசமாக, நடைமுறைக் கருத்துகளாகப் போதித்தார். 2தெச 2:15; 1தீமோ 4:11; 1தீமோ 5:7; தீத்து 1:9. சுவிசேஷத்தைப் புறக்கணிப்பதின் விளைவுகளையும், கள்ளப்போதகர்களால் உண்டாகிற ஆபத்துகளையும் எச்சரித்தார். அப் 20:29-31; ரோமர் 16:17.

வேத போதனைகளை ஏற்றுக்கொள்வதாலும், அதன் எச்சரிப்புகளுக்குச் செவிகொடுப்பதாலும் தேறின கிறிஸ்தவர்களாக மாறுகிறோம். தேறுதல் என்பது ஒரு முக்கியக் கருத்து. பிறந்த குழந்தை முதன்முதலாகப் பேசுவது, நடக்கப் பழகுவது, வாசிக்கப் பழகுவது என அதன் ஒவ்வொரு முன்னேற்றத்திலும் பெற்றோர் மகிழ்வார்கள். தங்கள் குழந்தை, பிறந்து பல வருடங்கள் கழித்தும் நடக்காமல் அல்லது பேசாமல் இருந்தால், பெற்றோர் எச்சரிக்கையடையாமல் இருப்பார்களா? வளர்ச்சியும் முன்னேற்றமும் எதிர்பார்க்கப்படுகிற ஒன்று. கிறிஸ்தவ வாழ்க்கைக்கும் அது பொருந்தும்.

“தேறின” என்பதற்கான கிரேக்க வார்த்தை டெலியோஸ்; பூரணமாக, குறைவின்றி இருப்பது என்று அர்த்தம். கிறிஸ்தவ வளர்ச்சியின் செயல்முறை, தேவ பிரமாணத்தின் ஆழத்தையும், அதன் நிபந்தனைகளின் “மகா விஸ்தாரத்தையும்” உணரச்செய்கிறது. சங் 119:96. “இருதயத்தின் நினைவுகளிலும் யோசனைகளிலும்” தாக்கத்தை உண்டாக்குகிறது. எபி 4:12.

ஆனால் நம்மை எச்சரிக்கவே “புத்திசொல்லி” என்று பவுல் குறிப்பிடுகிறார். கொலோ 1:28. மனுஷனுக்கு “செம்மையாய்த் தோன்றுகிற வழி மரண வழி.” நீதி 14:12. ஆவியின் வழிநடத்துதலால் தேவ வார்த்தையை ஆராய்கிறபோது, ஆவிக்குரிய பகுத்துணர்வு வருகிறது. கள்ளப்போதனைகளில் கொஞ்சம் உண்மை இருக்கும். ஆனால் வேதாகமம் சொல்வதுதவிர, சில சேர்க்கப்பட்டிருக்கும்; அல்லது எடுக்கப்பட்டிருக்கும். ஏசா 8:20. சிலர் தேவ வார்த்தையை சந்தேகிப்பதாக நேரடியாகச் சொல்லாமல், அது உண்மையில் சாத்தியமா அல்லது இன்றைக்கு பொருந்துமா என்கிற கேள்வியை எழுப்பி, தான் சொல்வதே சரியெனக் காட்டப் பார்க்கிறார்கள். நாம் ஞானமாக இருக்கவேண்டும். பொய் உபதேசத்தை இனம்காணவேண்டும்.

`“கிறிஸ்து இயேசுவுக்குள் தேறினவனாக” இருப்பது என்றால் என்ன அர்த்தம்? கொலோ 1:28. சிலுவையில் கிறிஸ்து நமக்காகச் செய்ததைப் புரிந்துகொள்வது, “கிறிஸ்து இயேசுவுக்குள் தேறினவனாக” இருப்பதின் அர்த்தத்தைப் புரிந்துகொள்ள எவ்வாறு உதவுகிறது?`