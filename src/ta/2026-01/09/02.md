---
title:  துர்க்கிரியைகளிலிருந்து ஒப்புரவாக்கினார்
date:   22/02/2026
---

`அந்நியராயிருந்தோம், சத்துருவாயிருந்தோம் என்று பவுல் எதைச் சுட்டிக்காட்டுகிறார்? கொலோ 1:21,22. கிறிஸ்துவின் மரணத்தால் எதிர்பார்க்கப்பட்ட இறுதி விளைவு என்ன? எபே 5:27.`

கிறிஸ்துவின் நீதிக்கு அப்பால், மனுக்குலத்தின் நிலை மிகவும் மோசமாக இருப்பதை பவுல் எப்போதும் மனதில் வைத்திருந்தார். இரண்டாயிரம் வருடங்கள் கடந்துவிட்டாலும்கூட அவரது கருத்து சரிதான் என்பதை ஒத்துக்கொள்ளாதவர் உண்டா? மனுக்குலத்தின் பாவநிலைகுறித்த கிறிஸ்தவ உபதேசத்தை ஒத்துக்கொள்ள விசுவாசம் அவசியமில்லை என்பார்கள்.

ஆனாலும் பாவம் நுழைந்ததுமுதல், நாம் மோசமானவர்களாக இருந்தாலும் கூட, நம்மை மீண்டும் தம்முடன் ஒப்புரவாக்குகிற முயற்சியை தேவன் மேற்கொண்டார். பாவத்திற்கான தீர்வு சிலுவை மரணமாக இருந்தாலும், அதற்கான நடவடிக்கையில் ஆரம்பம்முதலே இறங்கினார்.

தம்முடைய மிகச்சிறந்த சிருஷ்டிப்பான ஆதாமிடம் ஏதேனில், “நீ எங்கே இருக்கிறாய்?” என்று கேட்டார். ஆதி 3:9. இன்றும் தொலைந்துபோன ஒரே ஆட்டை, அதாவது நம்மைத் தொடர்ந்து தேடி வருகிறார். நம்மை ஒவ்வொருவராகத் தேடுகிறார். நம்மை அணுக அவரிடம் மிகச்சிறந்த திட்டம் இருக்கிறது; அது நமக்கும் சாத்தானுக்கும் பகையை ஏற்படுத்துவது; சுவிசேஷத்தை இரத்தினச் சுருக்கமாக உள்ளடக்கிய அந்த வாக்குறுதி ஆதி 3:15இல் உள்ளது.

சிலசமயம் சுவிசேஷத்திற்கு மிகவும் சிக்கலான, கருத்தியல்ரீதியான அர்த்தம் கூறுவதால், இருபத்தோராம் நூற்றாண்டு மக்களால் அதன் நடைமுறை பயனைப் புரிந்துகொள்ள முடிவதில்லை. ஆனால், சுவிசேஷம் மிகமிக எளிமையானது. சுவிசேஷத்தில் மூன்று பகுதிகள் உள்ளன:

முதலாவது, நாம் நம்மை நாமே காப்பாற்ற இயலாதவர்கள்; அதனால் இயேசு நம் பாவங்களுக்காக மரித்தார். ரோமர் 5:6-8. இரண்டாவது, அவர் நமக்காக மரித்தார் என்று விசுவாசித்து, மனந்திரும்பி, ஞானஸ்நானம் பெறும்போது, நீதிமான்களாக்கப்பட்டு, பாவத்தின் ஆக்கினையிலிருந்து விடுவிக்கப்படுகிறோம். ரோமர் 5:9-11; 6:6,7.

மூன்றாவது, அதன்பிறகு கிறிஸ்துவுடன் இணைந்து வாழ ஆரம்பிக்கிறோம், அவரது மறுசிருஷ்டிப்பின் வல்லமையையும், நமக்குள் அவர் வாசம்பண்ணுவதையும் அனுபவிக்கிறோம். 2கொரி 5:17-21; கலா 2:20.

இவை தனித்தனியாக நிகழ்வதில்லை. இயேசுவை நம் வாழ்க்கையில் ஏற்றுக்கொள்ள ஆயத்தமானதுமே அனைத்தும் ஒரே நேரத்தில் நிகழமுடியும். ஒவ்வொரு நாள் காலையிலும் நம்மை அவரிடம் அர்ப்பணிக்கும்போது அவை புதுப்பிக்கப்படுகின்றன. கிறிஸ்துவின் இரட்சண்ய கிரியையை நாம் ஒவ்வொருவரும் வெவ்வேறு அளவில் நம் வாழ்க்கையில் அனுபவித்திருக்கலாம், அதற்கு அடிப்படை இயேசு நமக்காக மரித்ததுதான். அதைத்தான் நாம் எப்போதுமே நோக்கிப் பார்க்கவேண்டும்.

`உங்களையும் உங்கள் குணத்தையும் உங்களது உள்ளான நிலையையும் பார்க்கும்போது, உங்களுக்கு சிலுவை அவசியப்படுவதுபற்றி அது என்ன சொல்லுகிறது?`