---
title:  தேவ இரகசியம் வெளியாக்கப்பட்டது
date:   25/02/2026
---

`“இரகசியம்”பற்றி இரண்டுமுறை பவுல் பேசுகிறார். கொலோ 1:25,27. அது என்ன இரகசியம்?`

1கொரி 2:7இல், “உலகத்தோற்றத்திற்கு முன்னே தேவன் நம்முடைய மகிமைக்காக ஏற்படுத்தின” “இரகசியம்” என்று பவுல் குறிப்பிடுகிறார். அது இரட்சிப்பின் திட்டத்தின்மூலம் வெளியாக்கப்பட்டது. இந்த உண்மையை அறிய தீர்க்கதரிசிகள் ஆவலாக இருந்ததாகவும், “இவைகளை உற்றுப்பார்க்க தேவதூதரும் ஆசையாயிருக்கிறார்கள்” என்றும் பவுல் குறிப்பிடுகிறார். 1பேதுரு 1:10-12. இது “உலகத்தோற்றத்திற்கு முன்னே” திட்டமிடப்பட்டது; “ஆதிகாலமுதல் அடக்கமாயிருந்தது.” 1பேதுரு 1:20; ரோமர் 16:25. ஆனாலும், கிறிஸ்தவின் வாழ்க்கை, மரணம், உயிர்த்தெழுதல்மூலமாக இந்த இரகசியம் வெளியாக்கப்பட்டது. 2கொரி 3:14.

**தேவ இரகசியம்பற்றிப் பேசுகிற பின்வரும் வசனங்கள் எவ்வாறு இரட்சிப்பின் திட்டத்தின் பல்வேறு அம்சங்களை விளக்கிக்காட்டுகின்றன?**

`எபே 1:7-10`

`எபே 3:3-6`

இறுதியாக, பரலோகத்திலும் பூலோகத்திலும் இருக்கிற “சகலமும்” கிறிஸ்துவுக்குள் ஒன்றாகக் கூட்டப்படும். இதுதான் யோவான் 17இல் கிறிஸ்து ஏறெடுத்த ஜெபத்தின் நோக்கம். இது எவ்வாறு சாத்தியமாகும் என்பது இரகசியமாக இருந்தது; இப்போது சுவிசேஷத்தின்மூலம் வெளியாக்கப்பட்டுள்ளது.

பரலோகத்தின் விலைமதிக்கமுடியாத பொக்கிஷமான இயேசுவை நம் இரட்சிப்புக்காகக் கொடுக்குமளவிற்கு தேவன் எதற்காக நம்மை நேசிக்க வேண்டும் என்பது நித்தியகாலம் முழுவதும் நம்முடைய ஆராய்ச்சியாக இருக்கும். ஆனால் ஒன்று நமக்குத் தெரியும்: “பிழைத்திருக்கிறவர்கள் இனித் தங்களுக்கென்று பிழைத்திராமல், தங்களுக்காக மரித்து எழுந்தவருக்கென்று பிழைத்திருக்கும்படி, (கிறிஸ்து) எல்லாருக்காகவும் மரித்தார்.” 2கொரி 5:15. அதன் விளைவாக, கிறிஸ்துவில் விசுவாசம் வைக்கிற யூதர், புறஜாதியார் என அனைவரும், தேவனுடைய வாக்குறுதிகளுக்கு சுவிசேஷத்தின்மூலமாக சமஅளவில் உரிமைபெறுகிறார்கள்; ஒரே சரீரமாகிய சபையாக ஒன்றுகூட்டப்படுகிறார்கள்.

“கிறிஸ்து உங்களுக்குள் இருப்பது” என்பது விசுவாசத்தால் கிறிஸ்து இருதயத்தில் வாசம்பண்ணுவதைக் குறிக்கிறது. எபே 3:17; கலா 2:20. கிறிஸ்துவுடன் உள்ள இந்த ஆவிக்குரிய ஐக்கியம்தான் விசுவாசிகள் இப்போதே “உன்னதங்களிலே அவரோடேகூட உட்காரவும்”, “இனிவரும் உலகத்தின் பெலன்களை” ருசிபார்க்கவும் அவர்களுக்குத் திறனளிக்கிறது. எபே 2:7; எபி 6:5. கிறிஸ்துவின் பிரசன்னம் நம் வாழ்வில் காணப்பட்டதுமே, அவர் நம்மை பரலோகத்துடன் இணைக்க ஆரம்பிக்கிறார். விசுவாசிகளின் இருதயங்களில் கிரியைசெய்கிற சுவிசேஷம்தான் “ஒளியிலுள்ள பரிசுத்தவான்களுடைய சுதந்தரத்தில் பங்கடைவதற்கு, நம்மைத் தகுதியுள்ளவர்களாக்குகிறது.” கொலோ 1:12.