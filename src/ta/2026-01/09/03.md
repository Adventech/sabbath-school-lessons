---
title:  விசுவாசத்திலே நிலைத்திருப்பீர்களானால்
date:   23/02/2026
---

`விசுவாசத்தில் “ஸ்திரமாயும் உறுதியாயும்” இருக்குமாறு பவுல் சொல்வதின் அர்த்தம் என்ன? கொலோ 1:22; 2:5; எபே 3:17.`

கிரேக்க மொழியில் நான்கு வகை “நிபந்தனைக் கூற்றுகள்” உள்ளன; அவற்றுக்கிடையே உள்ள வித்தியாசங்கள் நுணுக்கமானவை. கொலோ 1:22இன் நிபந்தனைக் கூற்று, “நிபந்தனை உண்மை”. அதாவது, கொலோசெய விசுவாசிகள் விசுவாசத்தில் தொடருவார்களென தான் நம்புவதாக பவுல் சொல்கிறார். அவர்களது விசுவாசத்தின் உறுதிக்கான ஆதாரத்தை தான் கண்டதாகச் சொல்கிறார். கொலோ 2:5. ஆனாலும் அவர்கள் கால்வைத்த விசுவாசப்பாதையில் தொடர்ந்து நிலைத்திருப்பதை பொறுத்தே நம்பிக்கையுண்டெனச் சொல்கிறார்.

நிலைத்திருத்தல் என்பதற்கான கிரேக்க வார்த்தை பல இடங்களில் வருகிறது. கொலோ 1:23. விபசாரத்தில் கண்டுபிடிக்கப்பட்ட ஸ்திரீயை என்ன செய்ய வேண்டுமென பரிசேயரும் வேதபாரகரும் இயேசுவிடம் ஓயாமல் கேட்டுக்கொண்டிருந்தார்கள். யோவான் 8:7. ரோதை எனும் பெண் பேதுருவின் சத்தத்தை அடையாளம் கண்டும், கதவைத் திறக்காமலேயே மற்றவர்களிடம் சொல்லும்படி உள்ளுக்குள் ஓடினபோது, பேதுரு தொடர்ந்து தட்டிக்கொண்டே நின்றார். அப் 12:16, சமகால மொழிபெயர்ப்பு. பவுலே இந்த வார்த்தையைப் பயன்படுத்துகிறார்; அதாவது, தான் போதித்த உபதேசத்திலும் நடைமுறை அறிவுரையிலும் நிலைகொண்டிருக்குமாறு தீமோத்தேயுவிடம் சொன்னார். 1தீமோ 4:16. இங்கும் அதே அர்த்தத்தில், ஆனால் எல்லா விசுவாசிகளுக்கும் பொதுவான விதத்தில் சொல்கிறார்.

அடுத்தவாரப் பாடத்தில் பார்க்க இருப்பதுபோல, சுவிசேஷம் அருளுகிற நம்பிக்கையில் நிலைத்திருப்பதைவிட மனித வழிகளை கொலோசெய விசுவாசிகள் தேடிப்போவார்களோ என்று பவுல் வருந்தினார். கொலோ 2:8,20-22. “ஸ்திரம்” என்கிற வார்த்தை தேவ வார்த்தையின் அடிப்படையில் அன்பிலும் விசுவாசத்திலும் உறுதியான அடித்தளத்தைப் போடுவதைக் குறிக்கிறது. மத் 7:25; எபே 2:20; 3:17.

இந்தக் கருத்துடன் சம்பந்தப்பட்ட வார்த்தைதான் “உறுதி”; இது அசைக்கமுடியாத கட்டமைப்பைக் குறிக்கிறது; எனவே அது, “சுவிசேஷத்தினால் உண்டாகும் நம்பிக்கையைவிட்டு” அசைக்கமுடியாத ஒரு கிறிஸ்தவனை சுட்டிக்காட்டலாம். கொலோ 1:22. அதே வார்த்தை 1கொரி 15:58இலும் பயன்படுத்தப்பட்டுள்ளது: “நீங்கள் உறுதிப்பட்டவர்களாயும், அசையாதவர்களாயும், கர்த்தருடைய கிரியையிலே எப்பொழுதும் பெருகுகிறவர்களாயும் இருப்பீர்களாக.”

“ஒருமுறை இரட்சிப்பு, எப்போதும் இரட்சிப்பு” என்கிற பொதுவான நம்பிக்கைக்கு பவுல் எதிராக இருந்தது புரிகிறது.

`தொடர்ந்து விசுவாசத்தை வெளிப்படுத்த வேண்டியதின் முக்கியத்துவத்தை நீங்கள் எவ்வாறு அனுபவித்து வருகிறீர்கள்? அதாவது, அவ்வாறு செய்வதற்கு ஏன் தினமும் மனதாரத் தீர்மானிக்க வேண்டும்? தீர்மானிக்காவிட்டால், என்னவாகும்?`