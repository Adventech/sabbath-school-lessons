---
title:  தேவனுடைய நித்திய திட்டம்
date:   24/02/2026
---

`கிறிஸ்துவின்நிமித்தம் தான் பாடுபடுவதுகுறித்து பவுல் என்ன சொல்கிறார்? கொலோ 1:24,26.`

கொலோசெயர் நிருபத்தை எழுதியபோது பவுல் ரோமில் வீட்டுச்சிறையில் இருந்தார். ஆனாலும் முன்புபோல வீடுவீடாக, இடம்இடமாகச் சென்று தீவிரமாக ஊழியம் செய்யமுடியவில்லை என்பதுதான் அவருக்கு மிகப்பெரிய உபத்திரவமாக இருந்தது. அப் 20:20. கிறிஸ்து முன்னுரைத்திருந்த இந்த உபத்திரவங்கள் அல்லது பாடுகள் “இனி நம்மிடத்தில் வெளிப்படும் மகிமைக்கு ஒப்பிடத்தக்க வைகள் அல்ல.” ரோமர் 8:18. இந்த இறுதிக்காட்சியை மறக்கவே கூடாது. பிலிப்பியருக்கு எழுதியதுபோல, கொலோசெயரிடமும் அவர்களுக்கு நன்மை உண்டாவதால், தன் உபத்திரவங்களின்நிமித்தம் சந்தோஷப்படுவதாகச் சொல்கிறார்.

பவுல் சிறையில் இருக்கலாம்; ஆனால் “தேவவசனமோ கட்டப்பட்டிருக்க வில்லை.” 2தீமோ 2:9. பவுல் சிறைவைக்கப்பட்டிருந்த அந்த இடத்தில்தான் பிலிப்பியர், எபேசியர், பிலேமோன் நிருபங்களை எழுதினார். அவர் விடுதலையான பிறகு, 1தீமோத்தேயுவிலும் தீத்துவிலுமுள்ள முக்கிய ஆலோசனைகளை எழுத தேவன் அவரை ஏவினார். இறுதியாக அவர் ரோமச் சிறையில், அடைக்கப்பட்டிருந்த சமயத்தில் 2தீமோத்தேயுவை எழுதினார். இந்த இறுதி வருடங்களில்தான், புதிய ஏற்பாட்டின் குறிப்பிடத்தக்க பகுதியை எழுதுவதற்கு பவுலுக்கு வாய்ப்பு கிடைத்தது; எபிரெயர் நிருபமும் அதில் அடங்கும்.

தேவனுடைய நித்திய திட்டத்தில் இவை அனைத்தும், இன்னும் அதிகமும் அடங்கியிருந்தன. கொலோ 1:26இல், பவுல் பயன்படுத்துகிற “உத்தியோகம்” என்பதற்கான கிரேக்க வார்த்தை ஒய்கோனோமியா. இதற்கு குறிப்பிட்டு அர்த்தம் சொன்னால், 1தீமோ 1:3,4இல் உள்ளதைப்போல “தேவனுடைய ஒழுங்கைச்” சுட்டிக்காட்டுகிறது. அதில் பவுலின் அப்போஸ்தலத்துவமும் அடங்கும். விரிவான அர்த்தம் என்னவென்றால், இரட்சிப்பின் திட்டத்தில் தேவன் செய்துள்ள அனைத்து ஏற்பாடுகளும் அடங்கும். பவுலும், பிற அப்போஸ்தலர்களும், மோசேயும், பழைய ஏற்பாட்டின் தீர்க்கதரிசிகளும் செய்த ஊழியங்கள் எல்லாம் “தேவவசனத்தைத் தெரியப்படுத்துவதற்குத்” திட்டமிடப்பட்டவை; இவை தெய்வீக திட்டத்துடன் தொடர்புடையவை. எபே 2:20; 3:6; கொலோ 1:25.

நாளைய ஆராய்ச்சியில் இந்தத் தலைப்பில் ஆழமாக ஆராய்வோம்; ஆனால் “உலகத்தோற்றமுதல்” செயல்படுத்தப்பட்ட மகத்தான, விசாலமான தெய்வீக திட்டத்தில் தன் ஊழியம் ஒரு சிறு பகுதி என்பதை பவுல் உணர்ந்திருந்தார். மத் 13:35; எபே 1:4.

`உங்களுடைய வாழ்க்கையைப்பற்றி யோசியுங்கள். நீங்கள் போடுகிற சிறிய, பெரிய திட்டங்கள் எவ்வாறு தேவனுடைய பெரிய திட்டத்துடன் பொருந்துகின்றன? ஏதாவது தீர்மானத்தை “சிறியது” என்று நாம் கணக்கிடமுடியுமா? அது பெரிய விளைவுகளை உண்டுபண்ணி, பின்னர்தான் நமக்குத் தெரிவதற்கு எவ்வாறு வாய்ப்பிருக்கிறது?`