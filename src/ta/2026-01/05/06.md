---
title:  இப்படிப்பட்டவர்களைக் கனமாய் எண்ணுங்கள்
date:   29/01/2026
---

`எப்பாப்பிரோதீத்துபற்றி பவுல் என்ன சொல்லுகிறார்? குறிப்பிட்ட என்ன மனநிலைகளும் செயல்களும் அவரது குணத்தை வெளிப்படுத்துகின்றன?`

எப்பாப்பிரோதீத்து இந்த நிருபத்தில்மட்டுமே வருகிறார்; ஒரு சில குறிப்புகளிலிருந்து அவரைப்பற்றி சற்றே அறியமுடிகிறது. அஃப்ரடைட் என்கிற அஞ்ஞான மார்க்கத்திலிருந்து அவர் மனம்மாறியிருக்கவேண்டும் என்பதை அவரது பெயர் சுட்டிக்காட்டுகிறது. அவரை ‘உடன் வேலையாள்’ என்று பவுல் அழைப்பதால், அவர் உற்சாகமான ஊழியராக, பவுலுடனும் சேர்ந்து ஊழியம் செய்திருக்கவேண்டும். ‘உடன் சேவகன்’ என்கிறார். 1:27. சுவிசேஷத்தை அறிவிக்கும்போது எப்பாப்பிரோதீத்துவுக்கு பல பிரச்சினைகள் வந்தாலும், தன் உயிரையும் கொடுக்க ஆயத்தமாக இருந்தார். பிலி 2:30.

அவர் பிலிப்பி திருச்சபையால் நியமிக்கப்பட்ட ‘ஸ்தானாபதி.’ இதற்கான கிரேக்க வார்த்தை அபாஸ்டாலோஸ். சிறைச்சாலையில் பவுலுக்குச் சேவைசெய்யவும், அவரது தேவைகளைச் சந்திக்கவும் அனுப்பப்படுகிறார். பிலி 2:25. பிலிப்பு சபையார் அவரிடம்தான் பவுலுக்கு காணிக்கை கொடுத்து அனுப்பினார்கள். பிலி 4:18. ரோம சிறைக்கைதிகள் தங்களுக்குத் தேவையான துணிமணிகள், படுக்கைகள் போன்றவற்றை தங்கள் சொந்தச் செலவில் வாங்கவேண்டும்; அல்லது அவர்களது குடும்பத்தாரும் நண்பர்களும் கொடுக்கவேண்டும். எனவே, அந்தக் காணிக்கை அவருக்கு மிகவும் உதவியாக இருந்திருக்கும். அப் 24:23. ரோமில் அவரது இரண்டாவது சிறையிருப்பு முடிவடைகிற சமயத்தில், தீமோத்தேயுவிடம், “மாரிகாலத்துக்குமுன் நீ வந்து சேர்; துரோவா பட்டணத்தில் வைத்துவந்த மேலங்கியை எடுத்து வா” என்கிறார். 2தீமோ 4:21,13. பவுல் இருந்த கல்கட்டிடம் மிகவும் குளிரும் என்பதால், தடிமனான கம்பளி மேலங்கி தேவைப்பட்டது. மேலும், பிலிப்பிக்கு எழுதின நிருபத்தை எப்பாப்பிரோதீத்துவிடம்தான் கொடுத்து அனுப்பினார்.

பிலிப்பியில் பிரச்சினைகள் காணப்பட்டதால் (பாடம் 4), எப்பாப்பிரோதீத்துவை சீக்கிரமாக திருப்பி அனுப்பிவைக்க ‘பெரிதும் விரும்பினார்’; மேலும் பிலிப்பியர்களிடம், ‘கர்த்தருக்குள் நீங்கள் அவனைப் பெருமகிழ்ச்சியோடு வரவேற்றுக்கொள்ளுங்கள்’ என்கிறார். பிலி 2:28,29. எளிய மொழிபெயர்ப்பு.

பிலிப்பியர் அவர்களது செல்வச்செழிப்பையோ, சமூக அந்தஸ்தையோ வைத்தல்ல, இயேசுவைப்போல அவர்களிடம் காணப்படுகிற தியாகமனப்பான்மையை வைத்து அவர்களை மிகுந்த கனமுள்ளவர்களாக எண்ணவேண்டும். பிலி 2:6-11,29.30; லூக் 22:25-27. கனம் என்பதற்கான கிரேக்க வார்த்தை புதிய ஏற்பாட்டில் ஒரு சில இடங்களில்மட்டுமே வருகிறது. உதாரணமாக சில இடங்கள்: நூற்றுக்கதிபதியின் ‘மதிப்பிற்குரிய’ வேலைக்காரன். லூக் 7:2. (சமகால மொழிபெயர்ப்பு). விருந்துக்கு அழைக்கப்பட்ட ‘கனமுள்ளவர்கள்’. லூக் 14:8. ‘விலையேறப்பெற்ற’ மூலைக்கல் ஆகியவை. 1பேதுரு 2:4,6. அந்த வரிசையில் எப்பாப்பிரோதீத்துவும் வருவதால், அவர் உண்மையுள்ளவராக இருந்திருக்கவேண்டும்.