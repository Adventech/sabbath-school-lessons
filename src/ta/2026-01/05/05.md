---
title:  உத்தம குணம்
date:   28/01/2026
---

பிலிப்பியர் நிருபத்தை அனுப்பிவைக்க தீமோத்தேயும் உதவினார். பிலி 1:1. பவுலின் உடன் ஊழியர்களில் தீமோத்தேயு மிகவும் பயனுடையவராக இருந்தார். தீமோத்தேயு ஒரு சுவிசேஷகர். 2தீமோ 4:5. பவுல் அவரை மக்கெதோனியாவுக்கு அனுப்பினார். 1தெச 3:2; அப் 18:5; அப் 19:22. கொரிந்துவுக்கும் பலமுறை அனுப்பியிருக்கிறார். 1கொரி 4:17; 16:10. முன்பு கொரிந்துவிலும், பிறகு எபேசுவிலும் பவுலோடும் சீலாவோடும் சேர்ந்து தீமோத்தேயு ஊழியம் செய்திருக்கிறார். 1தெச 1:1; 2தெச 1:1; 1தீமோ 1:2,3; அப் 19:22. தீமோத்தேயுவை ‘என்னைப்போல மனதுள்ளவன்’ என்கிறார். பிலி 2:20. இதற்கான கிரேக்க வார்த்தைக்கு ‘ஒரே ஆத்துமாவுடையவன்’ என்று அர்த்தம். எனவே கிறிஸ்துவுக்கு தன்னை அர்ப்பணிப்பது, சுவிசேஷத்தை உற்சாகமாக அறிவிப்பது, பிலிப்பியர்கள்மீது அக்கறை காட்டுவது உட்பட பல வழிகளில் பவுலைப்போல வாழ்ந்திருக்கிறார்.

`தீமோத்தேயுவைபற்றி அதிக நேரம் பவுல் நற்சாட்சி கொடுப்பது ஏன்? பிலி 2:19-23. அவரைப்பற்றி வேறு என்ன பவுல் சொல்கிறார்? 1கொரி 4:17; 2தீமோ 1:5.`

அடுத்ததாக தீமோத்தேயுவின் ‘உத்தமகுணத்தை’ பவுல் குறிப்பிடுகிறார். பிலி 2:22. இதற்கான கிரேக்க வார்த்தைக்கு ‘சோதனைகளால் முற்றிலும் சோதிக்கப்பட்டு, இயல்பிலும் சேவையிலும் சுத்தமானதாக விளங்குவது’ என்று அர்த்தம். ரோமர் 5:4; 2கொரி 2:9; 9:13. தீமோத்தேயு அத்தகைய நபர். சுவிசேஷத்தைப் பரப்புகிற பணியில் இருவரும் சேர்ந்து பணியாற்றியபோது பல சமயங்களில் பவுல் இதைக் கண்டிருந்தார்.

வாழ்க்கையின் கடினமான அனுபவங்கள்தாம் நம் மனநிலையைச் சோதித்து, நம் உள்ளான இயல்பை வெளிப்படுத்துகின்றன. அதை எலன் ஒய்ட் இவ்வாறு சொல்கிறார்: ‘வாழ்க்கை ஒழுக்கம் சம்பந்தப்பட்டது. மனநிலையைச் சோதிக்கிற கோபமூட்டல்கள் உண்டாகும்; அவற்றை சரியான மனநிலையுடன் எதிர்கொள்வதில்தான் கிறிஸ்தவ நற்பண்புகள் உருவாகின்றன. காயங்களையும் அவமானங்களையும் தாழ்மையுடன் சகித்தால், நிந்தையான வார்த்தைகளுக்கு மெதுவான பிரதியுத்தரங்களையும், ஒடுக்குதலான செயல்களுக்கு இரக்கச் செயல்களையும் வெளிப்படுத்தினால், அதுதான் இருதயத்தில் ஆவியானவர் வாசஞ்செய்வதற்கான ஆதாரம்.’ ‘தேவன் நமக்கு அனுமதிக்கிற கஷ்டங்களையும் தொல்லைகளையும் சரியாகச் சகிக்கும்போது, கிறிஸ்துவைப்போன்ற குணம் உருவாகி, உலகப்பிரகாரமான காரியங்களிலிருந்து கிறிஸ்தவனை வேறுபடுத்திக் காட்டுகின்றன.’–Ellen G. White, Testimonies for the Church, vol. 5, p. 344.

`சமீபத்தில் நீங்கள் சந்தித்த கோபமூட்டல்கள், கஷ்டங்கள், தொல்லைகள்பற்றி யோசியுங்கள். அவற்றை ‘தாழ்மையுடன் சகித்தீர்களா?’ ‘சரியாக சகித்தீர்களா’? இந்த அனுபவங்கள் உங்களை அதிக ஒழுக்கமுள்ளவர்களாக மாற்றுவதற்கு நீங்கள் என்ன செய்யலாம்?`