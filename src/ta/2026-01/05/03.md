---
title:  இருண்ட உலகத்தில் வெளிச்சம்
date:   26/01/2026
---

‘எல்லாவற்றையும் முறுமுறுப்பில்லாமலும் தர்க்கிப்பில்லாமலும் செய்யுங்கள்’ என்று பிலிப்பியரை பவுல் வலியுறுத்துகிறார். பிலி 2:16. திருச்சபையின் ஒற்றுமையை மும்முரமான முயற்சியின்றி நாம் பாதுகாக்க முடியாது. திருச்சபையின் ஒற்றுமை கிறிஸ்துவோடான ஐக்கியத்தாலும் அவரது வார்த்தைக்குக் கீழ்ப்படிவதாலும் வருகிற ஒரு இணைபொருள். அது நம் சாட்சிக்கு இன்றியமையாதது; அதையே ‘உலகத்திலே சுடர்களைப்போலப் பிரகாசியுங்கள்’ என்று பவுல் சுட்டிக்காட்டுகிறார். பிலி 2:15.

நகர மின்விளக்குகளும், தெருவிளக்குகளும், நிலா வெளிச்சமும் இல்லாத இரவில் நட்சத்திரங்கள் தெளிவாகத் தெரியும், பிரகாசமாக ஜொலிக்கும். இதற்கு காரணம் வேற்றுநிலை. வானம் எவ்வளவு இருளாக இருக்கிறதோ, அவ்வளவுக்கு நட்சத்திரங்கள் தெளிவாகத் தெரியும். அதுபோலத்தான் நம் சாட்சியும். நம்மைச் சுற்றிலும் ஒழுக்க இருள் அதிகமாக இருக்கும்போது, தேவனுடைய உண்மையான பிள்ளைகளின் வாழ்க்கையானது உலகப்பிரகாரமான மனிதர்களின் வாழ்க்கையிலிருந்து வேறுபட்டு வெளிச்சமாகத் தெரியும். அதனால் உலகக் கருத்துகள், அழுத்தங்கள், நடைமுறைகள் போன்ற செயற்கை வெளிச்சங்கள் நம் சாட்சியை மங்கப்பண்ண அனுமதிக்கவே கூடாது.

`தேவபிள்ளைகளாகிய நாம் செயல்படவேண்டிய விதம்பற்றி பவுல் என்ன சொல்கிறார்? பிலி 2:15,16.`

‘மாசற்றவர்கள்’ என்றால், ‘குற்றமற்றவர்கள், பழிச்சொல்லுக்கு இடமளிக்காதவர்கள்’ என்று அர்த்தம். யோபு தன் குற்றமற்ற நடத்தைக்காக இவ்வாறு அழைக்கப்பட்டார். யோபு 1:1, 8; 2:3; 11:4; 33:9. ‘கபடற்றவர்கள்’ என்றால் ‘கலப்படமில்லாத, சுத்தமான’ என்று அர்த்தம். தம் சாட்சிகள் கொடிய தாக்குதல்களுக்கு ஆளாவார்கள் என்பதை அறிந்த இயேசு ‘புறாக்களைப்போலக் கபடற்றவர்களாய் இருங்கள்’ என்றார். மத் 10:16. பவுலும், ‘தீங்கிற்குப் பேதைகளாயிருங்கள்’ என்கிறார். ரோமர் 16:19. இன்று ஊடகங்கள் நன்மையான விஷயங்களாக இல்லை. இதுபோன்ற சூழலில், தாவீதின் பழக்கத்தை நாம் ஒரு முக்கிய விதியாகக் கடைப்பிடிக்கலாம். அதாவது, ‘தீங்கான காரியத்தை என் கண்முன் வைக்கமாட்டேன்.’ சங் 101:3.

வித்தியாசமானவர்களாக இருப்பதற்கு பயப்படக்கூடாது, நம் விசுவாசம் நம்மை வித்தியாசப்படுத்திக் காட்டவேண்டும். ‘உலகத்திலே சுடர்களைப்போலப் பிரகாசிப்பதே’ நம் இலக்கு. பிலி 2:14. அதற்கு ஒரு வழி இந்த உலகத்திற்கு ஒத்த வேஷந்தரிக்காமல், ‘ஜீவவசனத்தைப் பிடித்துக்கொள்ள’ வேண்டும். ரோமர் 2:14. நாம் ‘கிறிஸ்துவின் நாளை’ மனதில் வைத்து வாழ்ந்தோமா, அல்லது ‘வீணாகப் பிரயாசப்பட்டோமா’ என்பதை நம் தீர்மானங்கள் காட்டுகின்றன. ரோமர் 2:14. ஒப்பிடவும் 1கொரி 9:24-27.

`உங்களுடைய வாழ்க்கையில் ‘உலகப்பிரகாரமான’ அம்சங்கள் இருக்கலாம்; இருக்கும். அவற்றிலிருந்து எவ்வாறு சுத்திகரிக்கப்படலாம்?`