---
title:  தேவன் உள்ளே செய்வதை வெளியே செய்கிறோம்
date:   25/01/2026
---

தாழ்மைக்கும் கீழ்ப்படிதலுக்கும் இயேசு பரிபூரண உதாரணமாக இருந்ததைக் காட்டிவிட்டு, பிலிப்பியரைப்பற்றி பவுல் பேசுகிறார். சுவிசேஷ செய்தியை ஏற்றுக்கொண்டு அவர்கள் கீழ்ப்படிந்ததையும், அதில் தொடர்ந்து நிலைத்திருக்கவும் வலியுறுத்துகிறார். அப் 16:13-15,32,33.

கிறிஸ்துவின் வாழ்க்கையும் சிலுவை அனுபவமுமே இரட்சிப்புக்கான வழி. அவற்றை எவ்வாறு நடைமுறை வாழ்க்கையில் சாத்தியமாக்கவேண்டும் என்பதைச் சொல்கிறார்.

`‘உங்கள் இரட்சிப்பு நிறைவேறப் பிரயாசப்படுங்கள்’ என்று பவுல் சொல்வதின் அர்த்தம் என்ன? பிலி 2:12,13. விசுவாசத்திற்கும் கிரியைகளுக்கும் இடையிலுள்ள வித்தியாசம் என்ன?`

ரோமரிலும் தன்னுடைய பிற நிருபங்களிலும் பவுல் வலியுறுத்துகிற சுவிசேஷமும், இந்த இரண்டு வசனங்களிலும் சொல்கிற சுவிசேஷமும் வேறல்ல. விசுவாசத்தினால் நீதிமானாகிறோம் என்பதில் அவருக்கு மாற்றுக் கருத்தே இல்லை; பிலிப்பியிலும் பிற இடங்களிலும் அதையே பிரசங்கித்தார். வேதாகமம் சம்பந்தப்பட்ட எந்தக் கருத்தையும் வேதாகமம் முழுவதிலும் அதுபற்றிச் சொல்லப்படுவதை வைத்து ஆராயவேண்டும். இரட்சிப்பு கருத்தும் அப்படித்தான், இல்லையெனில், தவறாகப் புரிந்துகொள்ள நேரிடும்.

`இரட்சிப்புபற்றி ரோமர் 3:23,24; 5:8; எபே 2:8-10 வசனங்கள் சொல்வது என்ன?`

இரட்சிப்பு முற்றிலும் தேவனுடைய கிரியை. அதில் நமக்கு இம்மியளவும் புகழில்லை. விசுவாசமும்கூட ஓர் ஈவுதான்; பரிசுத்த ஆவியானவருடைய கிரியையால் அது ஊக்கமடைகிறது. நம் கிரியைகள் நம்மை இரட்சிக்கமுடியாது; ஆனாலும் புதுபிறப்பின்மூலம் தேவன் நம்மை ஆவிக்குரியவர்களாக மீண்டும் சிருஷ்டிக்கிறார், நாம் நற்கிரியைகளைச் செய்யத் திறனளிக்கிறார். தேவ ஆவியானவர் நமக்குள்ளாகக் கிரியைசெய்து, நாம் சரியானதைத் தேர்ந்தெடுக்கவும், சோதனைக்கு எதிர்த்து நிற்கவும், சரியான தீர்மானங்களைச் செய்யவும் உதவுகிறார்.

எனவே தேவன் நமக்குள்ளாகச் செய்வதையே ‘அதிக பயத்தோடும் நடுக்கத்தோடும்’ வெளியே செய்கிறோம். பிலி 2:12. கீழ்ப்படிய முயன்றும் இயலாமல், தேவன் தண்டிப்பாரோ என்று பயந்து, நடுங்கும்படி வசனம் சொல்கிறதா? இல்லை. தேவ பிரசன்னத்தையும் கீழ்ப்படிவதற்கான அவசியத்தையும் உணர்ந்து, பயந்து, நடுங்கவேண்டும். சங் 2:11.

`கிறிஸ்து உங்களுக்குள் கிரியைசெய்வதை எந்தெந்த வழிகளில் அனுபவித்திருக்கிறீர்கள்? தேவன் உங்களுக்குள் செய்கிற கிரியையை எதிர்த்து உங்களுடைய விழுந்துபோன இயல்பு எவ்வாறு போரிடுகிறது? அதை நீங்கள் எவ்வாறு எதிர்க்கலாம்?`