---
title:  ஜீவபலி
date:   27/01/2026
---

`பிலி 2:17; 2 தீமோ 4:6; ரோமர் 12:1, 2; 1 கொரி 11:1 ஆகிய வசனங்களில் பவுல் சொல்வது என்ன?`

கிறிஸ்துவின் சேவையில் மரிப்பதா அல்லது வாழ்வதா என்கிற போராட்டம் பவுலுக்கு இருந்தது. பிலி 1:20-23. தான், ‘பானபலியாக ஊற்றப்பட’ வாய்ப்பிருப்பதாகச் சொல்கிறார். பிலி 2:1, சமகால மொழிபெயர்ப்பு. முற்கால பானபலிகளின் நடைமுறையை உருவகமாக வைத்துப் பேசுகிறார்; தேவனுக்கு எண்ணெய், திராட்சரசம், தண்ணீர் போன்ற திரவப்பொருட்களை பலியாக ஊற்றுவார்கள். ஆதி 35:14; யாத் 29:40; 2சாமு 23:15-17. விலையுயர்ந்த திரவத்தை ‘வீணாக’ ஊற்றுவதுபோலத் தெரியலாம்; ‘விலையேறப்பெற்ற நளதம் என்னும் உத்தம தைலத்தை’ இயேசுவின் தலையிலும் பாதத்திலும் மரியாள் ஊற்றின செயலை இது ஞாபகப்படுத்துகிறது. மாற்கு 14:3-9; யோவான் 12:3. அது பானபலியாக இல்லாமலிருக்கலாம், ஆனாலும் நம் இரட்சிப்புக்காக கிறிஸ்து ஏறெடுத்த விலைமதிக்க முடியாத தியாகத்தைச் சுட்டிக்காட்டுகிற மகத்தான காணிக்கையாக இருக்கிறது.

சுவிசேஷத்தை அறிவிக்கிற பணியில் தான் கொல்லப்பட்டால், தன் வாழ்க்கை தேவனுக்கு ஒரு பலியாக ‘வார்க்கப்படும்’ என்று பவுல் மகிழ்ந்தார். பானபலியானது தனியாக அல்ல, மற்ற பலிகளுடன் சேர்த்துத்தான் செலுத்தப்பட்டது. எண் 15:1-10; 28:1-15. பிலிப்பிய விசுவாசிகள் தங்கள் வாழ்க்கையை தேவனுக்கு ‘ஜீவ பலியாக’ அர்ப்பணித்திருந்தார்கள்; அவர்களுடைய ‘சேவைக்கும் பலிக்கும்’ துணை பலியாக தன் வாழ்க்கை அர்ப்பணிக்கப்பட பவுல் ஆசைப்பட்டார்.

ஆதிக் கிறிஸ்தவர்கள், ஏன் பிலிப்பிய விசுவாசிகள் தங்கள் விசுவாசத்தை உற்சாகமாகச் சாட்சியிட்டார்கள். பிலி 1:27-29. வீடு வீடாக சுவிசேஷத்தை அறிவித்தார்கள். அப் 5:42. வேத ஆராய்ச்சிகளுக்கு தங்கள் வீடுகளில் இடமளித்தார்கள். அப் 12:12; 1 கொரி 16:19; கொலோ 4:15; பிலே 1, 2. தங்கள் விசுவாசத்திற்கு வேதாகமத்திலிருந்து காரணங்களைக் காட்டினார்கள். அப் 17:11; 18:26; 1 பேதுரு 3:15. நம் அட்வென்ட்ஸ்ட் முன்னோடிகளும் அவ்வாறே செய்தார்கள். தங்கள் அக்கம்பக்கத்தாருக்கு போதகர் வந்து சுவிசேஷத்தை அறிவிப்பதற்குக் காத்திராமல், தாங்களே தங்கள் விசுவாசத்தைப் பகிர்ந்தார்கள், வேத ஆராய்ச்சிகளை நடத்தினார்கள், ஊழியர்கள் அங்கு வரும்போது மக்கள் ஞானஸ்நானத்திற்கு ஆயத்தமாக இருக்கும்படிக்கு அவர்களை ஆயத்தப்படுத்தினார்கள். அதாவது, தங்களை ‘ஜீவ பலியாக’ ஒப்புக்கொடுத்து, சுவிசேஷத்தை அறிவிக்கப் பிரயாசப்பட்டார்கள். நாமும் அதைப்போல் செய்யவேண்டும் அல்லவா?

`உங்களுடைய வாழ்க்கையை ‘ஜீவ பலியாக’ ஒப்புக்கொடுப்பது என்றால் என்ன? தேவனுடைய ராஜ்யத்திற்காக எவ்வளவு தியாகம் செய்கிறீர்கள்? உங்களைப்பற்றி உங்கள் பதில் சொல்வது என்ன?`