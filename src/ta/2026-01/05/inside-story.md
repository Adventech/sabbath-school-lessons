---
title:  மிஷன் கதை
date:   30/01/2026
---

### பேய் பிடிகள் இல்லை

ஒலிவியா ஃபேர்பேக்ஸ்

மோராவோ லகூன் காட்டுவாசிகள் சாலமோன் தீவுகளைச் சேர்ந்த நரமாமிசப் பழக்கமுள்ள, போர்க்குண்ணமுள்ள மனிதர்கள். மூதாதையர்களின் மண்டை ஓடுகளை வைத்து வழிபடுபவர்கள். பேய் பயத்துடன் வாழ்பவர்கள்.

1902ம் வருட வாக்கில், மோராவோ இனத்தைச் சேர்ந்த டாடாகூ என்கிற தலைவர், உண்மையிலேயே பேய்க்குப் பயப்படவேண்டுமா என்று யோசித்தார். அதைக் கண்டுபிடிக்கத் தீர்மானித்தவர், தன் படகில் கயிறுபோன்ற ஒரு கொடியைக் கட்டாமல் மீன்பிடிக்க கிளம்பினார். அவ்வாறு கொடிகளைக் கட்டுவது பேய்களைச் சாந்தப்படுத்தி, அதிக மீன் கிடைக்க உதவுவதாக நம்பப்பட்டது. அந்தக் கொடி இல்லாமலே அதிக மீன்கள் கிடைத்தன. தலைவர் டாடாகூ வீட்டிற்குத் திரும்பியபோது, அவருக்கு ஒரு ஆண்குழந்தை பிறந்திருந்தது. குழந்தைக்கு காடா ரகோஸா என்று பெயரிட்டார், ‘பேய்ப் பிடிகள் இல்லை’ என்று அந்தப் பெயருக்கு அர்த்தம். காடா ரகோஸாவின் வாழ்க்கையில் தொடர்ந்து தேவ வல்லமை வெளிப்படவே அந்தச் சமூகம் முழுவதும் மாற்றமடைந்தது, மக்களை ஆட்டிப்படைத்த பேய்களின் பிடிகளும் கட்டுகளும் அறுந்தன.

நேர்மையற்ற ஐரோப்ப வணிகர்கள், வெளிநாட்டு பொருட்கள் தருவதாக சாலமோன் தீவு வாசிகளை ஏமாற்றி, தங்கள் கப்பலில் ஏற்றி, அடிமைகளாகக் கொண்டுசென்ற காலக்கட்டத்தில்தான் காடா ரகோஸா வாழ்ந்தார். ஆனால் 1914ம் ஆண்டு, காடா ரகோஸாவுக்கு 12 வயதாக இருந்தபோது, அட்வென்ட் ஹெரால்ட் கப்பல் மோராவோ லகூனுக்கு வந்தது. அந்தக் கூட்டத்தார் அத்தீவினரை ஏமாற்றவில்லை. மாறாக தளபதி கிரிஃப்பித்ஸ் எஃப். ஜோன்ஸ் தலைவர் டாடாகூவிடம் ஒரு பள்ளிக்கூடம் கட்டுவதற்கு நிலம் தரும்படி கேட்டார். அடுத்த வருடத்தில், சசகானா என்கிற இடத்தில் ஒரு பள்ளிக்கூடம் கட்டப்பட்டது; அதில் முதன்முதலாகச் சேர்ந்த 23 மாணவர்களில் காடா ரகோஸாவும் ஒருவர். அந்தப் பள்ளியில், அவர் இயேசுவை ஏற்றுக்கொண்டு, 1918இல் ஞானஸ்நானம் பெற்றார், வேறு ஒன்பது பேரும் ஞானஸ்நானம் பெற்றார்கள். தொடர்ந்து ஊழிய ஆசிரியராகவும், மொழிபெயர்ப்பாளராகவும், அச்சு இயந்திரத்தை இயக்குகிற பணியாளராகவும் வேலைசெய்தார். 1935ம் வருடம், அட்வென்டிஸ்ட் போதகராக அபிஷேகம் செய்யப்பட்டார்.

இரண்டாம் உலகப்போரின்போது, சாலமோன் தீவுகளில் அட்வென்ட்டிஸ் ஊழியத்தின் பொறுப்பு காடா ரகோஸாவிடம் ஒப்படைக்கப்பட்டது. ஐப்பானியப் படைகள் அத்தீவைக் கைப்பற்றியபோது, கூட்டணி படையைச் சேர்ந்த வெள்ளையர்களைக் கொல்லும்படி அவருக்குக் கட்டளையிட்டார்கள். மனிதனுக்குக் கீழ்ப்படிவதைவிட தேவனுக்கே கீழ்ப்படிவேன் என்று சொன்னதால், அவரை விசாரித்து, சாட்டையால் அடித்து, சுட்டுக்கொல்ல உத்தரவிட்டார்கள். விசாரணை அதிகாரி அட்வென்ட்டிஸ்ட் சபையை வெறுத்தவர். தான் மூன்று எண்ணும்போது காடா ரகோஸோவைச் சுடச்சொன்னார். “ஒன்று, இரண்டு...” என்று சொன்னவரால், “மூன்று” என்று சொல்ல முடியவில்லை. பலமுறை முயன்றும் முடியவில்லை. 10 நாட்கள் சிறைச்சாலையில் கழித்த காடா ரகோஸா, அங்கிருந்து தப்பித்தார்.

காடா ரகோஸா 1964ம் ஆண்டு தன் 62ம் வயதில் மரித்தார். அவர் 37 வருடங்கள் சபைக்குச் சேவைசெய்தார்.