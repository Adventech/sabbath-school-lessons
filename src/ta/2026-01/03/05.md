---
title:  ஒரே ஆவியிலே உறுதியாய்
date:   14/01/2026
---

இயேசு தம் சீடர்களுக்காக ஏறெடுத்த கடைசி ஜெபத்தில் ஒரு கருத்து முக்கியமாக உள்ளது; அது ஒற்றுமை. சிலுவைக்கு அப்பால் பிதாவோடும் நம்மோடும் மீண்டும் தாம் ஐக்கியமாவதுதான் கிறிஸ்துவின் கண்களில் தெரிந்தது. ‘பிதாவே, நீர் எனக்குத் தந்த என்னுடைய மகிமையை நீர் எனக்குத் தந்தவர்கள் காணும்படியாக, நான் எங்கே இருக்கிறேனோ அங்கே அவர்களும் என்னுடனேகூட இருக்க விரும்புகிறேன்.’ யோவான் 17:24. தேவ பிள்ளைகள் ‘நம்மைப்போல ஒன்றாயிருக்கும்படிக்கு’ அவர்களைக் காத்துக்கொள்ளுமாறு பிதாவினிடத்தில் வேண்டினார். யோவான் 17:11. ஒற்றுமை இல்லாத நிலையின் மோசமான விளைவுகளையும் வலியுறுத்தினார். அதாவது, அநேகர் விசுவாசியாமல் இருப்பதற்கு, அது காரணமாகிறது. அந்தச் சுருக்கமான ஜெபத்தில் இரண்டு முறை, நாம் அவரோடும் பிதாவோடும் ஒன்றாக இருக்கவேண்டும் என்று வலியுறுத்துகிறார். அதற்குக் காரணம், ‘உலகம் விசுவாசிக்கிறதற்காக’, ‘என்னை நீர் அனுப்பினதை உலகம் அறியும்படிக்கு’ என்கிறார்.

`திருச்சபையில் ஒற்றுமை காணப்படுவதற்கு இயேசு சொல்வதும் பவுல் சொல்வதும் ஏன் இன்றியமையாதவை? பிலி 1:27; யோவான் 17:17-19.`

‘பாத்திரராகமாத்திரம் நடந்துகொள்ளுங்கள்’ என்று பிலி 1:27 இல் வருகிற சொற்றொடருக்கு, ‘குடிமக்களாக நடந்துகொள்ளுங்கள்’ என்று அர்த்தம். அதாவது பூமிக்குரியவர்களாக அல்ல, பரலோகக் குடிமக்களாக என்று அர்த்தம். பரலோகப் பிதாவின் பிள்ளைகளாக இருப்பதின் அர்த்தம்பற்றி ஓர் அருமையான காட்சியை மலைப்பிரசங்கம் காட்டுகிறது: ஆவியில் எளிமை, சாந்தகுணம், நீதியின்மீது பசிதாகம், இரக்கம், இருதயத்தில் சுத்தம், சமாதானம்பண்ணுதல், மறுகன்னத்தையும் காட்டுதல், சத்துருக்களைச் சிநேகித்தல், சபிக்கிறவர்களை ஆசீர்வதித்தல், நம்மை வெறுக்கிறவர்களுக்கு நன்மைசெய்தல் போன்றவை. சுருக்கமாக, ‘நியாயஞ்செய்து, இரக்கத்தைச் சிநேகித்து, உன் தேவனுக்கு முன்பாக மனத்தாழ்மையாய் நடப்பதாகும்.’ மீகா 6:8.

அப்படிப்பட்டவர்கள்மீது எரிச்சலோ, கோபமோ எளிதில் வராது; வருமா? சிலசமயங்களில் மிகவும் நல்லவர்களாக இருப்பவர்களைப் பார்த்தால், நமக்கு கோபம் வருகிறது. அவர்களைக் காலிபண்ண நினைக்கிறோம். நம்மைப்பற்றி நாம் நன்றாக உணர்வதற்காக, அவர்களிடம் ஏதாவது பெலவீனப்பகுதியைக் கண்டுபிடிக்கவும் தூண்டப்படுகிறோம். மாறாக, நாம் எவ்வாறு அதிக அன்பும் தயாளமும் இரக்கமும் தாழ்மையும் உள்ளவர்களாக மாறலாம் என்று ஏன் யோசிக்கக்கூடாது? தேவனை அல்லது சத்தியத்தை நேசிப்பதைவிட, உலகத்தையும் அதன் ஆதாயத்தையும் அதிகம் நேசிக்கிற பலர் இருப்பதாக எலன் ஒய்ட் சொல்கிறார்.

பெரும்பாலும் பெருமையால்தான் சபையில் பிரிவினை காணப்படுகிறது. பெருமையும் உலக இலட்சியமும் பேணிவளர்க்கப்படுவதால், கிறிஸ்துவின் ஆவி விலகிச்செல்கிறது. திருச்சபையின் கவனத்தைக் குலைத்து, பெலவீனமாக்குகிற போலித்தனமும் கருத்துவேறுபாடும் சச்சரவும் வருகின்றன. இயேசு முன்மாதிரியாக வைத்துப்போன தாழ்மையையும் சாந்தக்குணத்தையும் கற்றுக்கொள்வது எவ்வளவு முக்கியம்! அப்படியிருந்தால் எவ்வளவு வித்தியாசமான திருச்சபையாக இருப்போம், இல்லையா?