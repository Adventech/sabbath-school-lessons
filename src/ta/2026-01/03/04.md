---
title:  நிச்சயத்தோடு இருத்தல்
date:   13/01/2026
---

`‘விட்டுப்பிரிந்து, கிறிஸ்துவுடனேகூட இருப்பது அதிக நன்மை’ என்று பவுல் சொல்வதின் அர்த்தம் என்ன? பிலி 1:23,24.`

இந்த வேதப்பகுதியை எல்லாக் காலங்களிலுமே மக்கள் தவறாகத்தான் புரிந்திருக்கிறார்கள். வாழ்வதற்கும் சாவதற்கும் இடையே உள்ள வித்தியாசத்தை இந்த வாரத்திற்கான ஆராய்ச்சி வசனங்களில் பவுல் காட்டுகிறார். கிறிஸ்தவர்கள் கிறிஸ்துவுக்காக வாழ்கிறார்கள்; மரிக்கவும் செய்யலாம். அது ‘ஆதாயம்’. ஏனென்றால் நம்முடைய சாட்சி அந்த அளவுக்கு அதிக ஆற்றல்மிக்கது; தூண்டி இழுக்கக்கூடியது. பிலி 1:21. ஒரு நம்பிக்கைக்காக ஒருவர் மரிக்கவும் ஆயத்தமாக இருந்தால், அதை அவர் உண்மையில் நம்புகிறார் என்று அர்த்தம்.

ஆனால் மரித்தவர்கள் மரித்தவர்கள்தாம். அவர்கள் ‘ஒன்றும் அறியார்கள்’. உயிர்த்தெழுதல் வரைக்கும் கல்லறையில் ஓய்வெடுக்கிறார்கள். பிர 9:5; யோவான் 5:28,29. அதனால்தான் மரித்துப்போன லாசருவைப்பற்றி, ‘நம்முடைய சிநேகிதனாகிய லாசரு நித்திரையடைந்திருக்கிறான்; நான் அவனை எழுப்பப்போகிறேன்’ என்று இயேசு சொன்னார். யோவான் 11:11.

மரிக்கிறவர்கள் உடனடியாக பரலோகத்திற்குச் சென்றால், லாசருக்கு எப்படி இருந்திருக்கும்! நான்கு நாட்கள் பரதீசில் இன்பமாகக் கழித்தபின்பு ஒரு தூதன் ‘மோசமான’ செய்தியுடன் வருகிறான். அதாவது, “லாசருவே வருந்துகிறேன். இயேசு உன்னை மீண்டும் பூமிக்கு அழைக்கிறார். இங்கு நீ இருக்கமுடியாது” என்று சொன்னால், எப்படி இருக்கும்?

இதைப் பகுத்தறியத் தவறினால், அது எவ்வளவு பெரிய தவறாகிவிடும்! கனவே வராத ஒரு நித்திரை போன்றது மரணம். அதிலிருந்து இயேசு தம் உண்மை ஊழியர்களை இரண்டாம் வருகையின்போது எழுப்புவார்; பிறகு உயிரோடிருக்கிற பரிசுத்தவான்களோடு சேர்ந்து அவர்கள் ஆகாயத்தில் எடுத்துக்கொள்ளப்பட்டு, பரலோகத்தில் என்றென்றும் இயேசுவோடு இருப்பார்கள். 1தெச 4:16,17.

‘மரித்தோரிலிருந்து உயிரோடு எழுந்திருக்கும்படிக்கு’, கிறிஸ்துவோடுகூட பாடுகளையும் மரணத்தையும் அனுபவிப்பதையே தற்போதைய வாழ்க்கையை விட்டு ‘பிரிந்து’ செல்வதென்று பவுல் குறிப்பிடுகிறார். பிலி 3:11. மேலும், மரணத்தின்போது பவுல் தன் கண்களை மூடியபிறகு, அடுத்த கணம் இயேசுதாம் அவர் கண்களுக்குத் தெரிவார்; தேவன் ஆயத்தம்பண்ணின இடத்திற்கு, உயிர்த்தெழுதலில் சகல தேவமக்களோடும்கூட பவுலையும் தேவன் கொண்டுசெல்வார் என்பதை சந்தேகமின்றி பவுல் அறிந்திருந்தார். கிறிஸ்துவுக்காக மரிப்பதற்கு பவுல் ஆயத்தமாக இருந்தாலும், தான் ‘சரீரத்தில் தரித்திருப்பது’ பிலிப்பியர்களுக்கு பிரயோஜனமாக இருக்குமென்று அறிந்திருந்தார். பிலி 1:24. கிறிஸ்துவுக்காக வாழ்வது நல்லதா, மரிப்பது நல்லதா என்பதற்குப் பதிலளிப்பது கிறிஸ்தவருக்கு எளிதல்ல. உயிரோடு இருப்பதா, கல்லறையில் ஓய்வெடுப்பதா என்கிற ‘இவ்விரண்டினாலும்’ பவுல் ‘நெருக்கப்பட்டார்’. பிலி 1:23.

யாருமே மரிக்க விரும்புவதில்லை என்றாலும்கூட, ஒருவர் மரித்து, கண்விழிக்கும்போது அவர் அறிவது கிறிஸ்துவின் வருகையாகத்தான் இருக்கும் என்பதை எப்போதாவது யோசித்திருக்கிறீர்களா? பவுல் இங்கு யோசிப்பதைப் புரிந்துகொள்ள, அந்தக் கருத்து எவ்வாறு உதவுகிறது?