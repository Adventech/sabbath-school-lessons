---
title:  மிஷன் கதை
date:   16/01/2026
---

### காப்பாற்ற வந்த மயில்கள்!

நல்ல பாம்பு குஞ்சிகள் பொறிக்கப்பட்டிருப்பதாகக் கேள்விப்பட்டார் பியூலா ஃபெர்னாண்டஸ். இவர், பெங்களூருவில் உள்ள ஒரு செவந்த்-டே அட்வென்டிஸ்ட் வளாகத்தில் இயங்குகிற சன்சைன் சிறுவர்கள் இல்லம் மற்றும் பள்ளியின் இயக்குனர். ஐந்து வருடங்களுக்குமுன் மாந்தோட்டத்தில் ஒரு கன்றுக்குட்டியை விரட்டிச்சென்றபோது, ஒரு சிறுவனை நல்ல பாம்பு கொத்திவிட்டது. அவனை உடனடியாக மருத்துவமனைக்குக் கொண்டுசென்றும்கூட, பல அறுவைசிகிச்சைகள், ஒருவருடம் சிக்கலான சிகிச்சைகள் செய்துதான் காப்பாற்றமுடிந்தது.

இப்போது அந்த வளாகத்தின் சாலைகள், தோட்டம், கார், ஏன் பியூலாவினுடைய வீட்டின் வெளிப்புறம் என எல்லா இடங்களிலும் பாம்புக்குஞ்சிகள் உலாவின. ‘ஆண்டவரே! இது பிள்ளைகளுக்கு பாதுகாப்பாக இருக்கவேண்டிய இடம். தயவுசெய்து காப்பாற்றும்!’ என்று ஜெபித்தார்.

பாம்பு பிடிக்கிறவர்களை அழைத்தார்கள்; ஆனால் அவர்கள் நகரத்தின் கட்டிடங்களிலும், திறந்தவெளி அல்லாத இடங்களிலும் பாம்புகள் பிடித்துதான் வழக்கம். ஆனாலும் மாமரங்களும் வாழை, பலா, சப்போட்டா, பப்பாளி, சீத்தா, அவகோடா, தேங்காய், கொய்யாய், அத்தி, தாட்பூட், முள்சீதா போன்ற மரங்களும் நிறைந்த அந்த வளாகத்தில் நல்ல பாம்பு குட்டிகளைக் கண்டுபிடிப்பது கடினமான பணியாக இருந்தது. வளாகப்பணியாளர்களும் மாணவர்களும் ஊக்கமாக ஜெபித்தார்கள்.

பிறகு அந்த வளாகத்தில் ஒரு மயில் வந்திருப்பதை ஒரு பணியாளர் பார்த்தார். அது சாத்தியமா? ஒரு பெரிய நகரத்தின் மத்தியில் இருக்கிற ஒரு வளாகத்திற்கு மயில் வர முடியுமா? மயில்கள் விஷமுள்ள பாம்புகளை தின்னக்கூடியவை. கொஞ்ச நேரத்திற்கு பிறகு, மற்றொரு பணியாளர் இரண்டாவதாக ஒரு மயிலைப் பார்த்தார்.

ஒரு சில நாட்கள் கழித்து, தோகை விரித்தாடிய ஒரு ஆண்மயிலும் அதனோடு ஒரு பெண்மயிலும் அந்த வளாகத்தைச் சுற்றிவருவதை பணியாட்களும் பிள்ளைகளும் கண்டார்கள். பளபளப்பான நீல நிற மயிலானது, தன் நீண்ட, கண்-வடிவ அடையாளங்கள் உள்ள தன் தோகைகளை விரித்தாடியதை எல்லாருமே ஆச்சரியத்தோடு பார்த்தார்கள்.

அன்று சாயங்கால நேரத்திற்கு பிறகு, நல்ல பாம்பு குஞ்சுகளையே பார்க்கமுடியவில்லை. பாம்புகள் மறைந்தாலும்கூட, பிள்ளைகளுக்கும் பணியாட்களுக்கும் காவலர்கள்போல அந்த மயில்கள் வளாகத்திலேயே இருந்தன.

இன்று தினமும் மயில்களைப் பார்க்கமுடிகிறது, பிள்ளைகளும் ஓடிச்சென்று அந்த மயில்களை சந்தோஷமாகப் பார்க்கிறார்கள்.

தங்கள் ஊக்கமான ஜெபத்திற்குக் கிடைத்த பதில்தான் அந்த மயில்கள் என்று பியூலா நம்புகிறார். அந்தப் பள்ளி மற்றும் சிறுவர் இல்லத்தின் 45 வருட வரலாற்றில், இதற்குமுன் அந்த வளாகத்தில் மயில்கள் காணப்பட்டதே இல்லை.

“தேவனே அந்த மயில்களை அனுப்பியதாக நம்புகிறேன். தேவன் தம் பிள்ளைகளை நேசிக்கிறார், அக்கறைகாட்டுகிறார்; நம்முடைய எல்லா இக்கட்டுகளுக்கும் அருமையான தீர்வுகளைக் கொடுக்கிறார்” என்று சொன்னார்.