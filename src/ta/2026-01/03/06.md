---
title:  ஒற்றுமையாயும் மருளாமலும்
date:   15/01/2026
---

`நாம் ஒற்றுமையாக இருப்பதும், சுவிசேஷத்தின் விசுவாசத்திற்காகக் கூடப்போராடுவதும் எவ்வாறு நாம் மருளாமல் இருக்க உதவுகின்றன? பிலி 1:27-30.`

மக்களைப் பிரித்துவிட்டு, அவர்களை வெற்றி காண்பதே சாத்தானின் வியூகம். ஒரு வீடு தனக்குத்தானே விரோதமாகப் பிரிந்திருந்தால், அந்த வீடு நிலைநிற்கமாட்டாதே. மாற்கு 3:25. இந்தச் சாதாரண நியதியை நாம் மறக்கும்போது, சாத்தான் பேரானந்தம் அடைகிறான். வேதாகமத் தீர்க்கதரிசனம் வலியுறுத்துகிற ஊழியத்தை, மீதமான சபையின் ஊழியத்தை, நாம் நிறைவேற்ற நாம் ஒற்றுமையாக இருப்பது அவசியம். வெளி 12:17. அதாவது, ‘சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும் நித்திய சுவிசேஷத்தை அறிவிப்பதே’ நமக்குக் கொடுக்கப்பட்டிருக்கிற வேலை. வெளி 14:6. அதை நிறைவேற்ற ஒற்றுமை அவசியம். ஒற்றுமைக்கான மிகமிகமுக்கிய வழி தேவ வார்த்தையின் ‘சத்தியம்’; அதை யோவான் 17 இலுள்ள இயேசுவின் ஜெபம் காட்டுகிறது. யோவான் 17:17,19. நாம் அறிவிக்கிற செய்திக்கும், நமது ஊழியத்துக்கும், நம் ஒற்றுமைக்கும் வித்தியாசம் இருப்பதாக எண்ணவேகூடாது. நின்றாலும் விழுந்தாலும் மூன்றும் சேர்ந்தே இருக்கும். இந்த மூன்றில் ஒன்று இல்லாவிட்டாலும், நாம் வெற்றிபெறமுடியாது. மூன்றும் இருக்கவேண்டிய இடத்தில் இருந்தால், நாம் பயப்பட ஒன்றுமே இல்லை. எதிர்ப்பால் ‘மருள’ வேண்டிய அவசியமில்லை. பிலி 1:28. சாத்தான் தோற்கடிக்கப்பட்ட ஓர் எதிரி. நம் விசுவாசத்திற்காக நாம் மரணத்திற்கு ஒப்புக்கொடுக்கப்பட்டாலும், நாம் ‘நன்மையைப் பின்பற்றுகிறவர்களானால்’ நமக்கு எதுவும் தீங்கு விளைவிக்க முடியாது. 1பேதுரு 3:13. தேவ சத்தியம் தொடர்ந்து செல்வதைத் தடுப்பதற்கு சாத்தானுக்கு வல்லமை இருக்காது.

`பின்வரும் வசனங்களை வாசித்து, அவை சொல்கிற பொதுக் கருத்தைச் சுருக்கமாக எழுதுங்கள்: மத் 10:38; அப் 14:22; ரோமர் 8:17; 2 தீமோ 3:12.`

நம்மில் ‘சிறந்தவர்களுக்குக்’கூட, இந்த உலகத்தில் வாழ்க்கை மிகக்கடினமாகத்தான் இருக்கிறது. யோபு ஒரு நீதிமான்; அவர் ‘உத்தமனும் சன்மார்க்கனும், தேவனுக்குப் பயந்து, பொல்லாப்புக்கு விலகுகிறவனுமாயிருந்தான்’ என்று வேதாகமமே சொல்கிறது. யோபு 1:1. ஆனாலும் ஒரே இரவுக்குள்ளாக அவருக்கும் அவரது குடும்பத்துக்கும் பேரழிவு நேரிட்டது. இந்த உலகத்தின் வாழ்க்கையே மலைவிளிம்பில் நிற்பது போன்றது; எப்போது வேண்டுமானாலும் கீழே விழலாம் என்கிற அனுபவத்தை அனுபவிக்காதவர் அல்லது பார்க்காதவர் யாராவது இருக்கமுடியுமா? நம் எல்லாருக்குமே கொஞ்சமாகவோ கூடுதலாகவோ உபத்திரவம் உண்டாகிறது. முடிவில், கிறிஸ்துவின் நிமித்தம் பாடுபடுவதுதான் அனைத்திலும் சிறந்தது.

`நம் உபத்திரவங்களுக்குமத்தியில் நமக்குள்ள நம்பிக்கையும் ஆறுதலும் என்ன?`