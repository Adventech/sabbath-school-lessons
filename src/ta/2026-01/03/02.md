---
title:  கிறிஸ்து மகிமைப்படுவார்
date:   11/01/2026
---

`தன் விசாரணையின் முடிவு எப்படி இருக்க வேண்டுமென்று பவுல் எதிர்பார்த்தார்? பிலி 1:19,20. தன் விடுதலையைவிட எதை அதிக முக்கியமாகக் கருதுகிறார்?`

பவுல் ஒரு குற்றவாளி இல்லாவிட்டாலும், அவர் சிறையில் அடைக்கப்படுவது இது முதல் முறையல்ல. உபத்திரவமும் அவருக்கு புதிதல்ல. அன்றுவரை தான் பட்ட பாடுகளை கொந்தியருக்கு விளக்கமாக எழுதுகிறார்: ‘அதிகமாய்க் காவல்களில் வைக்கப்பட்டவன், அநேகந்தரம் மரண அவதியில் அகப்பட்டவன். யூதர்களால் ஒன்றுகுறைய நாற்பதடியாக ஐந்துதரம் அடிபட்டேன்; மூன்றுதரம் மிலாறுகளால் அடிபட்டேன், ஒருதரம் கல்லெறியுண்டேன், மூன்றுதரம் கப்பற்சேதத்தில் இருந்தேன், கடலிலே ஒரு இராப்பகல் முழுவதும் போக்கினேன். அநேகந்தரம் பிரயாணம்பண்ணினேன்; ஆறுகளால் வந்த மோசங்களிலும், கள்ளரால் வந்த மோசங்களிலும், என் சுயஜனங்களால் வந்த மோசங்களிலும், அந்நிய ஜனங்களால் வந்த மோசங்களிலும், பட்டணங்களில் உண்டான மோசங்களிலும், வனாந்தரத்தில் உண்டான மோசங்களிலும், சமுத்திரத்தில் உண்டான மோசங்களிலும், கள்ளச்சகோதரரிடத்தில் உண்டான மோசங்களிலும்; பிரயாசத்திலும், வருத்தத்திலும், அநேகமுறை கண்விழிப்புகளிலும், பசியிலும் தாகத்திலும், அநேகமுறை உபவாசங்களிலும், குளிரிலும், நிர்வாணத்திலும் இருந்தேன்.’ 2கொரி 11:23-27.

இந்த உபத்திரவங்கள்தாம் எப்போதும் பவுலின் சிந்தையில் இருந்ததாக நாம் எண்ணிவிடாதபடிக்கு, ‘இவை முதலானவைகளையல்லாமல், எல்லாச் சபைகளைக்குறித்தும் உண்டாயிருக்கிற கவலை என்னை நாள்தோறும் நெருக்குகிறது’ என்று அடுத்த வசனத்திலேயே கூறுகிறார். 2கொரி 11:28.

`தான் ஸ்தாபித்த திருச்சபைகளோடும், கிறிஸ்துவுக்காக ஆயத்தப்படுத்தின மக்களோடும் பவுல் எப்படிப்பட்ட உறவை வைத்திருந்தார்? 1கொரி 4:14–16; 1தெச 2:10-12; கலா 4:19; பிலேமோன் 10.`

கிறிஸ்து நம்மை இரட்சிப்பதற்காக, செய்யவேண்டிய எல்லாவற்றையும் செய்தார்; அதுபோல பவுல் சகவிசுவாசிகளின் நன்மைக்காக ‘செலவுபண்ணவும் செலவுபண்ணப்படவும்’ ஆயத்தமாக இருந்தார். 2கொரி 12:15. முரண் என்னவென்றால், ஒருவரது செயல்பாடுகள் எவ்வளவு தூரம் இயேசுவைப்போல உள்ளதோ, அவ்வளவுக்கு அவர் குறைவாக மற்றவர்களால் அன்புகூரப்படுவார்; பாராட்டும் கிடைக்காது. ‘கிறிஸ்து இயேசுவுக்குள் தேவபக்தியாய் நடக்க மனதாயிருக்கிற யாவரும் துன்பப்படுவார்கள்.’ 2தீமோ 3:12. ஆனாலும், அவர்கள்தாம் தேவனை மகிமைப்படுத்தவும், சுவிசேஷத்தின் சத்தியத்தை வெளிப்படுத்தவும்கூடிய வல்லமையான வழியாக உள்ளனர். பிலி 1:7. பவுல் அநியாயமாக சிறையில் அடைக்கப்பட்டிருந்தபோது, பவுலிடம் காணப்பட்ட பொறுமையும் மகிழ்ச்சியும் தைரியமும் விசுவாசமும் எப்போதும் பிரசங்கித்துக்கொண்டிருந்தன.

`நீங்கள் எப்படி வாழ்கிறீர்கள்? உங்களை நன்றாக நடத்தாதவர்களை எப்படி நடத்துகிறீர்கள்? இயேசுவுக்காக எப்படிப்பட்ட சாட்சியாக விளங்குகிறீர்கள்?`