---
title:  சாவு எனக்கு ஆதாயம்
date:   12/01/2026
---

நாம் கவனிக்கிறோமோ இல்லையோ, நாம் எல்லாருமே மாபெரும் போராட்டத்தில் ஈடுபட்டிருக்கிறோம்; அது நம்மைச் சுற்றிலும், நமக்குள்ளும் நடைபெற்று வருகிறது. நாம் எல்லாரும் ஏதோ ஒருவிதத்தில் இந்தப் பிரபஞ்சப் போராட்டத்தின் நிஜத்தை அனுபவிக்கிறோம். நாம் மரிக்கிற நாள்மட்டும் அதை அனுபவித்தாக வேண்டும்.

`நாம் ஈடுபட்டுள்ள ஆவிக்குரிய போராட்டத்தின் அடிப்படை என்ன? நமக்குள்ள ஆயுதங்கள் யாவை? 2கொரி 10:3-6.`

நல்லவையோ, கெட்டவையோ எண்ணங்கள்தாம் மிகபலத்த ஆயுதங்கள். விமர்சனம், நம்பிக்கைத் துரோகம், மனஉளைச்சல், பயம், சகாக்களின் அழுத்தம் போன்றவை கிறிஸ்தவர்கள் பயன்படுத்தக்கூடாதவை. இவற்றைச் சாத்தான் பயன்படுத்துகிறான். நாமோ அன்பு, இரக்கம், சமாதானம், சாந்தம், நீடிய பொறுமை, தயவு, சுயக்கட்டுப்பாடு ஆகியவற்றைப் பயன்படுத்த வேண்டும். ஆவியானவர் கையாளுகிற தேவ வசனம்தான் மிகவும் சக்திவாய்ந்த ஆயுதம். எபே 6:17. ஏனென்றால், தேவன்மட்டுமே ஒருவரது மனதில் சத்தியத்தை உணர்த்தமுடியும். தேவன் தம் நோக்கங்களை நிறைவேற்றப் பயன்படுத்துகிற கருவிகளாகமட்டுமே நாம் இருக்கிறோம்.

`மாபெரும் போராட்டத்தின் பின்னணியில் பிலி 1:21,22 இல் பவுல் சொல்கிற கருத்து என்ன?`

இந்த யுத்தம் ஆவிக்குரியது என்பதால், அது யோசனைகளும் விழுமியங்களும் சம்பந்தப்பட்ட யுத்தம். ஆனாலும், சிலுவையில் கிறிஸ்து நமக்காக அதை வென்றிருக்கிறார்; அவருடன் நாம் தொடர்பில் இருக்கிற வரையிலும், நாம் கொல்லப்பட்டாலும்கூட நாம் தோற்கடிக்கப்படுவதில்லை. இந்தப் பூமியில் தனக்கு நேர்ந்த எல்லாவற்றிலும், அவை அநியாயமானவையாக இருந்தாலும், தேவனுக்கு பவுல் தன் வாழ்க்கையை அர்ப்பணித்தார்; ஏனென்றால், பரலோக நீதிமன்றத்தில் அவர் தன் வாழ்க்கையையும் எதிர்காலத்தையும் ஒப்படைத்திருந்தார்.

கிறிஸ்தவர்களாகிய நாம் நம் உரிமைகளுக்காகப் போராடுவதைவிட நீதியானவற்றிற்காக அதிகமாகப் போராடவேண்டும். ‘வலியவன் சொல்வதே சரியானது’ என்பது சரி இல்லை; ‘சரியானதைச் செய்வதே வலிமை’ என்பதுதான் சரி. தேவசித்தத்திற்கு அர்ப்பணிப்பது மதிப்பானது; நாம் ஈடுபட்டுள்ள போரில் வெற்றிபெறுவதற்கு அதுமட்டுமே ஒரே வழி. தேவ சித்தத்திற்கு அர்ப்பணிப்பதைப் புரிந்துகொள்ள மிகச்சிறந்த எடுத்துக்காட்டு இயேசுவே. அதை பிலி 2இல் பவுல் வலியுறுத்துகிறார்.

`தற்சமயம் எந்தெந்த வழிகளில் மாபெரும் போராட்டத்தை அனுபவிக்கிறீர்கள்? கிறிஸ்து நமக்காக ஏற்கனவே வெற்றிபெற்றதை அறிவதன்மூலம், எவ்வாறு ஆறுதலும் பெலமும் பெறலாம்?`