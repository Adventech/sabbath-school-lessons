---
title:  மேலும் படிக்க
date:   16/01/2026
---

‘எரிகம்பம், கழுமரம், நிலவறை, பூமியின் குகைகள், கெபிகள் ஆகியவற்றிலிருந்து இரத்தச்சாட்சிகள் இட்ட வெற்றி முழக்கம் இரட்சகர் காதில் விழுகிறது. உறுதிமிக்க ஆத்துமாக்களின் சாட்சியை அவர் கேட்கிறார்; அவர்கள் சித்திரவதை அனுபவித்த நிலையில் இருந்தாலும், நான் விசுவாசிக்கிறவர் இன்னாரென்று அறிவேன் என்று தங்கள் விசுவாசம் குறித்து பயமற்ற, பரிசுத்தமான சாட்சியளிக்கிறார்கள். விசுவாசத்திற்காக உயிரிழந்த இந்த ஆத்துமாக்கள், தாங்கள் நம்பிக்கை வைத்தவர் முற்றிலுமாக தங்களை இரட்சிக்க வல்லவர் என்று உலகிற்கு அறிவிக்கிறார்கள்.’–Ellen G. White, The Acts of the Apostles, p. 512.

‘இன்று காணப்படுவதுபோன்ற பல்வகை விசுவாசங்கள் கிறிஸ்தவ உலகில் இதற்குமுன் காணப்பட்டதில்லை. ஆதிகாலத் திருச்சபையின் ஒற்றுமையைப் பாதுகாப்பதற்கு அப்போஸ்தலர்கள், தீர்க்கதரிசிகள், சுவிசேஷகர்கள், மேய்ப்பர்கள் போதகர்கள் போன்ற ஈவுகள் அவசியமாக இருந்திருக்குமானால், இப்போது ஒற்றுமையை மீண்டும் நிலைநாட்ட எவ்வளவு அதிகமாக தேவை! எபே. 4:11-13. கடைசி நாட்களில் திருச்சபையின் ஒற்றுமையை மீட்டெடுப்பதே தேவனுடைய நோக்கம் என்பது தீர்க்கதரிசனங்களிலிருந்து மிகத்தெளிவாகத் தெரிகிறது. கர்த்தர் சீயோனைத் திரும்பிவரப்பண்ணுவாரென்று ஜாமக்காரர்கள் காண்பார்கள் என்று நிச்சயமளிக்கப்பட்டுள்ளது. மேலும், கடைசிக்காலத்தில் ஞானவான்கள் இதை உணர்ந்துகொள்வார்கள். இது நிறைவேறும்போது, ஞானிகளாக தேவன் கருதுகிற அனைவர்மத்தியிலும் விசுவாச ஒற்றுமை காணப்படும்; ஏனென்றால், இந்த நிஜநிலையை சரியாகப் புரிந்துகொள்வார்கள். இதுபோன்ற பரிசீலனைகளிலிருந்து, திருச்சபை பூரண நிலையை அடைவதுபற்றி இங்கு முன்னுரைக்கப்படுவது எதிர்காலத்தில் இனி நடக்கவிருப்பது தெளிவாகிறது; எனவே இந்த ஈவுகள் இன்னும் அவற்றின் நோக்கத்தை நிறைவேற்றவில்லை.’

**கலந்துரையாடக் கேள்விகள்**

`தேவனுடைய திருச்சபையில் பரிசுத்த ஆவியானவர் இன்று ஒற்றுமையைக் கொண்டுவருவதற்கு எது அவசியம்? தீர்க்கதரிசன வரத்தின்மூலம் வந்துள்ள ஆலோசனைகளை நடைமுறைப்படுத்துவது திருச்சபை ஒற்றுமைக்கு எவ்வளவு முக்கியமானது?`

`மரித்த பவுலும் பிற கிறிஸ்தவர்களும் இப்போது பரலோகத்தில் ‘கிறிஸ்துவுடன்’ இருப்பதாக நம்புகிற ஒரு நண்பருக்கு மரணம்குறித்த வேதாகமத்தின் போதனையை எவ்வாறு விளக்குவீர்கள்?`

`இந்த உலகத்தில் காணப்படும் பாடுகளின் நிஜநிலையை எவ்வாறு புரிந்துகொள்கிறீர்கள்? அதைப் புரிந்துகொள்வதற்கு மாபெரும் போராட்டக் கருத்து எவ்வாறு அதிகம் உதவுகிறது? சிலுவையில் தொங்கிய இயேசுவே பிதாவுடைய அன்பின் முழுமையான வெளிப்பாடு. நாம் அந்த அன்பை நோக்கிப் பார்ப்பதும், மிகவும் மோசமான நேரங்களிலும் அவரை நம்பக் கற்றுக்கொள்வதும் ஏன் முக்கியமானது?`