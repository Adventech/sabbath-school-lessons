---
title:  அறிவில் புதிதாக்கப்பட்டீர்கள்
date:   10/03/2026
---

`பவுல் தான் பேசிவருகிற கருத்துபற்றி தொடர்ந்து கூறுவது என்ன? கொலோ 3:6-11.`

மரணத்திலிருந்து ஜீவன் என்கிற ஒரு தீர்க்கமான மாற்றம் உண்டாவதை “இப்பொழுதோ” என்கிற வார்த்தை சுட்டிக்காட்டுகிறது. கொலோ 3:8. இதற்கான கிரேக்க வார்த்தை ஒரு கருத்தை வலியுறுத்துகிறது. இப்பொழுது, கிறிஸ்துவுடன் எழுந்து, மேலானவைகளைத் தேடுவதால், முந்தின வாழ்க்கையைவிட தற்போதைய வாழ்க்கையில் குறிப்பிடத்தக்க ஒரு மாற்றம் காணப்படுகிறது. “பூமிக்குரிய இயல்புக்குச் சொந்தமானவைகளை” சாகடிப்பதால் (கொலோ 3:5, சமகால மொழிபெயர்ப்பு), “கோபமும் மூர்க்கமும் பொறாமையும், உங்கள் வாயில் பிறக்கலாகாத தூஷணமும் வம்பு வார்த்தைகளுமாகிய இவைகளையெல்லாம்” விட்டுவிடவேண்டும். கொலோ 3:8.

பாவத்தைக் கண்டு தேவனில் உண்டாகிற நீதியான எதிர்வினை கோபமும் உக்கிரமும். (நேற்றைய பாடத்தில் பார்த்தோம்). இயேசுவிலும் அவை வெளிப்பட்டுள்ளன. மாற்கு 3:5; வெளி 6:16. மாறாக, “யாவரும் கேட்கிறதற்குத் தீவிரமாயும், பேசுகிறதற்குப் பொறுமையாயும், கோபிக்கிறதற்குத் தாமதமாயும் இருக்கக்கடவர்கள்; மனுஷருடைய கோபம் தேவனுடைய நீதியை நடப்பிக்கமாட்டாதே” என்று யாக் 1:19,20 சொல்கிறது. பொறாமை மற்றவர்களுக்கு கேடு நேரிட விரும்புகிறது. தூஷணமான வம்பு வார்த்தைகளை பிறரின் நற்பெயரைக் கெடுப்பதற்காகப் பேசுகிறார்கள். இறுதியாக, ஒருவருக்கு ஒருவர் பொய்ப் பேசக்கூடாது. ஏனென்றால், பழைய மனுஷனையும் அவன் செய்கைகளையும் களைந்துபோட்டிருக்கிறோம். கொலோ 3:9; லேவி 19:11,18.

`“புதிய மனுஷன்” “பழைய மனுஷன்” என்று பவுல் வேறுபடுத்திக் காட்டுவதின் அர்த்தம் என்ன? ரோமர் 6:6; எபே 4:22-24.`

ஒருவர் பழைய உடைகளைக் களைந்து, புதிய வெண்மையான வஸ்திரங்களைத் தரிப்பதுண்டு. பழைய மனுஷனிலிருந்து புதிய மனுஷனாக மாறுவதை உடுத்துகிற செயலுடன் பவுல் ஒப்பிட்டுக் காட்டுகிறார். சங் 3:4. இதேபோல, பழைய/புதிய என்கிற வேறுபாடு, பழைய, புதிய உடன்படிக்கைகள் சம்பந்தமாகவும் வருகிறது. அதாவது, பழைய உடன்படிக்கை வெளியே எழுதப்பட்ட நியாயப்பிரமாணம் சம்பந்தப்பட்டது; புதிய உடன்படிக்கை ஆவியானவர் இருதயத்திற்குள் எழுதுகிற நியாயப்பிரமாணம் சம்பந்தப்பட்டது. 2கொரி 3:4-18.

இந்த உருவகங்கள் மனமாற்றத்தையும் அதனுடைய விளைவுகளையும் விவரிக்கின்றன; பவுல் அந்த விளைவுகளை “புதுச்சிருஷ்டி” என்கிறார். 2கொரி 5:17. நாம் கிறிஸ்துவின் சாயலுக்கொப்பாய்ப் பூரண அறிவடையும்படி புதிதாக்கப்பட்ட புதிய மனுஷனைத் தரித்துக்கொள்கிறோம். கலா 3:10. அந்தக் கிறிஸ்து “அதரிசனமான தேவனுடைய தற்சுரூபம்.” 2கொரி 3:18. இதனால், நாம் மேலான ஒரு ராஜ்யத்தின் குடிமக்களாக மாறுவதால், இனம், இடம், சமுதாயப் பாகுபாடுகளைக் கடந்த ஒரு நிலைக்குச் செல்கிறோம். கொலோ 3:11.