---
title:  பரலோகச் சிந்தை
date:   08/03/2026
---

`நாம் பரலோகச் சிந்தையுடன் இருப்பதற்கு எது தேவையென்று பவுல் சுட்டிக்காட்டுகிறார்? கொலோ 3:1-4. அதன் அர்த்தம் என்ன?`

மலை உச்சியில் நின்றால், சுற்றிலுமுள்ள நிலப்பரப்புகளைப் பார்க்கமுடியும். தேவனோடு நெருக்கமான உறவை விரும்புகிறவர்கள் மலைகளுக்குச் செல்வது தொன்றுதொட்ட ஒரு பழக்கம். சங் 121:1,2. மனிதர்களே உருவாக்கின ஜிகுராட் கோபுரங்கள்கூட, தேவர்களைச் சந்திப்பதற்கு அஞ்ஞானிகள் உருவாக்கின உயரமான மேடுகள்தாம். ஊர் எனும் பட்டணத்திலிருந்து வெளியே வரும்படி ஆபிரகாம் அழைக்கப்பட்டார் அல்லவா? அங்கு பல மைல் தூரத்திலிருந்தும் பார்க்கக்கூடிய ஒரு ஜிகுராட் கோபுரம் இருந்தது. ஆனால் மேட்டுப்பகுதிகளை உருவாக்குவதுமட்டுமே ஆவிக்குரியரீதியாக எவரையும் பரலோகத்திற்கு அருகே கொண்டுவந்து விடாது. மனித முயற்சியால் அது சாத்தியமே இல்லை.

மாறாக, ஞானஸ்நானம் அடையாளமாகச் சுட்டிக்காட்டுகிறபடி, நாம் கிறிஸ்துவுக்குள் மரித்து, அவரோடு உயிர்த்தெழுந்திருந்தால், கிருபை அற்புதமாக நம்மை பரலோகத்தோடு நெருங்கச் செய்கிறது.

கொலோசெயர் 3இன் துவக்கமுதல் பரலோகம்தான் வலியுறுத்தப்படுகிறது: “மேலானவைகள்,” “கிறிஸ்து வீற்றிருக்கும் இடத்திலுள்ள,” “மேலானவைகள்,” “கிறிஸ்துவுடனே தேவனுக்குள்,” “அவரோடேகூட மகிமையிலே.” கொலோ 3:1-4.

கிறிஸ்தவ வாழ்க்கையில் விளக்கமளிக்க முடியாத பல விஷயங்கள் உள்ளன. ஒரு நபர் இருக்கிறபடியே இருக்கும்போது, எவ்வாறு உண்மையில் “மரிக்க” முடியும், “எழுந்திருக்க” முடியும்? பரிசுத்த ஆவியானவரின் செல்வாக்கின்றி, சுபாவ மனதால் இதற்கு விளக்கமளிக்க முடியாது. ஆனால் ஆவிக்குரிய சிந்தையுள்ளவர்கள், தேவன் வாக்களித்த புதிய இருதயத்தைப் பெற்றிருப்பதால், பாவத்திற்கு மரிப்பதும், கிறிஸ்துவுடன் எழுந்திருப்பதும் மெய்யான எதார்த்தங்களெனப் புரிந்திருப்பார்கள். அதைத்தான், “அவர் ஜீவிப்பதை எவ்வாறு அறிவாய் என்று கேட்டாய்? அவர் என் இருதயத்தில் வாழ்வதால் அறிவேன்” என்கிற பாடல் சொல்கிறது.

இந்த ஆவிக்குரிய வாழ்வு தொடர்ந்து புதுப்பிக்கப்பட்டவேண்டும் என்பதால், பவுல் இந்தக் கட்டளைகளைக் கொடுக்கிறார். 2கொரி 4:16. நாம் விழுந்து, இரட்சிப்பை இழந்துபோகவும் வாய்ப்புள்ளது! இந்த வாழ்க்கையின் பாவச் சோதனைகளிலிருந்து நாம் ஒருபோதும் பாதுகாப்பாக இருக்கமுடியாது. எனவே தினமும் நாம், “மேலானவைகளையே தேடுவதற்கு” தீர்மானிக்க வேண்டும். கொலோ 3:1. நம்முடைய நித்திய வாழ்வு “கிறிஸ்துவுடனே தேவனுக்குள் மறைந்திருக்கிறது.” கொலோ 3:3. ஆனால் அந்த வாழ்க்கையின் விளைவுகள் மறைந்திருக்க வாய்ப்பே இல்லை.

`உங்களுடைய எண்ணங்கள் எங்கே இருக்கின்றன, மேலேயா, கீழேயா? கீழே என்றால், அவற்றின் திசையை எவ்வாறு மாற்றலாம்?`