---
title:  மேலும் படிக்க
date:   13/03/2026
---

“தேவ ஆவியானவர் மனதையும் இருதயத்தையும் கட்டுப்படுத்தும்போது, மனமாற்றமடைந்த ஆத்துமா புதிய பாடலைப் பாடுகிறது; தன் அனுபவத்தில் தேவ வாக்குறுதி நிறைவேறி இருப்பதையும், தன் அக்கிரமம் மன்னிக்கப்பட்டதையும், தன் பாவம் மூடப்பட்டதையும் அந்த ஆத்துமா உணர்வதே அதற்குக் காரணம். தேவனுடைய தெய்வீகப் பிரமாணத்தை மீறுவதிலிருந்து அவர் மனமாறினார். மனிதனை நீதிமானாக்குவதற்காக மரித்த கிறிஸ்துவில் விசுவாசம் வைத்தார். விசுவாசத்தினாலே நீதிமானாக்கப்பட்டிருக்கிறபடியால், நம்முடைய கர்த்தராகிய இயேசுகிறிஸ்துமூலமாய் சமாதானம் பெற்றார். ரோமர் 5:1.”

“இத்தகைய அனுபவத்தைப் பெற்றிருக்கிற கிறிஸ்தவர், தன் கைகளை மடக்கிக்கொண்டு இராமல், தனக்காக நிறைவேற்றப்பட்டிருப்பதில் திருப்தியடையவேண்டும். ஆவிக்குரிய ராஜ்யத்திற்குள் செல்லத் தீர்மானமாக இருப்பவர், அந்தகார ராஜ்யத்தின் வல்லமைகள் ஊக்குவிக்கிற, புதுப்பிக்கப்படாத இயல்பின் ஆற்றல்களும் வெறி உணர்ச்சிகளும் தனக்கு எதிராக அணிவகுத்து நிற்பதைக் காண்பார். தினமும் தீமையுடன் போராடுவதற்கு, தினமும் தன் அர்ப்பணிப்பை அவர் புதுப்பிக்கவேண்டும். பழைய பழக்கவழக்கங்களும், தவறான பரம்பரை இயல்புகளும் ஆதிக்கம்செலுத்த முயலும்; இவற்றிற்கு எதிராக வெற்றிபெற, கிறிஸ்துவின் பெலத்தால் போராடி, எப்போதும் தன்னைப் பாதுகாக்கவேண்டும்... மேன்மையான, தூய்மையான, உன்னதமான வாழ்க்கைக்கான ஆற்றல் நமக்கு மிகவும் தேவைப்படுகிறது. நம் சிந்தையில் உலகம் அதிக இடத்தையும், பரலோக ராஜ்யம் மிகக்குறைவான இடத்தையும் பிடிக்கிறது.

“தன்னைக்குறித்த தேவநோக்கத்தை அடைவதற்கு எடுக்கிற முயற்சிகளில், கிறிஸ்தவன் எதைக்குறித்தும் நம்பிக்கையிழக்கக்கூடாது. கிறிஸ்துவின் கிருபைமூலமாகவும், வல்லமைமூலமாகவும் ஆவிக்குரிய பூரணநிலை அனைவருக்கும் வாக்களிக்கப்பட்டுள்ளது. இயேசுவே வல்லமையின் ஆதாரம், வாழ்க்கையின் ஜீவ ஊற்று. பரலோகத்தின் சர்வவல்ல ஏதுகரங்கள் அனைத்தையும் நமக்காக அவர் செயல்பட வைக்கின்றன. ஜீவனுள்ள அவரது வல்லமையை ஒவ்வோர் அடியிலும் நாம் ருசிபார்க்கிறோம்.”

**கலந்துரையாடக் கேள்விகள்**

`“விசுவாசத்தினால் நீதிமான்களாக்கப்படுகிறீர்கள்” என்பதில் உங்களுடைய அனுபவம் என்ன? இந்த அற்புதமான வாக்குறுதி உங்களுடைய வாழ்க்கையை எவ்வாறு மாற்றியது? நீங்களும் “கிறிஸ்துவுடன்கூட எழுந்திருக்கிறீர்கள்” என்கிற வாக்குறுதி எவ்வாறு அந்தக் கருத்துடன் சம்பந்தப்படுகிறது?`

`பரலோகச் சிந்தையுடன் இருப்பது என்றால் என்ன? பூமியில் நன்மைகள் செய்வதைவிட அது அதிக முக்கியமானதா? இதில் எவ்வாறு சமநிலையைப் பேணலாம்?`

`உங்களுடைய வாழ்க்கை மற்றவர்கள்மீது எப்படிப்பட்ட தாக்கத்தை உண்டாக்குகிறது? இதை பொதுவாக நம் தனிப்பட்ட செல்வாக்கின் அடிப்படையில் யோசிக்கிறோம். ஆனால் ஒரு சபையாக எவ்வாறு செல்வாக்கு செலுத்துகிறோம்? உங்களுடைய உள்ளூர்ச் சபை உங்களுடைய சமுதாயத்தில் எப்படிப்பட்ட தாக்கத்தை உண்டாக்குகிறது?`

`கிறிஸ்துவுக்குள் நம்மில் காணப்படவேண்டிய ஒற்றுமைபற்றி கொலோ 3:11 என்ன சொல்லுகிறது?`