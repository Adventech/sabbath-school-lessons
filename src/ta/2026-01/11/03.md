---
title:  பூலோகச் சிந்தையை அழித்துப்போடுங்கள்
date:   09/03/2026
---

“போர்களை ஒழிப்போம்!” “காடழிப்பை ஒழிப்போம்” “அணுஆயுதங்களை ஒழிப்போம்” போன்ற கோஷங்களுக்குப் பஞ்சமில்லை. ஆனால், “பூலோகச் சிந்தையை அழிப்போம்” என்று யாரும் போராடிக் கேட்டிருக்க மாட்டோம். உலகத்தார் அப்படி யோசிப்பதே இல்லை. முந்தின கோஷங்கள் தவறென்றோ அவற்றின் நோக்கம் தவறென்றோ சொல்லமுடியாது. ஆனால் நித்தியவாழ்வு நெருங்கியிருக்கிற நிலையில், அவை குறுகிய பார்வையுடைய கோஷங்களே. நமது கவனம் நித்தியத்தை நோக்கியதாக இருக்கவேண்டும்.

`சுயத்திற்கும், பூலோக சிந்தைக்கும் மரிப்பதையும், “மேலானவை(களுக்கு)” பிழைத்திருப்பதையும் நாம் எவ்வாறு அனுபவிக்கலாம்? கொலோ 3:1,5,6; ரோமர் 6:1-7.`

ஆவிக்குரியரீதியில் நாம் கிறிஸ்துவுடன் மரித்திருக்கலாம், ஆனாலும், நம் “அவயவங்களை”, அதாவது, நம் சரீர-மனப் பாவத்தூண்டல்களை, நாம் மரிக்கக் கொடுக்கவேண்டும்.

இந்தக் கட்டளையுடன் தொடர்புடைய இரண்டு விஷயங்கள் உள்ளன. ஒன்று, கொலோ 3:1இல், பவுல் பயன்படுத்துகிற கிரேக்க நடை உணர்த்துகிற உண்மை; அதாவது, கிறிஸ்துவுடன் நாமும் உயிர்த்தெழுந்துவிட்டோம். இரண்டு, அந்த உண்மையால் உண்டாகிற விளைவு; அதைத்தான் “ஆகையால்” என்று கொலோ 3:5இல் உள்ள கட்டளை காட்டுகிறது. நாம் கிறிஸ்துவுடன் எழுந்திருப்பதால் விபசாரம், அசுத்தம், மோகம், துர்இச்சை, பொருளாசை போன்ற பூலோக சிந்தனைகளை மரிக்கக் கொடுக்கலாம்; ஏனென்றால், கிறிஸ்துவின் ஆவிக்குரிய ஜீவனும் வல்லமையும் நம் சிந்தைகளிலும் வாழ்க்கையிலுமிருந்து இவற்றையெல்லாம் வெளியேற்றி விடுகின்றன.

“தேவ கோபாக்கினை” என்கிற சொற்றொடர், கிரேக்க மொழியில் கொலோ 3:6இலும், ரோமர் 1:18இலும் மட்டுமே வருகிறது. மனிதர்களை தேவன் அவர்களுடைய துன்மார்க்க வழிகளுக்கு ஒப்புக்கொடுக்கிறார்; எனவே கீழ்ப்படியாமையின் பிள்ளைகள்மேல் அவருடைய கோபம் வருகிறது. கொலோ 3:6; வெளி 6:16,17. பவுல் “அவபக்தியையும் அநியாயத்தையும்” “அசுத்தம்” என்கிறார். அப்படிப்பட்டவர்கள் “தங்கள் இருதயத்திலுள்ள இச்சைகளினாலே தங்கள் சரீரங்களை அவமானப்படுத்துகிறவர்கள்”. ரோமர் 1:18,24. இங்கு கொலோ 3:5இல் வருகிற அதே கிரேக்க வார்த்தையைப் பயன்படுத்துகிறார்.

அவர்கள் எவ்வாறு தங்கள் சரீரங்களை அவமானப்படுத்துகிறார்கள்? முதலாவது, தங்கள் சிருஷ்டிகரை அங்கீகரிக்கவில்லை; மேலும், “இழிவான இச்சைரோகங்களுக்கு” ஆளானார்கள். “அந்தப்படியே அவர்களுடைய பெண்கள் சுபாவ அநுபோகத்தைச் சுபாவத்துக்கு விரோதமான அநுபோகமாக மாற்றினார்கள். அப்படியே ஆண்களும் பெண்களைச் சுபாவப்படி அநுபவியாமல், ஒருவர்மேலொருவர் விரகதாபத்தினாலே பொங்கி, ஆணோடே ஆண் அவலட்சணமானதை நடப்பித்து, தங்கள் தப்பிதத்திற்குத் தகுதியான பலனைத் தங்களுக்குள் அடைந்தார்கள்.” ரோமர் 1:26,27.

`“ஆகவே பூமிக்குரிய இயல்புக்குச் சொந்தமானவைகளை சாகடித்துவிடுங்கள்” எனும் வார்த்தைகளின்படி எவ்வாறு நடக்கலாம்? கொலோ 3:5. சமகால மொழிபெயர்ப்பு.`