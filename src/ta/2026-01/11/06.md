---
title:  புதுவாழ்வை வாழ்தல்
date:   12/03/2026
---

சபையில் சமாதானமும் இணக்கமும் காணப்பட பவுல் விரும்பினார்; கொலோ 3இன் கடைசி வசனங்களில் அதைப் பார்க்கலாம். தேவ சமாதானம்பற்றிப் பார்த்தோம். (பாடம் 7). இது ரோமச் சமாதான யுகத்தையல்ல, கிறிஸ்துவின் சமாதானத்தைக் குறிக்கிறது; இது நமக்கு வெளியேயிருந்து கொடுக்கப்படுவதல்ல, நமக்கு உள்ளாக இருந்து “ஆட்சிசெய்வது.” கிறிஸ்து கட்டுப்பாடு செலுத்தினால்மட்டுமே இது சாத்தியம்.

`கிறிஸ்து கட்டுப்பாடு செலுத்த உதவுவது என்ன? இவற்றிலெல்லாம் இசை என்ன பங்காற்றுகிறது? கொலோ 3:16,17.`

மிகத்தெளிவாகப் புரிந்துகொள்கிற வகையில் சொல்லப்படுகிறது. அதாவது, கிறிஸ்துவின் வார்த்தை நமக்குள்ளாகக் குடியிருக்கத் துவங்குகிறது. தேவ ஞானத்தைக் கேட்டு, கற்றுக்கொள்ள வேதாகமத்தை கவனத்தோடு வாசிக்கும்போது அது நிகழ்கிறது. கிரேக்க மொழியில் தெளிவாக இல்லை, ஆனால், “ஒருவருக்கொருவர் போதித்து புத்திசொல்வதில்” இசை ஒரு முக்கியப் பங்காற்றுகிறது. கொலோ 3:16.

எல்லா இசையும் என்று சொல்லமுடியாது. அது எப்படிப்பட்ட இசையென இங்கும் எபே 5:19இலும் பவுல் சொல்கிறார்: “சங்கீதங்கள், கீர்த்தனைகள், ஞானப்பாட்டுகள்.”

சங்கீதங்கள் ஏற்கனவே இருந்த பழைய ஏற்பாட்டு சங்கீதங்களின் தொகுப்பாகவும், கீர்த்தனைகள் தொகுக்கப்பட்டு வந்த புதிய ஏற்பாட்டு பாடல்களாகவும் இருந்திருக்கலாம். “ஞானப்பாட்டுகள்” என்பது, ஆவிக்குரிய வாழ்வு அல்லது திருச்சபை வாழ்வு சம்பந்தப்பட்ட துதிப்பாடலைச் சுட்டிக்காட்டுகிற பொதுவான வார்த்தை. பாடல்களின் வார்த்தைகள் சத்தியத்தைப் போதிக்கவும், கிறிஸ்தவ புதுவாழ்வுக்கான அறிவுரையை வழங்கவும் உதவுகின்றன. கடந்த கால அற்புதமான பாடல்கள் பலவற்றில், மோசமான இந்தப் பாவ உலகில் நமக்கு அதிகம் தேவப்படுகிற நம்பிக்கையையும் நிச்சயத்தையும் கொடுக்கிற மிகவல்லமையான செய்திகள் அடங்கியுள்ளன.

இசை ஆற்றல்மிகுந்தது. தாவீதின் சுரமண்டல இசையானது சவுலின் ஆத்துமாவைச் சமாதானப்படுத்த உதவியது. 1சாமு 16:23. ஆனால் தாவீதை சவுல் விரோதித்தபிறகு, அவரது கோபமும் மனக்கசப்பும் அதிகரித்தது. 1சாமு 18:10,11. இனிய பாரம்பரிய இசையானது பதற்றத்தைக் குறைத்து, மூளை செயல்பாட்டைச் சீராக்கி, ஆசுவாசத்தை அதிகரித்து, வலியைப் போக்கி, சகஜமாகப் பழக உதவுவதாகத் தெரியவந்துள்ளது. இசையானது நன்மைக்கோ தீமைக்கோ நம் உணர்வுகளிலும் சிந்தனைகளிலும் வல்லமையான தாக்கத்தை ஏற்படுத்துவதை அனுபவிக்காதவர் யாராவது இருக்கமுடியுமா? சரியான இசையால் நம் ஆவிக்குரிய வாழ்வு முன்னேறும்.

`எதைச்செய்தாலும் “அதையெல்லாம் கர்த்தராகிய இயேசுவின் நாமத்தினாலே” செய்யும்படி கொலோ 3:17 சொல்கிறது. அவ்வாறு நீங்கள் செய்கிறீர்களா? இல்லையென்றால், நீங்கள் எவ்வாறு மாறலாம்? அதாவது, கர்த்தருடைய நாமத்தினாலே செய்யக்கூடாதவற்றைச் செய்யாமலிருக்க என்ன செய்யலாம்?`