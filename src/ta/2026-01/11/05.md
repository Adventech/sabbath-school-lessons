---
title:  புதுவாழ்வின் தன்மை
date:   11/03/2026
---

நாம் கிறிஸ்துவுக்குள் வரும்போது, நம்மைவிட்டு அகன்றுபோகிற மோசமான பழக்கங்களையும் எதிர்மறையான தன்மைகளையும் விவரித்தபிறகு, நல்ல தன்மைகள்பற்றி பவுல் பேசுகிறார். அதை இருளிலிருந்து வெளிச்சத்திற்குச் செல்வதெனச் சுட்டிக்காட்டுகிறார்.

`கொலோ 3:12-14இல் விசுவாசிகளை எவ்வாறு விவரிக்கிறார்? அவர்கள் “தரிக்க வேண்டிய” தன்மைகளுக்கும் அதற்கும் உள்ள தொடர்பு என்ன?`

இஸ்ரவேலரை தேவன் தம் விசேஷித்த மக்களாக, தம் குணத்தைப் பிரதிபலிக்க அழைத்தார், அதுபோல இயேசுவை விசுவாசிப்பவர்கள் “தேவனால் தெரிந்துகொள்ளப்பட்டவர்களாக” “தேவன் தேர்ந்தெடுத்தவர்களாக” இருக்கிறார்கள். கொலோ 3:12, எளிய மொழிபெயர்ப்பு. ஆனால் எல்லாருமே இந்த அழைப்பின்படி வாழ்வதில்லை. “அழைக்கப்பட்டவர்கள் அநேகர், தெரிந்துகொள்ளப்பட்டவர்களோ சிலர்” என்று இயேசு சொன்னார். மத் 22:14; 24:22,24,31. மேலும் இஸ்ரவேலரைப்போல விசுவாசிகளும் தேவனால் “அன்புகூரப்பட்டவர்கள்”, “பரிசுத்த ஜனம்.” உபா 7:6-8. இந்தச் சிலாக்கியத்தில் ஒரு முக்கியப் பொறுப்பும் அடங்கியிருக்கிறது; அது “அந்தகாரத்தினின்று தம்முடைய ஆச்சரியமான ஒளியினிடத்திற்கு வரவழைத்தவருடைய புண்ணியங்களை” அறிவிப்பதாகும். 1பேதுரு 2:9. இங்கு நாம் வாழ்கிற விதத்தில் அதை நிறைவேற்றுகிறோம்.

எட்டுத் தன்மைகளை பவுல் பட்டியலிடுகிறார்! “உருக்கமான இரக்கம், தயவு, மனத்தாழ்மை, சாந்தம், நீடிய பொறுமை, ஒருவரையொருவர் தாங்குதல், ஒருவருக்கொருவர் மன்னித்தல்,” “இவை எல்லாவற்றின்மேலும், பூரணசற்குணத்தின் கட்டாகிய அன்பைத் தரித்துக்கொள்ளுதல்.” கொலோ 3:12-14. கிறிஸ்துவுடன் இணைந்திருக்கிற இருதயத்திலிருந்துதான் இவை புறப்படமுடியும், ஏனென்றால் இவை அவருடைய குணத்தின், அதாவது, நம்மை அவர் நடத்துகிற விதத்தின் பிரதிபலிப்புகள். “கிறிஸ்து உங்களுக்கு மன்னித்ததுபோல” நீங்கள் மற்றவர்களை மன்னிக்கவேண்டும். கொலோ 3:13. அன்பு என்பது “பூரணசற்குணத்தின் கட்டு.” கொலோ 3:14. ஏனென்றால் அவர் நம்மீது காட்டிய அன்புதான் நம்மை அவருடன் கட்டுகிறது, நாம் மெய்யாகவே மற்றவர்களை நேசிப்பதற்கு நமக்குத் திறனளிக்கிறது. 1யோவான் 4:11,12.

இந்தத் தன்மைகள் நம் உறவுகளில் இரண்டு விதங்களில் தாக்கத்தை உண்டாக்குகின்றன. முதலாவது, மற்றவர்கள்மீது அன்பும், இரக்கமும், தயவும், மன்னிப்பும் காட்டும்போது நமக்கும் மற்றவர்களுக்கும் அது ஆசீர்வாதமாக அமைகிறது. அதனால் மற்றவர்களும் நம்மீது இரக்கம் காட்டுவார்கள். நாம் தொடர்ந்து தேவ இரக்கத்தையும் பாவமன்னிப்பையும் பெறலாம். மத் 5:7; 6:14. இரண்டாவது, அதனால் தேவனை மகிமைப்படுத்துகிறோம், இதில் தேவ கிருபையின் வல்லமை வெளிப்படுவதால், மற்றவர்களும் இயேசுவை விசுவாசிக்கவும், அவரைப் பின்பற்றவும் ஊக்குவிக்கப்படுகிறார்கள். “சுயநலமற்ற வாழ்க்கைக்கு உள்ள ஆற்றல் மிகப்பெரியது. மனித ஆத்துமாவைச் சுற்றியுள்ள வேறு எந்த செல்வாக்கிற்கும் இதன் ஆற்றல் கிடையாது. சுவிசேஷத்திற்கு ஆதரவான மிகவல்லமையான வாதம், அன்புகூருகிற, அன்புகூரப்படுகிற கிறிஸ்தவனே.”

`நீங்கள் மற்றவர்களை, குறிப்பாக உங்களிடம் இரக்கம்காட்டாதவர்களை நடத்துகிற விதத்தில் இயேசுவை எவ்வளவு தூரம் பிரதிபலிக்கிறீர்கள்?`