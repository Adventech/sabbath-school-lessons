---
title:  மிஷன் கதை
date:   13/03/2026
---

### இறுதி கெடு

அலுவலகத்திற்குச் செல்லாமல் ஆலயத்திற்குச் சென்ற அந்த ஓய்வுநாளன்று, ரெனே சூரியன் மறைந்தபிறகு தான் தங்கியிருந்த, தன் அலுவலகம் இருந்த கட்டிடத்திற்குத் திரும்பினார். உடன் வேலைசெய்பவர் முதலாளி கொடுத்த கடிதத்தை ரெனேவிடம் கொடுத்தார். அதில் அவர் வேலையை விட்டு நீக்கப்பட்டதாக எழுதப்பட்டிருந்தது.

ரெனேவுக்கு அதிர்ச்சியாக இருந்தது. அடுத்து என்ன நடக்கப்போகிறதென அவருக்குத் தெரியவில்லை. கிறிஸ்தவமார்க்கத்திற்கு எதிரான ஒரு நாட்டில் வேலைசெய்கிற ஒரு அந்நிய நாட்டவராக இருந்ததால், சிறைத்தண்டனையோ மரணத்தண்டனையோ விதிக்கப்பட்டால், தன்னால் உண்மையாக இருக்கமுடியுமா என்று யோசித்தார். “ஆண்டவரே, இது நான் பிலிப்பைன்ஸுக்குத் திரும்பவேண்டிய நேரமா? இங்கேயே நான் மரிப்பது உம்முடைய சித்தமானால், எனக்குப் பிரச்சினையில்லை. நான் என் விசுவாசத்திற்காகப் போராடுவது அநேகருக்குத் தெரியும்” என்று ஜெபித்தார்.

அடுத்த நாள் அதிகாலையிலேயே அலுவலகத்திற்குச் சென்று, முதலாளிக்கு ஒரு மின்னஞ்சல் அனுப்பினார். “நான் உங்களை மதிக்கிறேன். நீங்கள் என் நண்பர், என் மூத்த சகோதரர். நீங்கள் அலுவலகத்திற்கு வந்தபோது உங்களுக்கு ஏற்படுத்தின சிரமம்பற்றி உங்களுடன் பேச விரும்புகிறேன்” என்று எழுதினார்.

அன்று இரவு, அவருடைய முதலாளி அலுவலகத்திற்கு வந்தார். அவர் விரக்தியில் இருந்ததுபோலத் தெரிந்தது. “ஆண்டவரே, என் முதலாளியின் கோபம் தணியவேண்டும். நான் மரிப்பது உம்முடைய சித்தமானால், அதை ஏற்றுக்கொள்கிறேன்” என்று ஜெபித்தார்.

பிறகு முதலாளி ரெனேவை அழைத்தார். ரெனே எழுந்திருக்க முயன்றார், முடியவில்லை. முழங்கால்களில் பெலனே இல்லை. தான் மரித்துக் கொண்டிருப்பதுபோல உணர்ந்தார். பெலனை எல்லாம் திரட்டிக்கொண்டு, நாற்காலியிலிருந்து எழுந்து, தட்டுத்தடுமாறி முதலாளியின் அறைக்கு நடந்துசென்றார். கதவைத் தட்டுவதற்காக கையைத் தூக்கியபோது, “பயப்படாதே, நானே மெய்யான தேவன். நான் என் வாக்குறுதிகளில் உண்மையுள்ளவன்” என்று ஒரு சத்தம் கேட்டது. சற்றுநேரம் கழித்து, கதவைத் திறந்து, தன் முதலாளியின் கடுகடுப்பான முகத்தைப் பார்த்தார். உள்ளே நடந்துசென்றபோது, “நானே மெய்யான தேவன். நான் என் வாக்குறுதிகளில் உண்மையுள்ளவன்” என்று இரண்டுமுறை சத்தம் கேட்டது. ஒவ்வொரு முறையும் அந்தச் சத்தம் அதிக வலுவாகக் கேட்டது.

முதலாளி ரெனேவிடம் வேலை ஒப்பந்த ஆவணம் ஒன்றையும், ஒரு விமானப் பயணச்சீட்டையும் கொடுத்து, ஏதாவது ஒன்றைத் தேர்ந்தெடுக்கச் சொன்னார். நிம்மதியடைந்து, ரெனே அமைதியாக ஜெபித்தார். “ஆண்டவரே, நான் சிறைச்சாலைக்குச் செல்லப் போவதில்லை, உமக்கு நன்றி” என்று ஜெபித்தார். விமான பயணச்சீட்டைத் தேர்ந்தெடுத்தார்.

ஆனால் முதலாளி, சனிக்கிழமைகளில் வேலைசெய்தால், இரண்டு மடங்கு சம்பளம் வழங்கப்படுமென ஒப்பந்தத்தில் எழுதியிருந்தார். ஆனாலும் பயணச்சீட்டைத்தான் தேர்ந்தெடுத்தார். அதற்கான பணத்தை எப்படிச் செலுத்துவதென யோசனையாக இருந்தது. “நானே மெய்யான தேவன். நான் என் வாக்குறுதிகளில் உண்மையுள்ளவன்” என்கிற சத்தம் மீண்டும் கேட்டது.

“புதிதாக வேலை கிடைக்கிற வரையிலும், உன்னிடமுள்ள பணம் குறைந்துபோவதில்லை” என்று அந்தச் சத்தம் பேசியது.