---
title:  கிறிஸ்துவுக்குள் வேர்கொண்டு, பெருகுதல்
date:   02/03/2026
---

கிறிஸ்தவ வாழ்வுக்கான தெளிவான சூத்திரங்களில் ஒன்றாக கொலோசெயரின் கருத்து உள்ளது: “நீங்கள் கர்த்தராகிய கிறிஸ்து இயேசுவை ஏற்றுக்கொண்டபடியே, அவருக்குள் நடந்துகொள்ளுங்கள்.” கொலோ 2:6. போதனைகளை அல்ல, ஒரு நபரை ஏற்றுக்கொள்வதால், இரட்சிப்பைப் பெறுகிறோம். இயேசுவை ஏற்றுக்கொள்ளும்போது, வேதாகமத்தின் அப்போஸ்தலர்கள் மூலமும், தீர்க்கதரிசிகள்மூலமும் கொடுக்கப்பட்ட அவரது சகல போதனைகளையும் ஏற்றுக்கொள்கிறோம். எல்லாவற்றிற்கும் மேலாக, கிறிஸ்துவை ஏற்றுக்கொள்வது என்பது சுயத்திற்கு மரிப்பதாகும்; ஜீவனுள்ள கிறிஸ்துவிடம் சுயத்தை முற்றிலுமாக அர்ப்பணிப்பதாகும்.

ஜீவ வார்த்தையையும் (இயேசு), எழுதப்பட்ட வார்த்தையையும் (வேதாகமம்) பிரித்துப்பார்க்க முடியாது. அவை ஒரே நாணயத்தின் இரு பக்கங்கள். வேதாகமத்தினால்மட்டுமே நாம் இயேசுவை அறிந்துகொள்ள முடியும். “அவருக்குள்” “நடக்கிறோம்” அல்லது வாழ்கிறோம் என்றால், நம்முடைய எல்லாத் தீர்மானங்களிலும் நடவடிக்கைகளிலும் நம்மை வழிநடத்த அவரது வார்த்தையையும் ஆவியானவரையும் அனுமதிக்கிறோம் என்று அர்த்தம்.

கிறிஸ்தவர்களை செடிகளுடன் ஒப்பிட்டுப் பேசுகிற ஒரு பொதுவான வேதாகம உருவகத்தை கொலோ 2:7 இல் பவுல் பயன்படுத்துகிறார். கிறிஸ்துவை நம் இரட்சகராக ஏற்றுக்கொள்வதால் அவருக்குள் வேர்கொண்டு, அவரது வார்த்தையின்படி நம் வாழ்க்கையை ஒழுங்குபடுத்துகிறோம். அவ்வாறுதான் “விசுவாசத்தில் உறுதிப்படுகிறோம்.”

`செடிகுறித்த உருவகம் விசுவாசிகளை அடையாளப்படுத்துவதை பின்வரும் வசனங்கள் எவ்வாறு விளக்குகின்றன? ஏசா 61:3; மத் 3:10; லூக் 8:11–15; 1கொரி 3:6.`

விசுவாசிகளுக்கு முன்னிருக்கிற இரண்டு வழிகளை பவுல் வேறுபடுத்துகிறார். ஒன்று, “கர்த்தர் நாட்டின நீதியின் விருட்சங்களாக” நின்று, அவரையும் அவரது போதனைகளையும் பற்றிக்கொண்டு, கிறிஸ்துவுக்குள் பூரணமடைவது. ஏசா 61:3. மற்றொன்று, உண்மைபோலத் தோன்றினாலும், உயிரற்ற செயற்கை செடிகள்போல இருப்பது. இது வஞ்சகம். மனித தத்துவங்களையும் பாரம்பரியங்களையும் ஏற்றுக்கொள்வதால் நாம் “கொள்ளைகொண்டு” போகப்படுகிறோம். கொலோ 2:8. கிறிஸ்து நம்மை விடுவித்திருந்தாலும்கூட, மீண்டும் பாவ அடிமைத்தனத்தில் சிக்க வாய்ப்பிருக்கிறது. கலா 5:1; அப் 15:10.

சுருக்கமாக, வேதாகமத்திற்கு புறம்பான போதனைகளை ஏற்றுக்கொள்வது கிறிஸ்துவைப் புறக்கணிப்பதாகும்; ஏனென்றால் பொய்ப்போதனைகளுக்குச் செவிகொடுப்பவர்கள் வேறு சுவிசேஷத்தையும், வேதாகமத்தின் அதிகாரத்திற்கு பதிலாக மனித அதிகாரங்களையும் ஏற்றுக்கொள்கிறார்கள். கலா 1:6-9. இது ஆதிகாலத் திருச்சபையில் காணப்பட்ட ஒரு ஆபத்து; இன்றும் அது ஆபத்தாகவே இருக்கிறது.

`கிறிஸ்துவைப் பெறுவதற்காக சுயத்திற்கு மரிப்பதில் உங்களுடைய அனுபவம் என்ன? அந்தச் செயல்முறை ஏன் தொடர்ந்து நடைபெறவேண்டும்?`