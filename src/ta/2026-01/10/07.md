---
title:  மேலும் படிக்க
date:   06/03/2026
---

“அப்போஸ்தலர்களுடைய நாட்களில் பாரம்பரியத்தாலும் தத்துவத்தாலும் வேதாகமத்தின் மீதான விசுவாசத்தை மனிதர்கள் அழிக்க முயன்றார்கள். அதுபோல, இன்றைய நாட்களில், மனதிற்கினிய உயர்திறனாய்வுகள், பரிணாமக்கொள்கை, ஆவிமார்க்கம், பிரம்மஞானம், அனைத்திறைக் கொள்கை ஆகியவற்றின்மூலம், நீதியின் சத்துருவானவன் ஆத்துமாக்களை தடைசெய்யப்பட்ட பாதைகளில் வழிநடத்த முயல்கிறான். ஊகநம்பிக்கைகளை ஊக்குவிக்கிற வழிமுறைகளில் அநேகர் கவனம்செலுத்தி, தவறான புரிதலுக்கும் குழப்பத்திற்கும் ஆளாவதால், வேதாகமம் அவர்களுக்கு எண்ணெய் இல்லாத விளக்குபோல இருக்கிறது. பகுப்பாய்வு, ஊகம், மறுதிருத்தம் உள்ளிட்ட உயர்திறனாய்வு பணியானது “வேதாகமம் ஒரு தெய்வீக வெளிப்பாடு” என்கிற விசுவாசத்தை அழிக்கிறது. மனித வாழ்வைக் கட்டுப்படுத்தவும், உயர்த்தவும், ஊக்குவிக்கவும் தேவ வார்த்தைக்கு உள்ள வல்லமையைக் களவாடுகிறது.

“ஆசைதான் மேலான சட்டம், இஷ்டப்படி நடப்பதற்கான உரிமம்தான் சுதந்தரம், மனிதன் தனக்கு மட்டுமே பொறுப்பாளி” என ஆவிமார்க்கம் அநேகருக்குப் போதிக்கிறது.

“கொலோசெய விசுவாசிகள் எதிர்கொண்ட அதே நயவஞ்சகமான வார்த்தைகளை இன்றைய விசுவாசிகளும் எதிர்கொள்வார்கள். வேதவாக்கியங்களுக்கு ஆவிமார்க்க விளக்கங்கள் கொடுக்கப்பட்டாலும், அவற்றை ஏற்றுக்கொள்ளக்கூடாது. வேதவசனங்களின் நித்திய சத்தியங்களை உறுதிப்படுத்துகிற வகையில் அனைவரும் கேட்கும்படி பேசவேண்டும். கிறிஸ்துவின்மீதே தன் கண்களை வைத்து, சரியான பாதையில் விலகாமல் முன்னேறவேண்டும், அவரது போதனைகளுக்கு புறம்பான கருத்துகளை புறம்பே தள்ளவேண்டும். தேவ சத்தியமே அவரது சிந்தனையின், தியானத்தின் கருத்தாக இருக்கவேண்டும். தேவன் தன்னிடம் நேரடியாகப் பேசுகிற சத்தமாக வேதாகமத்தைக் கருதவேண்டும். அவ்வாறு தெய்வீக ஞானத்தைக் கண்டுகொள்ளலாம்.”

**கலந்துரையாடக் கேள்விகள்**

`கிறிஸ்துவுக்குள் “தேவத்துவத்தின் பரிபூரணமெல்லாம் வாசமாயிருக்கிறது.” அவரே “சகல துரைத்தனங்களுக்கும் அதிகாரத்துக்கும் தலைவர்.” இவற்றின் அர்த்தம் என்ன? கொலோ 2:9,10; யோவான் 1:1; எபி 1:3; 1பேதுரு 3:22.`

`ஏழாம் நாள் ஓய்வுநாளுக்கு எதிராக வாதிட, சிலர் கொலோ 2:14-16 வசனங்களைப் பயன்படுத்துகிறார்கள். நான்காம் கற்பனை இனி அவசியமில்லை என்று வாதிட இந்த வசனங்களைப் பயன்படுத்தினால், என்ன பிரச்சினைகள் உருவாகும் என்று இந்த வாரம் பார்த்தோம்; அதுதவிர, வேறு என்ன பிரச்சினைகள் உருவாகலாம்?`

`நாம் சடங்காச்சாரப் பிரமாணத்தையும் கைக்கொள்ள வேண்டும் என்று வாதிடுகிறவர்களுக்கு உங்களுடைய பதில் என்ன? அவற்றைக் கைக்கொள்வதால் சில ஆவிக்குரிய அல்லது இறையியல் ஆசீர்வாதங்கள் கிடைக்கலாம். ஆனால் அவற்றைக் கைக்கொள்ள வற்புறுத்தும்போது, என்ன பிரச்சினைகள் உருவாகின்றன?`

`“நம்மிடம் தேவன் நேரடியாகப் பேசுகிற சத்தமாக வேதாகமத்தைப் பார்க்க வேண்டும்” என்று எலன் ஒய்ட் சொல்கிறார். வேதாகமத்தில் நமக்கு சௌகரியமாக இல்லாத விஷயங்கள் உட்பட, வேதாகமத்தின் ஒட்டுமொத்த அதிகாரத்திலும் தெய்வீக ஏவுதலிலும் நம் விசுவாசத்தைப் பெலவீனப்படுத்துகிற எதற்கும், எவருக்கும் எதிராக நம்மை நாம் ஜாக்கிரதையுடன் பாதுகாக்கவேண்டியது ஏன் அவசியம்?`