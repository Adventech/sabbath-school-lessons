---
title:  சிலுவையில் ஆணியடிக்கப்பட்டது
date:   03/03/2026
---

`எந்தப் பிரச்சினைகளை எதிர்த்து கொலோ 2:11-15 இல் பவுல் போராடுகிறார்?`

கட்டளைகளுக்கு எதிராக, ஓய்வுநாளைக் கைக்கொள்வதற்கு எதிராக இந்த வசனங்கள், குறிப்பாக கொலோ 2:14ஆம் வசனம் தவறாகப் பயன்படுத்தப்படுகிறது.

இந்த வசனங்களுக்கு இரண்டு விளக்கங்களை செவந்த்-டே அட்வென்டிஸ்டுகள் சொல்கிறார்கள். முதலாவது, சிலுவையில் அறையப்பட்ட “கையெழுத்து” என்பது, இயேசு சிலுவையில் தொங்கியபோது அவருக்கு மேலாக பிலாத்து எழுதிவைத்த குற்றச்சாட்டு போன்ற நமக்கு “எதிரிடையான” குற்றச்சாட்டாகும், அது சிலுவையில் அறையப்பட்டது. மத் 27:37; யோவான் 19:19,20. இரண்டாவது, மோசே எழுதிவைத்த சடங்காச்சார பிரமாணம் சிலுவையில் அறையப்பட்டது. உபா 31:24-26.

அந்த வசனம், சடங்காச்சார பிரமாணம்பற்றிப் பேசுவதை ஒட்டுமொத்தப் பின்னணியிலிருந்து அறியலாம். “கையால் செய்யப்படாத விருத்தசேதனம்” என்று “இருதயத்தில்” செய்யப்படுகிற விருத்தசேதனத்தை பவுல் குறிப்பிடுகிறார். கொலோ 2:11; ரோமர் 2:28,29; உபா 30:16. இது மாம்ச விருத்தசேதனத்திற்கு முற்றிலும் எதிரானது; மாம்ச விருத்தசேதனம் சடங்காச்சார பிரமாணம் சொல்கிற விதிகளில் ஒன்று. லேவி 12:3; யாத் 12:48.

“மாம்சத்துக்குரிய பாவசரீரத்தைக் களைந்து”, தண்ணீரில் மூழ்கி ஞானஸ்நானம் எடுக்கும்போது, இந்த உள்ளான மாற்றம் உண்டாவதாக பவுல் கூறுகிறார். நாம் கிறிஸ்துவின் மரணத்திலும் உயிர்த்தெழுதிலும் பங்கெடுப்பதின் அடையாளமாக இந்த ஞானஸ்நானத்தை எடுக்கிறோம். கொலோ 2:11,12.

“பாவங்களினால் மரித்தவர்களாயிருந்து”, பின்னர் அக்கிரமங்களெல்லாவற்றையும் நமக்கு மன்னித்த கிறிஸ்துவுடன் “உயிர்ப்பிக்கப்பட்டதோடு” இந்த மனமாற்ற அனுபவம் ஒப்பிடப்படுகிறது. கொலோ 2:13.

கொலோ 2:14இல் வருகிற “கட்டளைகள்” என்பது, லௌகீக அல்லது சபைசார்ந்த சட்டத்திட்டங்களைக் குறிக்கிறது. லூக் 2:1; அப் 17:7; 16:4. பவுல் எழுத்துகளில் இந்த வார்த்தை வேறு ஒரே ஒரு இடத்தில் வருகிறது; அங்கு, யூதர்களுக்கும் புறஜாதியாருக்கும் பிரிவினை சுவராக நின்ற சடங்காச்சாரப் பிரமாணத்தைக் குறிப்பிடப் பயன்படுத்தப்பட்டுள்ளது. எபே 2:14,15.

பாவ மன்னிப்பையும், உள்ளான மனமாற்றத்தின் அடையாளமான ஞானஸ்நானத்தையும்பற்றி பவுல் ஏற்கனவே பேசிவிட்டதால், அதே கருத்தை மீண்டும் வேதாகமத்தில் வேறு எங்கும் பயன்படுத்தப்படாத மற்றொரு உருவகத்தைப் பயன்படுத்தி பவுல் பேச வாய்ப்பில்லை. மாறாக, எபேசியரில் தான் வலியுறுத்தின கருத்தையே இங்கு வலியுறுத்துகிறார். அதாவது, கொலோசெயிலிருந்த புறஜாதியாரான விசுவாசிகளிடம், விருத்தசேதனம் உட்பட சடங்காச்சாரப் பிரமாணத்தையோ, சுத்திகரிப்பு பிரமாணத்தையோ கைக்கொள்வதுபற்றிக் கவலைப்படவேண்டாமென பவுல் வலியுறுத்துகிறார்.

பத்துக்கற்பனைகள் சிலுவையில் அறையப்பட்டதாக பவுல் சொல்லவில்லை; பத்துக்கற்பனைகளை மீறுவதுதான் பாவமென மற்ற இடங்களில் வலியுறுத்துகிறார். ரோமர் 7:7.