---
title:  தேவனுடைய ஞானம், அறிவு
date:   01/03/2026
---

“ஞானம் கண்டெடுக்கப்படுவது எங்கே? புத்தி விளைகிற இடம் எது?” என்று யோபு கேட்டார். யோபு 28:12. கிறிஸ்துவில் என்று பதிலளிக்கிறார் பவுல்: “அவருக்குள் ஞானம் அறிவு என்பவைகளாகிய பொக்கிஷங்களெல்லாம் அடங்கியிருக்கிறது.” கொலோ 2:3; 1கொரி 1:30. நம்மிடம் கிறிஸ்து இருந்தால், சகலத்தையும் பெற்றிருப்போம். வாழ்க்கையின் நோக்கத்தை “அறிந்துகொள்ளுகிற உணர்வின் பூரண நிச்சயத்தையும்” பெற்றிருப்போம். கொலோ 2:2. இரட்சிப்பின் முழுத்திட்டத்தையும் உள்ளடக்கிய தேவனுடைய இரகசியமானது கிறிஸ்து மூலமாய் வெளியாக்கப்பட்டது.

`கொலோசெயர் நிருபத்தை பவுல் எழுதியதின் நோக்கம் என்ன? கொலோ 2:1-7.`

“தேற்றப்படுதல்” என்றால், “பெலப்படுத்தப்படுதல்”. கொலோ 2:2. கொலோசெய விசுவாசிகள் கள்ளப்போதனைகளை உணர்ந்துகொள்வது மட்டுமல்ல, மாறாக கிறிஸ்தவ அன்பில் அவர்கள் “இணைக்கப்பட” வேண்டும் என்பதே பவுலின் ஆசை. “தேற்றப்படுதல்”, “இணைக்கப்படுதல்” என்பதற்கு கடந்தகால வினைச்சொற்களை பவுல் பயன்படுத்துகிறார்; எனவே, இந்த நிருபத்தை தான் எழுதின நோக்கம் நிறைவேறும் என்று பவுல் நம்பிக்கையோடு இருந்தது தெரிகிறது.

ஆனாலும் அவர்களது “ஒழுங்கையும், கிறிஸ்துவின்மேலுள்ள விசுவாசத்தின் உறுதியையும்” பாராட்டுகிறார். கொலோ 2:5.

“ஒழுங்கு” என்பதற்கான கிரேக்க வார்த்தையானது, ஆரோன்-மெல்கிசேதேக்கின் ஆசாரிய ஒழுங்கைச் சுட்டிக்காட்ட புதிய ஏற்பாட்டில் வருகிறது. லூக் 1:8; எபி 7:11; எபி 5:6,10; 6:20; 7:11,17. ஆனால் பவுல், 1கொரி 14:40இலும் இங்கும், சபை ஒழுங்கைச் சுட்டிக்காட்ட இந்த வார்த்தையைப் பயன்படுத்துகிறார். சபை ஒழுங்கையும் அமைப்பையும் சபை நிறுவனம் சம்பந்தப்பட்டதும், இறையியல் முக்கியமற்றதுமாக ஒன்றாகப் பார்க்கிற மனநிலை சிலரிடம் காணப்படுகிறது.

ஆனால் மூப்பர்களையும் உதவியாளர்களையும் தேர்வுசெய்வதிலும் ஆராதனையிலும், ஓர் ஒழுங்கு அவசியமென்று பவுல் வலியுறுத்துகிறார். 1கொரி 11; 1தீமோ 3; தீத்து 1. எனவே, சபை ஒழுங்கைப் பாதுகாப்பதில் பவுல் மிகுந்த அக்கறைகாட்டினார். அவ்வாறு செய்வதால், தேவனுடைய ஞானத்திற்கும் வேதாகமப் போதனைகளுக்கும் கீழ்ப்படிகிறோம்; அவற்றை அறிவிக்கிறோம்.

கொலோசெய விசுவாசிகளுக்கு பவுலின் கூட்டாளிகள் சரியான போதனைகளை அறிவித்ததால், இவர்கள் விசுவாசத்தில் “உறுதிப்பட்டிருந்தார்கள்”. திடமான வேதாகம அடித்தளத்தின்மீது உறுதிப்பட்டிருந்ததால், அவர்களை அசைக்கமுடியாது; அதில் தொடர்ந்து நிலைத்திருக்கும்போது, கள்ளப்போதகர்களின் தவறான போதனைகளிலிருந்து பாதுகாக்கப்படமுடியும்.

`உங்களுடைய ஆவிக்குரிய வாழ்வில் “ஒழுங்கின்” அவசியத்தை எவ்வாறு அனுபவித்திருக்கிறீர்கள்?`