---
title:  மனுஷருடைய கற்பனைகள்
date:   05/03/2026
---

`கொலோ 2ஆம் அதிகாரத்தில் விவாதிக்கப்படுகிற விஷயங்களின் அடிப்படையில் 20-23ம் வசனங்களில் பவுல் சொல்லும் அறிவுரைகளை எவ்வாறு புரிந்துகொள்ளலாம்?`

யூதச் சடங்காச்சாரங்களில் சிலர் அக்கறைகாட்டுவதை “உலகத்தின் அடிப்படைக் கொள்கைகள்” மீதான அக்கறையென கலாத்தியர் நிருபத்தில் சொல்வதுபோல, இங்கும் பவுல் சொல்கிறார். கலா 4:3,9; கொலோ 2:8,20. அதாவது, பூலோக தேவாலயத்தைப்போல இந்தச் சடங்காச்சாரங்களும் பூமிக்குரியவை; நம்முடைய குடியிருப்போ பரலோகத்தில் இருக்கிறது. சடங்காச்சாரப் பிரமாணம் எனும் பாரத்தை நாம் சுமக்கவேண்டியதில்லை; ஏனென்றால், இப்போது நாம் கிறிஸ்துவில் அனுபவிக்கிற நிஜத்தைத்தான் அது நிழலாகக் காட்டியது. அதை தேவன் கொடுத்திருந்தாலும்கூட, இந்தக் கட்டளைகள் தங்கள் நோக்கத்தை நிறைவேற்றிவிட்டதால், இனி அவசியமில்லை.

இந்தச் சட்டத்திட்டங்கள் அனைத்தும் சிலுவையில் ஒழிக்கப்பட்டது; ஒரு தெய்வீக கரம் தேவாலய திரைச்சீலையை இரண்டாகக் கிழித்த நிகழ்வு இதைச் சுட்டிக்காட்டுகிறது. யூத-கிறிஸ்தவர்கள் உட்பட கிறிஸ்தவர்கள் யாரும் இந்தச் சட்டத்திட்டங்களுக்கு உட்பட்டவர்கள் அல்ல. மத் 27:51; தானி 9:27. அவற்றை அனுசரிப்பது, கிறிஸ்துவுக்குள் நமக்கு வாக்களிக்கப்பட்டுள்ள புதிய உலகை மறந்து, ஒழிந்துபோகிற இந்த உலகத்துடன் நமக்குத் தொடர்பை உண்டாக்குவதாகும். உண்மையில், “நீதி வாசமாயிருக்கும் புதிய வானங்களும் புதிய பூமியும்” வருவதற்காக காத்திருக்கிறோமே தவிர, இந்தப் பழைய உலகம் புதுப்பிக்கப்பட நாம் காத்திருக்கவில்லை. 2பேதுரு 3:13.

பரிசேயர்களும் வேதபாரகர்களும்தான் மோசேயின் சட்டத்திட்டங்களுடன் கூடுதலாக மனித சட்டங்களைக் கூட்டினார்கள். மாற்கு 7:1-13. ஆனால், பழைய ஏற்பாட்டு சடங்காச்சாரச் சட்டங்களை கிறிஸ்து நிறைவேற்றிவிட்டதால், அவற்றை தேவன் விதித்துள்ள சட்டங்களாக அல்ல, மனிதர்கள் சுமத்தியுள்ள கடன்களாகத்தான் பார்க்கமுடியும். உண்மையில், அவை விசுவாசத்தை ஊக்குவிப்பதற்குப் பதிலாக, விசுவாசத்திற்குப் பாரமாக இருந்தன. அவற்றைக் கடைப்பிடிக்காத மற்றவர்களைவிட தாங்கள் மேலானவர்கள் என்கிற எண்ணமானது கடைப்பிடித்தவர்களிடம் இருந்தது. அதுவே கேடுதான். அதைவிட, அதில் நம் இரட்சிப்புக்கான புண்ணியம் இருக்கிறதென்கிற நயவஞ்சக எண்ணமும் உண்டாகலாம்; அது மிகவும் ஆபத்தானது.

வேத வசனங்களுக்கான அர்த்தத்தை பரிசுத்த ஆவியானவர்தாம் விசுவாசிகளுக்கு விளக்கவேண்டும்; ஆனால் வேதவல்லுனர்கள், மதரீதியான விளக்கங்களைக் கொடுத்து, அந்தச் சிலாக்கியத்தைப் பறிக்கிறார்கள். பவுலும் மற்ற வேதாகம எழுத்தாளர்களும் போதித்த வேதாகம சத்தியத்தின் ஊற்று கிறிஸ்துவே.

`கிறிஸ்து நமக்காகவும், நமக்கு வெளியேயும், நம்முடைய இடத்திலும், நம்மிலும் செய்வதுதான் நம் இரட்சிப்புக்கான ஒரே அடித்தளம் என்பதில் நாம் எவ்வாறு உறுதியாக இருக்கலாம்?`