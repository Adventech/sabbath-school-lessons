---
title:  நிழலா, பொருளா?
date:   04/03/2026
---

`கொலோ 2:16-19இல் பவுல் வலியுறுத்துகிற யூத-கிறிஸ்தவ நடைமுறை என்ன?`

பவுல் இங்கு பேசுகிற பிரச்சினைகள் என்னவென்பது பற்றி வேதஅறிஞர்கள் மத்தியில் இன்றுவரை ஒருமித்த கருத்து இல்லை. ஆனால் புறஜாதியார் அதிகமிருந்த அந்தச் சபையில், யூத-கிறிஸ்தவ கருத்துவேறுபாடு நிலவியிருக்க வேண்டும் என்பது புரிகிறது. கொலோ 2:13. அதாவது, விசுவாசிகள் கடைப்பிடிக்க அவசியமில்லாதவற்றைக் கடைப்பிடிக்குமாறு யூத விசுவாசிகள் கட்டாயப்படுத்தியிருக்க வேண்டும்.

கிறிஸ்தவர்களாக மாறிய யூதர்களில் சிலர் சில யூத நடைமுறைகளை தொடர்ந்து கடைப்பிடித்தார்கள். அவற்றை கொலோ 2:16 பட்டியலிடுகிறது. கொலோ 2:19 உம் அதேபோலப் பட்டியலிடுகிறது. மதத்தலைவர்களின் போலித் தாழ்மையை இயேசுதாமே கண்டித்திருக்கிறார். மத் 6:1,5,7,16. சில யூத தொழுகை முறைகளில் தூதர்கள் முக்கியப்படுத்தப்பட்டதை கும்ரான் புத்தகச்சுருள்களிலிருந்து அறியமுடிகிறது. எனவே, மற்ற இடங்களில் தான் எதிர்கொண்ட அதே பிரச்சினைகளைத்தாம் கொலோசெயேவிலும் பவுல் எதிர்கொண்டார்.

கொலோ 2:16ஆம் வசனம் அதிகம் தவறாகப் புரிந்துகொள்ளப்படுவதால், அதை விரிவாகப் பார்க்கவேண்டியது முக்கியம். பின்வரும் கருத்துகளைக் கவனியுங்கள்:

“ஆகையால்” என்றால், இதுவரை பவுல் சொன்னதின் நிறைவாக என்று அர்த்தம். முன்பு, மாம்சரீதியான விருத்தசேதனம் அவசியமில்லை என்றும், இருதயத்தில் உண்டாகிற மெய்யான மாற்றமே முக்கியமென்றும் கூறினார். கொலோ 2:11-15.

“போஜனம் பானம்” என்பது இஸ்ரவேலர்கள் தேவாலயத்திற்குக் கொண்டுவந்த போஜன பலிகளையும், பானபலிகளையும் குறிக்கிறது.

கொலோ 2:16 இல், “பண்டிகைகள், அமாவாசை” (சமகால மொழிபெயர்ப்பு) என்பது ஓசியா 2:11ஐ ஞாபகப்படுத்துகிறது; அங்கும் இதேபோன்ற சடங்காச்சார நாட்கள் குறிப்பிடப்படுகின்றன; அதில் சடங்காச்சார ஓய்வுநாட்களும் அடங்கும். லேவி 23:11,24,32.

இந்த வசனத்தைப் புரிந்துகொள்ள பவுலின் விளக்கம்தானே முக்கியமாக இருக்கிறது: அதாவது, இவை “வருங்காரியங்களுக்கு நிழலாயிருக்கிறது; அவைகளின் பொருள் கிறிஸ்துவைப்பற்றினது.” 1கொரி 5:7; 15:23. மாறாக, ஏழாம் நாள் ஓய்வுநாளானது, பாவம் நுழைவதற்குமுன்னரே, ஆசரிப்புக்கூடார சடங்காச்சார பலிகள் நியமிக்கப்படும் முன்னரே ஏதேனில் ஏற்படுத்தப்பட்டது; ஆகவே சிலுவைக்குப் பிறகு ஒழிக்கப்படவேண்டிய நிழலில் இந்த ஓய்வுநாள் வராது.

`ஏழாம் நாள் ஓய்வுநாள்பற்றி இந்த வசனம் பேசவில்லைதான்; ஆனாலும் அதைத்தான் பேசுவதாகச் சொல்கிறவர்களை நாம் நியாயந்தீர்க்கக்கூடாது; மற்றவர்களை நாம் நியாயந்தீர்க்கக்கூடாது என்று பவுல் சொல்லியிருக்கிறாரே!`