---
title:  மிஷன் கதை
date:   06/03/2026
---

### சிறை அல்லது மரணத்தண்டனை

ஆறுமாதங்கள் பிரச்சினையில்லாமல் ஓய்வுநாளில் ஆலயத்திற்குச் சென்றார் ரெனே, அப்போது அவருடைய முதலாளி அழைத்தார். “நம்முடைய அடுத்தக் கணக்கர் உங்களைப் போல நன்றாக வேலைசெய்வதில்லை. எனக்கு ஒரு உதவிசெய்ய முடியுமா? சனிக்கிழமையில் குறைந்தப்பட்சம் ஒரு மணி நேரம் வேலைசெய்ய முடியுமா?” என்று கேட்டார்.

உடனே, “தேவனே, சனிக்கிழமையில் ஆலயத்திற்குச் செல்ல நீர் உதவினால், நான் மரிக்கும்மட்டும் ஓய்வுநாளை பரிசுத்தமாகக் கைக்கொள்வேன்” என்று இரண்டு வருடமாகத் தான் ஜெபித்து வந்தது ரெனேவுக்கு நினைவுக்கு வந்தது.

“என்னால் முடியாது” என்று ரெனே சொன்னார். “இல்லை, நீங்கள் செய்துதான் ஆகவேண்டும். ஒரு மணி நேரம் போதும். எத்தனை மணிக்கு ஆலயத்திற்குள் இருப்பீர்கள்?”

“எட்டிலிருந்து பன்னிரெண்டு வரை.” “அப்படியானால் மதியம் ஒரு மணிக்கு வாருங்கள்.”

“ஆனால் அன்று சனிக்கிழமை” என்று ரெனே சொன்னார். “அது பரவாயில்லை” என்று முதலாளி சொன்னார். “ஆனால் என்னால் முடியாது” என்று ரெனே சொன்னார்.

ரெனேவின் முதலாளி அவரை முறைத்துப்பார்த்தார். “நீங்களே முடிவுசெய்யுங்கள்” என்று சொல்லிவிட்டுச் சென்றுவிட்டார். ஆறு வாரங்கள் கழித்து, இலேசாக அச்சுறுத்துகிற வகையில் முதலாளி கெடு விதித்தார்.

“உங்களுடைய இறுதி முடிவு என்ன? வருகிற சனிக்கிழமையில் நீங்கள் வேலைசெய்ய வேண்டும். இல்லையென்றால், நான் என்ன செய்வேனென்று எனக்கே தெரியாது” என்று சொன்னார்.

கிறிஸ்தவத்திற்கு எதிரான ஒரு நாட்டில் ரெனே வேலைசெய்தார். அங்கு மதசுந்திரம் கிடையாது. விசுவாசத்தின் நிமித்தம் மக்கள் சிறையில் அடைக்கப்பட்டதையும் அல்லது கொல்லப்பட்டதையும் கேள்விப்பட்டிருந்தார். வீட்டிற்கு வந்ததும், “ஆண்டவரே, ஏராளமான பிரச்சினைகளில் சிக்கிக்கொண்டேன். இங்கேயே நான் செத்துப்போக விரும்புகிறீரா?” என்று ஜெபித்தார்.

மூன்று நாட்கள் கழித்து, ஓய்வுநாளில் ஆலயத்திற்குச் சென்றார். அவரது அலுவலகம் அமைந்திருந்த அதே அடுக்குமாடி குடியிருப்பில்தான் வசித்து வந்தார். அவர் கட்டிடத்தைவிட்டுக் கிளம்பும்போது, அவருடன் வேலைசெய்கிறவர், “இன்று வேலைக்கு வரவில்லையா?” என்று கேட்டார். “நான் வரவில்லை” என்று ரெனே சொன்னார். அலுவலக அலைபேசி ரெனேவிடம் இருந்தது; அதை அணைத்துப் போட்டார். ஆலயத்திற்குச் செல்லும்போது, அலைபேசியை வைத்து தன்னை அடையாளம்காண அவர் விரும்பவில்லை.

அன்று மதியம், அவருடைய முதலாளி எதிர்பாராமல் அலுவலகத்திற்கு வந்தார். அலைபேசியில் தொடர்புகொள்ள மீண்டும் மீண்டும் முயன்றும் தொடர்புகொள்ள முடியவில்லை.

பிறகு, அந்த உடன்வேலையாள் ரெனேவிடம், “முதலாளி பிசாசுபோல மாறிவிட்டார். உங்களைத் தின்றுவிடவேண்டும்போல அவருடைய கண்கள் சிவந்துவிட்டன. உங்களை அவர் சிறைச்சாலைக்கு அனுப்பலாம். எங்களையும் சிக்கலில் மாட்டிவிடாமல் பார்த்துக்கொள்ளுங்கள்” என்றார்.