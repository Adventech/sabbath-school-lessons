### பூலோகத்தையும் பரலோகத்தையும் இணைத்தல்

நீங்கள் செய்ததிலேயே மிகவும் கடினமான ஒரு வேலையை யோசித்துப் பாருங்கள். அதைக் கடினமாக்கியது என்ன? எதிர்பார்ப்புகளா, அதற்கென ஒதுக்கப்பட்ட நேரமா, அல்லது இரண்டுமா? அந்த வேலைமீதான உங்கள் மனநிலையா? அல்லது உங்களோடு சேர்ந்து பணிசெய்தவர்களா? அல்லது அதைச் செய்துமுடிக்க முடியாதென்கிற எண்ணமா?

இரட்சிப்பின் நோக்கம் என்ன? பூலோகத்தையும் பரலோகத்தையும் இணைப்பது. இது செய்துமுடிக்கக் கடினமானதென யோசிக்கிறீர்களா? மனித பார்வையில் அது சாத்தியமற்றதுதான். ஆனாலும் இயேசு பரலோகத்திற்குச் செல்வதற்குமுன், செய்துமுடிக்க கடினமாகத் தோன்றின ஒரு பணியை அப்போஸ்தலர்களிடம் ஒப்படைத்தார்: “நீங்கள் புறப்பட்டுப்போய் சகல ஜாதிகளையும் சீஷராக்கி, பிதா குமாரன் பரிசுத்த ஆவியின் நாமத்திலே அவர்களுக்கு ஞானஸ்நானம் கொடுத்து, நான் உங்களுக்குக் கட்டளையிட்ட யாவையும் அவர்கள் கைக்கொள்ளும்படி அவர்களுக்கு உபதேசம் பண்ணுங்கள்” என்றார். மத்தேயு 28:19,20.

சாத்தியமற்றதுபோலத் தோன்றின இந்தப் பணியைச் செய்துமுடிப்பதற்கு பவுலை புறஜாதியாரிடம் இயேசு அனுப்பினார்: “அவர்கள் இருளைவிட்டு ஒளியினிடத்திற்கும், சாத்தானுடைய அதிகாரத்தைவிட்டு தேவனிடத்திற்கும் திரும்பும்படிக்கு நீ அவர்களுடைய கண்களைத் திறக்கும்பொருட்டு, இப்பொழுது உன்னை அவர்களிடத்திற்கு அனுப்புகிறேன்.” அப் 26:18.

இதுபோன்ற வேலைகளைக் கொடுத்தால் சிலர் பின்வாங்குவார்கள். ஆனாலும், இயேசு கொடுத்த இந்த இரண்டு பணிகள் சம்பந்தமாகக் கொடுக்கப்பட்டுள்ள வாக்குறுதிகளை நாம் மறந்துவிடக்கூடாது. அப்போஸ்தலர்களிடம் இயேசு, “இதோ, உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன்” என்று சொன்னார். மத் 28:20. பவுலிடம் இயேசு, “நீ கண்டவைகளையும் நான் உனக்குத் தரிசனமாகிக் காண்பிக்கப்போகிறவைகளையும் குறித்து உன்னை ஊழியக்காரனாகவும் சாட்சியாகவும் ஏற்படுத்துகிறதற்காக உனக்குத் தரிசனமானேன்” என்று சொன்னார். அப் 26:16.

சுருக்கமாக, மனிதர்கள் தேவனைச் சார்ந்திருக்கும்படிக்கே, மனித பார்வைக்குக் கடினமாகத் தோன்றுகிற பணியை இயேசு மனிதர்களிடம் ஒப்படைக்கிறார். ஒரு பணியைச் செய்வதற்கான வல்லமையை அளிக்காமல், அப்பணியை அவர் கொடுப்பதில்லை. “மனிதனுடைய சித்தம் தேவனுடைய சித்தத்துடன் ஒத்துழைக்கும்போது, அது எல்லையில்லா வல்லமையுடையதாக மாறுகிறது. அவர் கட்டளையிடுகிற எதையும் அவரது பெலத்தால் செய்துமுடிக்கலாம். தாம் கட்டளையிடுகிற அனைத்தையும் செய்யத் திறனளிக்கிறார்.”

கொலோசெயருக்கு பவுல் நிருபம் எழுதின சமயத்தில், சுவிசேஷம் வானத்தின் கீழிருக்கிற சகல சிருஷ்டிகளுக்கும் பிரசங்கிக்கப்பட்டு வந்தது. கொலோ 1:23. ஆனாலும் எல்லாருமே அதை ஏற்றுக்கொள்ளவில்லை. இயேசுவும்கூட அப்போஸ்தலர்களுக்கும், பவுலுக்கும் ஊழியக்கட்டளை கொடுத்தபோது, அனைவரும் சீடர்களாவார்கள் என்றோ, அனைவரும் மனமாறுவார்கள் என்றோ வாக்குறைக்கவே இல்லை. மத் 28:18-20 சுவிசேஷம், “பூலோகமெங்குமுள்ள சகல ஜாதிகளுக்கும் சாட்சியாகப் பிரசங்கிக்கப்படும், அப்போது முடிவு வரும்” மத் 24:14.

அந்தச் சாட்சி எப்படிப்பட்டதாக இருக்கும்? அதை எவ்வாறு நிறைவேற்றவேண்டும்?

பிலிப்பியர், கொலோசெயர் நிருபங்களை இந்தக் காலாண்டில் ஆராய்வோம். நாம் இயேசுவைச் சார்ந்திருப்பதற்காக செய்யக் கடினமான பணிகளை அவர் கொடுக்கிறார். அந்தப் பணிகளில் ஓர் ஒற்றுமை உள்ளது. எல்லாவற்றிற்கும் மேலாக, அவை பூலோகத்தையும் பரலோகத்தையும் இணைக்க வல்லவரான கிறிஸ்துவை வெளிப்படுத்துகின்றன. பூமியிலிருந்து வானத்தைத் தொட்டதாக யாக்கோபு கண்ட ஏணி அவரே. ஆதி 28:12; யோவான் 1:51.

இந்த நிருபங்களில், இயேசுவின் இந்த இரண்டு அம்சங்களைக் காணலாம். கிறிஸ்துவின் தெய்வீகதன்மை, நம்மை இரட்சிக்க அனைத்தையும் அவர் விட்டுக்கொடுத்ததுபற்றிய வசனங்களை ஆராய்வோம். தான் ஸ்தாபித்த ஒரு சபையிலும் (பிலிப்பி), தான் ஒருமுறைகூட சென்றிராத ஒரு சபையிலும் (கொலோசெ) பிரச்சினைகள் எழுந்தபோது, சிறைச்சாலையில் இருந்த பவுல் அடைந்த போராட்டங்களைப் பார்ப்போம். அக்கால “உலக சபை” முழுவதிலும் பவுல் ஏற்படுத்தியிருந்த தொடர்புகள்தாம் ரோமச் சிறையில் சவால்களைச் சந்திக்க அவருக்கு திறனளித்தன. தன் நேரம் குறைவு என்பதை அறிந்து, திருச்சபையை ஒன்றோடு ஒன்றை இணக்கமாக்கவும், பரலோகத்தோடு நெருங்க வைக்கவும் தன்னால் முடிந்த அனைத்தையும் செய்தார். அதன்மூலம், வெளிப்படுத்துதல் 14இன் கடைசிக்கால ஊழியக்கட்டளையை நிறைவேற்ற தேவ சபை எவ்வாறு பரலோகத்தோடு கைகோர்க்கமுடியும் என்பதைக் காட்டுகிறார். அந்த ஊழியக்கட்டளைதான் “முத்தூது”.

“நாம் இயேசுவைச் சார்ந்திருப்பதற்காக செய்யக் கடினமான பணிகளை அவர் கொடுக்கிறார்.”

கிளின்டன் வாஹ்லன், பிஎச்டி, ஜெனரல் கான்ஃபரன்ஸின் வேதாகம ஆராய்ச்சி நிறுவனத்தின் இணை இயக்குனர். இவர் புதிய ஏற்பாடு, வேதாகம விளக்கவியல், அட்வென்டிஸ்ட் வரலாறு ஆகியவற்றில் நிபுணர். ஜெர்மனி, நியூசிலாந்து, ரஷ்யா, ஐக்கிய ராஜ்யம், பிலிப்பைன்ஸ் ஆகிய நாடுகளில் ஊழியம் செய்திருக்கிறார். அவருக்கும் அவரது மனைவி ஜினாவுக்கும் இரண்டு பிள்ளைகள், ஒரு மருமகள், இரண்டு பேரப்பிள்ளைகள் உண்டு.