---
title:  காவலிலிருந்த பவுல்
date:   29/12/2025
---

மக்கெதோனியாவில் இருந்தபோது, தான் பல்வேறு சமயங்களில் சிறைவாசம் அனுபவித்ததாக பவுல் குறிப்பிடுகிறார். 2கொரி 6:5; 2கொரி 11:23; 2கொரி 7:5. பதிவுசெய்யப்பட்ட முதல் அனுபவம் பிலிப்பியில் நடந்தது. அப் 16:16-24. பிறகு எருசலேமில், அவர் சிசெரியா சிறைக்கு மாற்றப்படுவதற்குமுன் சில காலம் சிறையில் வைக்கப்பட்டார்.

தன் ‘கட்டப்பட்ட’ நிலைகுறித்து வேறு இடங்களிலும் பவுல் குறிப்பிடுகிறார். பிலே 10,13. ரோமில் வீட்டுச்சிறையில் இருந்தாலும், ஒரு சிறப்பு ரோம வீரனால் கட்டப்பட்டிருந்தார். இதேபோல் கட்டப்பட்டிருந்த இரண்டாம் நூற்றாண்டு கிறிஸ்தவரான இக்னாசியஸ், வீரர்களின் நடத்தைப்பற்றி, ‘காட்டு விலங்குகள்போல நடந்துகொண்டார்கள். அவர்களை நாம் நன்றாக நடத்தினாலும், நம்மிடம் மோசமாகத்தான் நடப்பார்கள்’ என்கிறார்.–Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`தான் சந்தித்த பாடுகளைச் சகிப்பதற்கு எது பவுலுக்கு உதவியதாக 2கொரி 4:7-12 கூறுகிறது? அவரது வாழ்வின் நோக்கம் என்னவாக இருந்தது?`

வாழ்க்கை எவ்வளவு மோசமானாலும், பவுலால் ஒரு பிரகாசமான பக்கத்தைப் பார்க்கமுடிந்தது, அதுதான் மனஅழுத்தத்தைச் சகிக்க அவருக்குப் பெலன் தந்தது. சாத்தான் தன்னால் முடிந்த எல்லாக் கஷ்டங்களையும் பவுல்மேல் எறிந்தாலும், தான் கைவிடப்படவில்லை என்பது பவுலுக்குத் தெரியும்.

`இந்தக் கஷ்டங்களை எதிர்கொள்வதற்கு உதவியாக பவுல் பெற்றிருந்த ஆவிக்குரிய வளங்கள் என்ன? 2கொரி 6:3-7.`

பெரும்பாலும் நம் சூழ்நிலைகள், பெலவீனங்கள், நம் கடந்தகால தோல்விகள் ஆகியவற்றைப் பார்த்து அதைரியமடைகிறோம். ஆனால் அப்படிப்பட்ட நேரங்களில்தான், தீமையுடன் போராடுவதற்கு தேவன் நமக்குச் செய்துள்ள அற்புத ஏற்பாடுகளை யோசிக்கவேண்டும். அவற்றில் மிகமுக்கியமான ஒன்று வேதாகமம், அதாவது ‘சத்திய வார்த்தை’. ஏனென்றால், மற்றவர்களுடைய தவறுகளிலிருந்தும், அவர்கள் வெற்றிபெற்ற விதங்களிலிருந்தும் நாம் கற்றுக்கொள்ளலாம். மேலும், உலக மீட்பர் நமக்காகச் செய்தவற்றை பரிசுத்த ஆவியானவர்தாம் பயனுள்ளதாக்குகிறார். ஆவியானவர்தாம் நம் இருதயத்தைச் சுத்தமாக்குகிறார். ஆவியானவர் மூலமாகத்தான் விசுவாசி தெய்வீக சுபாவத்தில் பங்கெடுக்க முடிகிறது. பெற்றதும் கற்றதுமான அனைத்து தீய இயல்புகளையும் மேற்கொள்ளவும், தம் சொந்தக் குணத்தை திருச்சபையில் பதியச்செய்யவும் உதவுகிற ஒரு தெய்வீக வல்லமையாக ஆவியானவரை கிறிஸ்து நமக்குக் கொடுத்திருக்கிறார்.

`நாம் சுயாதீன ஊழியரோ, போதகரோ, எப்போதும் நம்மை ‘தேவஊழியக்காரராக விளங்கப்பண்ணுவதற்கு’ என்ன செய்யலாம்? 2கொரி 6:4. அதன் அர்த்தம் என்ன?`