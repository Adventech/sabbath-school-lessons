---
title:  பவுலும் கொலோசெயும்
date:   31/12/2025
---

பவுல் கொலோசெ பட்டணத்திற்குச் சென்றதாகப் பதிவு இல்லை; இங்கும் பவுலின் ஊழிய வியூகம் வெளிப்படுகிறது. முதலில், கொலோசெ பட்டணத்தைச் சேர்ந்த எப்பாப்பிரா என்பவர்தான், அப்பட்டணத்திற்கு சுவிசேஷத்தைக் கொண்டுசென்றார். கொலோ 4:12; 1:7. அவர் எப்படி மனமாறினார்? முதல் நூற்றாண்டின் பாதியில், பவுல் அருகிலிருந்த எபேசுவில் ஊழியம் செய்தபோது, ‘ஆசியாவில் குடியிருந்த ... எல்லாரும் கர்த்தராகிய இயேசுவின் வசனத்தைக் கேட்டார்கள்’ அப் 19:10; ஒப்பிடவும் அப் 20:31. அப்போது அவர் மனமாறியிருக்கலாம்.

அந்தப் பகுதி முழுவதிலும் சுவிசேஷம் எவ்வளவு அதிகமாகப் பரவியது என்பதை வெளிப்படுத்தல் புத்தகம் சாட்சியிடுகிறது. வெளி 1:4. கொலோசெவுக்கு சுவிசேஷம் எப்படிச் சென்றிருக்கும்? பவுல் ஊழியத்தால் எபேசுவில் மனமாற்றமடைந்தவர்கள் அறிவித்திருக்கவேண்டும். எபேசுவில் பவுலின் போதனையைக் கேட்ட எப்பாப்பிராவும் பவுலின் உடன் ஊழியர் ஆனார்; எப்பாப்பிரா தன் சொந்த ஊரான கொலோசெவுக்கு சுவிசேஷத்தைக் கொண்டு சென்றார்.

லவோதிக்கேயாவுக்கு தென்கிழக்கில் சுமார் 15 கி.மீ. தூரத்தில் கொலோசெ இருந்தது; இப்போதுதான் அங்கு அகழ்வாராய்ச்சி நடந்து வருகிறது; எனவே, அப்பகுதியின் மிகமுக்கிய நகரங்களுடன் ஒப்பிடும்போது அந்நகரம்பற்றி குறைவான விபரங்களே உள்ளன. ஆனால் அங்கு குறிப்பிடத்தக்க அளவில் யூதர்கள் இருந்திருக்கவேண்டும். ‘பிரிஜா பகுதியில் கிட்டத்தட்ட பத்தாயிரம் யூதர்கள் வாழ்கிறார்கள்’ என்று ஆர்தர் ஜி. பேட்சியா குறிப்பிடுகிறார். பல ரோமப் பட்டணங்களைப்போல கொலோசெயிலும் மக்கள் பல்வேறு தெய்வங்களை வணங்கியதை கொலோசெ நாணயங்கள் காட்டுகின்றன. அஞ்ஞானப் பழக்கங்களும், தீவிரக் கலாச்சாரத் தாக்கங்களும் அங்கிருந்த கிறிஸ்தவர்களுக்கு கடும் நெருக்கடிகளை ஏற்படுத்தியிருக்கவேண்டும், சுவிசேஷத்தை அறிவிப்பதில் மட்டுமல்ல, சுவிசேஷத்திற்கு உண்மையாக இருப்பதற்கும் அங்கு பெரும் சவால்களைச் சந்தித்திருக்கலாம்.

கொலோசெயிலிருந்த மற்றொரு முக்கியக் கிறிஸ்தவர் பிலேமோன்; அவரும் எப்பாப்பிரா மனமாற்றமடைந்த நேரத்தில்தான் இயேசுவை ஏற்றுக்கொண்டிருக்கவேண்டும்.

`ஓநேசிமுவுடன் எப்படிப்பட்ட போக்கைக் கடைப்பிடிக்க பிலேமோனிடம் பவுல் அன்புடன் கேட்டுக்கொண்டார்? பிலே 15,16; கொலோ 4:9.`

ரோமச்சட்டத்தின்படி ஓநேசிமுவை பிலேமோனிடம் பவுல் திருப்ப அனுப்பவேண்டியிருந்தது; ஆனாலும் ஒரு சகவிசுவாசியின் பரிவோடும் மனசாட்சியோடும் ஓநேசிமுவை ஒரு அடிமையாக அல்ல, ஒரு சகோதரனாக நடத்தும்படி பிலேமோனிடம் வேண்டுகிறார். பிலே 16.

அடிமைமுறையை இன்று நாம் வெறுக்கலாம், பவுல் அதைக் கண்டிருத்திருந்தால், நன்றாக இருக்குமென நினைக்கலாம்; ஆனால் பவுல் அங்குச் சொல்வதை நாம் புரிந்துகொள்ள என்ன செய்யலாம்?

`தப்பின அடிமைகளைத் திரும்ப அனுப்பவேண்டும் என்கிற ஒரு சட்டம் அமெரிக்காவில் அடிமைமுறை இருந்த சமயத்தில் இயற்றப்பட்டது; அட்வென்டிஸ்டுகள் இந்தச் சட்டத்திற்குக் கீழ்ப்படியக்கூடாது என்று எலன் ஒய்ட் சொன்னார். ஏன்?`