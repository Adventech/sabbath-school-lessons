---
title:  மேலும் படிக்க
date:   02/01/2026
---

“ஆவியானவரின் பரிசுத்தமாக்கப்படுதலாலும், சத்தியம்மீதான விசுவாசத்தாலும் கிடைக்கிற இரட்சிப்புக்கு தேவன் உங்களைத் தெரிந்துகொண்டுள்ளார். அதனால் தரித்து நில்லுங்கள். நீங்கள் உண்மையுடன் தேவனைச் சேவிக்கும்போது, தப்பெண்ணத்திற்கும் எதிர்ப்புக்கும் ஆளாகலாம்; ஆனால் அநியாயமாக உபத்திரவப்படுத்தப்படும்போது, கோபங்கொள்ளாதீர்கள். திரும்பத் தாக்காதீர்கள். இயேசு கிறிஸ்துவுக்குள் நல்நடத்தையைக் காத்துக்கொள்ளுங்கள். பரலோகத்திற்கு நேராக உங்கள் முகத்தை கற்பாறைபோலாக்குங்கள். மற்றவர்கள் தங்கள் விருப்பப்படி பேசட்டும், தங்கள் போக்கில் செல்லட்டும்; கிறிஸ்துவின் தாழ்மையோடும் சாந்தத்தோடும் தொடர்ந்து செல்லவேண்டியதுதான் உங்கள் வேலை. சுத்தமான இருதயமுள்ளவர்களாக, தேவனுடைய கரத்தில் சாய்ந்து முழு வல்லமையோடும் பெலத்தோடும், உறுதிகுலையாத நோக்கத்துடன் உங்கள் பணியைச் செய்யுங்கள். உங்கள் பணியின் மெய்யான, மேன்மையான தன்மையை நீங்கள் அறியாமல் இருக்கலாம். நீங்கள் எவ்வளவு முக்கியமானவர் என்பதை உங்களை இரட்சிக்கக் கொடுக்கப்பட்ட உயிரை வைத்துதான் அளக்கமுடியும்...

கிறிஸ்துவுக்குள் வளர்ச்சியடைகிற ஒவ்வோர் ஆத்துமாவுக்கும், நீண்ட, கடுமையான போராட்டக் காலங்கள் நேரிடும்; ஏனென்றால் செல்கிற பாதையில் தடைபண்ண அந்தகார வல்லமைகள் தீர்மானித்துள்ளன. ஆனால் நாம் கிருபைவேண்டி கிறிஸ்துவின் சிலுவையைப் பார்க்கும்போது, நாம் தோற்பதில்லை. ‘நான் உன்னைவிட்டு விலகுவதுமில்லை, உன்னைக் கைவிடுவதுமில்லை’ ‘இதோ, உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன்’ என்று மீட்பர் வாக்குரைத்திருக்கிறார்.”

**கலந்துரையாடக் கேள்விகள்**

`பவுல் எப்போதுமே அநியாயமாகத்தான் பலமுறை சிறையில் அடைக்கப்பட்டிருக்கிறார். நீங்கள் அநியாயமாக நடத்தப்படும்போது எவ்வாறு நடந்துகொள்கிறீர்கள்? அப்படிப்பட்ட நேரங்களில் உதவக்கூடிய வேதவாக்குறுதிகள் என்ன?`

`கிறிஸ்தவர்களின் உபத்திரவம்பற்றி, ஆதிகாலத் திருச்சபையின் தலைவரான டெர்டூலியன் இவ்வாறு சொன்னார்: ‘நாங்கள் எவ்வளவு தூரம் உங்களால் அடக்கப்படுகிறோமோ அவ்வளவு தூரம் எண்ணிக்கையில் வளருகிறோம்; கிறிஸ்தவர்கள் சிந்துகிற இரத்தம் விதையாகும்.’ அதேநேரம், உபத்திரவமானது சில இடங்களில், சில நேரங்களில் திருச்சபையின் பணிக்கு மிகப்பெரிய தடையாக இருந்தது. தங்கள் விசுவாசத்தின் நிமித்தம் உபத்திரவப்படுகிறவர்களுக்கு எந்தெந்த வழிகளில் உதவலாம்?`

`பவுல் அனுபவித்த கஷ்டங்களின் அடிப்படையில் இந்த வார மனன வசனத்தை வாசியுங்கள். ‘எப்பொழுதும் சந்தோஷமாயிருங்கள்’ என்று சொல்லுகிறார். அதன் அர்த்தம் என்ன? நாம் எவ்வாறு அதன்படி செய்யலாம்? உங்களுக்கு பிரியமான ஒருவர் வியாதியாக இருக்கலாம் அல்லது மரிக்கலாம். உங்களுக்கு வேலை போகலாம். பயங்கர சரீர வேதனையில் நீங்கள் இருக்கலாம். ‘எதில் நான் எப்போதும் சந்தோஷமாய் இருக்கவேண்டும்?’ என்கிற கேள்விக்கு பதில் தெரிந்தால்தான் இவற்றை அணுகமுடியும். நம் சூழ்நிலை எதுவாக இருந்தாலும், எதில் நாம் எப்போதும் சந்தோஷமாக இருக்கலாம்?`