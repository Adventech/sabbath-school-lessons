---
title:  பிலிப்பி, கொலோசெ சபைகள்
date:   01/01/2026
---

`பிலிப்பி, கொலோசெ சபை விசுவாசிகளை பவுல் எவ்வாறு அழைக்கிறார்? அதிலுள்ள முக்கியத்துவம் என்ன? பிலி 1:1-3; கொலோ 1:1,2.`

பவுல் தன் நிருபங்களில், தன் வழக்கமான பாணியில் அந்த இடங்களிலுள்ள கிறிஸ்தவர்களை ‘பரிசுத்தவான்கள்’ என்று வாழ்த்துகிறார்; அதாவது, ஞானஸ்நானத்தின் மூலம் தேவனுடைய விசேஷித்த மக்களாக அவர்கள் பிரித்தெடுக்கப்பட்டார்கள்; இஸ்ரவேல் மக்களும்கூட விருத்தசேதன சடங்கின்மூலம் ‘பரிசுத்த ஜாதியாக’ பிரித்தெடுக்கப்பட்டார்கள். யாத் 19:5,6; 1பேதுரு 2:9,10. ரோமச் சபை சிலரைப் ‘பரிசுத்தர்கள்’ என்று அழைப்பதற்கும் இதற்கும் சம்பந்தமில்லை.

இந்த இரண்டு நிருபங்களின் வாழ்த்துதல்களில் உள்ள ஒற்றுமைகளைக் கவனிக்கவேண்டும். பவுல் பிலிப்பியின் ‘கண்காணிகளையும், உதவிக்காரரையும்’ குறிப்பிடுகிறார்; அதேசமயம் கொலோசெயில் ‘விசுவாசிகளுமாயிருக்கிற சகோதரர்களைக்’ குறிப்பிடுகிறார். கொலோ 1:2. திருச்சபையில் விசேஷித்த ஊழியத்தைச் செய்தவர்களை புதிய ஏற்பாடு ‘விசுவாசமுள்ள சகோதரர்கள்’ என்று குறிப்பிடுகிறது. எபே 6:21; கொலோ 4:7; 1பேதுரு 5:12. எனவே அந்தப் பட்டணங்களிலிருந்த திருச்சபை அங்கத்தினர்களிடம் மட்டுமல்ல, திருச்சபை தலைவர்களிடமும் பவுல் பேசுகிறார். வேதாகமத்தின் பிற இடங்களிலும் சிறப்பு ஊழியங்கள்பற்றிக் குறிப்பிடப்படுகின்றன. 1தீமோ 3:1-12; தீத்து 1:5-9. எனவே, திருச்சபையின் ஆரம்பம்முதலே சபை ஒரு அமைப்பாக இருந்ததும், அதன் முக்கியத்துவமும் புரிகிறது.

தீமோத்தேயு, எப்பாப்பிரா போன்ற உடன் ஊழியர்களுக்குப் பயிற்சியளிக்கவும், உள்ளூர் திருச்சபைகளில் தலைவர்களை நியமிக்கவும் பவுல் முன்னுரிமை யளித்தார்; அது அவரது சுவிசேஷ ஊழிய முயற்சிகளுக்கு உதவியாக இருந்தது. அதாவது, சுவிசேஷத்தை அறிவிப்பதற்காகவும் அங்கத்தினர்களைத் தக்கவைப்பதற்காகவும் வியூகம் அமைத்தார். 1850களில் அட்வென்டிஸ்ட் ரிவ்யூ சேபத் ஹெரால்டுகளில் வெளிவந்த பல கட்டுரைகள் காட்டுவதுபோல, புதிய ஏற்பாட்டு சபை அமைப்பு மாதிரியை நம் அட்வென்டிஸ்ட் முன்னோடிகள் பின்பற்றினார்கள். ஜேம்ஸ் ஒய்ட் இவ்வாறு சொல்கிறார்: கிறிஸ்துவின் சபையை ஒழுங்கமைக்க புதிய ஏற்பாட்டின் தெய்வீக ஒழுங்கு போதுமானது. அதற்கும் அதிகமாகத் தேவைப்பட்டிருந்தால், ஆவியானவரின் ஏவுதலால் அது கொடுக்கப்பட்டிருக்கும். பவுல் அந்தச் சபைகளுக்கு நிருபங்களை எழுதுவதற்கு வெகு நாட்களுக்கு முன்னரே, எருசலேம் திருச்சபைக்கு அலுவலர்களை நியமிக்கிற வேலையை அப்போஸ்தலர்கள் தொடங்கினார்கள். அப் 6:1-6; 11:30. சத்திய தூதுவர்கள் எல்லா இடங்களிலும் சுவிசேஷத்தை அறிவித்து, திருச்சபைகள் அமைப்பதற்கு இது ஒரு மாதிரியாகச் செயல்பட இருந்தது.

`பவுல் தன் நிருபங்களை எழுதினபோது, எழுத்து உதவியாளர்களைப் பயன்படுத்தியது நன்கு அறியப்பட்ட உண்மை. பவுலுடன் தீமோத்தேயுவும் சத்தியத்தை அறிவித்து வந்ததாகச் சொல்லப்படுகிறது. 2கொரி 1:1; பிலே 1. தன் நிருபங்களில் ‘நாங்கள்’ என்றல்ல, ‘நான்’ என்று பவுல் பேசுவது, அந்த நிருபங்களை எழுதியவர் அவரே என்பதைக் காட்டுகிறது.`