---
title:  பிலிப்பியில் பவுல்
date:   30/12/2025
---

இரண்டாவது ஊழியப்பயணத்தின்போது, ஊழியக்குழுவில் தீமோத்தேயு சேர்ந்த சில நாட்களில் அவர்கள் ஆசிய மைனர் பகுதிக்குச் செல்வதை ஆவியானவர் தடைபண்ணினார். அப் 16:6. ‘நீர் மக்கெதோனியாவுக்கு வந்து எங்களுக்கு உதவிசெய்ய வேண்டும்’ என்று இரவு தரிசனத்தில் ஒருவன் தன்னிடம் வேண்டிக்கொண்டதை பவுல் கண்டார். அப் 16:9. உடனடியாக மக்கெதோனியாவுக்குப் புறப்பட்டார்கள். துரோவாவிலிருந்து ஏஜியன் கடல் மார்க்கமாக ஐரோப்பிய கண்டத்திலிருந்த நெயாப்போலிக்குப் பயணம் செய்கிறார்கள். அங்கே சுவிசேஷம் சொல்லாமல் பவுலும் சீலாவும் தீமோத்தேயுவும் துரோவாவில் அவர்களுடன் இணைந்த லூக்காவும் பிலிப்பிக்குப் புறப்பட்டார்கள். (10ஆம் வசனத்தில் ‘நாங்கள்’ என்று குறிப்பிடுகிறார்.)

சுவிசேஷ ஊழியத்தில் பவுல் எப்போதும் வியூகம் அமைப்பார். பிலிப்பி பட்டணம் ‘மக்கெதோனியா தேசத்து நாடுகளில் ஒன்றிற்குத் தலைமையானது.’ அப் 16:12. அது ரோம சாம்ராஜ்யத்தின் புகழ்பெற்ற பட்டணங்களில் ஒன்று; அது லஸ் இட்டாலிகம் என்கிற அந்தஸ்தைப் பெற்ற பட்டணம்; லஸ் இட்டாலிகம் என்பது வெளிநாட்டிலிருந்த சில பட்டணங்களுக்கு வழங்கப்பட்ட ஒரு விருது. இத்தாலிப் பட்டணங்களின் சலுகைகளை லஸ் இட்டாலிக குடிமக்களும் பெற்றிருந்தார்கள்; அதாவது, நில வரி, உள்ளூர் வரி போன்றவற்றில் விலக்கு உண்டு, மேலும், அங்கு பிறந்தாலே ரோமக் குடிமகனாகிவிடலாம். கிழக்குப் பகுதியுடன் ரோமை இணைக்கிற முக்கிய தரைவழி சாலையான ‘வியா எக்னா ஷியா’ சாலையில், இது ஒரு முக்கியமான நிறுத்தமாகவும் இருந்தது. அங்கு கிறிஸ்தவத்தை அறிமுகம்செய்த செயலானது அம்பிபோலி, அப்பொலோனியா, தெசலோனிக்கே, பெரோயா போன்ற பட்டணங்களுக்குச் சுவிசேஷத்தை அறிவிக்க உதவியது.

மேலும் முதல் நூற்றாண்டு பிலிப்பி பட்டணத்தின் அதிகாரப்பூர்வ மொழி லத்தீன், அங்குள்ள லத்தீன் கல்வெட்டுகள் அதற்கு சாட்சி. பிலிப்பியர் 4:15இல், ‘பிலிப்பியரே’ என்று வருகிற சொல் லத்தீன் மொழி நடையில் உள்ளது; அவர்களது சிறப்பு ரோம அந்தஸ்தின் அடிப்படையில், இப்படிப் பேசியிருக்கலாம். ஆனாலும் சந்தைப்பகுதிகளிலும், சுற்றிலுமிருந்த பட்டணங்களிலும் கிரேக்க மொழிதான் பேசப்பட்டது; சுவிசேஷமும் கிரேக்கமொழியில்தான் அறிவிக்கப்பட்டது. பவுல் குழுவினரோடு ஜெபிப்பதற்காக நதியோரத்தில் மக்கள் கூடினார்கள்; அங்குதான் லீதியாளும் அவளது குடும்பத்தாரும் இயேசுவை ஏற்றுக்கொண்டார்கள். அப் 16:13-15. அவள் இரத்தாம்பரம் விற்ற ஒரு தொழிலதிபர். எனவே பிலிப்பியில் பவுலின் ஊழியத்திற்கு பண உதவி செய்தவர்களில் லீதியாளும் இருந்திருக்கலாம். பவுலும் சீலாவும் அங்குச் சிறையில் அடைக்கப்பட்டபோது, சிறைச்சாலைக்காரனும் அவனது குடும்பத்தார் அனைவரும் மனம்மாறினார்கள்.

ஐரோப்பாவில் உபத்திரவங்கள் ஏற்படவிருந்தாலும்கூட, அங்கே சுவிசேஷம் பரவுவதற்கான முக்கிய இடமாக பிலிப்பி இருந்ததை ஆவியானவர் அறிந்திருந்தார். உபத்திரவம் பெரிய தீமையாக இருந்தாலும், வேறு வழிகளில் சந்திக்கமுடியாத மக்களுக்குச் சுவிசேஷத்தை அறிவிக்க அது உதவுகிறது.

`பவுலின் பாடுகள் சிலவற்றைப் புரிந்துகொள்ள அப் 9:16 எவ்வாறு உதவுகிறது? நம் பாடுகள் சிலவற்றைப் புரிந்துகொள்ளவும், இது எவ்வாறு உதவலாம்?`