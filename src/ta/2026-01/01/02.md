---
title:  கிறிஸ்துவினிமித்தம் கைதியாக இருந்த பவுல்
date:   28/12/2025
---

பிலிப்பியரும் கொலோசெயரும் சிறைச்சாலை நிருபங்கள் எனப்படுகின்றன; ஏனென்றால் பவுல் சிறைச்சாலையில் இருந்தபோது, அவை எழுதப்பட்டன. எபேசியரும் பிலேமோனும் அப்படியே. அவை சுமார் கி.பி. 60-62இல் பவுல் ரோமில் இருந்தபோது, எழுதப்பட்டிருக்கலாம் என்று பல விளக்கவுரையாளர்கள் கருதுகிறார்கள்.

`தன் சிறையிருப்பை பவுல் சித்திரிக்கிற விதத்திலுள்ள முக்கியத்துவம் என்ன? எபே 3:1; பிலே 1.`

இயேசு கிறிஸ்துவின் சேவைக்கு பவுல் தன் வாழ்க்கையை அர்ப்பணித்திருந்தார். அதில் சிறைச்சாலையும் ஓர் அங்கம் என்றால், அதற்கும் ஆயத்தமாக இருந்தார். பவுல் தன்னை ‘சங்கிலியால் கட்டப்பட்டிருக்கிற ஸ்தானாபதி’ என்கிறார். எபே 6:20. அவர் ஊழியப் பயணங்கள் சென்றார்; சபைகளை ஸ்தாபித்தார்; கர்த்தருக்காக ஊழியம்செய்ய பயிற்சியளித்தார். ‘இந்தக் கட்டுகள்மட்டும் இல்லையென்றால், நாம் அதிகம் சாதித்திருப்பேனே?’ என்று அவர் கேட்டிருக்கலாம்.

இன்னொரு முறை அவர் சிறையில் அடைக்கப்பட்ட சமயத்தில் 2தீமோத்தேயுவை எழுதினார்; இது ஆவிக்குரிய வழிகாட்டல் நிருபம் என்று அழைக்கப்படுகிறது. எனவே புதிய ஏற்பாட்டில் குறைந்தபட்சம் ஐந்து நிருபங்களையாவது சிறைச்சாலையில் இருந்தபோதுதான், அவர் எழுதியிருக்கவேண்டும்.

தான் சிறையில் அடைக்கப்பட்டிருந்த இடம்பற்றி தன் நிருபம் எதிலும் பவுல் குறிப்பிடவில்லை; ஆனால் எபேசு அல்லது சிசெரியாவில் சிறையில் இருந்திருக்கலாமென சிலர் கூறுகிறார்கள். ஆனால் அவர் எபேசுவில் சிறையில் அடைக்கப்பட்டதாக வேதாகம ஆதாரம் இல்லை. சிசெரியாவில் பவுலின் உயிருக்கு அச்சுறுத்தல் இல்லை, எனவே அங்குதான் அவர் அடைக்கப்பட்டிருக்கவேண்டும் என்று தோன்றலாம். ஆனாலும், பிலிப்பியர் நிருபம் எழுதப்பட்ட சமயத்தில், அங்கு அவருக்கு அச்சுறுத்தல் இருந்தது. பிலி 1:20; 2:17.

பவுல் சிறைவைக்கப்பட்டிருந்த இடத்தை அறிந்துகொள்ள இந்த நிருபத்தில் சில குறிப்புகள் உள்ளன. முதலாவது, ரோம ஆளுனரின் குடியிருப்பில் இருந்தார்; அது ஆளுனரின் அலுவலகமாகவும் இருந்திருக்கலாம்; அப்படியொரு இடத்தில்தான் எருசலேமில் இயேசுவை பிலாத்து விசாரித்தார். மத் 27:27; யோவான் 18:33. தான் சிறையிருந்த இடம் என்னவென்று அல்ல, அந்த இடத்தில் இருந்தவர்கள் யாரென்று பவுல் கூறுகிறார். அதாவது, ‘அரமனையெங்குமுள்ளவர்கள்’ சுவிசேஷத்தை அறிந்துகொண்டதாகக் கூறுகிறார். பிலி 1:13. பேரரசனையும் சிறைக்கைதிகளையும் பாதுகாக்க ரோமில் சுமார் பதினான்காயிரம் சிறப்புப்படை வீரர்கள் இருந்தார்கள்.

இரண்டாவது, ‘இராயனுடைய அரமனையில்’ இருந்தும் பவுல் வாழ்த்துதலை அனுப்புகிறார். பிலி 4:22. எனவே, ரோமில் சிறைக்கைதியாக, அரசக் குடும்பத்தினருக்குச் சேவைசெய்தவர்களுடன் பவுல் தொடர்பில் இருந்திருக்கவேண்டும் என்பது தெரிகிறது.

`நாம் எப்படிப்பட்ட கடினமான சூழ்நிலையில் இருந்தாலும், அதை அதிக பயனுள்ளதாக்க என்ன செய்யலாம்? அவ்வாறு செய்வது ஏன் எப்போதும் எளிதல்ல?`