---
title:  மிஷன் கதை
date:   20/03/2026
---

### ‘சந்தர்ப்பத்தால் நடப்பது எதுவுமில்லை’

ரெனே பிலிப்பைன்ஸிற்குச் சென்ற சில நாட்களில், அட்ராவில் கணக்கராக வேலைசெய்ய அழைப்பு வந்தது. ஒன்றரை வருடங்கள் அட்ராவில் வேலைசெய்தார், பிறகு எட்டு வருடங்கள் அட்வென்டிஸ்ட் சபையின் கேவைட் மிஷனில் கணக்கராக வேலைசெய்தார். அட்வென்டிஸ்ட் சபையில் வேலைசெய்வது பிடித்திருந்தது. வாழ்க்கை மகிழ்ச்சியாகச் சென்றது. சிறுவனாக இருந்தபோது, பணக்காரனாவதற்கு அட்வென்டிஸ்டாக மாறுவதுதான் வழியென நினைத்திருந்தார். இப்போது பணக்காரனாக வேண்டும் என்கிற ஆசை போனது. இயேசுவின் இரண்டாம் வருகை வரைக்கும் மற்றவர்களுக்கு ஊழியம்செய்ய விரும்பினார்.

ஒருநாள், 1000 ஊழியர்கள் இயக்கத்திலிருந்து ரெனேவுக்கு எதிர்பாராமல் ஒரு அழைப்பு வந்தது; அந்த இயக்கத்தின் பொருளாளர் ஓய்வுபெறவிருந்ததால், இவரை அந்த இடத்திற்கு அழைத்தார்கள். அந்த இயக்கம், அட்வென்டிஸ்ட் சபையின் தென் ஆசிய-பசிஃபிக் டிவிஷனால் நடத்தப்படுகிற ஓர் ஊழிய இயக்கம். கேவைட் மிஷனைச் சேர்ந்த ஒரு நகரமான ஸிலாங்கில் உள்ள அதன் தலைமையகத்தில், ஒவ்வொரு வருடமும் நூற்றுக்கணக்கான ஊழியர்கள் பயிற்சி பெறுகிறார்கள்.

அந்த அழைப்பைக் கேட்டதும் ரெனேவால் நம்பவே முடியவில்லை. ரோடல் அந்த இயக்கத்தைச் சேர்ந்தவர்தான்; அவரது நட்புதான் இவர் கிறிஸ்துவை ஏற்றுக்கொள்ள உதவியது. எனவே, அந்த இயக்கத்தின் ஒரு பகுதியாக இருப்பது எப்போதுமே அவரது கனவாக இருந்தது.

ரோடல் இப்போது பிலிப்பைன்ஸில் அபிஷேகிக்கப்பட்ட போதகராக இருந்தார்; ரெனே அதன் பொருளாளராகப் போவதை அறிந்தால், நிச்சயம் மகிழ்ச்சியடைவார். ஆனால், “நான் வெறும் கணக்காளர்தானே, பொருளாளர் வேலையை என்னால் செய்யமுடியுமா?” என்று யோசித்தார்.

அன்று இரவு, 1000 ஊழியர்கள் இயக்கத்தில் தான் வேலைசெய்வதுபோல ரெனே கனவு கண்டார். பிறகு, தென் ஆசிய-பசிஃபிக் டிவிஷனின் தலைவர் அந்த வேலைக்கு விண்ணப்பிக்குமாறு ரெனேவிடம் கூறினார். சில நாட்கள் கழித்து, டிவிஷன் கமிட்டி அவரது விண்ணப்பத்தை ஏற்றது, அவருக்கு வேலை கிடைத்தது.

அதன்பிறகு ரெனே பின்னிட்டுப் பார்க்கவே இல்லை. தேவனுக்கு உண்மையாக இருந்தார், முன்பு அவரைப் புறக்கணித்த உறவினர்கள் அட்வென்டிஸ்ட் சபையில் சேர்ந்தார்கள். அவர் பிலிப்பைன்ஸுக்குச் சென்று இரண்டு மாதங்கள் கழித்து, அவரது பெற்றோர் ஞானஸ்நானம் பெற்றார்கள். “அது தேவன் எனக்குக் கொடுத்த பரிசு. ‘நீ எனக்கு உண்மையுடன் இருந்ததால், உனக்கு நான் கொடுக்கிற பரிசு’ என்று தேவன் என்னிடம் சொல்வதுபோல இருந்தது” என்று சொன்னார். அவருடைய இரண்டு சகோதரிகளும்கூட ஞானஸ்நானம் பெற்றார்கள்.

அந்தச் சமயத்தில், அவர் வெளிநாட்டில் முன்பு வேலைசெய்த அந்த நிறுவனம், கோவிட்-19 பெருந்தொற்றால் திவாலானது. சம்பள உயர்வை ஏற்றுக்கொண்டு அங்கே இருந்திருந்தால், எல்லாவற்றையும் இழந்திருப்பார். இன்று, எல்லா துதியும் தேவனுக்கே என்று சொல்லுகிறார். “எதுவே சந்தர்ப்பத்தால் நிகழ்வதில்லை, தேவன் எனக்கு ஒரு திட்டம் வைத்திருந்தார்” என்று ரெனே சொன்னார்.