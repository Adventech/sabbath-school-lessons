---
title:  வேலை உறவுகள்
date:   17/03/2026
---

`அடிமைகளுக்குக் கொடுக்கப்பட்டுள்ள அறிவுரைகள் என்ன? கொலோ 3:22-25; 4:1. வேலை உறவுகள் சம்பந்தப்பட்ட நியதிகள் என்ன?`

வேதாகமம் முழுவதையும் குறைகூறாத சிலரும்கூட அடிமைகள் சம்பந்தப்பட்ட நியதிகள் கடந்தகாலத்திற்கு உரியவை என்று வாதிடுகிறார்கள். பழைய ஏற்பாட்டு இஸ்ரவேலிலும், புதிய ஏற்பாட்டு திருச்சபையிலும் இருந்த வரலாற்றுச்சூழலை கணக்கில் எடுக்காமல் இவ்வாறு பேசுகிறார்கள். மனிதர்கள் தேவ சாயலில் சிருஷ்டிக்கப்பட்டார்கள்; தேவனுடைய சகல அறிவு ஜீவிகளையும் போல சுதந்தரமாக வாழச் சிருஷ்டிக்கப்பட்டவர்கள். இஸ்ரவேலர்கள் நிரந்தரமாக அடிமைகளாக இருப்பதை மோசேயின் பிரமாணம் தடைசெய்தது. உபா 15:12. மேலும், வாங்கிய கடனை அடைப்பதற்காக அதிகபட்சம் ஆறு வருடங்கள்மட்டுமே அடிமைகளாக வைத்திருப்பதற்கு அனுமதித்தது. யாத் 21:2-6; லேவி 25:39-43. நவீனகால சிந்தனைக்கு, வேதாகம அடிமைமுறை விரும்பத்தகாத ஒன்றாகத் தெரியலாம், ஆனால் அது மேற்கத்திய உலகத்தில் காணப்படுவதுபோல வெறுக்கத்தக்க அடிமைத்தன நடைமுறைகளாக இருக்கவில்லை; மேற்கத்திய உலகில் அது மனுக்குலத்திற்கு எதிரான கொடிய, பயங்கரக் குற்றமாக இருந்தது.

புதிய ஏற்பாட்டு காலங்களில், ரோமச்சட்டத்தின் வரைமுறைகளுக்குள் திருச்சபை செயல்படவேண்டியிருந்தது; அந்தச் சட்டத்தின்படி அடிமைகளை வைத்திருப்பது அனுமதிக்கப்பட்டிருந்தது. “ஆனால், இன்றைய அடிமைத்தன முறைகளைப்போல அல்லாமல், ரோமச்சட்டமானது அடிமைகளுக்கு போதுமான உரிமைகளையும் வாய்ப்புகளையும் வழங்கியது; அந்தப் பழக்கத்தை ஒழிக்க முயன்றிருந்தால், அது சுவிசேஷம் பரவுவதற்கு அச்சுறுத்தலாக அமைந்திருக்கும்.”

ரோம சாம்ராஜ்ய அடிமைத்தன முறையைப்போல அல்லாமல், திருச்சபைக்குள்ளாக அடிமைகள் தேவனுக்கே முதற்கண் கணக்கு ஒப்புவிக்க வேண்டியிருந்தது. எஜமான்கள் தங்களுக்கு “பரலோகத்தில் எஜமான் இருக்கிறாரென்று அறிந்து,” அவர்களை நியாயமாக நடத்தவேண்டியிருந்தது. கொலோ 4:1. மேலும், ஒநேசிமுவை அடிமையாக நடத்தாமல், சகோதரனைப்போல நடத்தும்படி பிலேமோனை பவுல் அறிவுறுத்தினார். பிலே 16. வேதாகமத்தின் இரண்டு ஏற்பாடுகளிலுமே, விசுவாசிகள் தேவனுடைய அடிமைகள் அல்லது வேலைக்காரர்கள் என்று அழைக்கப்படுகிறார்கள். சங் 34:22; லூக் 17:10; 1பேதுரு 2:16.

சில வேதாகம வசனங்கள் எழுதப்பட்ட கலாச்சாரச் சூழ்நிலைகள் நமக்குப் பிடிக்காவிட்டாலும்கூட, அந்த வசனங்களின் அதிகாரத்தை நாம் ஏற்றுக்கொண்டுதான் ஆகவேண்டும். இல்லையென்றால், நம்மையும் நம் கலாச்சாரத்தையும் வேதாகமத்திற்கு மேலாக உயர்த்திவிடுவோம். வேதாகமத்தின் ஒரு கருத்தை வேதாகமம் முழுவதும் ஆராய்ந்தபிறகு, அதுபற்றிய ஒரு முடிவுக்கு வருவதே சிறந்த அணுகுமுறை.

`இந்த வசனங்களை உங்களுடைய வேலையிட உறவுகளில் எவ்வாறு பயன்படுத்தலாம்? ஒரு முதலாளியாக அல்லது தொழிலாளியாக இந்த நியதிகள் எவ்வாறு உங்களுக்கு உதவியாக இருக்கக்கூடும்?`