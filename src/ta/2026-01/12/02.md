---
title:  கணவர்களும் மனைவிகளும்
date:   15/03/2026
---

கிறிஸ்தவக் குடும்பங்களுக்கான பல்வேறு அறிவுரைகள் புதிய ஏற்பாட்டில் உள்ளன. எபே 5:21-6:9; கொலோ 3:18-4:1; தீத்து 2:1-10; 1பேதுரு 2:18-3:7. இவை “வீட்டுச் சட்டங்கள்” என்று அழைக்கப்படுகின்றன; ஆனால் இவை அதிகார வரிசை சம்பந்தப்பட்டவை அல்ல; மாறாக, இருபுற பரிமாற்ற, பரஸ்பர உறவுக்கான கூறுகளை உள்ளடக்கியவை.

`கொலோ 3:18,19 வலியுறுத்துகிற சமநிலை என்ன? எபே 5:22-25, 33இல் பவுல் கொடுக்கிற கூடுதல் ஆலோசனைகள் என்ன?`

கொலோ 3:18இல் உள்ள “மனைவிகளே, உங்கள் புருஷருக்குக் கீழ்ப்படியுங்கள்” என்கிற வார்த்தைகளைமட்டுமே சில ஆண்கள் வாசிக்கிறார்கள்; “கர்த்தருக்கேற்றபடி” என்று பவுல் சொல்வதைக் கவனிப்பதில்லை. எல்லா ஆண்களுக்கும் அவர்களது மனைவிமார்கள் கீழ்ப்படியவேண்டுமென புதிய ஏற்பாடு சொல்லவில்லை; மனைவிகள் கீழானவர்கள் அல்லது அடிமைகள் என்று அர்த்தமில்லை; கணவர்மாரின் ஒவ்வோர் ஆசைக்கும் விருப்பத்திற்கும் அவர்கள் கண்மூடித்தனமாகக் கீழ்ப்படியவேண்டியதில்லை. மனைவியின் முதலாவது மெய்ப்பற்று கர்த்தர்மேலும், பிறகு கணவன்மேலும் இருக்கவேண்டும். மனைவி தன் தனித்தன்மையை தன் கணவனுக்காக விடவேண்டியதில்லை; மனைவியின் மனச்சாட்சியாக கணவன் செயல்படவேண்டியதில்லை.

கிறிஸ்து தம்மையே கொடுக்குமளவிற்கு திருச்சபைமீது காட்டின அன்புதான், கணவன்மார் தங்கள் மனைவிகளை நேசிக்கவேண்டிய விதத்திற்கு எடுத்துக்காட்டு. எபே 5:25. என்ன விலையானாலும் உண்மையுள்ளவர்களாக இருப்பார்கள். மனைவியின் நலன்களை மனதில்வைத்து தீர்மானங்களைச் செய்வார்கள்; ஆனாலும் இருவரின் நோக்கங்களிலும் இணக்கம் இருக்கவேண்டும். இதுபோன்ற அன்புதான் மனைவி தேவ கட்டளைப்படி தன் கணவன்மேல் அன்புகூருவதை எளிதாக்குகிறது. ஒரு ஆரோக்கியமான கிறிஸ்தவ திருமண வாழ்வில் பரஸ்பரதன்மை காணப்படும். அதாவது, ஒருவரை ஒருவர் கலந்தாலோசிப்பார்கள்; சிந்தித்து தம்பதியராக தீர்மானங்களைச் செய்வார்கள். முழுக்குடும்பத்திலும் தீவிரமான விளைவுகளை ஏற்படுத்தக்கூடிய தீர்மானங்களைச் செய்யும்போது, அதற்கான கலந்தாலோசனைகளில் பிள்ளைகளையும் சேர்த்துக்கொள்ள வேண்டும், ஆனால் பெற்றோர் அவர்களுக்குமுன் சண்டைபோடக் கூடாது. அந்தச் செயல்முறைக்குப் பிறகு, கணவனும் மனைவியும் ஒரு தீர்மானத்திற்கு வர முடியவில்லையென்றால், சமாதானமாகச் செல்வதற்கு வேதாகமம் சொல்கிற வழி என்ன தெரியுமா? கணவன் எடுக்கிற தீர்மானம் தேவ வார்த்தைக்கு எதிரானதாக இல்லாதிருந்தால், அதை மனைவி ஏற்றுக்கொள்ளவேண்டும். அதுபோல, எல்லாச் சமயங்களிலும் இல்லாவிட்டாலும், சில சமயங்களில் கணவர்மார் தங்கள் மனைவிகளின் தீர்மானங்களின்படி செய்து, அது நன்மையாக முடிந்த அனுபவங்களையும் காணமுடியும். கணவனும் மனைவியும் எவ்வளவு தூரம் ஓர் அணியாகச் சேர்ந்து வேலைசெய்கிறார்களோ, அவ்வளவு தூரத்திற்கு திருமண வாழ்க்கை மகிழ்ச்சியாக இருக்கும்.

`ஆனாலும் வரலாறு முழுவதும் செய்யப்பட்டு வருகிற ஒரு தவற்றை நாம் எவ்வாறு தவிர்க்கலாம்? இந்த வசனங்களின் அருமையான நியதிகளை எவ்வாறு தீமையாக மாற்றாமல் இருக்கலாம்?`