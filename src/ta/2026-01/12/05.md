---
title:  ஒருவருக்காக ஒருவர் ஜெபித்தல்
date:   18/03/2026
---

`ஜெபம் சம்பந்தப்பட்ட என்ன நியதிகள் கொலோ 4:2-4இல் உள்ளன? பவுல் முன்வைக்கிற ஜெபவேண்டுகோள்கள் என்ன?`

குடும்பப்பிரச்சினை, பணப்பிரச்சினை, உடல்நலப்பிரச்சினை அல்லது வேறு ஏதாவது பிரச்சினையில் தவிப்பவர்களுக்கு நாம் சொல்லக்கூடிய மிகமுக்கியமான வார்த்தைகள் “நான் உங்களுக்காக ஜெபிக்கிறேன்” என்பதுதான். ஜெபிப்பது ஒருவரோடு ஒருவர் பழகவும், தொடர்புகொள்ளவும் பரலோகம் தெரிந்துகொண்ட வழி. “நாம் கேட்காவிட்டால் தேவன் கொடுத்திருக்காத ஒன்றை, விசுவாசத்தோடு கேட்டு ஜெபிக்கும்போது நமக்குக் கொடுப்பது தேவ திட்டத்தின் ஒரு பகுதி.”

ஜெபத்தை பவுல் வலியுறுத்துகிற விதத்தைக் கவனியுங்கள்: “இடைவிடாமல்” “விழித்திருங்கள்,” “ஸ்தோத்திரத்துடன்” ஜெபியுங்கள் என்கிறார்; நம் ஜெபம் விசுவாச ஜெபமாக இருக்கவேண்டுமென்று வலியுறுத்துகிறார். கொலோ 4:2. “எந்தச் சமயத்திலும்” ஜெபியுங்கள், இடைவிடாமல் ஜெபியுங்கள்” என்கிறார். எபே 6:18; 1தெச 5:17. மேலும், “நாம் ஏற்றபடி வேண்டிக்கொள்ள வேண்டியதின்னதென்று அறியாமலிருக்கிறபடியால், ஆவியானவர்தாமே வாக்குக்கடங்காத பெருமூச்சுகளோடு நமக்காக வேண்டுதல்செய்கிறார்.” ரோமர் 8:26.

`நீங்கள் உங்கள் விசுவாசத்தைச் சாட்சியிடுவதற்கு “திருவசனம் செல்லும்படியான” எந்த “வாசலை” தேவன் திறக்கவேண்டும்? கொலோ 4:4.`

பேசவேண்டிய பிரகாரமாய்ப் பேச உதவும்படியும் பவுல் ஜெபிக்கிறார். பவுல் தன் நிருபங்களிலும் அப்போஸ்தலர் நடவடிக்கையிலும், தான் சொல்லவருகிற விஷயத்தில் எந்தச் சந்தேகமும் ஏற்படாமல், சொல்நயத்துடன் பேசியிருப்பார். செய்தியை தான் “தெளிவாய்” அறிவிப்பதற்கான திறமையை தேவன் தருமாறு தனக்காக ஜெபிக்கும்படி இங்கே கேட்கிறார். கொலோ 4:4. “பேச வேண்டிய பிரகாரம்” என்கிற சொற்றொடரானது, சுவிசேஷத்தை அறிவிப்பதற்கு தெய்வீக உதவி தேவை என்பதைக் காட்டுகிறது. ராயனின் வீட்டார் உட்பட, ரோம அரசாங்கத்தின் உயர்மட்ட நபர்களுக்கும் அந்தச் செய்தியை அறிவிக்க வேண்டியதின் முக்கியத்துவத்தை பவுல் உணர்ந்திருந்தார்.

“ஜெபிப்பதற்கு எப்போதும் முழங்காலிட வேண்டியதில்லை. நீங்கள் தனியாக இருக்கும்போதும், நடக்கும்போதும், அனுதின வேலையில் பரபரப்பாக இருக்கும்போதும் இரட்சகருடன் பேசுகிற பழக்கத்தை வளர்த்துக் கொள்ளுங்கள். உதவியும் வெளிச்சமும் பெலனும் அறிவும் வேண்டி அமைதியான விண்ணப்பத்தை ஏறெடுத்தவாறு இருதயம் எப்போதும் அவரை நோக்கிப் பார்த்திருக்க வேண்டும்.”–Ellen G. White, The Ministry of Healing, pp. 510, 511.