---
title:  ஞானத்தோடு நடத்தல்
date:   19/03/2026
---

கிறிஸ்தவர்களாகிய நாம் அறிந்துகொள்ளக்கூடிய மிகமுக்கியமான சத்தியம் எது? “இயேசு நம் பாவங்களுக்காக மரித்தார், அவரை விசுவாசிப்பதன் மூலம் நித்திய ஜீவனைப் பெறமுடியும்” என்பதுதான். இந்த உண்மையை நாம் நாமாகவே ஒருபோதும் கண்டுபிடித்திருக்கமுடியாது. மாறாக, இந்த உண்மையை நமக்கு தேவன் வெளிப்படுத்த வேண்டியிருந்தது. அந்த வெளிப்படுத்தலை தேவனுடைய வார்த்தையில் பார்க்கிறோம்.

தேவன்மட்டும் தம்முடைய வார்த்தையில் நமக்கு வெளிப்படுத்தியிருக்காவிட்டால், நாம் அறிந்திருக்கவே முடியாத சத்தியமும் அறிவும் ஞானமும் உள்ளன. ஆனால் இந்த ஞானமும், அறிவும் நாம் அறிந்துகொள்ளும்படி வெறும் தகவலாகமட்டும் கொடுக்கப்படவில்லை. மாறாக, இந்த உண்மையையும் அறிவையும் ஞானத்தையும் நாம் நம்முடைய சொந்த வாழ்வில் வாழ்ந்து பார்க்கும்படி கொடுக்கப்பட்டுள்ளன.

`நாம் எந்தச் சூழ்நிலைகளில் “ஞானமாய்” நடந்துகொள்ள வேண்டுமென்று பவுல் சொல்கிறார்? அதன் அர்த்தம் என்ன? கொலோ 4:5,6.`

சில சமயங்களில் கிறிஸ்தவர்களாகிய நாம் அவ்வாறு கொஞ்சங்கூட நடக்காதது வருத்தத்திற்குரியது! ஏசாயா 52:5ஐ மேற்கோள் காட்டி, அவிசுவாசிகளுக்கு இஸ்ரவேல் ஒரு தடைகல்லாக இருந்ததாக பவுல் சுட்டிக்காட்டினார்: “தேவனுடைய நாமம் புறஜாதிகளுக்குள்ளே உங்கள் மூலமாய்த் தூஷிக்கப்படுகிறதே.” ரோமர் 2:24. நாம் மற்றவர்களிடம், குறிப்பாக நம் விசுவாசத்தைச் சேராதவர்களிடம் எவ்வாறு நடக்கிறோம் என்பது மிகவும் முக்கியம். தீத்து 2:5; 2பேதுரு 2:2. ஒரு கிறிஸ்தவச்சபைக் குடும்பமானது சேட்டைபண்ணுவதற்காக அல்லாமல் ஜெபத்திற்காகக் கூடுகிற வாலிபர்களை உடையதாக இருக்கவேண்டும்; இரக்கமான செயல்கள், அமைதி, பொறுமையான நடத்தை போன்றவைதாம் நம் விசுவாசம் மெய்யானதா அல்லது பொய்யானதா என்று மற்றவர்கள் அறிந்துகொள்ள மிகப்பெரிய சாட்சிகளாக இருக்கின்றன.

**“உங்கள் வசனம் எப்பொழுதும் கிருபை பொருந்தினதாய் இருப்பதாக”** என்று பவுல் சொல்கிறார். கொலோ 4:6. நம் வார்த்தைகளில் அன்பும் பணிவும் காணப்பட வேண்டும். அதற்கும்மேல், பரிசுத்த ஆவியானவரால், தேவ கிருபையால் தூண்டப்பட்டதாக, தேவ கிருபை ஊடுருவியதாக இருக்கவேண்டும்.

**“உப்பால் சாரமேறினதாயுமிருப்பதாக.”** உலகத்தின் பார்வையில் காரசாரமான என்பதற்கு வேறு அர்த்தம் இருக்கலாம்; ஆனால் நாம் யாரிடம் பேசுகிறோமோ அவர் மனதைத் தொடுவதற்கு ஏற்றதாக இருக்கவேண்டும் என்பதை இது காட்டுகிறது.

**“அவனவனுக்கு இன்னின்னபடி உத்தரவு சொல்லவேண்டுமென்று நீங்கள் அறியும்படிக்கு.”** சரியான நோக்கத்திற்காக, சரியான நேரத்தில் சரியான வார்த்தைகளை ஆவியானவர்மட்டுமே கொடுக்கமுடியும்; நாம் சொல்ல “வேண்டிய” செய்திக்கு, கேட்கிறவர்களின் மனதை ஆயத்தப்படுத்தமுடியும்.

`மற்றவர்களுக்குமுன்பாக எவ்வாறு பேசுகிறீர்கள், செயல்படுகிறீர்கள், நடக்கிறீர்கள்? உங்கள் விசுவாசம், கிறிஸ்தவக் குணம்பற்றி என்ன செய்தியைக் காட்டுகிறீர்கள்?`