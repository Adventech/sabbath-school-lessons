---
title:  கிறிஸ்துவின் சிந்தை
date:   21/01/2026
---

“நான்தான் மிகச்சிறந்தவன்” என்று முகமது அலி ஒருமுறை சொன்னார். 1963ம் ஆண்டு ஆகஸ்ட் மாதம், உலக ஹெவிவெய்ட் குத்துச்சண்டை பட்டத்தை வெல்வதற்கு ஆறுமாதத்திற்குமுன் ‘நான்தான் மிகச்சிறந்தவன்’ என்கிற தலைப்பில் ஒரு தனிப்பாடலையும் வெளியிட்டார். அலி மிகச்சிறந்த தடகள வீரர் என்பதில் சந்தேகமில்லை, ஆனால் கிறிஸ்துவின் சிந்தையைப் பெற விரும்புகிறவருக்கு அவர் நல்ல உதாரணம் இல்லை.

இயேசுவோ கொஞ்சமும் பாவமில்லாதவராக இருந்தார். ‘எல்லாவிதத்திலும் நம்மைப்போல் சோதிக்கப்பட்டும்’ சிந்தையால்கூட அவர் பாவம்செய்யவில்லை. எபி 4:15. ‘அவர் குமாரனாயிருந்தும் பட்டபாடுகளினாலே கீழ்ப்படிதலைக் கற்றுக்கொண்டார்.’ எபி 5:8. பிதாவின் சித்தத்திற்கு இயேசு பரிபூரணமாகக் கீழ்ப்படிந்தார். அவர் கீழ்ப்படிவது பல சமயங்களில் கடினமாக இருந்தபோதிலும், ஒரு கணம்கூட அதற்கு அவர் மறுக்கவில்லை.

`வேதாகமத்திலேயே மிகவும் ஆற்றல்மிக்க பகுதி பிலி 2:5-8. இங்கு நமக்கு பவுல் சொல்வது என்ன? இந்த வார்த்தைகளின் அர்த்தம் என்ன? மிகமுக்கியமாக, இங்குள்ள நியதியை நாம் நம் வாழ்க்கையில் எவ்வாறு கடைப்பிடிக்கலாம்?`

தேவனும் தேவனுக்கு சமமானவருமான இயேசு, மனித மாம்சத்தைத் தரித்தது மட்டுமல்லாமல், ‘அடிமையானார்’. இதற்கான கிரேக்க வார்த்தை டூலா; வேலைக்காரன், அடிமை என்று அர்த்தம். பிறகு, நம் பாவங்களுக்கான பலியாக தம்மை ஒப்புக்கொடுத்தார்! அவர் ‘நமக்காகச் சாபமானார்’ என்றும், இன்னொரு இடத்தில் பவுல் சொல்கிறார். கலா 3:13. நம் சிருஷ்டிகராகிய தேவன், நம்மை மீட்கும்படிக்கு சிலுவையில் மரித்தார்; அதனால் நமக்காக சாபமானார்.

`இங்கு பவுல் சொல்வதின் அர்த்தம் என்ன? இந்த வசனம் சொல்கிறபடி நாம் எவ்வாறு நடக்கலாம்? எவ்வாறு அவரைப்போல நம்மைத் தாழ்த்தலாம், பிறர் நன்மைக்காக நம்மைத் தியாகம்செய்யலாம்?`

‘உங்களில் பெரியவனாயிருக்கிறவன் உங்களுக்கு ஊழியக்காரனாயிருக்கக்கடவன். தன்னை உயர்த்துகிறவன் தாழ்த்தப்படுவான், தன்னைத் தாழ்த்துகிறவன் உயர்த்தப்படுவான்’ என்று இயேசு சொன்னார். மத் 23:11,12. பிலி 2:5-8 சொல்வதையே பல வழிகளில் இந்த வசனங்கள் சுட்டிக்காட்டுகின்றன.

‘ஒன்றையும் வாதினாலாவது வீண்பெருமையினாலாவது செய்யாமல்’ என்று முன்பு பிலி 2:3இல் சொன்னதையே இங்கு விளக்கமாக பவுல் சொல்கிறார்.

`பிலி 2:5-8 சொல்கிறபடி, கிறிஸ்து நமக்காகச் செய்தவற்றிற்கு நம் பிரதிவினை என்னவாக இருக்கவேண்டும்? நாம் நம் முழங்காலில் விழுந்து, கிறிஸ்துவைத் தொழுவதைவிட வேறு என்ன பிரதிவினை அவர் நமக்காகச் செய்தவற்றிற்கு ‘போதுமானதாக’ இருக்கும்? கிறிஸ்து ஏற்கனவே நமக்காகச் செய்தவற்றில் நம் கிரியைகளும் ஏதாவது செய்யமுடியும் என்று நினைப்பது ஏன் தவறானது?`