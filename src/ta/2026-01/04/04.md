---
title:  மூளையில் பதிப்பதா, அறுவைசிகிச்சையா?
date:   20/01/2026
---

கணினியின் செயலாக்கத் திறனை மனித மூளையுடன் இணைக்கிற தொழில்நுட்பம்குறித்து உலகம்முழுவதிலும் பல்வேறு நிறுவனங்கள் ஆராய்ந்து வருகின்றன. சிந்தைகளை கணினிகளுடன் இணைத்துவிட்டால், கணினிகள்மூலம் சிந்தைகளில் தாக்கத்தை ஏற்படுத்தலாமென விஞ்ஞானிகள் நம்புகிறார்கள்.

மனித மூளை பதிவுகளைப் பயன்படுத்துவது நேர்மறையான முடிவுகளைக் கொடுக்கலாம், கால்-கை வலிப்பு, மனச்சோர்வு மற்றும் பார்கின்சன் நோயைக் கட்டுப்படுத்தலாம். ஆனால் அதை தவறான விதத்திலும் பயன்படுத்த வாய்ப்புள்ளது.

இவ்வாறு சிந்தையைக் கட்டுப்படுத்தப் போகிற காலம் வெகுதூரத்தில் இல்லை. அவ்வாறு கட்டுப்படுத்துகிற சில வழிகள் ஏற்கனவே வந்துவிட்டன. நம் மனதை, அதிகபட்ச திறனுள்ள ஒரு கணினி எனலாம். தினமும் நம் மனதிற்குள் செல்கிற தகவல்கள், நம் மனதை ‘நிரல்படுத்துகின்றன’; நம் சிந்தைகளைக் கட்டுப்படுத்தி, செயல்படவைக்கின்றன. நாம் ஊடகங்களில் மூழ்கும்போது, உலகப்பிரகாரமான சிந்தையுள்ளவர்களின் எண்ணங்கள் நம் சிந்தைகளில் தாக்கத்தை ஏற்படுத்துகின்றன; நாமும் அதேபோல யோசிக்க ஆரம்பிக்கிறோம். இவ்வாறு மற்றவர்களுடைய சிந்தைகள் நம் சிந்தைகளில் பதிக்கப்படுகின்றன.

நாம் இயேசுவைப்போல ‘ஆவியின் சிந்தை’ உடையவர்களாக இருக்கவேண்டும். ரோமர் 8:6. ‘தேவனுடைய ஆவியேயன்றி, ஒருவனும் தேவனுக்குரியவைகளை அறியமாட்டான்;’ இதற்கு எதிரானது, ‘உலகத்தின் ஆவி’ என்று பவுல் கூறுகிறார். 1கொரி 2:11,12. நம்முடைய ஆசிரியர் யார்? நாம் கற்றுக்கொள்வது என்ன?

`கிறிஸ்துவின் ‘சிந்தையை’ பெற்றிருப்பது என்றால் என்ன? பிலி 2:5.`

நம் மனதை நாம் மாற்றிக்கொள்ளலாம், ஆனால் நம் இருதயத்தை மாற்ற முடியாது; தேவன்மட்டுமே மாற்றமுடியும். தேவ வார்த்தையாகிய ‘ஆவியின் பட்டயத்தால்’, பரிசுத்த ஆவியானவர் நம்மில் இருதய அறுவை சிகிச்சை செய்யவேண்டும். எபே 6:17. அவரது வார்த்தை ‘ஜீவனும் வல்லமையும்’ உள்ளது; ‘இருபுறமும் கருக்குள்ள எந்தப் பட்டயத்திலும் கருக்கானதாயும், ஆத்துமாவையும் ஆவியையும், கணுக்களையும் ஊனையும் பிரிக்கத்தக்கதாக உருவக் குத்துகிறதாயும், இருதயத்தின் நினைவுகளையும் யோசனைகளையும் வகையறுக்கிறதாயும் இருக்கிறது.’ எபி 4:12. ஆவியானவர்மூலமாக மட்டுமே நம்மை நாம் உண்மையில் அறியமுடியும்; ஏனென்றால் நம் இருதயம் இயல்பாகவே வஞ்சனையுள்ளது. எரே 17:9. ‘கேடுள்ளது’ என்பதற்கான எபிரெய வார்த்தை அகாவ்; இதற்கு, சமதளமற்ற தரை என்று அர்த்தம். அது காலை இடறி, விழவைக்கும். வாதிக்கிற, கோணலான, சீரற்ற சிந்தனைகளையும் குறிக்கலாம். ‘தேவனுடைய நன்மையும் பிரியமும் பரிபூரணமுமான சித்தம் இன்னதென்று பகுத்தறியும்படி’ நம் சிந்தை ‘புதிதாகிறதினாலே’ நாம் மறுரூபமாக்கப்படவேண்டும். ரோமர் 12:2.

`‘கடைசியாக, சகோதரரே, உண்மையுள்ளவைகளெவைகளோ, ஒழுக்கமுள்ளவைகளெவைகளோ, நீதியுள்ளவைகளெவைகளோ, கற்புள்ளவைகளெவைகளோ, அன்புள்ளவைகளெவைகளோ, நற்கீர்த்தியுள்ளவைகளெவைகளோ, புண்ணியம் எதுவோ, புகழ் எதுவோ அவைகளையே சிந்தித்துக்கொண்டிருங்கள்’ என்று பவுல் சொல்கிறார். பிலி 4:8. இதன்படி நடப்பது ஏன் முக்கியம்?`