---
title:  பிலிப்பியில் பிரிவினை
date:   18/01/2026
---

`திருச்சபையில் பிரிவினைக்கு வழிநடத்தக்கூடிய காரணிகள் என்ன? பவுல் அதற்குச் சொல்கிற தீர்வு என்ன? பிலி 2:1-3.`

தான் ஸ்தாபித்து, அதிகமாக நேசித்த ஒரு திருச்சபையில் பகையும் போட்டி மனப்பான்மையும் நிறைந்திருந்ததைக் கண்ட பவுல் மிகவும் வருந்தினார். அந்தப் பிரச்சினைகளை நாம் புரிந்துகொள்வதற்கு அவர் பயன்படுத்துகிற வார்த்தைகள் உதவுகின்றன.

‘வாது’ என்பதற்கான கிரேக்க வார்த்தைக்கு, ‘சுயநல ஆசை’, ‘கட்சிமனப்பான்மை’ என்று அர்த்தம். ரோமில் பவுலை எதிர்த்து, கிறிஸ்துவின் நோக்கத்தைவிட தங்களை முன்னிறுத்த முயன்ற சுயநலவாதிகளைக் குறிப்பிடுவதற்கு பிலி 1:16இல் இதே வார்த்தை வருகிறது. இந்த ‘சுயநல ஆசை’ மாம்சக்கிரியைகளில் ஒன்று. கலா 5:20. ‘எங்கே பொறாமையும் சுயநல ஆசையும் இருக்கின்றதோ, அங்கே ஒழுங்கீனமும் எல்லாவிதத் தீயசெயல்களும் இருக்கின்றன’ என்று யாக்கோபு சொல்கிறார். யாக் 3:16. (சமகால மொழிபெயர்ப்பு). ‘வீண் பெருமை’ என்பதற்கான கிரேக்க வார்த்தை இங்குமட்டுமே வருகிறது; துணிகரம், வெற்றுப்பெருமை, திமிரான மதமதப்பு போன்றவற்றைச் சுட்டிக்காட்ட பிற புத்தகங்களில் இந்த வார்த்தை வருகிறது. இதற்கு ஒப்பான ஒரு வார்த்தையை கலாத்தியரில் பவுல் பயன்படுத்துகிறார்: ‘வீண் புகழ்ச்சியை விரும்பாமலும், ஒருவரையொருவர் கோபமூட்டாமலும், ஒருவர்மேல் ஒருவர் பொறாமைகொள்ளாமலும் இருக்கக்கடவோம்.’ கலா 5:26.

இந்தப் பிரச்சினைகளுக்கு பவுல் சொல்கிற தீர்வுகளைக் கவனியுங்கள்:

1. கிறிஸ்துவுக்குள் ஆறுதல். கிறிஸ்துவின் முன்மாதிரியே தீர்வு என்று ஊக்குவிக்கிறார்.
2. அன்பினால் தேறுதல். ‘நான் உங்களில் அன்பாயிருக்கிறதுபோல நீங்களும் ஒருவரிலொருவர் அன்பாயிருக்கவேண்டும்’ என்று இயேசுவின் தெய்வீக அன்பைக் காட்டுமாறு கட்டளையிடுகிறார். யோவான் 15:12.
3. ஆவியின் ஐக்கியம். ஆவியானவரின் பிரசன்னத்தால் ஆதிகாலத் திருச்சபையில் கிறிஸ்தவ உறவு உருவானது. அப் 2:42; 2கொரி 13:14.
4. உருக்கமான பட்சம் (அல்லது மனதுருக்கம்). இது கிறிஸ்துவின் வாழ்க்கையில் வெளிப்பட்டு வந்த தெய்வீக குணம். மத் 9:36; மத் 20:34; மாற்கு 1:41. இக்குணம், நல்ல சமாரியன் மற்றும் கெட்டகுமாரன் உவமையில் எடுத்துக்காட்டப்படுகிறது. லூக் 10:33; லூக் 15:20.
5. இரக்கம். இயேசு வெளிப்படுத்திய இந்தக் குணத்தை அவரது பிள்ளைகளும் வெளிப்படுத்த வேண்டும். லூக் 6:36.
6. ஏக சிந்தையும் ஏக அன்புமுள்ளவர்களாயிருந்து, இசைந்த ஆத்துமாக்களாய் ஒன்றையே சிந்தித்தல். எத்தகைய ஒரு காட்சி! இதைவிட ஒற்றுமையின் முக்கியத்துவத்தை பவுல் எப்படி வெளிப்படுத்தியிருக்கமுடியும்! ‘கிறிஸ்து இயேசுவிலிருந்த சிந்தையே’ நம்மிலும் இருக்கவேண்டுமென பவுல் சொல்கிறார். பிலி 2:5.