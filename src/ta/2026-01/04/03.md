---
title:  ஒற்றுமையின் ஆதாரம்
date:   19/01/2026
---

ஒற்றுமையாக இருங்கள் என்பதை நான்கு வெவ்வேறு வழிகளில் பிலி 2:2இல் பவுல் வலியுறுத்துகிறார். அதில் சிந்தைக்கும் எண்ணங்களுக்கும் உணர்வுகளுக்கும் முக்கியப் பங்குண்டு. மதத்தலைவர்கள் வெளிப்புற நடத்தையை முக்கியப்படுத்தினார்கள்; ஆனால் நம் சிந்தைகளும் உணர்வுகளும் சரியாக இருக்கவேண்டுமென்று இயேசு வலியுறுத்தினார். உதாரணமாக, ஒரு பணக்கார அதிகாரி தான் கற்பனையின்படியே நடந்துவருவதாகச் சொன்னான். ஆனால், இயேசு அவனுக்கு வைத்த சோதனை என்ன? அவனுக்கு உண்டானதையெல்லாம் விற்று, ஏழைகளுக்குக் கொடுத்துவிட்டு, பிறகு தம்மைப் பின்பற்றும்படி சொன்னார். சிந்தையிலிருந்து புறப்படுவதுதான் ஒருவனைத் தீட்டுப்படுத்தும் என்று கூறினார்: ‘இருதயத்திலிருந்து பொல்லாத சிந்தனைகளும், கொலைபாதகங்களும், விபசாரங்களும், வேசித்தனங்களும், களவுகளும், பொய்ச்சாட்சிகளும், தூஷணங்களும் புறப்பட்டுவரும்.’ மத் 15:19. ‘இருதயத்தின் நிறைவினால் வாய் பேசும்.’ மத் 12:34.

`திருச்சபையில் ஒற்றுமை காணப்பட பவுல் வலியுறுத்துகிற நடைமுறை வழிகள் என்ன? பிலி 2:3,4.`

மனத்தாழ்மை முக்கியமென்று பவுல் வலியுறுத்துகிறார். ஒருவரையொருவர் தங்களிலும் மேன்மையானவர்களாக எண்ணவேண்டும்; தனக்கானவைகளையல்ல, பிறருக்கானவைகளையும் நோக்கவேண்டும். செய்வதைவிட சொல்வது எளிது, இல்லையா? ஆனால் நம் பழக்கவழக்கங்களில் இவற்றை மனதில் வைத்து செயல்படவேண்டும். ஒருவரிடம் பேசும்போது, அவர் சொல்வதைக் கவனிக்காமல், நாம் நினைப்பதைச் சொல்வதிலேயே கவனம் செலுத்துகிறோம்; அதனால் பேசுகிறவரின் கண்ணோட்டத்திலிருந்து அந்த விஷயத்தைப் பார்க்க முடிவதில்லை. இவ்வாறு காதுகொடுத்துக் கேட்கத் தவறுவதால் தவறான புரிதல்கள் உண்டாகி, சச்சரவுகள் உருவாகின்றன. அடுத்தவர் பேசுவதைக் கேட்டு, அவரைப் புரிந்துகொள்ளவதே ஆரோக்கியமான தகவல்தொடர்பையும் நம்பிக்கையையும் வளர்ப்பதற்கு முதல் படி.

‘தூய ஆவி அருளும் ஒருமைப்பாடு’ நம்மை ‘அமைதியுடன் இணைந்து’ வாழவைப்பதாக பவுல் கூறுகிறார். எபே 4:3. பொதுமொழிபெயர்ப்பு. திருச்சபையில் சச்சரவு உருவாகும்போது, பரிசுத்த ஆவியானவர் அந்தக் கொந்தளிப்பை அடக்கி, நமக்குள் ஒற்றுமையைக் கொடுத்து, இணக்கத்தை உருவாக்க முடியும். அதே அதிகாரத்தில், நாம் ‘தேவனுடைய குமாரனைப்பற்றும் விசுவாசத்திலும் அறிவிலும் ஒருமைப்பட்டவர்களாகிறோம்’ என்று பவுல் கூறுகிறார். எபே 4:13. இரண்டும் தொடர்புடையவை. கிறிஸ்துவையும் அவரது போதனைகளையும் அறிவதால் வருகிற விசுவாசமும், வேதாகமப் புரிதலும், நம்மிடையே ஒற்றுமை நிலவுவதற்கு இன்றியமையாதவை.

`நாம் சுயத்திற்கு மரிப்பது அவசியம். அது நம்மைவிட மற்றவர்களை நாம் மேன்மையானவர்களாக எண்ணுவதற்கு எவ்வாறு வழிநடத்தக்கூடும்? அவ்வாறு வாழ்வதற்கு நாம் என்ன செய்யவேண்டும்? நாம் எல்லாருமே அவ்வாறு வாழ்ந்தால், நம் உறவுகள் எவ்வளவு வித்தியாசமாக இருக்கும்?`