---
title:  தேவபக்திக்குரிய இரகசியம்
date:   22/01/2026
---

`‘ஒருவன் தான் ஏதேனும் ஒன்றை அறிந்தவனென்று எண்ணினால், ஒன்றையும் அறியவேண்டியபிரகாரமாக அவன் இன்னும் அறியவில்லை.’ 1கொரி 8:2. எந்தவொரு துறையிலும், எல்லாம் தெரிந்தவர் எவரும் இல்லை. எந்தத் துறையானாலும், நாம் புதிதாக அறிந்துகொள்ளவேண்டியவை இருக்கும். அப்படியானால், தேவதுவம் மற்றும் கிறிஸ்துவின் மனித பிறப்புடன் சம்பந்தப்பட்ட நித்திய எதார்த்தங்களில் இது எவ்வளவு தூரம் உண்மையாக இருக்கவேண்டும்?`

கிறிஸ்து ஒரு மனிதனாக வருவதற்கு தம்மைத் தாழ்த்தியது ஆச்சரியத்திலும் ஆச்சரியம் என்று பவுல் பல இடங்களில் குறிப்பிடுகிறார். இந்தக் கருத்துப்பற்றி ஆராய நமக்கு நித்தியகாலமும் போதாது.

`இயேசு தம்மைத் தாழ்த்தி, மனித ரூபம் எடுத்ததற்கான காரணம் என்ன? ரோமர் 8:3; எபி 2:14-18; 4:15.`

ஆவியானவருடைய கிரியையால், மரியாளின் கருவில் தேவனுடைய நித்திய குமாரன் ஒரு தெய்வீக-மனித குழந்தையாக மாறியது எவ்வாறு சாத்தியமாயிற்று? லூக் 1:35. காலத்துக்கு உட்படாத நித்திய தேவன் எவ்வாறு காலத்துக்கு உட்பட்ட ஒரு மனிதனாக மாறினார் என்பது நம் சிந்தைக்கு அப்பாற்பட்டது. இதைத்தான் ‘தேவபக்திக்குரிய இரகசியம்’ என்று பவுல் சொல்கிறார். 1தீமோ 3:16.

வேதாகமத்தின் மற்ற பகுதிகளைவிட, பிலி 2-ஆம் அதிகாரத்தின் அற்புதமான பாடலில், இந்த மனத்தாழ்மையை பவுல் விரிவாகக் கூறுகிறார்.

**‘அவர் தேவனுடைய ரூபமாயிருந்தும்’** (பிலி 2:6) என்பதிலுள்ள ரூபம் என்பதற்கான கிரேக்க வார்த்தை, இயேசுவானவர் பிதாவுக்குச் சமமானவர் என்கிற அவரது தெய்வீக இயல்பைக் காட்டுகிறது. யோவான் 1:1.

**‘தம்மைத்தாமே வெறுமையாக்கி’** பிலி 2:7. இயேசு உண்மையில் ஒரு மனிதனாகி, நம்மைப்போல் சோதிக்கப்படுகிற நிலைக்கு வருவதற்காக தம் தெய்வீக உரிமைகளை விட்டுவிட்டார்; இந்த இரகசியம் மிகுந்த ஆச்சரியத்திற்குரியது.

**‘மரணபரியந்தம், அதாவது சிலுவையின் மரணபரியந்தமும்’** பிலி 2:8. இயேசு தெரிந்துகொண்ட மரணம் மிகவும் அவமானமான மரணம். அது, ‘சமாதானத்தின் ஆலோசனை’ விளங்கும் இடத்தில், பிதாவுடன் போடப்பட்ட திட்டம். சக 6:13. மோசே சர்ப்பத்தை உயர்த்திய சம்பவத்திலேயே அது எடுத்துக்காட்டப்பட்டது. எண் 21:9; யோவான் 3:14. அதன்படி ‘நாம் அவருக்குள் தேவனுடைய நீதியாகும்படிக்கு’ அவர் ‘நமக்காகப் பாவமானார்.’ 2கொரி 5:21.

**‘தம்மைத்தாமே தாழ்த்தினார்’** பிலி 2:8. மனித ரூபமெடுத்ததால், சர்வலோக ராஜாவான இயேசு ஒரு அடிமையானார்; இது லூசிபரின் நோக்கத்திற்கு முற்றிலும் எதிரானது.

`அர்ப்பணிப்பு, தாழ்மை ஆகியவற்றிற்கு ஒரு முன்னுதாரணமாக சிலுவையைப் பார்த்து, அங்கு இயேசு நமக்காகச் செய்ததைத் தியானிப்பது எவ்வாறு நம்மை அதிக தாழ்மையுள்ளவர்களாக, தேவனுக்குக் கீழ்ப்படிகிறவர்களாக மாற்றவேண்டும்? அல்லது, மாற்றமுடியும்?`