---
title:  மேலும் படிக்க
date:   23/01/2026
---

‘ஒவ்வொரு தலைமுறையிலும் தகப்பன்மாரின் இருதயங்களிலிருந்து புறப்படுகிற அன்பானாலும், மனித ஆத்துமாக்களில் திறக்கப்படுகிற மனதுருக்கத்தின் சகல ஊற்றுகளானாலும், வற்றாத தேவனோடு ஒப்பிடும்போது, அது எல்லையற்ற சமுத்திரத்திற்குமுன் உள்ள ஒரு சிறிய நீரூற்று அளவே. நாவால் அதைச் சொல்லமுடியாது; பேனாவால் அதை எழுதமுடியாது. உங்கள் வாழ்க்கையின் ஒவ்வொரு நாளிலும் அதை நீங்கள் தியானிக்கலாம்; அதைப் புரிந்துகொள்ள வேதவாக்கியங்களைக் கருத்தோடு ஆராயலாம்; பரலோகப் பிதாவின் அன்பையும் மனதுருக்கத்தையும் புரிந்துகொள்ள தேவன் உங்களுக்குக் கொடுத்திருக்கிற ஒவ்வொரு ஆற்றலையும் திறனையும் பயன்படுத்த முயற்சிக்கலாம்; ஆனாலும் அதையும் தாண்டி அறியவேண்டியது எவ்வளவோ இருக்கும். அந்த அன்பை யுகம்யுகமாக ஆராயலாம்; ஆனாலும் உலகத்திற்காக மரிக்க தம் குமாரனையே கொடுத்த தேவனின் ஆழத்தையும் உயரத்தையும் நீளத்தையும் அகலத்தையும் உங்களால் ஒருபோதும் முற்றிலும் புரிந்துகொள்ள முடியாது. ஆனாலும் நாம் வேதாகமத்தை ஆராய்ந்து, கிறிஸ்துவின் வாழ்க்கையையும் மீட்பின் திட்டத்தையும் தியானிக்கும்போது, இந்த மாபெரும் கருத்துகள்பற்றிய உண்மை நமக்கு அதிகஅதிகமாகப் புரிய ஆரம்பிக்கும்.’—Ellen G. White, Testimonies for the Church, vol. 5, p. 740.

‘கிறிஸ்துவின் பள்ளியில் மோசே பெற்ற பயிற்சியை நாம் பெறும்போது, என்ன கற்றுக்கொள்ளலாம்? பெருமையடையலாமா? நம்மைப்பற்றி உயர்வாக எண்ணலாமா? நிச்சயமாகக் கூடாது. இந்தப் பள்ளியில் எவ்வளவு அதிகம் கற்றுக்கொள்கிறோமோ, அவ்வளவு அதிகம் சாந்தகுணத்திலும் மனத்தாழ்மையிலும் வளருவோம். அறிந்துகொள்ளத் தகுதியான அனைத்தையும் கற்றுவிட்டதாக நாம் எண்ணக்கூடாது. தேவன் நமக்குக் கொடுத்திருக்கிற தாலந்துகளை நன்றாகப் பயன்படுத்தவேண்டும், நம் அழிவுள்ள தன்மையிலிருந்து அழியாமையைத் தரித்துக்கொள்ளும்போது, இங்கு பெற்றதை இங்கேயே விட்டுச்செல்லாமல், அடுத்தப் பக்கத்திற்கு நம்மோடு எடுத்துச்செல்ல வேண்டும். முடிவில்லாத நித்திய யுகங்கள் முழுவதும், கிறிஸ்துவும் அவரது மீட்பின் கிரியையுமே நம் ஆராய்ச்சியின் கருத்தாக இருக்கும்.’

**கலந்துரையாடக் கேள்விகள்**

`தேவனின் நிஜத்தை எந்தெந்த வழிகளில் அனுபவித்திருக்கிறீர்கள்? எந்தெந்த வழிகளில் அவரது அன்பை அறிந்தீர்கள்? அனுபவித்தீர்கள்? இதை வகுப்பில் கலந்தாலோசியுங்கள்.`

`இயேசு ‘மனுஷர் சாயலானார்’ என்பதின் அர்த்தம் என்ன? பிலி 2:7. இதை ரோமர் 8:3 உடன் ஒப்பிடவும். ஒன்றை மற்றதின் வெளிச்சத்தில் கலந்துரையாடவும்.`

`உங்களுடைய பகுதியில் சபையின் ஒற்றுமைக்கு சவாலாக நிற்கிற விஷயங்கள் என்ன? அந்தப் பிரச்சினைகள் என்னவாக இருந்தாலும், எதையும் ‘வாதினாலாவது வீண் பெருமையினாலவது செய்யாமல்’ தாழ்மையாக இருப்பது, அந்தப் பிரச்சினைகள் தீர்க்கப்பட எவ்வாறு தொடக்கப்புள்ளியாக இருக்கமுடியும்?`