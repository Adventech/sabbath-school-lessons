---
title:  மிஷன் கதை
date:   23/01/2026
---

### பணப்பற்றாக்குறையே உண்டாகவில்லை

கென்யாவிலுள்ள கிஷுமுவில், பள்ளியிலிருந்து வீட்டிற்குச் சென்றபோது, தன் சட்டைப்பையிலுள்ள சில்லறைகளைத் தட்டிப்பார்த்துக் கொண்டே நடந்தான் பதினொரு வயது ஆல்வன் ஹரால்ட். ஒருநாள், வேதாகம ஆசிரியர் செலவுக்கு வைத்திருக்கிற காசுபற்றிப் பேசினார். “நீங்கள் செலவுக்கு வைத்திருக்கிற காசையெல்லாம் செலவுபண்ணக்கூடாது, ஓய்வுநாளில் தேவனுக்கென்று கொஞ்சம் கொடுக்கவேண்டும்” என்று சொன்னார்.

ஓய்வுநாளில் காணிக்கை பையில் காசுகளைப் போட்டான் ஆல்வன். அது அவன் அப்பா ஓய்வுநாள் காலையில் காணிக்கைக்காகக் கொடுத்த பணம். அந்தப் பணம்பற்றியும் ஆசிரியைப் பேசினார். “உங்கள் பெற்றோர் கொடுத்த பணத்தை காணிக்கையாகக் கொடுக்கும்போது, உங்கள் பெற்றோரின் பணத்தைத்தான் கொடுக்கிறீர்கள். உங்கள் பணத்தைக் கொடுக்கவில்லை” என்று சொன்னார். ‘மனுஷன் தேவனை வஞ்சிக்கலாமா? நீங்களோ என்னை வஞ்சிக்கிறீர்கள். எதிலே உம்மை வஞ்சித்தோம் என்கிறீர்கள்? தசமபாகத்திலும் காணிக்கைகளிலுந்தானே’ என்கிற வசனத்தை வாசித்தார்.

ஆசிரியை தன்னை குறைசொல்வதாக ஆல்வன் நினைத்தான்; அது அவனுக்குப் பிடிக்கவில்லை. பிறகு, அவர் சொல்வதும் சரியாக இருக்குமோ என்று யோசித்தான். அன்று வியாழக்கிழமை; அந்த வாரம் செலவுக்குக் கொடுக்கப்பட்ட பணத்தை எல்லாம் செலவழித்திருந்தான். எனவே, அடுத்த வாரம் காணிக்கை கொடுக்க பணத்தைச் சேர்க்கத் தீர்மானித்தான். ஆனால் அடுத்த வாரமும் பணத்தை எல்லாம் செலவழித்திருந்தான். இரண்டு மாதங்கள் கடந்தன; தன் நிலைகுறித்து வருந்தினான். காணிக்கைக்காக அவனால் பணம் சேர்க்க முடியவில்லை.

ஒருநாள், அவனும் 17 வயதான அவனது அண்ணன் ஆலனும், வீட்டிற்குச் செல்கிற வழியில் ஒரு ஐஸ்கிரீம் கடையைப் பார்த்தார்கள். ஆல்வனிடம் 20 ஷில்லிங் இருந்தது; அந்தப் பணத்திற்கு ஐஸ்கிரீம் வாங்கப் போவதாகச் சொன்னான். அவனுடைய அண்ணன் தடுத்தான். “ஐஸ்கிரீமைச் சாப்பிட்டுக்கொண்டே நடந்தால் நன்றாக இருக்காது. நீ ஐஸ்கிரீம் சாப்பிட்டுக்கொண்டு வந்தால், நான் உன்னுடன் வரமாட்டேன்” என்றான். ஆல்வனுக்கு எரிச்சலாக இருந்தது. ஐஸ்கிரீம் சாப்பிட ஆசையாக இருந்தது, ஆனாலும் அண்ணனிடம் வாக்குவாதம் செய்யவில்லை. அதனால் வாங்கவில்லை.

ஓய்வுநாள் வந்தது; அவனிடம் அந்த 20 ஷில்லிங் இருந்தது. அன்று காலையில் பெற்றோர் கொடுத்த 20 ஷில்லிங்குடன் சேர்த்து, அவனிடமிருந்த 20 ஷில்லிங்கையும் காணிக்கை தட்டில் போட்டான். தன் பணத்தை தேவனுக்குக் கொடுத்தது அவனுக்கு மகிழ்ச்சியாக இருந்தது. தான் விரும்பிய ஒன்றை வாங்காமல் அந்தப் பணத்தை காணிக்கையாகப் போட்டதால் அவனுக்கு மகிழ்ச்சியாக இருந்தது, அதனால் தனக்கு எந்த இழப்பும் இல்லை என்பதை உணர்ந்துகொண்டான்.

அடுத்த வாரம், ஆல்வன் மீண்டும் 20 ஷில்லிங்கைச் சேர்த்து, காணிக்கை போட்டான். அது மகிழ்ச்சியாக இருந்தது! ஒவ்வோர் ஓய்வுநாளிலும் 20 ஷில்லிங் காணிக்கை போட்டான், இன்று வரை காணிக்கை கொடுத்து வருகிறான். அவனுக்கு பணப்பற்றாக்குறை ஏற்பட்டதே இல்லை. முன்பு ஓய்வுநாள் வருவதற்குள்ளாக பணத்தைச் செலவிட்டுவிடுவான். இப்போது போதுமான பணம் கிடைக்கிறது.