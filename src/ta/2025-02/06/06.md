---
title:  நீரே சகலத்தையும் சிருஷ்டித்தீர்!
date:   08/05/2025
---

ஒரு சில தருணங்களில், தீர்க்கதரிசிகள் தரிசனங்களில் தேவனுக்கு மிகவும் அருகில் கொண்டுசெல்லப்பட்டு, தேவனுடைய சிங்காசனத்தைக் காண அனுமதிக்கப்பட்டார்கள். எசேக்கியேல் அதை மேலுள்ள மண்டலத்தில் கண்டார். எசே 1:26. ஏசாயா அதை பரலோகத் தேவாலயத்தில் கண்டார். ஏசா 6:1. இதுகுறித்த பிரத்தியேக விளக்கங்கள் வெளி 4; 5ஆம் அதிகாரங்களில் உள்ளன; யோவான் அங்கே தரிசனத்தின்மூலம் கொண்டுசெல்லப்பட்டார். பழைய ஏற்பாட்டில் ஆசரிப்புக்கூடாரத்தில் நிழல்களாகச் செய்யப்பட்டவை, மனிதர்கள் தேவனுடைய பிரசன்னத்திற்குள் செல்வதற்கு உள்ள ஒரே ஒரு வழியைச் சுட்டிக்காட்டின. அது கிறிஸ்துவின் இரத்தம். பார்க்கவும் லேவி 16:2,14.

`ஏசா 6:1-5; வெளி 4:7-11 ஆகிய பகுதிகளில் பொதுவாகக் காணப்படுகிற விஷயங்கள் என்ன? பின்வரும் ஒழுங்கைக் கவனிக்கலாம்: சொல்லப்படுகிற விஷயம் என்ன? அடுத்து வருவது என்ன? அந்தத் தீர்க்கதரிசனங்களில் தேவனைப்பற்றிய வலியுறுத்தப்படுகிற சத்தியம் என்ன?`

இந்தச் சிங்காசன அறை தரிசனங்கள் ஒவ்வொன்றிலும், பரலோக ஜீவிகள் தேவனுடைய பரிசுத்ததன்மையை வலியுறுத்துகிறார்கள். ஏசாயா கண்ட தரிசனத்தில் அந்தக் காட்சி பிரமிக்கவைக்கிறது: சேராபீன்கள் தேவனுடைய பரிசுத்த தன்மையை அறிவித்தபோது 'வாசல்களின் நிலைகள்' அசைந்து, ஆலயம் புகையினால் நிறைந்தது. யோவான் கண்ட தரிசனத்திலும் கேரூபின்கள் அதேபோல 'பரிசுத்தர் பரிசுத்தர் பரிசுத்தர்' என்று சொல்கிறார்கள். அந்த ஜீவன்கள் கேரூபின்கள்தாம் என்பதை எசே 10:14,15இல் காணலாம். இந்தத் தீர்க்கதரிசிகள் தேவ மகிமையின் பிரகாசத்தைக் கண்டார்கள்.

பிறகு அந்தக் காட்சியைக் கண்ட தீரக்கதரிசியின் எதிர்வினை சொல்லப்படுகிறது. ஏசாயா, தான் அசுத்த உதடுள்ள மனுஷன் என்று கதறினார். ஏசா 6:5. யோவான், ஒருவனும் பாத்திரவானாக இல்லை என்கிற உண்மையை அறிந்து அழுதார். வெளி 5:4. தேவன் எவ்வளவுக்கு பாத்திரர் என்பது நேரடியாக நமக்குக் காட்டப்படும்போதுதான், மனிதனின் நிலை நமக்குப் புரிய ஆரம்பிக்கும். அதாவது, நாம் முற்றிலும் அபாத்திரர்கள், கிறிஸ்து நம் மீட்பராக நமக்குத் தேவைப்படுகிறார். தேவன் சர்வாதிகாரி, சுயநலவாதி, கடுமையாக நடக்கிறவர் என்று அவ ருக்கு எதிராக பல குற்றச்சாட்டுகளை சாத்தான் அள்ளி வீசினான்; ஆனால் இமைப்பொழுது சிங்காசன அறை காட்சியே சாத்தானின் பொய்களை தோலுரித் துக் காட்டுகிறது. அவர் உண்மையில் யார் என்பதை 'அடிக்கப்பட்ட ஆட்டுக் குட்டியான' கிறிஸ்துவில் காணலாம். இயேசுவைக் காண்பதால் பிதா எப்படிப்பட்டவரெனக் காணமுடிகிறது; இது எவ்வளவு ஆறுதலானது. யோவான் 14:9. பிதா எப்படிப்பட்டவர் என்பதற்கான மிகப்பெரிய வெளிப்பாட்டை சிலுவையில் நமக்காக மரித்த இயேசுவில் காணலாம்.

எனவே சிலுவை இரண்டு விஷயங்களை நமக்குக் காட்டுகிறது: முதலாவது, தேவன் எவ்வளவு தூரத்திற்கு நம்மை நேசித்திருந்தால், தம்மையே நமக்காகப் பலியாக்கியிருக்க வேண்டும்; இரண்டாவது, சிலுவையால் மட்டுமே நாம் இரட்சிக்கப்பட வழியிருந்தது என்பது நாம் எவ்வளவு பாவிகள், விழுநதுபோனவர்கள் என்பதைக் காட்டுகிறது.