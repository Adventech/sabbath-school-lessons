---
title:  மேலும் படிக்க
date:   09/05/2025
---

நமக்கு இரட்சிப்பைப் பெற்றுக்கொடுக்க கிறிஸ்துமட்டுமே பாத்திரர் என்று வேதாகமம் தெளிவாகச் சொல்கிறது. அவர்மட்டுமே கொஞ்சமும் பாவமில்லாமல் வாழ்ந்தார், பிதாவின் மகிமைக்கு ஏற்ற மகிமையை அவரது வாழ்க்கைமட்டுமே எடுத்துக்காட்டியது. அவர் பாவமேயில்லாத தேவ ஆட்டுக்குட்டி, இப்போது மனுக்குலத்தின் நித்திய பாதுகாப்பின் தலைமையாக நமக்காக நிற்கிறார். அதே நேரம், அவர் நம் பாவத்தை தம்மேல் ஏற்றுக்கொண்டு, துன்மார்க்கத்திற்கு தேவன் கொடுக்கிற நியாயத்தீர்ப்பை ஏற்றுக்கொண்டார். தேவ சிங்காசனத்தைச் சுற்றிலும் பரலோக ஜீவிகள் இருந்த நம்புவதற்கரிய காட்சியை யோவான் பார்த்துக் கொண்டிருந்தபோது, 'இதோ, யூதா கோத்திரத்துச் சிங்கம் ஜெயங்கொண்டிருக்கிறார்' என்பதால் இனி அழவேண்டாம் என்று அவரிடம் சொல்லப்பட்டது. வெளி 5:5.

பாவம் எவ்வளவு மோசமாக இருந்தால், மனிதர்கள் எவ்வளவு தூரம் வீழ்ந்திருந்தால், பாவப்பிரச்சினையைத் தீர்ப்பதற்கு தேவனாகிய இயேசுதாமே மரிக்கவேண்டிய அவசியம் ஏற்பட்டிருக்கும்! தேவன் தம் தெய்வீக அரசாங்கத்தின் நியதிகளை மீறாமல் நம்மை இரட்சிப்பதற்கு அவருக்கு வேறு வழி இருந்திருந்தால், நிச்சயமாக அதைத்தாம் செய்திருப்பார்.

"தேவபிரமாணம் மீறப்பட்டதால், பாவி மரிக்கவேண்டுமென அப்பிரமாணம் கூறியது. பிரபஞ்சம் முழுவதிலும் மனிதனின் சார்பாக ஒரே ஒருவர்மட்டுமே அதன் கோரிக்கைகளை நிறைவேற்றக்கூடியவர். தெய்வீகபிரமாணம் தேவனைப்போலவே பரிசுத்தமானது என்பதால், தேவனுக்கு இணையான ஒருவர்தாம் அதன் மீறுதலுக்கு நிவிர்த்திசெய்ய முடியும். வேறு எவருமல்ல கிறிஸ்துமட்டுமே நியாயப்பிரமாணத்தின் சாபத்திலிருந்து விழுந்துபோன மனிதனை மீட்டு, அவனை மீண்டும் பரலோகத்துடன் இசைவாகக் கொண்டுவரக் கூடியவராக இருந்தார். பாவத்தின் தோஷத்தையும் அவமானத்தையும் தம்மீது ஏற்றுக்கொள்ள கிறிஸ்து முன்வந்தார் - பாவம் ஒரு பரிசுத்த தேவனுக்கு எதிராக கொடிய குற்றமாக இருப்பதால், அது பிதாவையும் அவரது குமாரனையும் பிரிக்கவேண்டிய நிலை ஏற்பட்டது. விழுந்துபோன இனத்தை மீட்க இக்கட்டின் ஆழங்கள்வரை செல்ல கிறிஸ்து ஆயத்தமாக இருந்தார்'.

**கலந்துரையாடக் கேள்விகள்**

`சிங்காசன அறைக்குள் வந்த ஆட்டுக்குட்டியானவர் 'அடிக்கப்பட்டவண்ணமாக' இருந்ததை யோவான் பார்த்தார். இயேசு 'உலகத்தோற்றமுதல் அடிக்கப்பட்ட ஆட்டுக்குட்டி' என்று வெளி 13:8 சொல்கிறது. இரட்சிப்பின் திட்டம் நமக்கு அவசியமாவதற்கு முன்னரே அது ஆயத்தமாக்கப்பட்டிருந்தது என்கிற உண்மை தேவனைப்பற்றி என்ன சொல்கிறது?`

`யாருமே அக்கறைகாட்டாத, கவனிக்காத ஒரு பிரபஞ்சத்தில் நாம் வாழ்வதாக நாத்திகர்கள் பலர் கருதுகிறார்கள். மாறாக, நமக்கு தேவன் இருப்பதையும், பூமியிலுள்ளவர்களை நேசிப்பது மட்டுமல்லாமல், அவர்களுக்காக மரிக்கும்படி அவர் இறங்கி வந்ததையும் வேதாகமம் சொல்கிறது. அதாவது, நாம் செய்கிற ஒவ்வொன்றிலும் சிலுவைகுறித்த நிஜம் எவ்வாறு தாக்கத்தை உண்டாக்கவேண்டும்?`

`மனுக்குலம் இரட்சிக்கப்படுவதற்கு கிறிஸ்துவின் வாழ்க்கை, மரணம், உயிர்த்தெழு தல்மட்டுமே ஏன் ஒரே வழியாக இருந்தது? பாவம் உண்மையில் எவ்வளவு மோசமானது என்பதுபற்றி அவர் கொடுத்த விலையிலிருந்து என்ன தெரிகிறது?`