---
title:  தேவாலயத்தில் இயேசு
date:   07/05/2025
---

இரட்சிப்பின் வரலாறு முழுவதிலும் ஒரு பதற்றம் நிலவுகிறது. நாம் தேவனுடன் முன்பு அனுபவித்த ஐக்கியத்தை மீண்டும் கொண்டு வருவதற்கு தேவன் விரும்புகிறார். ஆனால் பாவிகள் அவரது பிரசன்னத்திற்குள் சென்றால், அது அவர்களை அழித்துவிடும். 'நீர் துன்மார்க்கத்தில் பிரியப்படுகிற தேவன் அல்ல; தீமை உம்மிடத்தில் சேர்வதில்லை' என்று தாவீது எழுதுகிறார். சங்கீதம் 5:4. அதேசமயம், 'நானோ உமது மிகுந்த கிருபையினாலே உமது ஆலயத்துக்குள் பிரவேசித்து, உமது பரிசுத்த சந்நிதிக்கு நேரே பயபக்தியுடன் பணிந்துகொள்ளுவேன்' என்றும் எழுதுகிறார். சங்கீதம் 5:7.

`இரண்டாம் தேவாலயம் கட்டப்பட்டபோது, ஆகாய் தீர்க்கதரிசி ஆச்சரியமான ஒரு வாக்குத்தத்தத்தைச் சொன்னார்; அதாவது, அந்தப் புதிய தேவாலயம் முந்தினதை விட அதிக மகிமையாக இருக்கும் என்றார். அந்தத் தீர்க்கதரிசனத்தின் அர்த்தம் என்ன? ஆகாய் 2:7-9.`

முதலாம் தேவாலயத்தை சாலொமோன் பிரதிஷ்டை செய்தபோது, ஷெக்கைனா மகிமை தேவாலயத்தை நிறைத்தது, அது இஸ்ரவேல் புத்திரர் கானானை நோக்கிச் சென்றபோது அவர்களோடிருந்த மகிமையாகும். அந்த மகிமையால் ஆசாரியர்கள் ஊழியஞ்செய்கிறதற்கு அங்கே நிற்கக் கூடாமற்போயிற்று. 1இராஜா 8:10,11. இரண்டாம் தேவாலயம் பிரதிஷ்டைபண்ணப்பட்டபோது, தேவனுடைய சிங்காசனத்தைத் தாங்குகிற உடன்படிக்கை பெட்டி அங்கே இல்லை; எரேமியா அதை மறைத்துவைத்திருந்தார். இந்த முறை வெளிப்படையாகத் தெரிகிற தேவனுடைய பிரசன்னம் தேவாலயத்தை நிரப்பவில்லை. அது மிகுந்த வேதனையான அனுபவமாக இருந்தது. அப்படியானால் ஆகாயின் தீர்க்கதரிசனம் எவ்வாறு நிறைவேறும்?

ஆனால் இரண்டாம் தேவாலயத்தில்தான் மனிதனாக வந்திருந்த தேவன், மாம்சமும் இரத்தமும் உடையவராக அங்கே நேரடியாக வந்தார். திரைக்கு உள்ளேயிருந்து தேவன்தாமே வெளியே வந்து நம்மில் ஒருவரானார், இந்தப் பாவ உலகில் நம்முடன் சேர்ந்துகொண்டார். தேவ குமாரன் இப்போது மனுஷ குமாரனான தால், அவர் முகத்தை நாம் பார்க்கவும், அவர் சத்தத்தைக் கேட்கவும், தீட்டான குஷ்டரோகி போன்ற ஒருவனை அவர் தொட்டதும் அவன் குணமாவதைக் காணவும் முடிகிறது. மத் 8:3. தம்மைநோக்கி நம்மை இழுத்து, தமக்கு நெருக்கமாகக் கொண்டுவருவதற்கு பதிலாக, அவரே நம் பக்கமாக நெருங்கி வந்து, நம்மை தம் பக்கத்தில் சேர்த்தார். அவர் தனிப்பட்ட வகையில் நம்மிடம் இறங்கிவந்தார். அதனால்தான் இயேசுவைப்பற்றி வேதாகமம் இவ்வாறு சொல்கிறது: 'இதோ, ஒரு கன்னிகை கர்ப்பவதியாகி ஒரு குமாரனைப் பெறுவாள்; அவருக்கு இம்மானுவேல் என்று பேரிடுவார்கள் என்று சொன்னான். இம்மானுவேல் என்பதற்கு தேவன் நம்மோடிருக்கிறார் என்று அர்த்தமாம்' மத்தேயு 1:23. அதாவது, சர்வலோகத்தையும் சிருஷ்டித்தவர் நம் மத்தியில் வாழ்ந்து, நமக்காக மரிப்பதற்காக தம்மைத் தாழ்த்தி வந்தார்.

`சிலுவைதான் தேவ அன்பின் உச்சக்கட்ட வெளிப்பாடு. தேவ அன்பின் எதார்த்தத்தை வேறு எந்த வழிகளில் நாம் பார்க்கலாம்? அனுபவிக்கலாம்?`