---
title:  பலிகுறித்து புரிந்துகொள்ளுதல்
date:   03/05/2025
---

### இவ்வார ஆராய்ச்சிக்கு

ஏசா 1:2-15; எபி 10:3-10; யாத் 12:1-11; 1கொரி 5:7; ஆகாய் 2:7-9; ஏசா 6:1-5; வெளி 4:7-11.

> <p>மனன வசனம்</p>
> தேவரீர் புஸ்தகத்தை வாங்கவும் அதின் முத்திரைகளை உடைக்கவும் பாத்திரராயிருக்கிறீர்; ஏனெனில் நீர் அடிக்கப்பட்டு, சகல கோத்திரங்களிலும் பாஷைக்காரரிலும் ஜனங்களிலும் ஜாதிகளிலுமிருந்து எங்களை தேவனுக்கென்று உம்முடைய இரத்தத்தினாலே மீட்டுக்கொண்டு என்று புதிய பாட்டைப் பாடினார்கள். வெளி 5:9.

இயேசு தன் பக்கமாகச் சென்றபோது யோவான் ஸ்நானன், 'இதோ, உலகத்தின் பாவத்தைச் சுமந்துதீர்க்கிற தேவ ஆட்டுக்குட்டி' என்று சொன்னார். யோவான் 1:29. அது மிருகப்பலியைச் சுட்டிக்காட்டுகிற வார்த்தை; மனிதர் அனைவருக்கும் பதிலாக கிறிஸ்து மரிக்கவிருந்ததை அந்தப் பலி சுட்டிக்காட்டியது.

வேதாகமத்தில், மிருகப்பலி ஒரு முக்கியமான கருத்து; வேதாகமத்தின் பக்கங்கள் முழுவதும் ஒரு இரத்தாம்பர நூல்போல அது ஊடுருவிச் செல்கிறது, வெளிப்படுத்தலின் பிரமாண்டமான காட்சியில் முக்கியப் பங்காற்றுகிறது, அந்தக் காட்சியைக் காணவே யோவான் தேவனுடைய சிங்காசன அறைக்குள் அழைத்துச் செல்லப்பட்டார். வெளி 4; 5. இயேசு அடிக்கப்பட்ட ஆட்டுக்குட்டியைப்போலத் தோன்றிய காட்சி அந்த ஒட்டுமொத்த தீர்க்கதரிசனத்தையும் புரிந்துகொள்ள ஒரு முக்கியத் திறவுகோலாக இருக்கிறது. வெளி 5:6

இயேசுவைக்குறித்து கூடுதல் புரிதலை வழங்குகிற பலிசம்பந்தப்பட்ட கருத்துகள் சிலவற்றை இந்த வாரம் ஆராய்வோம்; அவரே அந்தச் சிங்காசன அறைக் காட்சியின் பிரதான கதாபாத்திரம். அவரே பாத்திரர் என ஏற்றுக்கொள்ளப்படுகிறார், வேறு எவருமே பாத்திரவான் அல்ல; அவரது தனித்துவமான அந்தத் தகுதிதான் பலிமுறைமூலம் ஆண்டவர் செய்வதுகுறித்து அதிகமாகப் புரிந்துகொள்ள உதவுகிறது. அவர் நமக்கான இறுதிப்பலியைச் செலுத்தின எல்லையில்லா அன்புள்ள தேவன் என்பதை வெளிப்படுத்துகிறது; அது பிரபஞ்சத்தின் பிற அறிவுஜீவிகளையும் நித்தியகாலமும் பிரமிப்புக்குள்ளாக்குகிறது.

2025 மே 10. வகுப்புக்காகப் படிக்கவேண்டிய பாடம்