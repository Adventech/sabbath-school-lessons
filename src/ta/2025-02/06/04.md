---
title:  பஸ்கா ஆட்டுக்குட்டி
date:   06/05/2025
---

இயேசுவை 'ஆட்டுக்குட்டி' என்று கிட்டத்தட்ட 30 முறை வெளிப்படுத்தல் புத்தகம் குறிப்பிடுகிறது. மீட்பின் திட்டத்தின் ஆரம்ப நாட்கள் முதலே, வரவிருந்த மேசியாவைச் சுட்டிக்காட்டுகிற ஓர் அடையாளமாக ஆட்டுக்குட்டியை தேவமக்கள் பயன்படுத்தினார்கள். ஆபேல் 'தன் மந்தையின் தலையீற்றுகளிலிருந்து' பலி செலுத்தினார். ஆதி 4:4. இஸ்ரவேலர் வாக்குத்தத்த தேசத்தை நோக்கி எகிப்திலிருந்து புறப்படுவதற்கு முன்னர் ஒரு வயதான ஆட்டுக்குட்டியைப் பலியிட்டு மனிதர்முதல் மிருகஜீவன்கள்மட்டும், முதற்பேறாயிருக்கிறவைகளை மீட்டுக்கொள்ளும்படி சொல்லப்பட்டது. யாத் 12:5.

`இயேசுதாம் பஸ்கா பலி என்பதுபற்றி யாத் 12:1-11; ஏசா 53:7,8; 1கொரி 5:7; வெளி 5:6 ஆகிய வசனங்கள் என்ன சொல்கின்றன? அதனால் நாம் ஒவ்வொருவரும் பெறுகிற நன்மை என்ன?`

கிறிஸ்து மரித்து, உயிர்த்தெழுந்து, பரலோகம் சென்று பல வருடங்களுக்கு பிறகு, தெளிவாக விளங்கின ஒரு விஷயம்பற்றி பேதுரு இவ்வாறு எழுதுகிறார்: "உங்கள் முன்னோர்களால் பாரம்பரியமாய் நீங்கள் அநுசரித்து வந்த வீணான நடத்தையினின்று அழிவுள்ள வஸ்துக்களாகிய வெள்ளியினாலும் பொன்னினாலும் மீட்கப்படாமல், குற்றமில்லாத மாசற்ற ஆட்டுக்குட்டியாகிய கிறிஸ்துவின் விலையேறப்பெற்ற இரத்தத்தினாலே மீட்கப்பட்டீர்களென்று அறிந்திருக்கிறீர்களே'. 1பேதுரு 1:18,19. தேவனுடைய பரிசுத்தத்திற்கு முற்றிலும் தகுதியான மனித வாழ்க்கையை இயேசு வாழ்ந்தார்; நாமோ பாவம் செய்தவர்கள். நாம் நம் பாவ வாழ்க்கையை வாழ்கிறவிதம் நம் சிருஷ்டிகரின் தன்மைபற்றி பொய்களைத்தாம் சொல்கிறது. ஆனாலும் இயேசு 'பிந்தின ஆதாம்' ஆனார். 1கொரி 15:45. பூரணர்களாக வாழ இயலாமல் நாம் தோற்றோம், அவர் பூரணராக வாழ்ந்தார். மனிதர்கள் எவ்வாறெல்லாம் நீதியாக வாழ்வதை தேவன் எதிர்பார்த்தாரோ, அவை அனைத்தையும் ஒரு மனிதனாக அவர் வாழ்ந்து காட்டினார். தேவ மகிமையை பூரணமாகப் பிரதிபலித்தார். 'என்னைக் கண்டவன் பிதாவைக் கண்டான்' என்று பிலிப்புவிடம் இயேசு சொன்னார். யோவான் 14:9.

அதேசமயம், இயேசு பஸ்கா நாளில் சிலுவையில் அறையப்பட்டார், அதன்மூலம் நிழலாக ஆட்டுக்குட்டி சுட்டிக்காட்டின நிஜம் தாம்தான் என்பதை விளங்கச்செய்தார். தம் உபதேசம்குறித்து தாம் 'வெளியரங்கமாய்' பேசினதாக சொன்னார். யோவான் 18:19,20. இதேபோல பஸ்கா ஆட்டுக்குட்டிபற்றியும் யாத் 12:5,6இல் சொல்லப்பட்டுள்ளது. அதாவது, இஸ்ரவேல் புத்திரரிடம் பஸ்கா ஆட்டுக்குட்டி ஒன்றைத் தெரிந்துகொள்ளவும், அது பலியிடப்படுகிற நாள் மட்டும் அதை 'வைத்திருக்க' அல்லது அனைவரும் பார்க்கும்படி வைக்குமாறு சொல்லப்பட்டது. இயேசுவிடம் அவருடைய போதனைகள்பற்றி பிரதான ஆசாரியன் கேள்வி கேட்டபோது, எல்லாரும் கேட்கும்படி தேவாலயத்தில் தாம் வெளியரங்கமாய் போதித்து வந்ததாகக் குறிப்பிட்டார். அவரது வாழ்க்கை, கிரியைகள், போதனை என அனைத்துமே உண்மையில் அவர் யார் என்பதை வெளிப்படுத்தின. அவர் பழுதற்ற ஆட்டுக்குட்டி, தேவனுடைய நீதியும் மகிமையும் அவரில் மிகவல்லமையாக வெளிப்பட்டது.

`இயேசுவின் பரிபூரண குணத்தை நம் வாழ்க்கையில் நாம் எவ்வாறு சிறப்பாகப் பிரதிபலிக்கலாம்?`