---
title:  காளைகள், ஆட்டுக்கடாக்களின் இரத்தம்
date:   05/05/2025
---

பலியில் உள்ளடங்கிய கருத்தை, அது கொடுமை, பயங்கரம், நியாயமற்றது என்று சிலர் விமர்சித்திருக்கிறார்கள். ஆம், அவர்கள் நினைப்பதுதான் உண்மை. கிறிஸ்துவின் மரணம் கொடுமையானது, பயங்கரமானது, நியாயமற்றது. பாவமறியாத அவர் பாவிகளுக்காக மரித்தார். பாவப்பிரச்சினையைத் தீர்ப்பதற்கு அதுதான் விலையாக இருந்தது. இந்தக் கொடிய, பயங்கர, நியாயமற்ற பலிகள் அனைத்தும் கிறிஸ்துவின் மரணத்தைச் சுட்டிக்காட்டின.

`பழைய ஏற்பாட்டில் தேவ மக்கள் செலுத்தின பலிகள்குறித்து எபிரெயர் 10:3-10 சொல்வது என்ன? அந்தப் பலிகளால் பாவிகளை இரட்சிக்க முடியாதென்றால், அவை எதற்காகச் செலுத்தப்பட்டன?`

ஆட்டுக்குட்டிகளும் பிற பலிமிருகங்களும் தேவ ஆட்டுக்குட்டியின் பாவ நிவாரண பலியைச் சுட்டிக்காட்டுகிற அடையாளங்கள் மட்டுமே. பாவிகள் அவற்றைப் பலியிட்டபோது விசுவாசத்தை வெளிப்படுத்தினார்கள்; வரவிருந்த மேசியாவின் பலியை விசுவாசிப்பதை எல்லாருக்குமுன் தெரிவித்தார்கள். இத்தகைய அடையாளங்களை நிழல்கள் என்கிறோம்; அவை ஒரு நிஜத்தாலோ, முன்னடையாளமாகச் சுட்டிக்காட்டப்பட்ட ஒன்றாலோ ஒருவராலோ நிறைவேற்றப்படுகின்றன. சிலர் அந்தப் பலிகளை இயேசு சிலுவையில் மரிப்பதைக் காட்டுகிற 'குட்டித் தீர்க்கதரிசனங்கள்' என்றும் விவரிக்கிறார்கள்.

பலி சம்பந்தப்பட்ட சடங்குகளை ஒரு பயணத்திற்குப் பயணச்சீட்டு வாங்குவதுடன் ஒப்பிடலாம். இரயில், பேருந்து அல்லது விமான பயணச்சீட்டு வாங்கும்போது, அதை வாங்கியவுடன் பயணம் செய்யமுடியாது. மாறாக அந்தப் பயணச்சீட்டு அல்லது நுழைவுச்சீட்டு, பயணம் நிச்சயம் என்பதற்கான ஒரு அடையாளமாக அல்லது வாக்குறுதியாக இருக்கிறது. அந்தச் சீட்டுமீது ஏறி உட்கார்ந்தால் அது உங்களை போய்ச் சேரவேண்டிய இடத்திற்குக் கொண்டுசேர்க்காது. வாகனத்தில் ஏறி, பயணத்தைத் தொடங்கினால்தான் செலவழித்த பணத்திற்கான பயன் கிடைக்கிறது, அதற்குபிறகு அந்த நுழைவுச்சீட்டு தேவையில்லை.

அவ்வாறுதான் மிருகப்பலிகளும். அவற்றிற்கு ஒரு முக்கியப் பங்கு இருந்தது, ஆனால் நிஜமான பலி ஏறெடுக்கப்பட்ட பிறகு, அவை அர்த்தமற்றவையாகின்றன. இயேசு மரித்த சமயத்தில் பூலோக ஆசரிப்புக்கூடாரத்தில் பரிசுத்த ஸ்தலத்திற்கும் மகா பரிசுத்த ஸ்தலத்திற்கும் இடையே இருந்த திரைச்சீலை இரண்டாகக் கிழிந்தபோது அந்த உண்மை வெளியரங்கமானது. 'அப்பொழுது, தேவாலயத்தின் திரைச்சீலை மேல்தொடங்கிக் கீழ்வரைக்கும் இரண்டாகக் கிழிந்தது'. மாற்கு 15:38. ஒட்டுமொத்த பலிமுறையும், தேவாலயம் சம்பந்தப்பட்ட அனைத்தும், சிலுவையில் இயேசு மரிக்கவிருந்ததைச் சுட்டிக்காட்டின. இயேசு சிலுவையில் தம் வாக்குறுதியை நிறைவேற்றி, மரணத்தை வென்றவராக எழுந்தபோது, நிழல்கள் அவசியமற்றவையாக மாறின.

`மாம்சமாக வந்த வார்தையாகிய இயேசுவின் மரணம்மட்டுமே பாவத்திற்கு நிவாரணம் செய்ய முடிந்தது என்றால் (யோவான் 1:1-3,14), பாவம் எவ்வளவு கொடுமையானதாக இருக்கவேண்டும்! பாவம்குறித்த நம் மனநிலை எப்படி இருக்கவேண்டுமென இது சொல்கிறது?`