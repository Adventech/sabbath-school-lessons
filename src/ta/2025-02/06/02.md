---
title:  வீணான பலிகளா?
date:   04/05/2025
---

சில சமயங்களில் இரண்டு கருத்துகளை ஒப்பிட்டுப் பார்ப்பது அதிகம் புரிந்துகொள்ள உதவும். தம் மக்கள் செலுத்தின பலிகளை தேவன் புறக்கணித்தும் இருப்பதால், வேதாகமம் வலியுறுத்துகிற பலியின் தன்மைகுறித்து இதன்மூலம் அதிகமாகப் புரிந்துகொள்ளலாம்.

`ஏசா 56:6,7; சங் 51:17 ஆகிய வசனங்களுடன் ஏசா 1:2-15ஐ ஒப்பிடுங்கள். பலிகுறித்து என்ன முக்கியப் பாடங்கள் வருகின்றன?`

இஸ்ரவேல் வரலாற்றின் இத்தகைய வருத்தமான காலக்கட்டத்தில், தேவன் பலியைப் புறக்கணித்தது அது முதல்முறையல்ல; இரட்சிப்பின் வரலாற்றின் துவக்கத்திலேயே இதுபோல நடந்திருக்கிறது; அப்போது ஆபேலின் பலியை தேவன் அங்கீகரித்து, ஏற்றுக்கொண்டார்; ஆனால் காயீனின் பலியைப் புறக்கணித்தார். ஏற்றுக்கொள்ளப்படுகிற, ஏற்றுக்கொள்ளப்படாத பலிகளைப்பற்றிப் புரிந்துகொள்ள இந்த ஆதிகாலச் சம்பவம் உதவுகிறது. ஆதி 4:3-7; எபி 11:4.

ஏசாயாவின் காலத்தில், இஸ்ரவேலர்கள் தேவனைப் பிரியப்படுத்துகிற குறைந்தபட்ச முயற்சியாக மதக்கடமைகளை நிறைவேற்றி திருப்தியடைந்தார்கள், ஆனால் தங்கள் இஷ்டப்படி வாழ்ந்தார்கள். அது காயீனின் பலியைப்போல சுயநிறைவுப் பலியாக இருந்தது, தேவனிடம் அர்ப்பணிக்கிற, கீழ்ப்படிகிற மனநிலை காணப்படவில்லை. இதே ஆவிதான் இந்த உலகத்தின் ராஜ்யங்களையும் ஆட்டிப்படைக்கிறது, அது சுயநிறைவின் ஆவி. காயீன் தன் இஷ்டப்படி வாழவிரும்பினான், தன் இஷ்டப்படி செய்ய நினைத்து, வெறும் சடங்குக்காக பலி செலுத்தினான். அதாவது, தேவன் அவனுக்கு இசைவானவராக இல்லை, தன் போக்கின்படி செல்லத் தடையாக இருப்பதாக நினைத்தான், அது என்ன முக்கியமா என்கிற அளவுக்குத்தான் தேவன்மீது பயம் இருந்தது.

ஆனாலும், தேவன் சொன்னபடி ஆபேல் பலிசெலுத்தினார்; வரவிருந்த மேசியாகுறித்து தேவன் கொடுத்திருந்த வாக்குறுதியை அந்தப் பலி சுட்டிக்காட்டியது. ஆதி 3:15. பலி செலுத்தப்பட்ட ஆட்டுக்குட்டியானது கல்வாரியில் கிறிஸ்து நம்மை இரட்சிக்கவிருந்ததை அடையாளப்படுத்தியது.

'மீட்பின் மாபெரும் நியதிகளை ஆபேல் புரிந்துகொண்டார். தான் பாவியெனக் கண்டார். பாவமும் அதன் தண்டனையான மரணமும் தன் ஆத்துமா தேவனோடு தொடர்புகொள்ள முடியாதபடி தடையாக இருப்பதைக் கண்டார். பலி ஆட்டுக்குட்டியைக் கொண்டுவந்து, அதைப் பலியிட்டு, நியாயப்பிரமாணத்தை மீறுவதால் வருமென சொல்லப்பட்டவை உண்மையென ஒத்துக்கொண்டார். சிந்தப்பட்ட அந்த இரத்தம், எதிர்காலத்தில் கல்வாரிச் சிலுவையில் கிறிஸ்து பலியாக மரிக்கவிருந்ததை அவருக்குக் காட்டியது; அந்த எதிர்கால பாவநிவாரணத்தை நம்பினதால், அவர் நீதிமானாக எண்ணப்பட்டதற்கு சாட்சியாக அவரது பலி ஏற்றுக்கொள்ளப்பட்டது'.

`கடமைக்காகவே எல்லாவற்றையும் செய்வதிலிருந்து நம்மை நாம் பாதுகாப்பது எவ்வளவு முக்கியம்! நம் இரட்சிப்பின் ஒரே நம்பிக்கையாக இயேசுவின் மரணத்தைமட்டுமே நாம் ஒவ்வொருவரும் முற்றிலும் நம்புவதற்கு என்ன செய்யலாம்?`