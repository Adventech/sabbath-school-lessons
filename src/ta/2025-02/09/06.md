---
title:  உம்முடைய இரட்சணியம் விளங்கும்படி
date:   29/05/2025
---

`வாசியுங்கள் சங்கீதம் 67. இந்தத் துதியின் சங்கீதம் வெளி 14:6-12இல் சொல்லப்படுகிற மக்களுடைய பங்குபற்றி அறிந்துகொள்ள எவ்வாறு உதவுகிறது?`

மசகுசெட்ஸ் தொழில்நுட்ப நிறுவனத்தின் பொறியாளர்கள் ஒரு புதுவகை கருப்புநிற மேற்பூச்சைக் கண்டுபிடித்திருக்கிறார்கள். அதால் பூசப்படுகிற எந்தப்பொருளும் கண்ணுக்குப் புலப்படாது. மிகநுண்ணிய குழாய்களால் தயாரிக்கப்பட்ட அந்த மேற்பூச்சு, இதற்குமுன் தயாரிக்கப்பட்ட வேறு எந்த கருப்பு பொருளையும்விட மிகவும் கருப்பானது. இந்தப் புதிய பொருள் கண்ணுக்குப் புலப்படுகிற ஒளியை 99.995 சதவீதம் உறிஞ்சக்கூடியது. மிகப்பிரகாசமான வெளிச்சம்கூட இந்த மேற்பூச்சால் பூசப்பட்ட பொருட்களை கண்ணுக்குப் புலப்பட வைக்க முடிவதில்லை. 'பூமியில் உம்முடைய வழி விளங்கும்படியாய் உம்முடைய முகத்தை எங்கள்மேல் பிரகாசிக்கப்பண்ணும்' என்று சங்கீதம் 67ஐ தாவீது துவங்குகிறார். சங் 67:1,2. இரட்சிப்பின் திட்டத்தில், பாவிகள் தம் மகிமையான பிரச்சன்னத்தண்டைக்கு மீண்டும் வரும்போது, தம் மகிமையால் அழிக்கப்படாமல் இருக்கும் படிக்கு தேவன் ஒரு வழியை உண்டாக்கியிருக்கிறார்; இந்த வாழ்க்கையிலும் தேவனுடைய முகம் நம்மீது பிரகாசிப்பதை கிறிஸ்துவின் சிலுவை சாத்தியமாக்குகிறது.

அதுமட்டுமல்ல, நாம் அவருடைய ஒளியை இந்த உலகத்திற்குப் பிரகாசிக்க வேண்டுமென தேவன் விரும்புகிறார். இந்தப் பணிதான் இஸ்ரவேலுக்குக் கொடுக் கப்பட்டது; அதாவது அந்தத் தேவாலயம் சகல தேசங்களுக்கும் ஜெபவீடாக விளங்கவேண்டியிருந்தது. 'நான் என் பரிசுத்த பர்வதத்துக்குக் கொண்டுவந்து: என் ஜெபவீட்டிலே அவர்களை மகிழப்பண்ணுவேன்; அவர்களுடைய சர்வாங்கதகனங்களும், அவர்களுடைய பலிகளும், என் பலிபீடத்தின்மேல் அங்கிகரிக்கப்பட்டிருக்கும்; என்னுடைய வீடு சகல ஜனங்களுக்கும் ஜெபவீடு என்னப்படும்' ஏசாயா 56:7. 'பூமியில் தம்முடைய வழியும், எல்லா ஜாதிகளுக்குள்ளும் தம்முடைய இரட்சணியமும் விளங்கும்படி' தேவன் ஆசைப்படுவதாக இந்தச் சங்கீதத்தில் தாவீது சொல்கிறார். சங் 67:2. ஆனால் தேவமக்கள் இந்தப் பணியைச் செய்யத் தவறிவிட்டார்கள். பழைய ஏற்பாட்டில் இஸ்ரவேலரின் இருண்ட வரலாற்றைப் பார்க்கலாம், அதுபோலவே கடந்த இரண்டாயிரம் வருடங்களில் கிரிஸ்தவச் சபையின் வரலாறும் இருண்டதாகவே காணப்படுகிறது. நம் இருதயங்கள் மிகநுண்ணிய இருண்ட பொருளால் பூசப்பட்டிருப்பதுபோலவும், அது தேவ வெளிச்சத்தை உறிஞ்சி, திரும்ப அதைப் பிரதிபலிக்க மனதில்லாமல் இருப்பதுபோலவும் உள்ளது.

தேவனுடைய கடைசிக்கால மீதமான இயக்கம்பற்றி என்ன நினைக்கிறோம்? அடிக்கடி ஆவிக்குரிய பயணம்செய்கிறவர்கள் விமானத்தில் ஏறுவதற்கென ஒதுக்கப்பட்ட விசேஷித்த பகுதியில் இருப்பது போலவும், உலகத்திலுள்ள மற்றவர்கள் பயணத்திற்கு ஆயத்தமாகாமல் சந்தடிமிக்க, வசதியில்லாத வாயிலில் அமர்ந்து காத்திருப்பது போலவும் கருதுகிறோம். ஆனால் வெளி 14இன் மீதமான சபை சீயோனில் கிறிஸ்துவுடன் நிற்பதிலும், அவரது பிரசன்னத்தில் ஆசுவாசமடைவதிலும் மட்டும் திருப்தியடைய மாட்டார்கள். மாறாக, பூமி மீதெங்கும் சென்று, தங்களோடு சேர்ந்து தேவனுடைய பரிசுத்த பர்வதத்தில் நிற்பதற்கு ஆயத்தமாகும்படி உலகத்தாரிடம் சொல்வார்கள்.

`நாம் அதிகமாக நேசிக்கிற சத்தியங்களை மற்றவர்களுக்குப் போதிப்பதற்கு தனிப்பட்ட விதத்திலும், சபையாகவும் நமக்குள்ள கடமைகள் என்ன?`