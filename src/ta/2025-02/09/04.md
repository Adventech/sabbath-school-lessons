---
title:  அவரது பாதங்களின்கீழ்
date:   27/05/2025
---

`கிறிஸ்துவின் ராஜ்யத்தில் இறுதியாக நமக்குக் கிடைக்கப்போகிற இடம்பற்றி சங்கீதம் 47:1-4 என்ன சொல்கிறது?`

நித்தியகாலத்தை யோசித்தால், நம் எதிர்காலம் பிரகாசமாக இருக்கிறது. ஆனால் இப்போதோ, இந்தப் பூமியின் ஆளுகையை லூசிபரிடம் மனிதர்கள் கொடுத்திருக்கிறார்கள். யோபு புத்தகத்தில், பரலோக ஆலோசனைக் கூட்டத்திற்கு சாத்தானும் சென்றபோது, இந்தப் பூமி தனக்குச் சொந்தமானதென பெருமையாகச் சொன்னான்.

"நீ எங்கேயிருந்து வருகிறாய்?" என்று தேவன் கேட்டார்.

"பூமியெங்கும் உலாவி, அதில் சுற்றித்திரிந்து வருகிறேன்" என்று சொன்னான். யோபு 1:7.

பூமி தனக்கு சொந்தமானதுபோல சாத்தான் பேசுகிறான்; முற்காலத்தில் உரிமையாளரைச் சுட்டிக்காட்ட பாதம் அடையாளமாகப் பயன்பட்டது. 'நீ எழுந்து தேசத்தின் நீளமும் அகலமும் எம்மட்டோ, அம்மட்டும் நடந்து திரி; உனக்கு அதைத் தருவேன்' என்று ஆபிரகாமிடம் தேவன் சொன்னார். ஆதி 13:17.

`1தெச 4:13-17; சகரியா 14:4 வசனங்களை ஒப்பிடுங்கள், அங்கே கிறிஸ்துவின் பாதம்பற்றிச் சொல்லப்படுகிறது. இந்த வசனங்களுக்கு இடையே காணப்படுகிற வித்தியாசம் என்ன? இந்த உலகத்தில் கிறிஸ்து இறுதியாக அரசாட்சி செய்யப்போவது சம்பந்தப்பட்ட இரண்டு வெவ்வேறு, ஆனால் ஒன்றுக்கொன்று தொடர்புடைய அம்சங்கள் என்ன?`

ஆயிரவருட அரசாட்சியின் முடிவில் கிறிஸ்து செய்யப்போவதுபற்றி எலன் ஒய்ட் இவ்வாறு எழுதுகிறார்: "கிறிஸ்து ஒலிவமலைமேல் இறங்குகிறார்; அவர் உயிர்தெழுந்த பின்னர் அங்கிருந்துதான் பரலோகம் சென்றார்; அங்குதான் தூதர்கள் அவருடைய வருகையின் வாக்குத்தத்தத்தை மீண்டும் கூறினார்கள். தீர்க்கதரிசி கூறுகிறார்: 'என் தேவனாகிய கர்த்தர் வருவார்; தேவரீரோட எல்லாப் பாரிசுத்தவான்களும் வருவார்கள்’. “அந்நாளிலே அவருடைய பாதங்கள் கிழக்கே எருசலேமிற்கு எதிரெதிரே இருக்கிற ஒலிவ மலையின்மேல் நிற்கும். அப்பொழுது மகா பெரிய பள்ளத்தாக்கு உண்டாகும்படி ஒலிவமலை தன் நடுமையத்திலே கிழக்கு மேற்காய் எதிராகப் பிளந்துபோம்'. 'அப்பொழுது கர்த்தர் பூமியின்மீதெங்கும் ராஜாவாயிருப்பார்; அந்நாளில் ஒரே கர்த்தர் இருப்பார், அவருடைய நாமமும் ஒன்றாயிருக்கும்' சகரியா 14:5,4,9. புதிய எருசலேம் ஜொலிக்கும் பிரகாசத்தோடு பரலோகத்திலிருந்து இறங்கிவந்து, அதை ஏற்றுக்கொள்ள தயாராக்கப்பட்ட, பரிசுத்தமான இடத்தில் வந்து தங்குகிறது; அப்போது கிறிஸ்து தமது மக்களோடும் அவருடைய தூதர்களும் அந்தப் பரிசுத்த நகரத்திற்குள் பிரவேசிக்கிறார்".

`இயேசுவுக்குள் நமக்கு அருளப்பட்டுள்ள நம்பிக்கையை யோசித்துப் பாருங்கள். மரணம்தான் இறுதி முடிவாக இருந்தால் வாழ்க்கை எவ்வளவு கடினமாக இருக்கும்? கொஞ்சங்கூட பிரயோஜனமில்லாததாக இருக்குமல்லவா?`