---
title:  திராட்சரசமும் இரத்தமும்
date:   28/05/2025
---

`சங் 75; மத் 26:26-29; வெளி 14:9-12. நியாயத்தீர்ப்பில் நியாந்தீர்க்கப்படப்போகிற விஷயங்கள்பற்றி இவை என்ன சொல்கின்றன? அந்த விஷயங்களைப் புரிந்துகொள்ள, மற்ற வசனங்கள் எவ்வாறு உதவுகின்றன?`

சனகெரிப் மன்னனுடைய ராணுவம் அற்புதமான வகையில் அழிக்கப்பட்ட பிறகு இந்தச் சங்கீதம் பாடப்பட்டிருக்கலாம். 2நாளா 32; 2இராஜா 19. இந்தச் சம்பவம் வெளி 20இல் துன்மார்க்கர் இறுதியாக அழிக்கப்படுவதைச் சுட்டிக்காட்டுவதாக உள்ளது. தீயவர்களின் பட்டாளம் புறப்பட்டு வந்து, தேவமக்களைச் சூழ்ந்து கொள்கிறார்கள், தேவமக்கள் தங்கள் நீதியான ராஜாவுடன் பரிசுத்த நகரத்தில் இருக்கிறார்கள், பிறகு தேவன்தாமே அந்தத் தீயவர்களை அழிக்கிறார். நியாயத்தீர்ப்பில் தேவன் சரிசெய்யப்போகிற விஷயங்களில், விழுந்துபோன நம் உலகத்தில் அதிகாரத்தை தவறாகப் பயன் படுத்தியதற்குத் தீர்ப்பளிப்பதும் அடங்கும். விழுந்துபோன மனிதர்கள் மற்றவர்களுக்காகவும் வாழ்வதில்லை; தேவனுடைய மகிமைக்காகவும் வாழ்வதில்லை. மாறாக தங்களுக்காக மட்டுமே வாழ்கிறார்கள். இந்தப் பிரபஞ்சத்தில் ஒழுக்கமும் தரமும் இல்லை என்று நம்பி, அதனால் உண்டாகிற விளைவுகளை அனுபவித்துதான் வாழ்ந்து வருகிறோம். 'இந்தப் பிரபஞ்சத்தில் என்ன அர்த்தமிருக்கிறது என்பதை நாம்தான் புதிதாகக் கண்டு பிடிக்கவேண்டும், இந்தப் பிரபஞ்சம் நம் நன்மைக்காகத்தான் இருப்பதாகக் காட்டிக்கொள்ள வேண்டியதுதான்' என்று ஃபிரீட்ரிச் நீட்ஸ்கெ எனும் தத்துவஞானி கூறுகிறார். அதனால் ஒவ்வொரு மனிதனுமே தன்னை ஒரு கடவுள்போல நினைத்து நடந்துகொள்கிறான்.

இந்தத் தத்துவம் நீட்ஸ்கெவிற்கு எவ்வளவு தூரம் பிரயோஜனமாக இருந்தது? பிரயோஜனமாக இருக்கவில்லை. இத்தாலியின் ஒரு தெருவில், ஒரு குதிரையை அடிக்கிற மனிதனைத் தடுக்கப்போய், பைத்தியம்போல நடந்து கொண்டு, மயங்கி கீழே விழுந்துவிட்டார். அடுத்த 11 வருடங்கள் படுத்த படுக்கையிலேயே கழித்தார்; சித்தப்பிரமைப் பிடித்த நிலையிலேயே இருந்து, 1900ம் ஆண்டு மரித்தார். பிரச்சினைகள் மோசமாக இருந்தாலும், நம்பிக்கையோடு வாழவும், தற்போதைய நிகழ்வுகளை வைத்து எதிர்காலத்தைக் கணிக்காமல் இருக்கவும் விசுவாசிகளுக்கு அறிவுறுத்தப்படுகிறது. தேவபக்தியற்றோர் அல்லது வேதாகமத்தில் இல்லாத கருத்துகளை உடையவர்களின் சிந்தைகளாலும் தீர்மானங்களாலும் சமுதாயத்தின் அடிப்படை அமைப்புகள் படிப்படியாகச் சீர்கெடுவதைப் பார்க்கும்போது, நாம் மனமடிந்து போவது எளிது. ஒழுக்கப்பண்புகளும், ஏன் உலகத்தின் சில பகுதிகளில் அடிப்படை விஷயமான ஆண், பெண் பாலின பிரிவும்கூட தாக்குதலுக்கு ஆளாகிற ஒரு காலக்கட்டத்தில் வாழ்கிறோம். தனிப்பட்ட விதத்தில் பேசுவதற்குக்கூட வெட்கப்படுகிற சில ஒழுக்கக் கேடான விஷயங்களை, இன்று பொதுவெளியில் பேசுகிறார்கள்; பாராட்டுகிறார் கள். அவ்வளவுக்கு நிலைமை மோசமடைந்துவிட்டது.

`மற்றவர்களுடைய வாழ்க்கையைச் சிறப்பாக்க நம் பங்கிற்கு நாம் செய்யவேண்டியதைச் செய்யவேண்டும் என்றாலும், இறுதியில் எல்லாம் சரிசெய்யப்படுவதற்கு இப்போதைய உலகத்தை முழுவதுமாக அழிப்பதும், தேவ கிரியையால் அது மீண்டும் உருவாக்கப்படுவதும் முக்கியம் என்பதை எப்போதும் நினைவில் வைத்திருக்கவேண்டியது ஏன் முக்கியம்?`