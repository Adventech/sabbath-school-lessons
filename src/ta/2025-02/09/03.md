---
title:  கொந்தளிப்பின் மத்தியில் நம்பிக்கை
date:   26/05/2025
---

சங்கீதங்களில் பெரும்பாலும் அடையாள வார்த்தைகள் உள்ளன; ஆனால், நம் உலகம் இறுதியில் சரிசெய்யப்படுவதுபற்றிச் சொல்லும்போது, அந்த வார்த்தைகளை வெறும் அடையாளங்களாக எடுக்கமுடியாது. கிறிஸ்துவின் வருகையின்போது இந்த உலகம் பெரிய பாதிப்புக்கு ஆளாவதாக சங்கீதம் 46 கூறுகிறது. பாறைகளும் சமுத்திரங்களும் மட்டும் பாதிக்கப்படுவதில்லை; பூலோக வரலாற்றின் இறுதி முடிவாக உலக ராஜ்யங்களும் ஒன்றுமில்லாமல் போகும். அதாவது, ஆயிரக்கணக்கான ஆண்டுகள் அதிக உபத்திரவத்தை உண்டாக்கிய மனித அரசாங்கங்களின் மோசமான அமைப்புகள் ஒழிந்துபோகும்.

இறுதியில், இந்த வல்லமைகளும், மனுக்குலத்தின்மீது அவை கொண்டு வந்த தீமைகளும் உபத்திரவங்களும் அனைத்துமே முடிவுக்கு வந்துவிடும்.

`'புதிய வானமும் புதிய பூமியும்' உருவாக்கப்படப் போவதற்குமுன் இந்த உலகத்தின் நிலை என்னவாகுமென எரேமியா 4:23-26 கூறுகிறது? வெளி 21:1.`

இந்த உலகத்திற்கு என்னவாகப் போகிறதென வேதாகமத் தீர்க்கதரிசனம் காட்டுகிறது? சமுத்திரத்தில் பெருங்காற்று அடிக்க, அதிலிருந்து உலக ராஜ்யங்கள் எழுந்ததாக தானி 7இன் தரிசனம் காட்டுகிறது. சச்சரவு, யுத்தங்கள் ஆகியகாற்று புறஜாதி சமுத்திரத்தில் வீசுகிறது, அதனால் ஒரு ராஜ்யம் போய் அடுத்தராஜ்யம் வருகிறது, அவற்றில் எதுவுமே மனுக்குலத்திற்கு நேரிடுகிற பிரச்சினைகளுக்குத் தீர்வுகாண முடியவில்லை. நாம் நம்புகிற உலகத்தலைவர்கள்கூட நம்மைப்போல பாவிகளும் சுயநலவாதிகளுமாகத்தான் இருக்கிறார்கள்.

தானியேலுக்குக் காட்டப்பட்ட ராஜ்யங்கள் எதுவுமே தேவ மக்களுக்கு பாதுகாப்பான வீடாக இருக்கவில்லை. சில ராஜ்யங்கள் மற்றவற்றைவிட சிறப்பாக இருந்திருக்கலாம். ஆனால் நமது குடியுரிமை பரலோக ராஜ்யத்தில் இருக்கிறது. பிலி 3:20. இந்த உலகத்தின் குழப்பங்களுக்கும் மேலாக அசைக்கப்பட முடியாத ஒரு சிங்காசனம் அங்கே இருக்கிறது. எசே 1:26. கிறிஸ்துவின் வருகை நெருங்கிவரும் வேளையில், இந்த உலகம் இன்னும் அதிகச் சீர்கேடான நிலைக்குச் செல்லும் என்று இயேசு போதித்தார். மத் 24. ஆனால் எதுவும் தேவனுடைய கட்டுப்பாட்டிற்கு மிஞ்சி இல்லை. அவர் தம் வாக்குறுதிகளை நிறைவேற்றுவார். அதனால், நம் உலகத்தின் நிலை எப்படி இருந்தாலும், நாம் விசுவாசத்தில் உறுதியாக இருக்கலாம்: 'ஜாதிகள் கொந்தளித்தது, ராஜ்யங்கள் தத்தளித்தது; அவர் தமது சத்தத்தை முழங்கப்பண்ணினார், பூமி உருகிப்போயிற்று. சேனைகளின் கர்த்தர் நம்மோடிருக்கிறார்; யாக்கோபின் தேவன் நமக்கு உயர்ந்த அடைக்கல மானவர்' சங்கீதம் 46:6,7. தற்சமயம், எல்லாம் நன்றாக நடக்கவில்லை; அப்படி நடக்கப்போவதும் இல்லை. நித்தியம் எப்படி? இயேசுவுக்குத்தான் நன்றிசொல்ல வேண்டும். அது முற்றிலும் வேறு விஷயம்.

`நம் உலகம் குழப்பத்திலும் கட்டுப்பாடின்றியும் இருப்பதில் சந்தேகமில்லை. ஆனால் நாம் உண்மையாக இருந்தால், இறுதியில் எல்லாம் நன்றாகவே நடக்கும் என்பதைக் காண்பதற்கு தானி 7இன் தீர்க்கதரிசனம் போன்றவை எவ்வாறு உதவவேண்டும்?`