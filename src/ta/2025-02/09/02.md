---
title:  ஆபத்துக்காலத்தில் அனுகூலமான துணை
date:   25/05/2025
---

`சங்கீதம் 46. தற்போதைய வாழ்க்கைக் குழப்பங்கள், கடைசி நாட்களில் மாபெரும் போராட்டத்தால் பூமியில் நிகழப்போகிறவைகள் ஆகியவற்றின் மத்தியில் இந்தச் சங்கீதம் சொல்கிற நம்பிக்கையின் செய்தி என்ன?`

எபிரெயர் புத்தகம் சொல்கிற ஒரு கருத்தை சங்கீதம் 46இலும் பார்க்கமுடிகிறது. எபிரெயர் புத்தகம், நமக்கு சிறப்பான ஒன்று காத்திருக்கிறது, இயேசு பூமிக்குரிய பிரதான ஆசாரியனைவிட மேலானவர், அவரது பலி மிருகப்பலிகளைவிட மேலானது, பரலோக ஆசரிப்புக்கூடாரம் பூமியிலிருந்த நிழல்களைவிட மேலானது என்று சொல்கிறது.

ஆனால் இந்தச் சங்கீதம் வேறொரு அணுகுமுறையைப் பின்பற்றுகிறது. நல்ல விஷயங்களுக்கும் மேலாக அதிகச் சிறப்பான விஷயங்கள் இருப்பதாக ஆசிரியர் காட்டவில்லை; கலகத்திலும் அதன் கொடிய விளைவுளிலும் இருக்கிற ஒரு உலகத்தை தேவன் நமக்குத் திட்டமிட்டிருக்கிற நன்மையான வாக்குறுதியுடன் ஒப்பிட்டுக் காட்டுகிறார்.

இந்தச் சங்கீதம் நம்பிக்கையும் வாக்குறுதியும் நிறைந்தது என்பதில் சந்தேக மில்லை; மனமடிவும் பாடுகளும் உபத்திரவமும் யுத்தங்களும் காணப்பட்டாலும் 'நீங்கள் அமர்ந்திருந்து, நானே தேவனென்று அறிந்துகொள்ளுங்கள்' என்றும், ஒருநாளில் இவை எல்லாம் முடிந்துபோகும், 'பூமியிலே உயர்ந்திருப்பேன்' என்றும் தேவன் சொல்கிறார். சங் 46:10. இங்கே எழுதப்பட்டிருப்பதைக் கவனிக்கவேண்டும். 'பூமி நிலைமாறினாலும், மலைகள் நடுச்சமுத்திரத்தில் சாய்ந்து போனாலும் ... பயப்படோம்' சங் 46:2,3.

இது இரண்டாம் வருகையின் காட்சிகளை நமக்கு நினைவூட்டுவதை மறுக்கமுடியாது: 'வானமும் சுருட்டப்பட்ட புஸ்தகம்போலாகி விலகிப்போயிற்று; மலைகள் தீவுகள் யாவும் தங்கள் இடங்களைவிட்டு அகன்றுபோயின' வெளி 6:14. 'தேவனுடைய நாள் சீக்கிரமாய் வரும்படிக்கு மிகுந்த ஆவலோடே காத்திருங்கள்; அந்த நாளில் வானங்கள் வெந்து அழிந்து, பூதங்கள் எரிந்து உருகிப்போம்' 2பேதுரு 3:12. தற்போதைய உலகமும் அதிலுள்ள சகல தீமைகளும் என்றென்றும் இருக்கப்போவதில்லை, அதன்பிறகு நமக்குக் கிடைப்பதுபற்றி வாக்குரைக்கப்படுவதை நம் சிந்தைகளால் புரிந்துகொள்ள கடினமாக இருக்கிறது. அதுவரை நாம் நம் விசவாசத்தை விடாமல், விசுவாசத்தில் நிலைத்திருக்கவேண்டும். குறிப்பாக, சிலுவையில் தொங்கிய இயேசுவில் தேவன் கொடுத்துள்ள வெளிப்பாட்டில் உறுதியாக இருக்கவேண்டும்.

`இந்த உலகத்தின் காரியங்கள் இன்னும் மோசமடையப் போகின்றன, நிலைமை எவ்வளவு மோசமானாலும், தேவனுடய நற்குணம், வல்லமை, பண்பு ஆகியவற்றிலிருந்து என்ன அறிந்து கொள்ளலாம்? (சிலுவையை மனதில்வைத்துப் பதிலளியுங்கள்).`