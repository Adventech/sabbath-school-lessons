---
title:  வாசிக்கிறவன் சிந்திக்கக்கடவன்
date:   30/03/2025
---

ஏதாவது ஒரு புத்தகக் கடைக்குள் செல்லுங்கள், அங்கு வேதாகமத் தீர்க்கதரிசனம்பற்றிய புத்தகங்களைத் தேடுங்கள். நம்பமுடியாத அளவுக்கு ஏராளமான கருத்துகளோடும், விளக்கங்களோடும் புத்தகங்களைக் காணமுடியும், வெளிப்படுத்தல் போன்ற புத்தகங்களை யாரும் புரிந்துகொள்ள முடியாது என்கிற எண்ணம் தானாகவே வந்துவிடும். உதாரணமாக, அந்திக்கிறிஸ்து என்பது ஒரு உருவகமே தவிர வேறில்லை என்று ஒரு ஆசிரியர் கூறுவார்; இன்னொருவர், அந்திக்கிறிஸ்து இனி வரப்போகிறவன் என்பார்; மற்றுமொருவர், அது அஞ்ஞான ரோம சாம்ராஜ்யத்தின் காலத்தில் இருந்த ஒருவர் அல்லது ஒன்றைக் குறிப்பதாகச் சொல்வார். "வேதாகமம் ஒரு பழைய வயலின்போல இருக்கிறது; ஒருவர் தான் விரும்புகிற மெட்டை அதில் இசைக்கலாம்" என்று ஒரு பிரசங்கியார் சொல்வதுண்டு.

ஆனாலும் வேதாகமம் தன்னைப்பற்றி அப்படி எதுவும் சொல்லவில்லை. மாறாக, வாசிக்குமாறு அழைக்கிறது, மேலும் தேவன் வீணாகப் பேசவில்லை என்றும், அவர் தம் வார்த்தைமூலம் சொல்கிற சத்தியத்தைப் புரிந்துகொள்ள முடியும் என்றும் அறிந்து வாசிக்கச் சொல்கிறது.

`மக்கள் தம்மைப் புரிந்துகொள்ள தேவன் விரும்புவதைப்பற்றி பின்வரும் வசனங்கள் சொல்வது என்ன? மத்தேயு 24:15; வெளி 1:3; மத் 11:29; எரே 9:23, 24.`

'வேதாகமம் ஓர் இலக்கிய நூல்' போன்ற பாடப்பிரிவுகள் பல பல்கலைக்கழகங்களில் உள்ளன. அதன் வகுப்புகளில் ஒரு விசுவாசி கலந்துகொண்டால், அஞ்ஞானக் கட்டுக்கதை பாடத்தை நடத்துவதுபோலவே வேதாகமத்தையும் நடத்துவதைக் கண்டு அந்த விசுவாசி மலைத்துப்போவார். வேதாகமச் சம்பவங்களில் ஒழுக்க சம்பந்தமான 'உண்மை' இருக்கிறது என்கிற எண்ணம் எழுந்தாலும், அவரவர் விரும்புகிறவிதங்களில் அர்த்தங்காண்கிறார்கள். அது தேவனால் ஏவப்பட்டு எழுதப்பட்ட புத்தகம் என்று சொன்னால், அந்த ஆசிரியர்கள் சிரிப்பார்கள்.

அதனால்தான் ஆசிரியர் வேதாகமத்தைப் பாடமாக நடத்தினாலும், தேவன் பேசுகிற சத்தத்தை அவர் கேட்பதில்லை. மற்றவர்கள் வேதாகமச் செய்திக்கு முரணான முடிவுகளுக்கு வருகிறார்கள். கர்த்தருக்கு அர்ப்பணிக்காமல், சத்தியத்தை அறிகிற எண்ணம் இல்லாமல், வேதாகமத்தை வாசிக்கிறவர்கள் அதன் செய்திகளைப் புரிந்துகொள்ளத் தவறுவார்கள்; அதோடு தேவனுடைய அன்பான, பரிசுத்தமான குணம்பற்றி அதன் பக்கங்களில் சொல்லப்பட்டுள்ளதை தவறாகப் புரிந்துகொள்வார்கள். இந்நிலைக்கு ஆளாவது அநேகர் நினைப்பதைவிட எளிது, அதனால் பரிசுத்த ஆவியானவருடைய வழிகாட்டுதலின்கீழ் சரியான கருவிகளும், (மிகமுக்கியமாக) சரியான மனநிலையும் இல்லாமல் வேதாகமத்தை வாசிப்பது பாதிப்பை ஏற்படுத்தும்.

`பக்தியில்லாத ஒருவர் வேதாகமத்தை வாசித்துக் கொண்டிருந்தாராம். என்ன செய்கிறீர்கள் என்று அவரிடம் கேட்டபோது, "ஏதாவது ஓட்டைகள் இருக்கிறதா என்று பார்த்துக் கொண்டிருக்கிறேன்' என்று சொன்னாராம். இது தவறான மனநிலையுடன் வேதாகமத்தை வாசிப்பதாகும்.`