---
title:  வார்த்தைகளை ஆராய்தல்
date:   02/04/2025
---

செவந்த்-டே அட்வென்ட்டிஸ்டுகள் தீர்க்கதரிசனங்கள்பற்றி தங்களுக்குக் கிடைத்திருக்கிற புரிதலுக்கு வில்லியம் மில்லருக்கு அதிகம் நன்றிசொல்லவேண்டும். முக்கிய வசனங்கள்பற்றி (தானியேல் 8:14 போன்றவை) அவரது புரிதல்தவறு என்றாலும், அவரது ஆராய்ச்சிமுறை மிகமுக்கியமானது. ஏனென்றால் அதுதான் நம் கடைசிக்கால மீதமான இயக்கம் பிறப்பதற்கு வழிவகுத்தது.

`வேதாகமத் தீர்க்கதரிசனத்தை நாம் அணுகவேண்டிய விதம்பற்றி பின்வரும் வசனங்கள் என்ன சொல்கின்றன? மத் 5:18; 2தீமோ 3:15-17; லூக்கா 24:27.`

வேதாகமத்தை ஆராய்வதும், சில வழிகளில் ஒரு பெரிய புதிர் படத்தின் துண்டுகளைச் சேர்ப்பது போன்றதுதான். இரண்டு அல்லது மூன்று துண்டுகளைச் சேர்த்ததும், முழுப்படத்தையும் யூகிப்பது சாத்தியமாகிவிடாது. ஒருவேளை அந்த இரண்டு அல்லது மூன்று துண்டுகளில் ஒரு குதிரையின் படம் இருக்கலாம், அதனால் குதிரைகளின் படத்தை ஒன்றுசேர்ப்பதாக நீங்கள் நினைத்துக்கொள்ளலாம். ஆனால் அடுத்த ஒரு சில துண்டுகளில் கோழிகளும் பசுவும் இருக்கலாம், ஆனால் நூற்றுக்கணக்கான துண்டுகளைச் சேர்த்த பிறகுதான், ஒரு பெரிய நகரமும், ஒரு பண்ணையும், தூரத்தில் ஒரு மலைத்தொடரும் அடங்கிய ஒரு நிலப்பரப்பை நீங்கள் ஒன்றுசேர்த்திருப்பது விளங்கும்.

வேத வசனங்களை குறிப்பிட்ட ஒரு சூழ்நிலைக்குப் பயன்படுத்தக்கூடிய அறிக்கைகளின் தொகுப்பாக அல்லது நீதிமொழிகளாகக் கருதி வாசிப்பதுதான் சில கிறிஸ்தவர்கள் வேத ஆராய்ச்சியில் செய்கிற முக்கியமான ஒரு தவறு. சிலர் கிதியோன் வேதகாமப் பதிப்பின் முதல் பக்கத்தைத் திறந்ததும், ஒவ்வொரு தலைப்புகளுக்கும் கீழே கொடுக்கப்பட்டுள்ள வசனங்களைத் தேடி வாசிப்பார்கள்; ஒரு குறிப்பிட்ட தலைப்புப்பற்றின வேதாகமப் போதனைகள் அவ்வளவுதான் என்று நினைத்துக்கொள்வார்கள்.

தீர்க்கதரிசனத்தை ஆராய்கிற இந்த அணுகுமுறைக்கும், ஒரு குறிப்பிட்ட வசனத்தை அதன் பின்னணியைப் பார்க்காமல், ஒட்டுமொத்த வேதாகமமும் சொல்வதைப் பொருட்படுத்தாமல் அப்போதைய நிகழ்வுகளோடுமட்டும் சம்பந்தப்படுத்திப் பார்க்கிற அணுகுமுறைக்கும் வித்தியாசமில்லை. தீர்க்கதரிசனம் குறித்து இன்று அடுக்கடுக்காக புத்தகங்கள் வெளிவருவதற்கு இதுவும் ஒரு காரணம், ஆனால் இன்னது நடக்கும், இப்போது நடக்கும் என்று அவர்கள் சொல்வது தவறாகிப் போவதால், ஒவ்வொரு வருடமும் அந்தப் புத்தகங்களை அவர்கள் புதுப்பிக்கவேண்டியுள்ளது.

அதனால்தான் ஒரு குறிப்பிட்ட தலைப்புபற்றி குறிப்பிட்ட சில வசனங்களைமட்டும் ஆராயாமல், அந்தத் தலைப்புபற்றி வேதாகமம் சொல்கிற அனைத்தையும் ஆராய்வதும், அது சொல்லப்பட்டுள்ள பின்னணியைக் கருத்தில் கொள்வதும் முக்கியம். ஒரு வசனத்தை அதன் பின்னணியைப் புறக்கணித்து வாசிப்பதும், நாம் விரும்புகிறபடியெல்லாம் அதற்கு அர்த்தம் கற்பிப்பதும் எளிது.

`மரித்தோரின் நிலையை எடுத்துக்கொள்வோம், அதற்கு தாங்கள் விரும்புகிற அர்த்தத்தைச் சொல்வதற்கு குறிப்பிட்ட வசனங்களைமட்டும் பயன்படுத்துகிற நபர்களைப்பற்றி உங்களுடைய அனுபவம் என்ன? அவர்களுக்குப் பதிலளிக்க சிறந்த வழி என்ன?`