---
title:  மேலும் படிக்க
date:   04/04/2025
---

"தானியேல்-வெளிப்படுத்தல் தீர்க்கதரிசனங்கள் எல்லாம் புரிந்துகொள்ள முடியாத புதிர்களென ஊழியக்காரர்களும் மக்களும் அறிவித்தார்கள். ஆனால், கிறிஸ்துவின் சீடர்களுடைய காலத்தில் நிகழவிருந்த நிகழ்வுகள்பற்றி தானியேல் தீர்க்கதரிசி கூறியிருந்த வார்த்தைகளை அவர்களுக்கு கிறிஸ்து சுட்டிக்காட்டினார். 'வாசிக்கிறவன் சிந்திக்கக்கடவன்' என்றும் சொன்னார். மத்தேயு 24:15. வெளிப்படுத்தல் புத்தகம் புரிந்து கொள்ளமுடியாத புதிர் என்கிற நினைப்பை, அப்புத்தகத்தின் பெயரே தவறென்கிறது. 'சீக்கிரத்தில் சம்பவிக்க வேண்டியவைகளைத் தம்முடைய ஊழியக்காரருக்குக் காண்பிக்கும் பொருட்டு, தேவன் இயேசுகிறிஸ்துவுக்கு ஒப்புவித்த விசேஷம். இந்தத் தீர்க்கதரிசன வசனங்களை வாசிக்கிறவனும், கேட்கிறவர்களும், இதில் எழுதியிருக்கிறவைகளைக் கைக்கொள்ளுகிறவர்களும் பாக்கியவான்கள்' வெளிப்படுத்தல் 1:1-3.

"ஆவியானவரின் ஏவுதலால் வேதாகமம் இவ்வாறு சொல்லும்போது, வெளிப்படுத்தலின் விஷயங்களை மனிதர்கள் புரிந்துகொள்ள முடியாதென்று போதிக்க மனிதர்களுக்கு எவ்வளவு துணிவிருக்கிறது? மறைபொருள் வெளிப்படுத்தப்பட்ட புத்தகம் அது; திறக்கப்பட்ட புத்தகம் அது. வெளிப்படுத்தல் புத்தகத்தின் ஆராய்ச்சியானது நம் சிந்தையை தானியேலின் தீர்க்கதரிசனங்களுக்குத் திருப்புகிறது; இவ்வுலக வரலாற்றின் முடிவில் நிகழவிருக்கும் நிகழ்வுகள்குறித்து மனிதர்களுக்கு தேவன் கொடுத்துள்ள மிகமுக்கியமான போதனையை இரண்டு புத்தகங்களுமே சொல்கின்றன.

"சபையின் அனுபவத்தில் காணப்படும் ஆழமான, சிலிர்ப்பூட்டுகிற காட்சிகள் யோவானுக்குக் காண்பிக்கப்பட்டன. தேவமக்களின் நிலையையும், ஆபத்துகளையும், போராட்டங்களையும் இறுதி விடுதலையையும் அவர் கண்டார். நாம் ஒன்று பரலோகக் களஞ்சியத்திற்கான கதிர்களாக இருப்போம்; அல்லது, நெருப்பில் எரிந்துபோகிற விறகுக்கட்டுகளாக இருப்போம். இவ்வாறு பூமியில் நடக்கப்போகிற அறுவடைபற்றிய முடிவுச்செய்திகளை அவர் பதிவுசெய்திருக்கிறார். பொய்யைவிட்டு சத்தியத்திற்குத் திரும்புகிறவர்களுக்கு வரக்கூடிய ஆபத்துகளையும் போராட்டங்களையும்குறித்து அறிவிக்கும்படி மிகமுக்கியமான விஷயங்கள், குறிப்பாகக் கடைசிகாலச் சபைக்கான விஷயங்கள் அவருக்கு வெளிப்பட்டன. பூமியில் சம்பவிக்க விருப்பதுபற்றி யாருமே அறியாமையில் இருக்கவேண்டிய அவசியமில்லை".

**கலந்துரையாடக் கேள்விகள்**

`தீர்க்கதரிசனங்களை ஆராய்வது எவ்வாறு நம் விசுவாசத்தை அதிகரிக்க முடியும்? நூறு அல்லது ஆயிரக்கணக்கான வருடங்களுக்குபிறகு நடக்கவிருந்த நிகழ்வுகள் பற்றி ஆயிரக்கணக்கான வருடங்களுக்கு முன்னரே எழுதப்பட்ட தீர்க்கதரிசனங்களில் எந்தத் தீர்க்கதரிசனங்கள் தேவன்மேல் உங்கள் நம்பிக்கை அதிகரிக்க உதவியிருக்கின்றன? உதாரணமாக, தேவனை நம்புவதற்கு தானியேல் 2 எவ்வாறு வலுவான, பகுத்தறிவான காரணங்களைக் கொடுக்கின்றன?`

`தீர்க்கதரிசனங்கள்பற்றி பகுத்தறிவற்ற, யூகமான விளக்கங்கள் சில சமயங்களில் நம் சபையிலிருந்தே கொடுக்கப்படுகின்றன, அதிலிருந்து நம்மைப் பாதுகாப்பதற்கு சிறந்த வழிகள் என்ன? 'எல்லாவற்றையும் சோதித்துப்பார்த்து, நலமானதைப் பிடித்துக்கொள்ள' நாம் ஏன் கவனமாக இருக்கவேண்டும்? 1தெச 5:21.`