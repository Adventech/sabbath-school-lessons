---
title:  ஞானார்த்தமா, நேரடி அர்த்தமா?
date:   03/04/2025
---

தீர்க்கதரிசனத்தை ஆராய்கிறவர்கள் சந்திக்கிற மிகமுக்கியப் பிரச்சினைகளில் ஒன்று, வேதாகமத்திலுள்ள வார்த்தைகளை ஞானார்த்தமாகப் பார்ப்பதா, நேரடி அர்த்தமாகப் பார்ப்பதா என்பதை எப்படித் தீர்மானிப்பது என்பதுதான். ஆசிரியர் அடையாள வார்த்தைகளைப் பயன்படுத்துவதை எவ்வாறு கண்டுபிடிக்கலாம்? அந்த அடையாளத்தின் அர்த்தத்தை எவ்வாறு அறிந்துகொள்ளலாம்? இதற்கான முக்கிய வழி ஒரு அடையாளம் தற்போதைய காலங்களில் எவ்வாறு பயன்படுத்தப்படுகிறது என்பதைப் பார்க்காமல், அந்த அடையாளம் அல்லது ஞானார்த்தம் வேதாகமக் காலங்களில் எப்படிப் பயன்படுத்தப்பட்டது என்பதைப் பார்ப்பதுதான். உதாரணமாக, தானியேல் 7இல் வருகிற கரடி, ரஷ்யாவைக் குறிப்பதாக சிலர் நினைக்கிறார்கள்; ஏனென்றால், அது இன்று பெரும்பாலும் ரஷ்யாவின் அடையாளமாகத்தான் பார்க்கப்படுகிறது. தீர்க்கதரிசன அடையாளங்களுக்கு அர்த்தங்காண இது அர்த்தமிக்க வழியோ, பாதுகாப்பான வழியோ அல்ல.

`வேதாகமத்திற்கு வேதாகமமே விளக்கமளிக்கிறது; அதுவே அதன் வார்த்தைகளை விளக்குகிறது; இதைக் குறிப்பிடுகிற கீழுள்ள வசனங்களைப் பாருங்கள். பின்வரும் வசனங்களில் பொதுவாக வருகிற தீர்க்கதரிசன அடையாளம் என்ன? அது எதைச் சுட்டிக்காட்டுவதாக வேதாகமம் சொல்கிறது? தானி 7:7; தானி 8:3; தானி 7:24; வெளி 1:16; எபே 6:17; எபி 4:12; வெளி 12:1; வெளி 21:2; எபே 5:31, 32; எரே 6:2.`

வேதாகம வார்த்தைகளுக்கு வேதாகமமே அர்த்தம்சொல்ல அனுமதிக்க வேண்டும் என்கிற எளிய விதியைப் பின்பற்றினால், தீர்க்கதரிசன அடையாளங்கள் சம்பந்தமாக எழுகிற குழப்பங்கள் தீர்ந்துவிடும். உதாரணமாக, கொம்பு என்பது ஒரு அரசியல் வல்லமை அல்லது ஒரு தேசத்தைச் சுட்டிக்காட்டுகிறது. பட்டயம் என்பது தேவ வசனத்தைச் சுட்டிக்காட்டுகிறது. ஸ்திரீ என்பது சபையைச் சுட்டிக்காட்டுகிறது. இங்கே வேதாகமமே தனக்கு விளக்கமளிக்கிறது.

ஆனாலும், தேவன் நேரடியாகச் சொல்ல வேண்டியதுதானே? ஏன் அடையாளமாகப் பேசுகிறார்? இதுபோன்ற கேள்விகள் எழும்புகின்றன. உதாரணமாக, 1பேதுரு 5:13இல் பேதுரு எதற்காக ரோம் பட்டணத்தை பாபிலோன் என்று சுட்டிக்காட்டுகிறார்?

தீர்க்கதரிசனத்தில் அடையாளங்கள்மூலம் தேவன் பேசுவதற்கு பல காரணங்கள் இருக்கலாம். உதாரணமாக, புதிய ஏற்பாட்டுச் சபையை எடுத்துக்கொண்டால், ரோம்தான் அதிகமான தீமையைச் செய்துவந்ததாக நேரடியாகவே சொல்லியிருந்தால், ஏற்கனவே சபைக்கு அது கொடுத்துவந்த உபத்திரவம் மேலும் தீவிரமாகியிருக்கும். காரணங்கள் என்னவாக இருந்தாலும், அந்த அடையாளங்களின் அர்த்தங்களை நாம் விளங்கிக்கொள்ளவேண்டுமென்று தேவன் விரும்புகிறார் என்பதே உண்மை.

`சில அடையாளங்களும் தீர்க்கதரிசனங்களும் புரியாமல் புதிராக இருந்தாலும், நமக்குப் புரிந்தவற்றில் கவனம் செலுத்துவது எவ்வாறு நம் விசுவாசத்தைப் பெலப்படுத்தும்?`