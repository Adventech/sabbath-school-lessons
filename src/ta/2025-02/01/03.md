---
title:  தாம் புரிந்துகொள்ளப்படுவதை தேவன் விரும்புகிறார்
date:   31/03/2025
---

ஒரு மருத்துவமனையிலோ, மொழிதெரியாத அயல்நாட்டிலோ, அவசரமாக ஒரு விஷயத்தைத் தெரியப்படுத்த நினைக்கும்போது, முடியாமல் திணறுவதைவிட விரக்தியான அனுபவம் எதுவும் இருக்காது. என்ன சொல்லவேண்டும் என்பது தெரியும்; ஆனால் அதைச் சொல்வதற்கான வார்த்தைகள் தெரியாது.

ஆனால் தேவன் சம்பந்தப்பட்ட விஷயத்தில் வேறொரு பிரச்சினை வருகிறது. 'பூமியைப்பார்க்கிலும் வானங்கள் எப்படி உயர்ந்திருக்கிறதோ, அப்படியே உங்கள் வழிகளைப்பார்க்கிலும் என் வழிகளும், உங்கள் நினைவுகளைப்பார்க்கிலும் என் நினைவுகளும் உயர்ந்திருக்கிறது'. ஏசாயா 55:9. பிரச்சினை, நம்மிடம் பேசுவதற்கு தேவனுக்கு வார்த்தை தெரியவில்லை என்பதல்ல; அவரை முற்றிலும் புரிந்துகொள்ள நம்மிடம் வார்த்தையோ அறிவுத்திறனோ இல்லை.

**நம்முடைய அறிவுடன் ஒப்பிடும்போது தேவனுடைய அறிவு எப்படிப்பட்டதென பின்வரும் வசனங்கள் சொல்கின்றன?**

`சங் 139:1-6`

`சங் 147:5`

`ரோமர் 11:33`

`1யோவான் 3:20`

நாம் தேவனுடைய சிந்தையை ஒருபோதும் முற்றிலுமாக அறிந்துகொள்ள மாட்டோம், அவர் வரம்புக்கு அப்பாற்பட்டவர், சகலத்தையும் அறிந்தவர். சிருஷ்டிப்புகுறித்த பூரண அறிவே நம்மிடம் இல்லை; அப்படி இருக்கும்போது சிருஷ்டிகரை எவ்வாறு முற்றிலும் அறிந்துகொள்ள முடியும்? முடியாது.

நம்மால் எல்லாவற்றையும் புரிந்துகொள்ள முடியாது என்றாலும், நம் இரட்சிப்புக்கு அவசியமானதைப் புரிந்துகொள்ள முடியும். 2தீமோ 3:14,15. சுவிசேஷத்தை அறிவித்தபோது, நிறைவேறின தீர்க்கதரிசனங்களை அப்போஸ்தலர்கள் அடிக்கடி சுட்டிக்காட்டினார்கள்; எனவே, இரட்சிப்பின் திட்டத்தை விளக்குவதே தீர்க்கதரிசனத்தின் முக்கிய நோக்கங்களில் ஒன்று என்பது புரிகிறது. வேதாகமத் தீர்க்கதரிசனம், ஏதாவது ஒரு வழியில் நம்மை இயேசுவிடமும் சகல மனிதர்களுக்கும் அவரது இரட்சிப்பின் வாக்குறுதியிடமும் வழிநடத்துகிறது.

யார்மூலமாக சகலமும் சிருஷ்டிக்கப்பட்டதோ அந்த ஆண்டவர் இந்த உலகத்திற்கு வருகிறார். கொலோ 1:16, யோவான் 1:1-3. மிகவும் கொடிய பாவி உட்பட ஒவ்வொரு மனிதனுடைய பாவங்களுக்காகவும் சிலுவையில் தம்மை பலியாகக் கொடுத்திருக்கிறார். அந்த அளவுக்கு தேவன் நம் அனைவரையும் நேசிக்கிறார். நமக்காக இவை அனைத்தையும் செய்திருப்பதால், மிகக்கொடிய பாவிகள் உட்பட அனைவருமே இயேசுவில் தங்களுக்கு அருளப்படுவதை அறிந்துகொள்ள விரும்புகிறார். அதை தீர்க்கதரிசனத்தால் செய்யமுடியும்.

`ஆம், நாம் அறியாத விஷயங்கள் பல இருந்தாலும், நமக்குத் தெரியவில்லையே என்று அதிலேயே மூழ்கியிருப்பதை விட்டுவிட்டு, நாம் அறிந்திருப்பதில் கவனம் செலுத்துவதும், அதன்படி நடப்பதும் ஏன் முக்கியம்?`