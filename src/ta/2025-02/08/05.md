---
title:  சங்கீதம் 5
date:   21/05/2025
---

`சங்கீதம் 5இல், இரட்சிப்பை இழந்தவர்களுக்கும் மீட்டுக்கொள்ளப்பட்டவர்களுக்கும் இடையே உள்ள வித்தியாசத்தை தாவீது கோடிட்டுக் காட்டுகிறார். இந்தச் சங்கீதத்தை வெளி 14:1-12 உடன் ஒப்பிடுங்கள். என்ன ஒற்றுமைகள் உள்ளன, தேவனுடைய கடைசிக்கால மீதமான மக்களில் ஒருவராக எண்ணப்படுவதற்கு என்ன தேவை என்பது புரிகிறது?`

தேவனிடத்தில் 'தீமை சேர்வதில்லை' என்று தாவீது சொல்கிறார். சங் 5:4. ஆசரிப்புக்கூடாரத்தின் நோக்கமே தம் மக்கள் மத்தியில் தேவன் வாசம்பண்ணுவதுதான்; தேவனுடைய ராஜ்யத்திலும் அவ்வாறுதான் இருக்கப்போகிறது. வெளி 21:3. தேவனுடைய சிங்காசனத்தண்டை செல்கிறவர்கள் மீட்கப்படவேண்டும்.

சங்கீதம் 5:7இல் தேவனைப் பணிந்துகொள்வதுபற்றி தாவீது பேசுகிறார். தொழுகைதான் மாபெரும் போராட்டத்தின் மையம். வெளி 13இல் 'வணங்கு' என்று ஐந்து முறை வருகிறது. மூன்று தூதர்களின் செய்தியும் சிருஷ்டித்தவரை 'தொழுதுகொள்ளும்படி' கூறுகிறது. தான் தேவன்மீது 'பயபக்தியாக' இருப்பதாக தாவீது சொல்கிறார். மீதமானவர்கள் அறிவிக்கிற செய்தியும் 'தேவனுக்குப் பயந்து, அவரை மகிமைப்படுத்துங்கள்; அவர் நியாயத்தீர்ப்புக்கொடுக்கும் வேளை வந்தது' என்று உலகத்தாரை அழைப்பதாக இருக்கிறது. வெளி 14:7.

மீட்கப்பட்டவர்களுடைய வாயிலே 'கபடம்' காணப்படவில்லை. வெளி 14:5. அவர்கள் சத்தியத்தைப் பேசுகிறவர்கள். அவர்களது வார்த்தைகளும் செயல்களும் தேவனுடைய நீதியான குணத்தைப் பிரதிபலிக்கின்றன. ஆனால் துன்மார்க்கரின் 'வாயில் உண்மை இல்லை' என்று தாவீது சொல்கிறார். சங் 5:9.

வெளிப்படுத்தலின் இந்தப் பகுதியில் யோவான் ஒரு முக்கியமான காட்சியை விவரிக்கிறார். அதாவது, பாவிகள் மரணத்திலிருந்து தப்புவிக்கப்பட்டு, தேவபிரசன்னத்தில் நிற்கிற சிலாக்கியத்தைப் பெறுகிறார்கள். அவர்கள் அந்த உரிமையைச் சம்பாதிக்கவில்லை; தேவ ஆட்டுக்குட்டியானவர் – நீதியுள்ள தேவகுமாரன் - அவர்களோடு நிற்பதின்நிமித்தம் அந்தச் சிலாக்கியம் அவர்களுக்கு அருளப்பட்டிருக்கிறது. அவர்கள் மன்னிக்கப்பட்டு, மீட்கப்பட்டிருக்கிறார்கள்; இனி அவர்கள் தங்கள் பாவதோஷத்தைச் சுமக்கவேண்டியதில்லை. சங் 5:10. ஏனென்றால், தேவ ஆட்டுக்குட்டியானவர் அவர்களுக்காக அதைச்சுமந்திருக்கிறார். ஏசா 53:12; 2கொரி 5:21.

தேவனுடைய நாமம் நம் இருதயத்தில் பொறிக்கப்பட்டதும், அமைதியாக இருக்கவே முடியாது. தேவமக்கள் இரக்கத்தின் செய்தியை இறுதியாக ஒருமுறை மிகுந்த சத்தமாக அறிவிக்கிறார்கள். வெளி 14:7. 'உம்மை நம்புகிறவர்கள்யாவரும் சந்தோஷித்து, எந்நாளும் கெம்பீரிப்பார்களாக; நீர் அவர்களைக் காப்பாற்றுவீர்; உம்முடைய நாமத்தை நேசிக்கிறவர்கள் உம்மில் களிகூருவார்களாக' சங் 5:11.

`உங்கள் வாழ்நாள் முழுவதும் நீங்கள் செய்த கிரியைகள் வெளியரங்கமான நிலையில், பரிசுத்தமும் பூரணமும் உடைய ஒரு தேவனுக்கு முன்பாக நீங்கள் நிற்பதை யோசித்துப் பாருங்கள். கிறிஸ்துவின் நீதி உங்களுக்குத் தேவைப்படுவதை இந்தக் காட்சி எவ்வாறு உணர்த்துகிறது?`