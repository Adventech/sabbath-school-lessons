---
title:  சீயோன் மலைமேல்
date:   19/05/2025
---

வெளி 14இல், தேவமக்கள் சீயோன்மலைமேல் நிற்பதாகப் பார்க்கிறோம். அசல் சீயோன் மலை பழைய எருசலேம் நகரத்திற்கு அருகில் மேற்கே அமைந்திருந்தது; அது தேவனுடைய சிங்காசனத்தின் இருப்பிடமாக, தேவமக்கள் மத்தியில் தேவபிரசன்னம் காணப்படுகிற இடமாக கருதப்பட்டது. காலப்போக்கில், ஆலயம் அமைந்திருந்த மோரியா மலை, சீயோன் மலை என்று அழைக்கப்பட்டது.

தேவனுடைய கடைசிக்கால மீதமான மக்களைப்பற்றின முக்கிய விளக்கமானது வெளிப்படுத்தல் புத்தகத்தின் பிற முக்கிய காட்சிகள்போலவே ஆசரிப்புக்கூடார வார்த்தைகளால் விவரிக்கப்படுகிறது. தேவமக்கள் அவரது பரிசுத்த மலைமீது நிற்பதற்கு ஆட்டுக்குட்டியானவருக்குத்தான் நன்றிசொல்லவேண்டும்!

`சங்கீதங்கள் 15 இலும், 24 இலும், தாவீது ஒரு முக்கிய கேள்வியை எழுப்புகிறார்: 'யார் அவருடைய பரிசுத்த ஸ்தலத்தில் நிலைத்திருப்பான்?' இந்தச் சங்கீதங்களில் அவர் சொல்கிற பதிலை, சீயோன் மலைமேல் நிற்பவர்கள்பற்றி வெளி 14:1-5இல் சொல்லப்படுகிற விளக்கங்களுடன் ஒப்பிடுங்கள். என்ன ஒற்றுமைகள்? இந்தக் குழுவினருடன் எவ்வாறு நாமும் ஒருவராகலாம்? அவர்களுடைய நெற்றிகளில் பிதாவின் நாமம் எழுதப்பட்டிருந்தது என்பதின் அர்த்தம் என்ன? வெளி 14:1.`

தேவனுடைய பிரசன்னத்திற்குள் அனுமதிக்கப்பட்டவர்கள்பற்றி சங்கீதத்தில் சொல்லப்படுகிற விளக்கம் பாவிகள் நிறைவேற்ற கடினமான ஒரு இலக்காகும். நாம் எப்போதும் உத்தமமாகவே நடந்தோம் என்று நம்மில் யார் சொல்ல முடியும்? அல்லது நாம் எப்போதும் மனதார சத்தியத்தைப் பேசினோம் என்று சொல்லமுடியுமா? சங் 15:2. நாம் 'என்றென்றைக்கும் அசைக்கப்படுவதில்லை' என்று நம்மில் எவராலும் சொல்லமுடியாது. சங் 15:5. நாம் பாவமே செய்யவில்லை என்று சொன்னால், நம்மிடத்தில் சத்தியம் இல்லையென வேதாகமம் சொல்கிறது. 1யோவான் 1:8.

எனவே ஆட்டுக்குட்டியானவர்தாம் நாம் சீயோன் மலைமேல் நிற்பதற்கு நம்மைத் தகுதிப்படுத்துகிறார். தாவீதின் சங்கீதத்தில் ஆட்டுக்குட்டியானவர்பற்றி வரவில்லை, ஆனால் வெளி 14இல் அவரைப்பற்றிப் பார்க்கிறோம். தாவீதின் கேள்விக்கு வெளி 14 பதில்சொல்வது போலஇருக்கிறது. இப்போது சீயோன் மலையின் ஆசரிப்புக்கூடாரத்தில் ஆட்டுக்குட்டியானவர் இருப்பதால், விசுவாசத்தால் நமக்கு அருளப்படுகிற அவரது பரிபூரண நீதியால் நாமும் அங்கே இருக்கலாம். "இயேசுவானவர் தமது மாம்சமாகிய திரையின் வழியாய்ப் புதிதும் ஜீவனுமான மார்க்கத்தை நமக்கு உண்டுபண்ணினபடியால், அந்த மார்க்கத்தின் வழியாய்ப் பிரவேசிப்பதற்கு அவருடைய இரத்தத்தினாலே நமக்குத் தைரியம் உண்டாயிருக்கிறது' எபி 10:19,20. அவரது இரத்தம் இல்லாமல் நமக்கு என்ன நம்பிக்கை இருக்கிறது? எந்த நம்பிக்கையுமே இல்லை.

`பாவத்தின்மீதான வெற்றிகுறித்துச் சொல்லப்படுகிற வேதாகம வாக்குறுதிகளை யோசித்துப்பாருங்கள். அவ்வளவு வாக்குறுதிகள் இருந்தாலும், இயேசு நமக்குமுன் வைத்துள்ள பூரண முன்மாதிரியின்படி நம்மால் வாழ ஏன் முடிவதில்லை? அவரது பரிபூரண வாழ்க்கை நம்முடைய கணக்கில் எண்ணப்படவேண்டியது ஏன் அவசியமாக இருக்கிறது?`