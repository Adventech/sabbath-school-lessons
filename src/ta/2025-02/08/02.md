---
title:  நம் பிரதான ஆசாரியர்
date:   18/05/2025
---

ஆசரிப்புக்கூடாரக் கட்டுமானத்தை மோசே கண்காணித்து வந்தாலும், தான் விரும்புகிறபடி அதைக் கட்டுவதற்கு அனுமதிக்கப்படவில்லை. தேவன் ஒரு வரைபடத்தைக் கொடுத்து அதன்படி கட்டச்சொன்னார். 'மலையிலே உனக்குக் காண்பிக்கப்பட்ட மாதிரியின்படியே அவைகளைச் செய்ய எச்சரிக்கையாயிரு' என்றார். யாத் 25:40. மேன்மையான பரலோக ஆசரிப்புக்கூடாரத்தின் பாணியில் அது கட்டப்பட்டதாக எபிரெயர் புத்தகம் கூறுகிறது.

`பரலோக ஆசரிப்புக்கூடாரத்தில் கிறிஸ்து நம் பிரதான ஆசாரியராக இருக்கிறார். எபி 9:11-15. அவர் நமக்காக என்ன செய்வதாக அந்த வசனங்கள் சொல்கின்றன?`

பூலோக ஆசரிப்புக்கூடாரத்தின் ஆசாரியன், காணிக்கைகள், தட்டுமுட்டுகள், பிற கட்டுமான விவரங்கள் என அனைத்தும் அற்புதமான வகையில் இயேசுவை முன்னடையாளப்படுத்தின. அவை எல்லாம் இயேசுவைப்பற்றிப் பேசின.

வெளிப்படுத்தல் புத்தகத்தில் ஆசரிப்புக்கூடார உருவகம் அதிகமாக உள்ளது. ஆரம்ப வசனங்களில் ஆசரிப்புக்கூடார குத்துவிளக்குகளும், நான்காம் அதிகாரத்தில் உடன்படிக்கை பெட்டியும் பிரத்தியேகமாகச் சுட்டிக்காட்டப்படுகின்றன; அதுபோக, தேவாலயத்துடன் சம்பந்தப்பட்ட பல மறைமுகக் குறிப்புகள் வருகின்றன. பழைய ஏற்பாட்டு ஆசரிப்புக்கூடாரத்தைப் புரிந்துகொள்ளாமல், யோவான் தன் தரிசனங்களில் விளக்குகிற விஷயங்களைப் புரிந்துகொள்வது கடினம். இஸ்ரவேலரின் அனுபவங்கள் 'திருஷ்டாந்தங்களாக அவர்களுக்குச் சம்பவித்தது; உலகத்தின் முடிவுகாலத்திலுள்ள நமக்கு எச்சரிப்புண்டாக்கும்படி எழுதப்பட்டும் இருக்கிறது' என்று பவுல் எழுதுகிறார். 1கொரி 10:11.

தேவாலயம் சம்பந்தப்பட்ட தகவல்களை ஆராய்வதால் நாம் அதிகம் கற்றுக்கொள்ளலாம். இந்தத் தகவல்களைப் புரிவதற்கான ஒரு முக்கியப்பகுதி சங்கீதத்தில் உள்ளது, தேவமக்களுக்கும் தேவாலயத்திற்கும் இடையே இருந்த தனிப்பட்ட தொடர்புதான் அது. ஆசரிப்புக்கூடாரத்தின்மீதும், அதன் ஆராதனைகள்மீதும் தாவீதுக்கு இருந்த மனநிலை மேசியா தங்களுக்குச் செய்ய இருந்தது பற்றி தேவமக்களிடம் காணப்பட்ட எதிர்பார்ப்புகுறித்த தகவல்களை வெளிப்படுத்துகிறது. இயேசுவைப் பார்க்க நமக்கு உதவுவது மாதிரிகள் மட்டுமல்ல; ஆசரிப்புக்கூடாரத்தின்மூலம் தேவன் கற்பிப்பதைப் புரிந்துகொண்ட மனிதர்களின் தனிப்பட்ட அனுபவங்களை ஆராயும்போது, தேவனோடு நமக்கு இருக்க வேண்டிய அனுபவங்கள்குறித்த பாடங்களைக் கற்றுக்கொள்ள முடிகிறது.

`வாசியுங்கள் சங்கீதம் 122. பூமியில் இப்போது அந்தக் 'கர்த்தருடைய ஆலயத்திற்கு' நாம் செல்ல முடியாது. ஏனென்றால், இப்போது அது இல்லை, அப்படியே இருந்தாலும், அது அர்த்தமற்றதாக இருக்கும். ஆனாலும் கிறிஸ்து நமக்காகச் செய்துள்ள கிரியைகள்குறித்து இந்தச் சங்கீதத்தில் நம்மை ஊக்குவிக்கிற விஷயங்கள் என்ன? சமாதானம், பாதுகாப்பு, துதி, நியாயத்தீர்ப்பு போன்ற விஷயங்கள் வருகின்றன.`