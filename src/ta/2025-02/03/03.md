---
title:  அழகான மணவாட்டி
date:   14/04/2025
---

தேவன் தம் மக்களைப் பார்த்தவிதம்குறித்த ஆச்சரியமான ஒரு காட்சியை எசே 16 முன்வைக்கிறது. இஸ்ரவேல் தேசம் வயலில் சாகக்கிடந்த, கைவிடப்பட்ட ஒரு குழந்தைபோல இருந்ததாம். அவர் அதை வீட்டிற்குக் கொண்டுசென்று, சுத்தப்படுத்தி, வளர்த்தார்; அது பெரியவளான பிறகு அதை திருமணம்பண்ணினார். இது நடக்கச் சாத்தியமற்ற ஒரு திருமணம் என்பது தெளிவாகிறது.

`அந்த மணவாட்டி உயர்த்தப்பட்ட விதமானது நம்மைக்குறித்த தேவனுடைய நோக்கம்பற்றிச் சொல்வது என்ன? எசே 16:4-14.`

தம்முடைய பராமரிப்பில் இஸ்ரவேல் 'மிகவும் அழகுள்ளவளாக' வளர்ந்ததாக தேவன் சொன்னார். எசே 16:13. தேவன் முதன்முதலாக அவளைப் பார்த்த போது, எவர் கண்ணுக்கும் அழகில்லாத தோற்றத்தில் இருந்தாள்; புறக்கணிக்கப்பட்ட குழந்தைகளில் ஒருத்தியாக, செத்துப்போவதற்காக தூக்கி எறியப்பட்டிருந்தாள். ஆனால் தேவன் அதன்மீது கவனம்வைத்தார்; அந்தக் குழந்தை மிகஅழகுடன் வளர்ந்தது; உலகமே அதன் அழகைப் போற்றுமளவிற்கு வளர்ந்தது. ஆரம்பக்கால எபிரெய ராஜாக்களான தாவீதும் சாலொமோனும் ஆண்ட நாட்களில், இத்தகைய மேன்மையான நிலையில் இஸ்ரவேல் இருந்தது. இஸ்ரவேலின் மாட்சிமையை தன் கண்ணால் பார்க்கவேண்டும் என்று விரும்பி, எத்தியோப்பிய ராணி கூட ஒரு சிறப்புப்பயணம் மேற்கொண்டு, அங்குச் சென்றாள்.

ஆனாலும் இஸ்ரவேலின் அழகு முற்றிலும் தேவன் கொடுத்த ஈவு. அது அழகாகயிருந்தது; உலகம்முழுவதும் அதன் அழகைப் புகழந்தது; அதற்குக் காரணம் அது அவரது மணவாட்டியாக இருந்ததுதான். 'நான் உன்மேல் வைத்த என் மகிமையினாலே' அந்த அழகு கிடைத்ததென சொல்கிறார். எசே 16:14.

இது வேதாகமத்தில் மீண்டும்மீண்டும் வருகிற ஒரு கருத்து: தேவனுடைய மணவாட்டி மிகஅழகானது; அதற்குக் காரணம் அதனுடைய முயற்சி எதுவுமல்ல, மாறாக தேவன் அதன்மீது தயவுகாட்டியதும், தேவன் அதை அவ்வாறு உருவாக்கியதும்தான். அதேபோல, பரலோகத்தின் பார்வைக்கு விசுவாசிகள் அழகானவர்களாகத் தெரிகிறார்கள்; அது நாம் சம்பாதித்துப் பெற்ற எதாலும் வரவில்லை; மாறாக தேவ தயவால், அவர் நம்மீது பொழிந்த இரட்சிப்பால் வருகிறது. நாம் அவருடைய நீதியால், 'தேவனுடைய நீதியாகிய' அவரால் மூடப்படுவதால், அழகானவர்களாக இருக்கிறோம். 2கொரி 5:21.

எல்லாம் நன்றாக இருந்த நிலையில், எசேக்கியேலின் அடுத்த வசனம் இவ்வாறு சொல்கிறது: 'நீயோவென்றால் உன் அழகை நம்பி, உன் கீர்த்தியினால் சோரமார்க்கமாய் நடந்து, வழிப்போக்கரில் உனக்கு நேர்பட்ட யாவரோடும் வேசித்தனம்பண்ணினாய்' எசே 16:15. நாம் தேவனுடைய நற்குணத்தையும் மகிமையையும் வெளிப்படுத்த சிருஷ்டிக்கப்பட்டிருக்கிறோம். தேவனுடைய சிருஷ்டிகள் தங்களுடைய அழகு தங்களால் வந்ததென நினைக்கும்போது, அந்த அழகு மலிவாகிவிடுகிறது, பிரச்சினை ஆரம்பமாகிறது.

`'உன் அழகை' நீ நம்ப ஆரம்பிப்பதில் உள்ள ஆபத்துக்கள் என்ன? நமக்குள்ளாகவே இருக்கிற ஏதாவது ஒன்று தேவனிடம் நமக்குப் புண்ணியத்தைச் சம்பாதித்துக் கொடுப்பதாகவோ, அவரது அன்புக்கு நம்மைத் தகுதிப்படுத்துவதாகவோ நாம் எண்ணுகிறோமா? ஆவிக்குரிய பெருமையிலிருந்து நம்மை நாம் பாதுகாத்துக்கொள்ள என்ன செய்யலாம்?`