---
title:  ஈசாக்கும் ரெபெக்காளும்
date:   16/04/2025
---

ஆபிரகாமுக்கு வயதாகிவிட்டது; தன் சந்ததிகுறித்து தனக்குக் கொடுக்கப்பட்டிருந்த வாக்குறுதியை நிச்சயமாகவே யோசித்திருப்பார் (ஆதி 15:5). எனவே தன்னுடைய நீண்டகால, நம்பிக்கைக்குரிய வேலைக்காரனிடம் ஒரு முக்கியப்பணியை ஒப்படைக்கிறார்.

`வாசியுங்கள் ஆதி 24:1-4. 'கானானியருடைய குமாரத்திகளில்' ஒருத்தியை தன் குமாரன் திருமணம்பண்ணக்கூடாது என்று ஆபிரகாம் ஏன் நினைத்தார்? ஆதி 24:3.`

ஆபிரகாம் மற்ற இனத்தாரை இழிவாக நினைத்ததுபோலத் தெரியலாம்; ஆனால் ஆபிரகாமிடம் இனரீதியான பாகுபாடு இல்லை, ஆவிக்குரிய ரீதியான சிந்தையே இருந்தது; தேசிய பாகுபாடு இல்லை, இறையியல்ரீதியான சிந்தை காணப்பட்டது. கானானியரின் மதச்சடங்குகள் ஒழுக்கங்கெட்டவையாக இருந்தன; அவர்களிலிருந்து ஒரு பெண்ணைத் திருமணம் செய்தால் தன் மகன் அதில் விழுந்துவிடுவது எளிதென அறிந்திருந்தார்.

பண்டைய இஸ்ரவேலோ, நூற்றாண்டுகள் நெடுகிலுமிருந்த கிறிஸ்தவ சபையோ, ஒரு விஷயம் தெளிவாகிறது; அதாவது, உலகத்திற்கு சாட்சிகளாக இருந்திருக்கவேண்டிய தேவமக்கள், உலகத்திற்குள்ளும் அதன் பொய்ப்போதனைகளிலும் மார்க்க நம்பிக்கைகளிலும் சிக்கிவிட்டார்கள். இந்த மோசமான உண்மைக்கு மிகப்பெரிய உதாரணம் ஞாயிறு ஆசரிப்பு; கடைசி நாட்களில் முக்கியமான ஒரு விஷயமாக இருக்கப்போகிற வேதாகம ஓய்வுநாளாகிய ஏழாம் நாளுக்குப் பதிலாக, அஞ்ஞானிகள் சூரியனைத் தொழுதுவந்த வாரத்தின் முதல்நாளை ஆசரிப்பு நாளாக்கினார்கள்.

`ஆதி 24:57-67இலுள்ள சம்பவத்தின் சில தகவல்களிலிருந்து கிறிஸ்துவையும் அவரது சபையையும்பற்றி என்ன பாடங்களைக் கற்றுக்கொள்ளலாம்? ஈசாக்கிற்கு ரெபெக்காள் தூரத்திலிருந்த, பிரிந்த நிலையிலிருந்த ஒரு உறவினப்பெண் என்கிற உண்மையிலிருந்து நம்முடைய விழுந்துபோன நிலைபற்றி என்ன கற்றுக்கொள்ளலாம்?`

நாம் நம் சிருஷ்டிகருக்குச் சொந்தக்காரர்கள்தாம்; ஆதியில் அவருடைய சாயலில்தான் சிருஷ்டிக்கப்பட்டோம். பாவத்தால் அவரிடமிருந்து பிரிந்திருந்தோம்; ஆனாலும் நாம் அவருக்கு தகுந்த மணவாட்டியாகக் கருதப்படுகிறோம்; இருந்தாலும் நம் தீர்மானங்களால் அந்தத் திருமண உறவை அதிக குழப்பமிக்கதாக மாற்றிவிட வாய்ப்புள்ளது.

`ஆம், நாம் தேவனை நேசிப்பதைவிட, தம் மணவாட்டியாகிய நம்மை அவர் அதிகமாக நேசிக்கிறார். தேவன் மீதான நம் அன்பை வலுப்படுத்தக்கூடிய என்ன தீர்மானங்களை நாம் செய்யலாம்? செய்யவேண்டும்? அதே நேரம் என்ன தீர்மானங்கள் நம் அன்பை உயிரற்றதாக்கிவிடும்?`