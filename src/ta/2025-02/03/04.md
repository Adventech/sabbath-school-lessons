---
title:  ஓசியாவின் வேசி மனைவி
date:   15/04/2025
---

தேவன் தம் தாசர்களுக்குக் கொடுத்த கட்டளைகளிலேயே ஓசியா தீர்க்கதரிசிக்குக் கொடுத்த கட்டளைதான் மிகவும் விநோதமாக இருந்திருக்கவேண்டும்; அது, வேண்டுமென்றே ஒரு வேசியைத் திருமணம்பண்ணும்படி கூறினதாகும்! பாவத்தாலும் கலகத்தாலும் விளைகிற வேதனையை தேவனுடைய கண்ணோட்டத்திலிருந்து நாம் புரிந்துகொள்வதற்காக ஓசியாவை தேவன் பயன்படுத்தினார். இஸ்ரவேலை தேவன் தமக்கு மணவாட்டியாக அன்போடு தெரிந்துகொண்டார்; அது மீண்டும்மீண்டும் அவரை ஏமாற்றியது; ஆனாலும் அவளை மீண்டும் தம்மிடமாய்ச் சேர்த்துக்கொண்டு, வாழ்க்கை கொடுத்தார்.

`ஓசியா 1:2; 3:1; வெளி 17:1,2; 18:1-4 ஆகிய வசனங்களை ஒப்பிடுங்கள். ஓசியாவின் அனுபவத்திலிருந்து கிறிஸ்தவ சபை என்ன பாடங்களைக் கற்றுக்கொள்ளலாம்? அந்தச் சபை பழைய ஏற்பாட்டு சொல்கிற அந்தப் பாவங்களை எவ்வாறெல்லாம் மீண்டும்மீண்டும் செய்திருக்கிறது?`

பழைய ஏற்பாட்டில் இஸ்ரவேலர் செய்த தவறுகளை கிறிஸ்துவின் புதிய ஏற்பாட்டுச் சபையும் பெரும்பாலும் செய்யவிருந்ததாக வேதாகமம் வெளிப்படுத்துகிறது. தேவனுடைய உடன்படிக்கை மக்கள் தாங்கள் நாடு கட்டத்தப்படுவதற்கு முன்பாக அதிகமாக வழிவிலகிச் சென்றார்கள், அண்டை தேசங்களின் விக்கிரகாராதனை நடத்தைகளை தேவனுடைய உடன்படிக்கை தேசத்திற்குள்ளாகக் கொண்டுவந்தார்கள். நான்காம் நூற்றாண்டின் ஆரம்பத்தில், ஒரு நல்ல வாய்ப்பு வந்ததை உணர்ந்த கிறிஸ்தவச் சபை, ரோமின் பேரரசனான கான்ஸ்டன்டைனைப் பிரியப்படுத்தி, சபையில் காணப்பட்ட பிரச்சினைகளைத் தீர்த்துவைக்கு மாறு கேட்டது. இவ்வாறு ஒவ்வொரு சூழலிலும், பிரச்சினை என்று தாங்கள் கருதியவற்றிற்கு 'தீர்வுகளைக்' காண தேவனோடுள்ள உறவுக்கு வெளியேதான் தேவமக்கள் வழிகளைத் தேடினார்கள். நாம் செய்த தவற்றை நமக்குக் காட்டவும், அதனால் தமக்கு உண்டாகிற வேதனையை உணர்த்தவும்தான் இப்படிப்பட்ட வார்த்தைகளை தேவன் பயன்படுத்தவதைக் காணமுடிகிறது. கிறிஸ்துவுக்கு நாம் நம்பிக்கைத் துரோகம் செய்யும்போது, பரலோக மன்றங்களில் அது எவ்வளவு துயரத்தை உண்டாக்குகிறது என்பதை தன் வாழ்க்கைத்துணையால் ஏமாற்றப்பட்டவர்கள் புரிந்துகொள்ள முடியும். ஆனாலும் ஓசியாவின் அனுபவத்தில் அற்புதமான விஷயம் என்னவென்றால், சோரம்போன தன் மனைவியை மீட்பதற்கு அந்தத் தீர்க்கதரிசி எவ்வளவு தூரம் சென்றார் என்பதுதான்.

மனிதர்களுக்குக் கொடுக்கப்படுகிற இறுதி எச்சரிப்பில், பாபிலோனிலிருந்து வெளியே வரும்படி தேவமக்கள்தாம் அழைக்கப்படுகிறார்கள்; வெளியாட்கள் அல்ல, அவரது சொந்த மக்கள்தாம் அழைக்கப்படுகிறார்கள். உலகம் மேலும்மேலும் மோசமடைந்து வருகிற நிலையில், தம் சொந்த இரத்தத்தை மீட்கும்பொருளாகக் கொடுத்து நம்மை மீண்டும் வாங்கியிருப்பதை அவர் சுட்டிக்காட்டிக்கொண்டே இருக்கிறார். வழிதப்பிப்போகிற தம் மக்களை மீட்பதற்கு ஆண்டவர் எவ்வளவு ஆர்வமாக இருக்கிறார் என்பதை எல்லாவற்றையும்விட கிறிஸ்துவின் சிலுவைதான் நமக்குக் காட்டவேண்டும்.

`ஏதாவது சபை, ஏன் நம் சபையும்கூட எந்தெந்த வழிகளில் ஆவிக்குரிய வேசித்தனத்தில் ஈடுபட்டுக்கொண்டிருக்க வாய்ப்புள்ளது?`