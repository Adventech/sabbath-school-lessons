---
title:  வேசி நியாயந்தீர்க்கப்பட்டாள்
date:   17/04/2025
---

`வெளிப்படுத்தல் 19:1-9இல் இரண்டு விஷயங்கள்நிமித்தம் கொண்டாட்டம் காணப்படுகிறது: ஒன்று வேசியின் முடிவு, அடுத்தது கிறிஸ்து தம் மணவாட்டியை மணப்பது. இந்த இரண்டு நிகழ்வுகளும் எவ்வாறு தேவனுடைய நீதியும் அன்புமான குணத்தை ஒரே நேரத்தில் எடுத்துக்காட்கின்றன?`

நம்பிக்கைத் துரோகத்திற்கான விலை மிகப்பெரியது. அதன் விளைவுகள் பிள்ளைகளின் வாழ்க்கையையும் பிறருடைய வாழ்க்கையையும் பாதிக்கும். வாழ்க்கைத் துணையால் அதிகம் பாதிக்கப்பட்டவர்கள், திரும்ப பழைய நிலைக்குத் திரும்பமுடிவதில்லை. திருமண வாழ்க்கையை மீட்டெடுக்க முடிவதில்லை. இனி மனந்திரும்ப வாய்ப்பே இல்லாமல் இருதயம் கடினப்படுமளவிற்கு இந்த உலகம் செல்லும்போது, வரலாற்றையும் பாவவேதனையையும் தொடர்ந்து நீடிக்கச்செய்வதில் எந்த அர்த்தமுமில்லை. பாவத்தில் தொலைந்தவர்கள்நிமித்தம் வேதனை உண்டானாலும்கூட, பாவத்தின் போக்கால் உலகத்தில் உபத்திரவத்திற்கு ஆளானவர்கள் அது இறுதியாக அழிக்கப்படுவதால் கொண்டாட்டமடையலாம். இந்த உலகம்குறித்து தேவன் வைத்திருந்த ஆதித்திட்டத்திற்கு உலகம் திரும்புகிறது. இந்த முறை, தேவனைவிட்டு வழிவிலகிச்செல்வது இருக்காது, ஏனென்றால் தேவனைவிட்டுப் பிரிந்தால் அழிவு என்று தேவன் சரியாகக் காட்டியிருப்பதை கடினமான விதத்தில் கற்றிருப்போம்.

`வெளிப்படுத்தல் 21:1-4இல் வருகிற திருமண உருவகம் எதைச் சுட்டிக்காட்டுகிறது, அதில் என்ன நம்பிக்கையும் வாக்குறுதியும் நிறைந்திருக்கின்றன? அந்த வசனங்கள் சொல்கிற நம்பிக்கையின் நிச்சயம் என்ன?`

'திருமணம் வாழ்நாட்கால இணைப்பு, அது கிறிஸ்துவுக்கும் அவரது சபைக்கும் இடையிலான ஐக்கியத்திற்கு ஓர் அடையாளமாக இருக்கிறது. சபைமீது கிறிஸ்து காட்டுகிற அதே மனநிலையை கணவனும் மனைவியும் ஒருவர்மீது ஒருவர் காட்டவேண்டும்'.–Ellen G. White, Testimonies for the Church, vol. 7, p. 46.

மனிதர்கள் தம்மை மறுதலித்து, தம்மீதுமட்டுமே காட்டவேண்டிய மெய்ப்பற்றை பிற தேவர்கள்மீது காட்டியபோது கிறிஸ்து கற்பனைக்கெட்டாத வேதனையை அனுபவித்தார். அப்படிப்பட்ட நிலையிலும்கூட, நமக்காக தம்மையே கொடுத்தார், நம்முடைய வேசித்தனங்களுக்கும் நம்பிக்கைத்துரோகங்களுக்கும் தம்மை விலையாக்கினார். எனவே, அவற்றிலிருந்து நாம் மனந்திரும்பி, அவரிடம் சென்றால், நித்திய வாழ்வின் வாக்குறுதியைப் பெறலாம்.

`வெளிப்படுத்தல் 21:1-4 சித்திரிக்கிற முடிவை நாம் சுதந்தரிக்கமுடியும் என்கிற நிச்சயத்தை 1பேதுரு 1:18,19 எவ்வாறு உறுதிப்படுத்துகின்றது?`