---
title:  மேலும் படிக்க
date:   18/04/2025
---

யோவான் 2:1-11; மத் 22:1-14; 2 கொரி 11:1-5; மத் 25:1-13. வேதாகமத்தின் பிற பகுதிகளில் தீர்க்கதரிசனம்குறித்த புரிதலை விசாலமாக்குகிற தகவல்கள் ஏராளம் இருப்பதை அறிந்ததுமே, அதை அளவுக்கு அதிகமாகப் பயன்படுத்த நாம் தூண்டப்படலாம். வரலாற்று நிகழ்வுகளை கட்டுக்கதை என்று சொல்லுகிற நிலைக்கு வருமளவிற்கு நூற்றாண்டுகள் நெடுகிலும், கிறிஸ்தவர்கள் சிலர் வேதாகமச் சம்பவங்களில் வருகிற அடையாளங்களையும் உருவகங்ளையும் முக்கியப்படுத்தியிருக்கிறார்கள். வேதாகமம் முழுவதிலும் அர்த்தங்கள் அடுக்கடுக்காக அமைந்திருப்பதைக் காணலாம்; அதேசமயம் உண்மையான மனிதர்கள் சம்பந்தப்பட்ட உண்மையான நிகழ்வுகளைப் பயன்படுத்தியும், சபையில் எதிர்காலத்தில் தாம் செய்யவிருப்பவற்றை தேவன் சொல்லியிருக்கிறார்.

உதாரணமாக, கானா ஊர் கலியாண விருந்தை எடுத்துக்கொள்வோம், அது, தீர்க்கதரிசனத்தில் வருகிற திருமண உருவகம்குறித்த பல நுணுக்கங்களைக் கொடுக்கலாம்; ஆனாலும், அந்தக் கல்யாணம் உண்மையாக நிகழ்ந்த ஒன்று. 'அந்த விருந்துக்கு தேவையான ஏற்பாட்டை கிறிஸ்துவின் வார்த்தை செய்தது. அதுபோல, மனிதர்களின் அக்கிரமங்களைத் துடைத்து, ஆத்துமாவைப் புதுப்பித்துப் போஷிப்பதற்கு தேவையான ஏற்பாட்டைச் செய்யுமளவிற்கு அவரது கிருபை பூரணமாக இருக்கிறது'.

எலன் ஒய்ட் இவ்வாறும் எழுதுகிறார்: "'கர்த்தராகிய ஆண்டவர் தீர்க்கதரிசிகளாகிய தம்முடைய ஊழியக்காரருக்குத் தமது இரகசியத்தை வெளிப்படுத்தாமல் ஒரு காரியத்தையும் செய்யார்' ஆமோஸ் 3:7; உபாகமம் 29:29. தேவன் இவற்றை நமக்குக் கொடுத்திருக்கிறார். தீர்க்கதரிசன வசனங்களை பயபக்தியோடும் ஜெபத்தோடும் ஆராய்கிறவர்களுக்கு அவரது ஆசீர்வாதம் உண்டு'.

**கலந்துரையாடக் கேள்விகள்**

`வாசியுங்கள் யோவான் 2:1-11. இயேசுவின் எதிர்காலப் பணியை முன்னுரைக்கிற பல்வேறு கூறுகள் யோவான் சுவிசேஷத்தில் உள்ளன; வாசகர்களின் கவனத்தை சிலுவையை நோக்கித் திருப்புகிற விதத்திலேயே யோவான் ஒவ்வொன்றையும் சொல்கிறார். இந்தச் சம்பவத்தில் கிறிஸ்துவின் குணம் மற்றும் அவரது எதிர்கால ராஜ்யம் குறித்த பல்வேறு அம்சங்களை எங்கே காணமுடிகிறது? இரட்சிப்பின் திட்டம் அல்லது தேவனுடைய குமாரனுக்கு வாக்களிக்கப்பட்டுள்ள இறுதி கலியாண விருந்துபற்றி இது போதிப்பது என்ன?`

`பத்துக்கன்னிகைகள்பற்றிய உவமை பிரபலமானது, வேத மாணவர்களுக்கு மிகவும் பிடித்தமானது. கடைசிக்கால நிகழ்வுகள்பற்றி இந்தச் சம்பவம் போதிப்பது என்ன? மணவாளன் வரத் தாமதித்ததில் முக்கியத்துவம் இருக்கிறதா? கிறிஸ்துவோடு ஒரு சபையாக நமக்குள்ள உறவுபற்றியல்ல, தனிப்பட்ட விதத்தில் கிறிஸ்துவோடு நமக்குள்ள உறவுபற்றி இந்த உவமை என்ன பாடங்களைக் கற்றுக்கொடுக்கலாம்?`

`வேதாகம ஓய்வுநாளுக்குப்பதிலாக ஞாயிறு ஆசரிப்பு நுழைந்திருப்பதுபோல உள்ளே நுழைந்திருக்கிற வேறு பொய்யான நம்பிக்கைகள் என்ன? எவ்வாறு நுழைந்தன? விசுவாசத்திற்குள் நுழைந்துள்ள பொய்யான நம்பிக்கைகளை மக்கள் காணவேண்டும். இந்த நோக்கம் மூன்று தூதர்களுடைய செய்திகளில் எவ்வாறு காணப்படுகிறது?`