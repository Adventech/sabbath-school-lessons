---
title:  ஒரே மாம்சம்
date:   13/04/2025
---

தேவன் தம் மக்களோடு வைக்கவிரும்புகிற நெருக்கத்தை வலியுறுத்துகிற ஒரு சில வேதாகம உருவகங்களில் திருமணம் முக்கியமானது. வேதாகமத்தில் இந்த உருவகம் அடிக்கடி வருகிறது, விசேஷமாக வெளிப்படுத்தலில் வருகிறது; எனவே, வசனத்தில் இந்த உருவகத்தை தேவன் பயன்படுத்தும்போது அவர் எதைச் சுட்டிக்காட்ட விரும்பகிறார் என்பதை வேதாகமத்தை ஆராய்கிறவர்கள் புரிந்துகொள்ளவேண்டும்.

`மனிதர்களின் திருமண உறவு மனிதஇனத்துடன் கிறிஸ்துவுக்குள்ள பிணைப்பை எவ்வாறெல்லாம் பிரதிபலிக்கிறது? ஆதி 2:23-25; எபே 5:29-32.`

ஒரு சமயம் பரிசேயர்களுடன் இயேசு பேசிக்கொண்டிருந்தபோது, ஆதியாகமத்திலிருந்து ஆதாம்-ஏவாளின் திருமணத்தை மேற்கோள் காட்டினார்; அதைக் கேட்ட உடனேயே பரிசேயர்கள், 'அப்படியானால், தள்ளுதற்சீட்டைக் கொடுத்து, அவளைத் தள்ளிவிடலாமென்று மோசே ஏன் கட்டளையிட்டார்' என்று கேட்டார்கள். மத்தேயு 19:7.

மோசே அத்தேசத்தை உருவாக்கிய ஒரு தீர்க்கதரிசியாகக் கருதப்பட்டவர். திருமண ஏற்பாட்டை உருவாக்கியவர் இயேசு. அவருடைய தீர்க்கதரிசியை வைத்தே திருமணம்சம்பந்தமாக அவரிடம் கேள்வி எழுப்பினார்கள். எப்போதுமே இயேசுவை அவ்வாறுதான் அவர்கள் அணுகுவதுண்டு; அவரது போதனைகள் வேத வசனங்களுக்கு எதிராக இருப்பதாக நிரூபிப்பதற்கு முயன்றுவந்தார்கள்.

திருமண உறவை வாழ்நாட்காலமும், உண்மையுடன் பேணவேண்டும் என்பதுதான் மனிதர்களை உண்டாக்கியபோது தேவனுடைய நோக்கம். வருத்தம் என்னவென்றால், விழுந்துபோன மனிதர்கள், தேவன் கொடுத்த இந்த அடிப்படை ஈவைச் சிதைத்துவிட்டார்கள். திருமணத்தை முக்கியமான ஒன்றாக வேதாகமம் கருதுவதால், இந்த ஏற் பாடு தொடர்ந்து தாக்குதலுக்கு ஆளாவதில் ஆச்சரியம் எதுவுமில்லை. ஏதேனில் நமக்கு வழங்கப்பட்ட ஈவுகள் இரண்டு: ஒன்று, ஓய்வு நாள்; மற்றது திருமணம். இரண்டுமே தேவன் தம் சிருஷ்டிகளுடன் நெருக்கமான உறவுவைக்க விரும்புவதை எடுத்துக்காட்ட கொடுக்கப்பட்டவை.

திருமண உறவில், குறைகளுள்ள இரண்டு நபர்கள் இணைவதால், பதற்றம் ஏற்படுவதற்கான காரணங்கள் எப்போதும் காணப்படும். கிறிஸ்துவுக்கும் சபைக்கும் இடையே உள்ள திருமண உறவு, குறையே இல்லாத இரட்சகரும், அதிக குறைகளுள்ள மணவாட்டியும் இணைகிற ஓர் உறவு. ஆனாலும் ஒரு நல்ல திருமண உறவில், தேவனுடைய அன்புபற்றி நாம் கற்றுக்கொள்ளமுடியும்.

`திருமண உறவில் மூன்று நியதிகள் உள்ளன. ஒன்று, உங்கள் வாழ்க்கைத்துணை மன்னிக்கத்தகுதியவற்றவராக இருந்தாலும், கிறிஸ்து நம்மை மன்னித்ததுபோல அவர்களை மன்னியுங்கள். இரண்டாவது, சகல குற்றங்கள் குறைகளுக்கு மத்தியில் கிறிஸ்து நம்மை ஏற்றுக்கொண்டதுபோல, நீங்களும் சகல குற்றங்குறைகளுக்கு மத்தியில் உங்கள் வாழ்க்கைதுணையை ஏற்றுக்கொள்ளுங்கள். மூன்றாவது, கிறிஸ்து நம்மை தமக்குமுன்பாக வைத்திருப்பதுபோல, நீங்கள் உங்கள் வாழ்க்கைத்துணையை உங்களுக்குமுன்பாக வையுங்கள். சுவிசேஷத்தை அடிப்படையாகக் கொண்ட இந்த மூன்று நியதிகளும் எவ்வாறு தேவன் நம்மை அணுகுவதைப் புரிந்துகொள்ள உதவுகின்றன? திருமண உறவில் வருகிற பிரச்சினைகளை மேற்கொள்ள எவ்வாறு உதவுகின்றன?`