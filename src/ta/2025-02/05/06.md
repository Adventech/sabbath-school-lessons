---
title:  மறுபடியும் தீர்க்கதரிசனஞ்சொல்
date:   01/05/2025
---

பதினேழு, பதினெட்டாம் நூற்றாண்டுகளில் மதசுதந்திரத்தைத் தேடி ஓடினவர்கள் போய்ச்சேர்ந்த புது உலகத்தில்தான் மீதமான சபை பிறந்தது. மற்ற இடங்களில் மத-அரசியல் தடைகள் வெகுகாலம் நீடித்து வந்ததால், இந்த இயக்கத்தின் துவக்கம், அமெரிக்காவாக மாறிய புதிய பூமியில் இருந்த அளவுக்கு, வேறு ஏதேனும் இடத்தில் வேகமாகவோ வலுவாகவோ இருந்திருக்குமா என்பது சந்தேகமே.

`அந்த இயக்கத்தின் பிறப்புபற்றி வெளி 10:1-11 விவரிக்கிறது. இதுவரை நாம் ஆராய்ந்த பூமி, சமுத்திரம், 'ஜாதிகள்' போன்ற விஷயங்களைக் கவனியுங்கள். இந்த வசனங்களுக்கு அளவுக்கு மீறி அர்த்தங்காண முயலாமல் ஆராய்ந்தால், என்ன முக்கியத் தகவல்களைப் பெறமுடிகிறது?`

வெளி 14இன் மூன்று தூதர்களைப்போலவும், வெளி 18இன் தூதனைப் போலவும், இந்தத் தூதனும் மகா சத்தமாகப் பேசினான். இது வரலாற்றில் மிக அவசரமான ஒரு தருணம்; 'அநேக ஜனங்கள், ஜாதிகள், பாஷைக்காரர், ராஜாக்கள்' நிமித்தம் மீதமான சபை நிறுவப்படுகிற பணி அப்போதுதான் நடைபெறுகிறது. வெளி 10:11.

அந்தத் தூதன் ஒரு 'சிறு புஸ்தகத்தை' வைத்திருந்தான்; அது தானியேல் புத்தகமாக இருக்கலாம். தானி 12:4. அப்புத்தகம் பல தலைமுறைகளுக்குப் பிறகு அப்போதுதான் திறக்கப்படுகிறது. அவன் ஒரு பாதத்தை சமுத்திரத்தின் மேலும், மற்றொரு பாதத்தை பூமியின்மேலும் வைத்திருந்தான். அப்புத்தகத்தின் செய்தி பழைய உலகமும், புதிய உலகமும் உள்ளடங்கிய ஒட்டுமொத்த உலகத்திற்கும் உரியது என்பதை அது சுட்டிக்காட்டலாம். மேலும், அது சகல தேசங்களுக்கும் உரியது என்பதையும் குறிக்கிறது. அதாவது, பூமியில் வாழ்கிறவர்களுக்கும், 'புறஜாதி' சமுத்திரத்தில் வாழ்கிறவர்களுக்கும் உரியது.

உலகம் இறுதியாக தேவனுடைய மகிமையால் பிரகாசிக்கப்படுகிறது; வெளி 14இன் இறுதிச் செய்திகள் ஒவ்வொருவருக்கும் கொண்டுசெல்லப்படுகின்றன. இஸ்ரவேலைப்போல நாமும் 'பூலோகமெங்குமுள்ள சகல ஜாதிகளுக்கும் சாட்சியாக' சுவிசேஷத்தைப் பிரசங்கிக்க கட்டளைபெற்றிருக்கிறோம்; அதைச் செய்தபிறகு 'முடிவு வரும்'. மத் 24:14.

இறுதி முடிவைநோக்கி மனித வரலாற்றை தேவன் நகர்த்திவருகிறார்; அப்போது மனித சாம்ராஜ்யங்கள் ஒழிந்து, கிறிஸ்து நிரந்தரமாக சிங்காசனத்தில் அமருவார். வாசியுங்கள் தானி 2:34,35,44,45. இந்த உலக ராஜ்யங்களும் அவற்றின் கேவலமான பாரம்பரியங்களும் சிறு தடயமுமின்றி முற்றிலும் அழியும் என்றும், அதற்குப்பதிலாக தேவனுடைய நித்திய ராஜ்யம் வரும் என்றும், அங்கே பாவமும் வியாதியும் தீமையும் மரணமும் இனி ஒருபோதும் உண்டாகாது என்றும் வேதாகமம் மிகத்தெளிவாகச் சொல்கிறது.

`இந்த உலக ராஜ்யங்களின் எழுச்சியையும் வீழ்ச்சியையும் தானியேல் 2,7ஆம் அதிகாரங்களின் தீர்க்கதரிசனங்கள் எவ்வளவு சரியாக முன்னுரைத்துள்ளன என்று பாருங்கள். தானியேல் எழுதப்பட்ட காலத்திற்கு பல நூற்றாண்டுகள் கழித்து இவை மிகத்துல்லியமாக நிறைவேறி இருக்கின்றன; தேவன் வாக்குரைத்திருக்கிற அவருடைய இறுதி, நித்திய ராஜ்யம் நிச்சயம் வரும் என்பதை நம்புவதற்கு இது எவ்வாறு உதவுகிறது?`