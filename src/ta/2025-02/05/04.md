---
title:  தானியேல் 7
date:   29/04/2025
---

தானியேல் 2இன் தரிசனம் முதலாவது ஒரு பாபிலோனிய ராஜாவுக்குக் காட்டப்பட்டது. தானியேல் 7இன் தரிசனம், தேவனுடைய உடன்படிக்கை மக்களில் ஒருவரான ஒரு எபிரெய தீர்க்கதரிசிக்குக் காட்டப்பட்டது.

நேபுகாத்நேச்சாருக்குக் காட்டப்பட்ட அதே விஷயம் வேறொரு கண்ணோட்டத்தில் தானியேலுக்குக் காட்டப்பட்டது. அங்கே தானியேல் ஒரு சிலையை அல்ல, சமுத்திரத்திலிருந்து அடுத்தடுத்து எழும்பின தேசங்களைப் பார்த்தார். ஒரு பலத்த காற்று அடித்து, தண்ணீரை விலக்க, அத்தேசங்கள் எழும்பின. அத்தேசங்களில் எப்போதும் அமளிகள் காணப்படவே, அவர்களுக்கு மத்தியில் அதிகாரமாற்றம் நிகழ்ந்துகொண்டே இருந்தது. தேசங்களுக்குள் காணப்படுகிற அமளியைச் சுட்டிக்காட்ட பிரவாகம், அலைகள் போன்ற உவமானங்களை சங் 65:5-8; ஏசா 17:12,13; எரே 46:7,8 போன்ற வசனங்கள் பயன்படுத்துகின்றன.

அதற்கு மாறாக, கடல்போன்ற புறஜாதி தேசங்களின் மத்தியில், வாக்குத்தத்த தேசமானது சமாதானமும் பாதுகாப்பும் நிறைந்த ஒரு தீவுபோல சில காலத்திற்கு இருந்தது. அது தன்னைச் சுற்றிலுமிருந்து கட்டுக்கடங்காத தேசங்களைப்போல அல்லாமல் தேவனுடைய அரசாட்சியை அடிப்படையாகக் கொண்ட பரிசுத்த தேசமாக இருந்தது.

`தானியேல் 7:1-3இல் பல்வேறு கட்டங்களுள்ள ஒரு காட்சியைக் காணமுடிகிறது. இந்தக் காட்சியிலிருந்து என்ன தெரிகிறது, உதாரணமாக, சமுத்திரத்திலிருந்து முதலாவதாக எழும்பின மிருகம்மூலம் என்ன விபரத்தை அறியலாம்?`

புறஜாதி தேசங்களின் குழப்பங்களை கடற்கரையிலிருந்து தானியேல் பார்க்கிறார், அப்போது திடீரென மிருகங்கள் நிலத்திற்குள் - அவருடைய பகுதிக்குள் வர ஆரம்பிக்கின்றன! புறஜாதியார் சந்தித்த அதே பிரச்சினைகள் இப்போது அவருடைய மக்களின் பிரச்சினைகளாக மாறுகின்றன. அவர்கள் புறஜாதியாரைப்போல வாழத் தீர்மானித்தார்கள், எனவே இப்போது புறஜாதியாருடன் (அவர்களுக்கு கீழாக) வாழவேண்டியதாயிற்று. பாபிலோனிய ஆதிக்கத்தில் ஆரம்பித்து, தேவனுடைய உடன்படிக்கை மக்கள் அதன்பிறகு முழமையான, நீடித்த சுயாட்சியை அனுபவிக்கவே இல்லை. தேவமக்கள் சுயாட்சியை இழந்த இந்தநிலை, காலத்தின் இறுதிவரைக்கும், இறுதியாக கிறிஸ்து ராஜாவாக தமக்குரிய பதவியைப்பெறுகிற வரையிலும் தொடரும். புதிய ஏற்பாட்டில், ரோம சாம்ராஜ்யத்தின் ஆதிக்கத்தின்கீழ் தேவமக்கள் தொடர்ந்து உபத்திரவத்தை அனுபவித்தார்கள், பிறகு, அஞ்ஞான ரோமுக்குப் பிறகு வந்த சின்ன கொம்புவின் உபத்திரவங்களால் அவதிப்பட்டார்கள். வரலாற்றில் சில தேசங்கள் மற்ற தேசங்களைவிட நன்றாக இருந்திருக்கலாம், சில காலக்கட்டங்கள் மற்றவற்றைவிட நன்றாக இருந்திருக்கலாம், ஆனால் பொதுவாக தேசங்களின் வரலாற்றைப் பார்த்தால், ஒரு துயரத்திலிருந்து மற்றொரு துயரம், ஒரு அடக்குதல் போய் மற்றொரு அடக்குதல் என்றுதான் காணப்பட்டிருக்கிறது. பெரும்பாலும் தங்கள் மக்களுக்கு நல்லது செய்வதாகச் சொன்னவர்களால்தாம் இத்தகைய கொடுமைகள் அரங்கேறியுள்ளன. ஆனால் தேவனுடைய ஆட்சியைமட்டும் மக்கள் தெரிந்துகொண் டிருந்தால், எவ்வளவு வித்தியாசமாக இருந்திருக்கும்!

`நம் உலகத்தின் நிலைபற்றி ரோமர் 3:10-19 எவ்வாறு விளக்குகிறது? நமக்கு சுவிசேஷம் தேவை என்பதை குறிப்பாக 19ஆம் வசனம் எவ்வாறு காட்டுகிறது?`