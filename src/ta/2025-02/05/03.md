---
title:  தானியேல் 2
date:   28/04/2025
---

தேவனுடைய மக்களுக்கும் இந்த உலகத்தின் ராஜ்யங்களுக்கும் இடையே உள்ள உறவுகுறித்த அழுத்தமான விளக்கங்களை பாபிலோனியச் சிறையிருப் பின்போதுதான் தானியேல் தீர்க்கதரிசிமூலம் தேவன் கொடுத்தார். அவருடைய மக்களின் சுயாட்சி பறிக்கப்பட்டிருந்தது; தங்களுடைய தீர்மானங்களின் விளைவுகளை இப்போது அறுக்கவிருந்தார்கள். அவற்றிலிருந்து பாடம் கற்றுக்கொள்ள இருந்தார்கள் என்று சொல்லலாமா?

`உலகத்தின் முடிவுமட்டுமுள்ள உலக வரலாற்றின் ஒரு பரந்தகாட்சியை தானியேல் 2:31-35 முன்வைக்கிறது. இந்த அற்புதமான தீர்க்கதரிசனத்திலிருந்து என்ன முக்கிய சத்தியங்களை நாம் அறியலாம்?`

பத்தொன்பதாம் நூற்றாண்டின் முடிவில், மனிதர்களுடைய முன்னேற்றத்தில் ஒரு புதிய நம்பிக்கை பிறந்ததாக பலர் பேசிக்கொண்டார்கள். உதாரணமாக 1900இன் பாரிஸ் கண்காட்சியைச் சொல்லலாம்; எதிர்காலம்குறித்து ஒரு புது நம்பிக்கை காணப்பட்டது. தொழில்நுட்பத்திலும் விஞ்ஞானத்திலும் நாம் அடைந்துள்ள முன்னேற்றங்கள் மனிதர்களின் மிகமோசமான பிரச்சினைகளைத் தீர்க்கும் என்கிற நம்பிக்கைதான் அது! மனுக்குலம் இருபதாம் நூற்றாண்டிற்குள் காலடி எடுத்துவைத்தபோது, அறிவெழுச்சி கருத்துகள் பெரும் நம்பிக்கையைக் கொடுத்தன; மனிதர்களின் பூரண நிலை, பகுத்தறிவு போன்றவை அற்புதமான ஒரு புதியயுகத்தை மனிதர்களுக்கு உருவாக்கியிருப்பதாக நம்பப்பட்டது.

ஆனாலும் முதலாம் உலகப்போர் அந்தக் கனவுகளை சீக்கிரமே தகர்த்துப் போட்டது; இருபதாம் நூற்றாண்டின் முடிவில், 2 கோடிக்கும் அதிகமானவர்கள் போரால் மடிந்தார்கள். தொழில்நுட்பரீதியில் நாம் வளர்ந்திருக்கலாம், ஆனால் ஒழுக்கரீதியில் வளரவே இல்லை. மார்ட்டின் லூதர் கிங் ஜூனியரின் வார்த்தைகளில் சொன்னால், நம்மிடம் குறிபார்த்துத் தாக்குகிற ஏவுகணைகள் உள்ளன, ஆனால் குறிதவறிய மனிதர்கள் இருக்கிறார்கள். இது மிகமோசமான பிணைப்பு.

தானியேல் 2இல் வருகிற உலோகங்கள் அடுத்தடுத்து குறைந்த மதிப்புள்ளவைகளாக இருந்ததை தீர்க்கதரிசனங்களை ஆராய்கிற பலர் கவனிக்கிறார்கள். தங்கத்தைவிட வெள்ளி மதிப்பு குறைந்தது, வெள்ளியைவிட வெண்கலம் மதிப்பு குறைந்தது, வெண்கலத்தைவிட இரும்பு மதிப்பு குறைந்தது, இறுதியாக இரும்பும் களிமண்ணும் மட்டுமே மிஞ்சுகின்றன.

சார்லஸ் டார்வின், கார்ல் மார்க்ஸ் போன்ற பத்தொன்பதாம் நூற்றாண்டின் மேதைகள், மனுக்குலம் முன்னேற்றத்தை நோக்கிச் செல்வதாகவும், உயிரியல்-சமுதாய பரிணாம மாற்றம் நிகழவாகவும் நம்மை நம்பவைக்க முயன்றார்கள். ஒரு சில வழிகளில் மனிதர்களுடைய வாழ்க்கை மேம்பட்டுள்ளது, உதாரணத்திற்கு உடல்ரீதியான முன்னேற்றத்தைச் சொல்லலாம், ஆனால் இன்று உலகத்திலுள்ள ஆட்சிமுறைகளைப் பார்க்கும்போது, எதிர்காலத்தை சமாதானமும் பாதுகாப்பும் செழிப்பும் நிறைந்ததாக யாராவது பார்க்கமுடியுமா?

`'யுத்தங்களையும் யுத்தங்களின் செய்திகளையும் கேள்விப்படுவீர்கள்; ஜனத்துக்கு விரோதமாய் ஜனமும், ராஜ்யத்துக்கு விரோதமாய் ராஜ்யமும் எழும்பும்; பஞ்சங்களும், கொள்ளைநோய்களும், பூமியதிர்ச்சிகளும் பல இடங்களில் உண்டாகும்' என்று இயேசு எச்சரித்தார். மத்தேயு 24:6,7. இந்த எச்சரிப்புகளுக்கு மத்தியிலும், இவற்றைக்குறித்து நமக்கு முன்னரே எச்சரிக்கப்பட்டிருப்பதின்நிமித்தம் நாம் எவ்வாறு ஆறுதலடையலாம்?`