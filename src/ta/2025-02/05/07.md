---
title:  மேலும் படிக்க
date:   02/05/2025
---

"நான் புதிய வானத்தையும் புதிய பூமியையும் கண்டேன்; முந்தின வானமும், முந்தின பூமியும் ஒழிந்துபோயின. வெளிப்படுத்தல் 21:1. துன்மார்க்கரைப் பட்சிக்கிற அக்கினி பூமியைச் சுத்திகரிக்கிறது. சாபத்தின் ஒவ்வொரு சுவடும் அகற்றப்படுகின்றன. பாவத்தின் பயங்கர விளைவுகளை மீட்கப்பட்டவர்களுக்கு உணர்த்தும்படி நரகத்தின் தீ நித்தியமும் எரிந்து கொண்டிருப்பதில்லை.

"ஒரே ஒரு நினைவுச்சின்னம்தான் எஞ்சியிருக்கும்: நம் மீட்பர் சிலுவையில் அறையப்பட்ட தழும்புகளை எப்போதும் பெற்றிருப்பார். காயப்பட்ட அவரது தலையின்மீதும், விலாவிலும், கைகளிலும் கால்களிலும்மட்டுமே பாவம் ஏற்படுத்திய கொடுமையான செயலின் சுவடுகள் காணப்படும். கிறிஸ்துவை அவரது மகிமையில் பார்த்த தீர்க்கதரிசி கூறுவதாவது: 'அவருடைய பிரகாசம் சூரியனைப்போலிருந்தது; அவருடைய கரத்திலிருந்து கிரணங்கள் வீசின; அங்கே அவருடைய பராக்கிரமம் மறைந்திருந்தது' ஆபகூக் 3:4. மனிதனை தேவனோடு ஒப்புரவாக்கின இரத்தம் ஆறாகப் பாய்ந்துவந்த அவருடைய விலாவில்தான் இரட்சகருடைய மகிமை இருக்கிறது, அங்குதான் 'அவருடைய பராக்கிரமம் மறைந்திருந்தது'. மீட்பிற்கான பலியைச் செலுத்தியதன்மூலம் 'இரட்சிக்க வல்லமையுள்ளவராக' இருப்பதால், தேவனுடைய இரக்கத்தைப் புறக்கணிக்கிறவர்கள்மேல் நீதியைச் செலுத்துவதற்கு வல்லவராக இருந்தார். அவரது அவமானத்தின் அடையாளங்களே அவருக்கு மிகுந்த கனத்தை உண்டாக்கக்கூடியவை; கல்வாரியின் காயங்கள் நித்திய நித்திய காலங்களாக அவருடைய துதியை வெளிப்படுத்தும், அவருடைய வல்லமையை அறிவிக்கும்".

**கலந்துரையாடக் கேள்விகள்**

`இறுதியாக, பூமியில் பிரமாண்டத்திற்கும் புகழுக்கும் வியப்புக்கும் அழகுக்கும் பெயர்போன சாதனைகள் அனைத்துமே மண்ணும் சாம்பலுமாகி, ஒன்றுமே இல்லாமல் போய்விடும். நீங்கள் சாதித்த அல்லது இப்போது சாதித்துக்கொண்டிருக்கிற மகத்தான எப்படிப்பட்ட காரியங்களும் அதில் அடங்கும். இந்தக் கண்ணோட்டத்தை எப்போதும் மனதில் வைத்திருப்பது ஏன் முக்கியமானது? உங்களுடைய முன்னுரிமைகள் சரியாக இருப்பதற்கு இந்தக் கண்ணோட்டம் எவ்வாறு உதவ வேண்டும்?`

`வெளி 13:1-10ல் சமுத்திரத்திலிருந்து எழும்பி வருகிற மிருகம்பற்றி கவனமாக வாசியுங்கள். இந்த மிருகம் எவ்வாறெல்லாம் பாபேலின் மனநிலையால் விளைந்த ஒன்று? பாபிலோன் முதல் சின்னகொம்பு வரையிலான சகல மனித தேசங்களின் ஒட்டுமொத்த வடிவம்தான் இது. ஒவ்வொரு சாம்ராஜ்யத்தின் எந்தத் தன்மைகள் காலம் முழுவதும் தொடர்ந்து காணப்படுவதைக் கவனித்திருக்கிறீர்கள்? உதாரணமாக, பாபிலோன் அல்லது ரோமின் சிந்தனைகளை எந்தெந்த வழிகளில் எல்லாம் உலகம் இன்றும் பிரதிபலித்து வருகிறது?`

`ஆண்டவரைப் பின்பற்றவேண்டும், அதேநேரம் நாம் வாழுகிற தேசம் அல்லது அரசாங்கத்தின் சட்டங்களுக்குக் கீழ்ப்படியவேண்டும், இதில் எவ்வாறு ஒரு சமநிலையைக் கடைப்பிடிக்கலாம்? ஒன்றுக்குக் கீழ்ப்படிந்து மற்றொன்றுக்குக் கீழ்ப்படியாமல் இருக்கும்போது என்னவாகிறது?`