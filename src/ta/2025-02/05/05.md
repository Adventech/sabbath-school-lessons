---
title:  பூமிக்கும் சமுத்திரத்திற்கும் இடையே
date:   30/04/2025
---

வேதாகமத்தில், அதுவும் தீர்க்கதரிசனத்தில் பூமி, சமுத்திரம் ஆகிய உருவகங்களிலிருந்து அதிகம் அறியலாம். வேதாகமத்தில் பூமி, சமுத்திரம் ஆகிய அடையாளங்கள் வித்தியாசப்படுத்திக் காட்டப்பட்டுள்ளன.

'பூமி, சமுத்திரம் எனும் அடையாளங்கள் அடுத்தடுத்து வரும்போது, பூமி என்பது ஒழுங்கமைக்கப்பட்ட உலகத்தை அல்லது இஸ்ரவேல் தேசத்தைச் சுட்டிக்காட்டுகிறது, அதே நேரம், சமுத்திரம் என்பது நிலத்தை அச்சுறுத்துகிற கடலைப்போல இஸ்ரவேலை அச்சுறுத்துகிற புறஜாதி தேசங்களைச் சுட்டிக்காட்டுகிறது'. இந்த வகையில், பூமி என்பது தேவ அரசாங்கத்தை அடிப்படையாகக் கொண்ட நிலையான இடத்தையும், சமுத்திரம் என்பது மனித அகந்தையால் ஸ்தாபிக்கப்பட்ட நிலையற்ற அமளிநிறைந்த தேசங்களையும் சுட்டிக்காட்டுகின்றன.

`மேலே சொல்லப்பட்ட கருத்தை பின்னணியாக வைத்து, வெளி 12:15,16; 13:1,11 ஆகிய வசனங்களை வாசியுங்கள். அடுத்தடுத்து சொல்லப்பட்டுள்ள பூமியும் தண்ணீரும் எவ்வாறு பயன்படுத்தப்பட்டுள்ளன, தீர்க்கதரிசனத்தைப் புரிந்துகொள்வதுபற்றி என்ன போதிக்கின்றன?`

வலுசர்ப்பமானது ஸ்திரீயை (சபையை) உபத்திரவப்படுத்த தண்ணீரைப் பயன்படுத்துகிறது. தீர்க்கதரிசனத்தில், தண்ணீர் என்பது உலக அரசுகளையும், அங்கே காணப்படுகிற அமளிகள் மற்றும் குழப்பங்களையும் சுட்டிக்காட்டுவதாகப் பார்த்தோம். இவ்வாறு சாத்தான், சபை வரலாறு முழுவதிலும் தேவ மக்களை உபத்திரவப்படுத்துவதற்கு தலைவர்களால் தூண்டப்பட்ட பெருந்திரளான மக்களைப் பயன்படுத்தியிருக்கிறான்.

உபத்திரவம் அனுபவித்த விசுவாசிகள் புது உலகத்திற்குக் குடிபெயர்ந்து சென்றதை வெளி 12:16 குறிப்பிடுவதை செவந்த்-டே அட்வென்டிஸ்டுகள் புரிந்திருக்கிறார்கள். பூமி, சமுத்திரம்பற்றி நாம் சொன்ன கருத்து சரியென்றால், அமெரிக்க குடியரசு ஸ்தாபிக்கப்பட்டதுபற்றி இதிலிருந்து என்ன புரிந்துகொள்ளலாம்?

தேவ மக்களுக்காக நியமிக்கப்பட்ட 'வாக்குத்தத்த தேசம்' போன்று இந்தப் 'பூமி' இருந்ததாகக் கருதலாமா? அதனால்தான் பூமியிலிருந்து எழும்பின மிருகம் ஆட்டுக்குட்டியைப்போலப் பேசியதா? அமெரிக்காவை ஸ்தாபித்தவர்கள் விரும்பினதுபோல அமெரிக்கா ஒரு 'புதிய இஸ்ரவேலாக' ஒருபோதும் இருக்கவில்லை; ஆனால் உலகம் முழுவதிலும் மதரீதியாக ஒடுக்கப்பட்ட கோடிக்கணக்கான மக்களுக்கு மதசுதந்திரத்தைக் கொடுக்கிற தேசமாக நீண்டகாலமாக இருந்துவருகிறது.

வருத்தம் என்னவென்றால், ஆட்டுக்குட்டிபோன்ற இந்த மிருகம் ஒரு நாளில் 'வலுசர்ப்பத்தைப்போலப்' பேசும். வெளி 13:11. உபத்திரவமடைந்தவர்களுக்கு மதச்சுதந்திரத்தைக் கொடுக்கிற ஓர் இடமாக வெகுகாலம் இருந்து வருகிற அமெரிக்கா, மதரீதியாக உபத்திரவப்படுத்துவதில் முதன்மையானதாக மாறுகிறது! தேவன் அரசாளுவதற்குப்பதிலாக மனிதர்கள் அரசாளத் தீர்மானித்தால் என்ன நடக்கும் என்பதற்கு இது மற்றுமொரு உதாரணம்.