---
title:  மேலும் படிக்க
date:   25/04/2025
---

ஏசாயா 44:24-45:13

"'அக்கிரமத்தின் இரகசியம்' ஆரம்பத்தில் மறைவாகவும் இரகசியமாகவும் கொஞ்சம் கொஞ்சமாக நுழைந்தது; அது பெலப்பட்டு, மனிதர்களின் உள்ளத்தைத் தன் கட்டுப்பாட்டிற்குள் கொண்டுவந்த பின்னர், வஞ்சகமும் தேவதூஷணமுமான தன் வேலையைப் பகிரங்கமாகத் தொடர்ந்தது. ஏறக்குறைய ஒருவரும் உணராத விதத்தில், அஞ்ஞானமார்க்க வழக்கங்கள் கிறிஸ்தவச் சபைக்குள் நுழைந்தன. சபைக்கு அஞ்ஞானமார்க்கம் கொடுத்த பயங்கரமான உபத்திரவத்தால், சமரச ஆவியும் உலகத்தோடு ஒத்துப்போகும் ஆவியும், சில காலம் கட்டுப்பாட்டிற்குள் இருந்தன. ஆனால் உபத்திரவம் நின்று, அரண்மனைகளுக்குள்ளும் அரசவைகளுக்குள்ளும் கிறிஸ்தவமார்க்கம் அறிமுகமானபோது, கிறிஸ்துவிடமும் அப்போஸ்தலரிடமும் இருந்த தாழ்மைக்கும் எளிமைக்கும் பதிலாக, அஞ்ஞான மதக்குருக்களிடமும் அரசர்களிடமுமிருந்த பெருமையையும் அகந்தையையும் ஏற்றுக்கொண்டார்கள். தேவனுடைய கட்டளைகளை ஒதுக்கிவிட்டு, மனித கோட்பாடுகளையும் முன்னோர் வழக்கங்களையும் சபை முக்கியப்படுத்தியது. கி.பி. 4ஆம் நூற்றாண்டின் ஆரம்பத்தில், கான்ஸ்டண்டைன் பேரரசன் பெயரளவில் மதம்மாறிய செயல் மிகுந்த மகிழ்ச்சியைக் கொண்டுவந்தது; போலியான நீதியின் வஸ்திரத்தை அணிந்துகொண்டு சபைக்குள்ளாக உலகத்தார் நுழைந்தார்கள். அதன்பிறகு ஒழுக்கக்கேடுகள் வேகமாக வளர்ந்தன. தோற்றதுபோல் தோன்றிய அஞ்ஞானமார்க்கம் வெற்றியாக மாறியது. சபையை அஞ்ஞான ஆவி கட்டுப்படுத்தினது; அதன் கோட்பாடுகளும், சமயச்சடங்குகளும், மூடநம்பிக்கைகளும் கிறிஸ்துவின் சீஷர்கள் என்று சொல்லிக் கொண்டோரின் விசுவாசத்திலும் தொழுகையிலும் நுழைந்தன".

இந்த உலகத்தில் எவ்வளவு அதிக காலம் வாழ்கிறோமோ அவ்வளவுக்கு கிறிஸ்துவிடமும் அப்போஸ்தலரிடமும் இருந்த தாழ்மை, எளிமை ஆகியவற்றை உதறிவிட்டு, இந்த உலகத்தின் பெருமை, அகந்தை, பாராட்டுகள், பாவத்தூண்டல்கள் ஆகியவற்றில் சிக்குகிற ஆபத்தில்தானே எல்லாரும் இருக்கிறோம்? இல்லை என்றால், நம்மை முட்டாள்களாக்குகிறோம்.

**கலந்துரையாடக் கேள்விகள்**

`தேவன் தம் மக்களை பாபிலோனுக்கு சிறைப்பட்டுச் செல்ல அனுமதித்தது, வேதனையான தருணமாக இருந்தது. பூமிக்கு வெளிச்சமாக இருக்கிற உடன்படிக்கை மக்களை உண்டாக்கவே கல்தேயாவிலிருந்து ஆபிரகாம் அழைக்கப்பட்டார்; இப்போது அவர்கள் விலங்கிடப்பட்டு, கொண்டுசெல்லப்பட்டார்கள். இஸ்ரவேலர் சிறைப்பட்டிருந்த சமயத்தில், அவர்கள் உண்மையாக இருந்திருந்தால், என்னவாயிருக்கும் என்பதை இஸ்ரவேலருக்கு தேவன் காண்பித்தார். தேவனுக்கு முற்றிலும் எதிராக இருந்த ஓர் அமைப்பின் தலைவரான நேபுகாத்நேச்சார் கிறிஸ்துவை ஏற்றுக்கொள்கிறார். தானி 4. இஸ்ரவேலருடைய சிறைவாசக்காலம் முடிந்ததும், தம் மக்களை பாபிலோனிலிருந்து விடுவிக்கவும், வாக்குத்தத்த தேசத்திற்கு அவர்கள் திரும்பிச்செல்லவும் கிறிஸ்துவுக்கு முன்னடையாளமாக இருந்த ஒரு பெர்சிய ராஜாவை தேவன் எழும்பச் செய்கிறார். தேவன் இப்போது தம்முடைய நோக்கங்களை நிறைவேற்றுவதற்கு இஸ்ரவேலுக்கு வெளியேயிருந்த மக்களைப் பயன்படுத்துகிறார் என்கிற உண்மை, மனிதர்களை அவர் கருதுகிற விதம்பற்றி என்ன பாடத்தைக் கற்பிக்கிறது? இப்போது நாம் பாபிலோனில் இல்லாமல் இருக்கலாம், ஆனால் நமக்குள் பாபிலோன் எவ்வளவு அதிகமாகக் காணப்படுகிறது? இந்தப் பிரச்சினையை நாம் எவ்வாறு உணரலாம், எவ்வாறு நம்மை மாற்றலாம்?`