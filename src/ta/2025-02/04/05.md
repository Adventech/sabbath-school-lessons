---
title:  புறஜாதியாருடைய அதிகாரிகள்
date:   23/04/2025
---

இஸ்ரவேலரை தேவன் கையாண்ட விதங்களிலிருந்து புதிய ஏற்பாட்டுச் சபையை அவர் கையாளுகிற விதங்கள்பற்றி புரிந்துகொள்ள முடிகிறது. பல வழிகளில், சபையின் தவறுகளுக்கு ஒரு முன்னோடியாக இஸ்ரவேல் தேசத்தைக் காணலாம். இன்றைய கிறிஸ்தவர்களும்கூட பண்டைய இஸ்ரவேலரைவிட தங்களை எவ்விதத்திலும் உயர்த்தமுடியாது; ஏனென்றால் அவர்கள் விழுந்த அதே சோதனைகளில் விழுவதற்கான வாய்ப்புகள் அதிகம் உள்ளன.

`கிறிஸ்தவ சபையின் ஊழியப்பணியை ஸ்தாபித்த சமயத்தில் தம் சீடர்கள் என்ன தவற்றைத் தவிர்க்கவேண்டுமென இயேசு சொன்னார்? மத்தேயு 20:25-28.`

இஸ்ரவேலர் ஒரு மனித ராஜாவைக் கேட்டார்கள்; அதுதான் தேசத்தின் ஒழுக்கச் சீர்கேட்டிற்கு வழிநடத்தியது. அந்த ராஜாக்கள் துன்மார்க்கத்தில் பெருகிக்கொண்டே வந்தார்கள்; இறுதியாக தேவன் தம் மக்களைத் திருத்துவதற்காக பாபிலோனியர்கள் அவர்களை கைதிகளாகப் பிடித்துச்செல்ல அனுமதித்தார்.

கிறிஸ்தவ சபையின் வரலாற்றிலும் இதேபோல்தான் நடந்தது. ஒரு அஞ்ஞான தேசம் நிர்ப்பந்தித்தபோது அதற்கு இணங்காமல் இருந்தாலும்கூட, கான்ஸ்டன்டைன் அதிகாரத்திற்கு வந்து, தன்னை ஒரு கிறிஸ்தவனெனச் சொன்னதும் நிம்மதிப் பெருமூச்சுவிட்டார்கள் - உபத்திரவத்திற்கு முடிவு வந்துவிடுமே! அந்த வகையில் அது ஓர் ஆசீர்வாதம்தான், ஆனால் அந்தப் பேரரசனின் அதிகாரத்தை தங்களுடைய வசதிக்கேற்ப பயன்படுத்திக் கொள்ளலாம் என்கிற நிலைக்கு பிறகு சபை வந்துவிட்டது.

நான்காம் நூற்றாண்டில் கிறிஸ்தவர்கள் மத்தியில் பெரியளவிலான பல்வேறு சச்சரவுகள் எழுந்தன; அவற்றை தங்களால் தீர்க்கமுடியவில்லை எனத்தெரிந்ததும், பேரரசனுடைய உதவியை சபை நாடியது. இந்தக் கட்டம்முதல் ரோமின் பேராயருடைய முக்கியத்துவம் அதிகரித்தது, அதற்கு முன்புவரை மற்ற பேராயர்களுக்கு இணையான ஒரு மூத்த பேராயராகமட்டுமே ரோமப் பேராயர் கருதப்பட்டு வந்தார். மதரீதியான விஷயங்களில் அரசு தலையிடும்படி சபை கேட்டுக்கொண்டது; இவ்வாறு அரசாங்கம் உள்ளே கால்பதித்த பிறகு, நிலைமை மேலும் மேலும் மோசமடைந்தது.

முற்கால இஸ்ரவேலைப்போல, கிறிஸ்தவ வரலாற்றின் இருண்ட காலக் கட்டங்களுக்கு காரணம், உலகத்தோடு சபை சமரசமாவதுதான். இஸ்ரவேல் தேசம் சிலைவழிபாட்டிற்குத் திரும்பியது; அதன் மன்னர்கள் அதிகார ஆசையால் தங்களைச் சீர்கெடுத்தார்கள்; அதற்காக தங்கள் பிள்ளைகளை விக்கிரகங்களுக்குப் பலிகொடுக்கிற நிலைக்குக்கூடச் சென்றார்கள். சபையும்கூட ஒரு அஞ்ஞான சாம்ராஜ்யத்தின் வழிகளையும் பாணிகளையும் படிப்படியாக ஏற்றுக்கொள்ளத் தொடங்கியது, சபை-அரசு இணைப்பிற்கு அச்சுறுத்தல் எனக் கருதின உண்மையான விசுவாசிகளை இரத்தச்சாட்சிகளாகக் கொலைசெய்கிற அளவுக்குச் சென்றது.

`உங்களுடைய கலாச்சாரத்தில், சமுதாயத்தில், இதேவகையான பாவத்தூண்டல்கள் எவ்வாறெல்லாம் நம் விசுவாசத்தின் நேர்மையைக் கெடுக்க வாய்ப்புள்ளது?`