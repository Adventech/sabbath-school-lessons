---
title:  நீங்கள் கேட்டது கொடுக்கப்பட்டது
date:   22/04/2025
---

இஸ்ரவேல் தேசம் முதன்முதலாக ஸ்தாபிக்கப்பட்டபோது, மற்ற தேசங்களில் இருந்ததுபோல அவர்களுக்கு ராஜா இருக்கவேண்டும் என்பது நோக்கமல்ல. ஆனால் 'ஜாதிகளிடம்' அதாவது புறஜாதிகளிடம் இருந்தவை தங்களிடம் இல்லையே என்று வருந்த ஆரம்பித்தார்கள்.

`ஒரு ராஜா இருந்தால் நன்றாக இருக்குமே என்று மூப்பர்கள் கருதினதற்கு காரணம் என்ன? 1சாமு 8:4-18. நாமும் இதுபோன்ற சோதனைகளுக்கு எவ்வாறெல்லாம் இரையாகிறோம்?`

தேவ மக்கள் தங்களுக்கு ராஜா வேண்டுமெனக் கேட்டது, அவரது ஆளுகையைப் புறக்கணித்ததற்கு அடையாளமாக இருந்தது. சிருஷ்டிகரே அந்தத் தேசத்தை ஸ்தாபித்திருந்ததால், அவர்கள் நேரடியாக சிருஷ்டிகருக்குப் பதிலளிக்க வேண்டியிருந்தது; ஆசரிப்புக்கூடாரம் மற்றும் அதன் ஆராதனைகள் மூலமாகவும், வேறு பல விஷயங்கள்மூலமாகவும் அவரோடுள்ள உறவை வெளிப்படுத்த வேண்டியிருந்தது. ஆனால் ஒரு ராஜா வேண்டும் என்று கேட்டதால், புறஜாதியாரின் தேசங்கள் தங்கள்மீது வருவித்த அதே உபத்திரவங்களுக்கு ஆளாகிற நிலை உண்டானது. அதாவது, ராஜாக்கள் மேற்கொள்கிற போரில் கட்டாய சேவை, சொத்துபறிமுதல், வரிவிதிப்பு உட்பட பிற தீமைகளுக்கு ஆளாகிற நிலை உண்டானது. மனித ராஜாக்கள் பிறர் நலனைவிட தங்கள் நலனையே நாடுவார்களெனக் கண்டுகொள்ளவிருந்தார்கள்.

ஆனால் அவர்கள் புதிதாக வேண்டின அந்த ஏற்பாடு நிரந்தரமாகிவிடும். அதாவது, அவர்கள் கேட்டது கொடுக்கப்பட்ட பிறகு, அது தங்களுக்கு பாதிப்பென உணர்ந்தாலும்கூட, ஒன்றும் செய்யமுடியாது. 'நீங்கள் தெரிந்துகொண்ட உங்கள் ராஜாவினிமித்தம் அந்நாளிலே முறையிடுவீர்கள்; ஆனாலும் கர்த்தர் அந்நாளிலே உங்களுக்குச் செவிகொடுக்கமாட்டார்' 1சாமுவேல் 8:18.

தேவனுக்கு தம் மக்களின் பெலவீனம் தெரியும்; தங்களுக்கு ஒரு மனித ராஜா வேண்டுமென கேட்பார்கள் என்பதையும் முன்னறிந்திருந்தார். அவ்வாறே கேட்டார்கள்; அந்தத் தீர்மானத்தின் விளைவுகள்தாம் பரிசுத்த வரலாற்றின்பெரும்பாலான சம்பவங்களாக உள்ளன. 'நான் உனக்கு ஒரு ராஜாவைக் கொடுப்பேன்' என்று தேவன் சொல்லவில்லை. உபாகமம் 17:14-20 .மாறாக, தங்களுக்கு ஒரு ராஜா வேண்டுமென மக்கள்தாம் தீர்மானித்தார்கள். மனிதர்களுடைய ஆளுகையின் தீமைகளிலிருந்து தம் மக்களைப் பாதுகாக்க சில வழிமுறைகளை தேவன் கொடுத்தார்; ஆனால் அத்தேசத்தின் வரலாற்றையும் ராஜாக்களையும் பார்க்கும்போது, அந்த வழிமுறைகளை பெரும்பாலும் புறக்கணித்தார்கள்.

ஒரு ராஜா வேண்டுமெனத் தீர்மானித்தபிறகு, இஸ்ரவேலருடைய வரலாற்றைப் பார்த்தால்தான், அந்த ராஜாக்களின்கீழ் நிலைமை எவ்வளவு மோசமாகியிருந்தது என்பது புரியும். சில ராஜாக்கள் மற்றவர்களைவிட சிறப்பாக இருந்தாலும், 'நல்ல' ராஜாக்களும்கூட தவறு செய்திருக்கிறார்கள் (உதாரணமாக, தாவீது, பத்சேபாள் சம்பவம்). பெரும்பாலும் "கர்த்தரின் பார்வைக்குப் பொல்லாப்பானதைச் செய்த' ராஜாக்களின் ஆட்சியின்கீழ்தான் அத்தேசத்தார் வாழ்ந்துவந்தார்கள். 1இராஜா 11:6; 15:26; 16:30; 2இராஜா 3:2 போன்றவை. அப்போதும், அல்லது இப்போதும் மனித அரசாங்கங்களில் ஒரு விஷயம் பொதுவானது: சில பாவிகள் பிற பாவிகளை அரசாளுகிறார்கள். இதில் என்ன தவறு நேர வாய்ப்புள்ளது?