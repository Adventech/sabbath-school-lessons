---
title:  புறஜாதியார்களுக்கு ஒளி
date:   24/04/2025
---

இஸ்ரவேல் தேசத்தை தேவன் ஸ்தாபித்ததின் நோக்கம் உலகத்திலுள்ள மற்ற மக்களை ஆக்கினைக்குள்ளாகத் தீர்ப்பதற்கு அல்ல, அவர்களை இரட்சிப்பதற்காகும். உண்மையில், நீதியான நடத்தையுள்ள ஒருவரைச் சந்திக்கும் போதுதான் நம்மிடமுள்ள குற்றங்கள் தெரியும். அதுபோல இஸ்ரவேல் தேசத்தாரின் நீதியான நடத்தையைப் பார்த்து, அவர்களைச் சுற்றிலுமிருந்த தேசத்தார் தங்கள் பாவத்தையும் சுயநலத்தன்மையையும் உணரவேண்டியிருந்தது. தேவனுக்கு இசைவாக வாழ்கிறவர்கள் அவரது நீதியான குணத்தைப் பிரதிபலிக்கிறார்கள்; அது பாவத்தை உணர்த்த உதவுகிறது. எனவே 'தேவனுடைய கற்பனைகளை காத்துக்கொள்ளுகிறவர்களின்' வாழ்க்கை, அவரது குணத்தை வெளிப்படுத்த வேண்டும் என்பதே நோக்கம். வெளி 14:12.

ஆனாலும், இஸ்ரவேலர் தாங்கள் நடக்கவேண்டியபடி நடந்து, செய்யச் சொன்னபடிச் செய்திருந்தால், மற்ற தேசத்தார் அவர்களிடத்தில் சமாதானத்தோடுவந்து, அவர்களையும் அவர்களுடைய தேவனையும்பற்றி அதிகமாக அறிந்துகொள்ள முயன்றிருப்பார்கள். வருத்தம் என்னவென்றால், பாபிலோனியச் சிறையிருப்பு காட்டுவதுபோல, அத்தேசங்கள் அவர்களோடு யுத்தம்செய்யவே வந்தன.

இறுதியாக, தேவனுடைய குணத்தைப் பிரதிபலித்தது இயேசுதாம்; அவர் மட்டுமே அதை கொஞ்சமும் பழுதின்றி பிரதிபலித்த மனிதர். மனிதர்களின் இரு தயங்களில் பாவத்தைக்குறித்து உணர்த்திய அவரது பூரண முன்மாதிரி, நமக்கு அழைப்புகொடுப்பதற்கான ஓர் ஏற்பாடாக இருந்தது. யோவான் 3:16-21.

இஸ்ரவேல் தேசத்தை ஸ்தாபித்த அதே நோக்கத்தோடுதான், சபையை தேவன் ஸ்தாபித்திருக்கிறார்; அதாவது, கிறிஸ்துவைநோக்கி பாவிகளை இழுப்பதற்கு தம் மக்களைப் பயன்படுத்த விரும்புகிறார். தேவனுடைய சபையின் மூலம் அறிவிக்கப்படுகிற மூன்று தூதர்களுடைய செய்தி ஒரு சிலருக்குமட்டும் உரியதல்ல, 'சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும்' செல்லவேண்டும். வெளி 14:6. கிறிஸ்துவின் வருகைக்குமுன்பாக தேவனுடைய மகிமையினால் பூமி முழுவதும் பிரகாசமாகுமென வெளிப்படுத்தல் 18:1 முன்னுரைக்கிறது.

**இந்த உலகத்தில் தம் மக்கள் என்ன செய்வது தேவனுடைய நோக்கமென பின்வரும் வசனங்கள் சொல்கின்றன? இந்த வசனங்களின் நியதிகளின்படி எவ்வாறு வாழலாம்?**

`எண் 14:17-21`

`ஏசா 42:6; 49:6; 60:3`

`வெளி 18:1-4`

`வெளி 18:1-4இல் 'என் ஜனங்களே' என்று தேவனுடைய ஜனங்கள் பாபிலோனைவிட்டு வெளியே வரும்படி அழைக்கப்படுகிறார்கள். அது எவ்வாறு நடக்கப்போகிறது? அதாவது, பாபிலோனில் இல்லாத சபையாராகிய நாம், இன்னும் பாபிலோனில் இருக்கிற தேவ மக்களை வெளியே வரும்படி அழைப்பதற்கு எவ்வாறு தேவனால் பயன்படுத்தப்பட முடியும்?`