---
title:  நிம்ரோதும் நினிவேயும்
date:   20/04/2025
---

மனிதர்கள் வசிப்பதற்கு உருவாக்கப்பட்ட ஒரு லட்சிய வீடுதான் ஏதேன். பாவம் நுழைந்ததும், மனிதர்களை அத்தோட்டத்திலிருந்தும், ஜீவ விருட்சத்திட மிருந்தும் பிரிப்பது தவிர தேவனுக்கு வேறு வழியில்லை.

தோட்டத்திலிருந்து வெளியேறிய பிறகு, மனிதர்கள் தொடர்ந்து வாழ்வதற்கு அவர்கள் கடினமாக உழைக்கவேண்டியிருந்தது. வாழ்க்கை கடினமாகியது; நாம் வேதனையோடு, வேர்வை சிந்த வாழவேண்டியதாயிற்று. ஆதி 3:16-19. பூமிக்குச் சொந்தக்காரரான ராஜா நாம் மீண்டும் அத்தோட்டத்திற்குள் செல்ல ஒரு வழியை உண்டாக்குவார் என்று நம் முதல் பெற்றோர் நம்பினார்கள்; விழுந்துபோன உலகத்திற்கு தேவன் உண்டாக்கியிருந்த மீட்பை மெய்யான நம்பிக்கையோடு எதிர்பார்த்து ஏதேனின் வாசல்களில் ஆரம்பம் முதலே பலிகளைச் செலுத்தினார்கள்.

"ஏதேனின் இன்பமான பாதைகளிலிருந்து மனிதன் துரத்தப்பட்ட பிறகும் அத்தோட்டம் நீண்டகாலத்திற்கு பூமியின்மீது இருந்தது... ஆதாமும் அவருடைய குமாரர்களும் அத்தோட்டத்தின் அருகே சென்று தேவனைத் தொழுவார்கள். ஏதேனிலிருந்து தாங்கள் வெளியேறும்படி தாங்கள் மீறின அந்தக் கட்டளைக்கு இனி கீழ்ப்படிவதாக தங்கள் உடன்படிக்கைகளைப் புதுப்பித்தார்கள். அக்கிரமத்தின் அலை உலகம்முழுவதும் பரவி, அவர்களது அக்கிரமத்தின்நிமித்தம் ஜலப்பிரளயத்தால் அழிக்கத் தீர்மானிக்கப்பட்டபோது, ஏதேனை நிறுவியிருந்த அதே கரம் அதை பூமியிலிருந்து எடுத்துக்கொண்டது. ஆனால் இறுதியாக எல்லாம் புதுப்பிக்கப்பட்டு, 'புதிய வானமும் புதிய பூமியும்' உருவாக்கப்படும்போது (வெளி 21:1), ஆதியில் இருந்ததைவிட அதிக மகிமையான அலங்கரிப்புடன் அது மீண்டும் நிறுவப்படும்'.

ஆனாலும் மற்றவர்கள், நமக்கு உண்டான இந்தப் புதிய பிரச்சினைகளுக்கு மனித 'தீர்வுகளைக்' காண முயன்றார்கள்; வாழ்க்கையை இலகுவாக்கிற முயற்சியாகவும், ஏதேனில் இழந்ததைத் திரும்பப்பெறுகிற முயற்சியாகவும் சுயாட்சி நகரங்கள் உருவாக்கப்பட்டன.

`ஆதியாகமம் 10:1-12ஐ வாசியுங்கள். நினிவே, பாபிலோன் உட்பட, பல முக்கிய அரசியல் பகுதிகளை வேதாகமம் இங்கு அறிமுகப்படுத்துகிறது. இந்த நகரங்கள் பின்னர் எவ்வாறு செயல்பட்டன என்று நமக்குத் தெரியும், அந்த விபரங்கள்மூலம் இந்த வசனங்களிலிருந்து நாம் என்ன புரிந்துகொள்ள முடிகிறது?`

நிம்ரோத்பற்றி வாசித்ததும், அஞ்ஞான பழங்கதைகளில் வருகிற பெரும் வீரர்களைப்போல அவன் நேர்மையான ஒரு பராக்கிரமசாலி என்று சிலர் கருதலாம். வேதாகமம் அவனை 'பூமியிலே பராக்கிரமசாலி', 'கர்த்தருக்கு முன்பாகப் பலத்த வேட்டைக்காரன்' என்று சொன்னாலும்கூட, அவை அவனைக்குறித்த புகழ்ச்சியான வார்த்தைகள் அல்ல. நிம்ரோத் தன் பார்வைக்கு பெரியவனாகத் தெரிந்தான்; தேவனை எதிர்க்கிற மனநிலையோடு கர்த்தருக்கு 'முன்பாக' நிற்கிறான். தேவனுக்கு எதிரான கலகம் பரவுவதை இங்கு பார்க்கிறோம்; இறுதியாக சகலவித கலகங்களும் அழிக்கப்படுகிற வரையிலும் இந்தக் கலகம் தொடருகிறது.

`தேவனுக்கு எதிரான பாவக்கலகம் ஏன் நாம் நினைப்பதைவிட அதிக நயவஞ்சகமானது? இந்த மனித தன்மையிலிருந்து நம்மை நாம் எவ்வாறு பாதுகாக்கலாம்?`