---
title:  தேவன்பைப் புரிந்துகொள்ளுதல்
date:   07/04/2025
---

நமக்குள் பாவத்தன்மை வந்துவிட்டதால் இந்தப் பிரபஞ்சத்தை நாம் நம்முடைய சுயநலம், அகந்தை ஆகிய தன்மைகளோடு பார்க்கிறோம். இந்த உலகத்தை வரம்புக்குட்பட்ட நம் கண்ணோட்டத்தில் பார்க்கிறோமே தவிர, சகலத்தையும் அறிந்துள்ள தேவனுடைய கண்ணோட்டத்தில் பார்ப்பதில்லை. மனித இனத்தின் பாவத்தன்மையால் அதிகமாகத் திரிந்துபோயுள்ள ஒரு கருத்து 'அன்பு'. இன்றைய கலாச்சாரம் அன்பை சுயதிருப்தியைத் தருகிற ஒன்றாகப் பார்க்கிறது, பிறர் நலன் பேணுகிற ஒன்றாகப் பார்ப்பதில்லை. இந்தச் சுயநல அணுகுமுறை, அன்புபற்றி தேவன் நினைப்பதை நாம் புரிந்துகொள்ளத் தடையாக இருக்கிறது.

வேதாகமத் தீர்க்கதரிசனத்தைப் புரிந்துகொள்ள முக்கியமான ஒன்று அன்பின் தன்மையைப் புரிந்துகொள்வதாகும். மாபெரும் போராட்டத்தின் முக்கியப் பிரச்சினைகளில் ஒன்று, தேவ குணம்பற்றிய தவறான புரிதல். மாபெரும் போராட்டம் புத்தகத்தை முடிக்கும்போது எலன் ஒய்ட் இவ்வாறு சுருக்கமாகச் சொல்கிறார்: "பிரபஞ்சம் முழுவதும் சுத்தமாகிறது. பரந்த சிருஷ்டிப்பு முழுவதிலும் இணக்கமும் மகிழ்ச்சியும் ஒரே சுதியுடன் இசைக்கிறது. சகலத்தையும் சிருஷ்டித்தவரிடமிருந்து ஜீவனும் ஒளியும் மகிழ்ச்சியும் புறப்பட்டு, எல்லையே இல்லாத மண்டலங்கள் முழுவதும் ஓடுகின்றன. மிகச்சிறிய அணுமுதல் மிகப்பெரிய அண்டம்வரை, உயிருள்ளவையும் உயிரற்றவையுமான சகலமும், ஒளிவுமறைவற்ற அழகோடும், பூரண மகிழ்ச்சியோடும், தேவன் அன்புள்ளவர் என்று அறிவிக்கின்றன' பக்கம் 678.

`'நேசம்' (அன்பு) என்கிற வார்த்தை வேதாகமத்தில் முதன்முதலாக ஆதியாகமம் 22:2இல் வருகிறது. ஆதியாகமம் 22:1-13. தேவ அன்பின் தன்மைபற்றி இந்தச் சம்பவம் சொல்வது என்ன?`

ஒரு கருத்து வேதாகமத்தில் முதலாவது வருகிற இடத்தைக் கண்டுபிடிப்பது தவிர, வேதாகமத்தின் ஒவ்வொரு புத்தகத்திலும், குறிப்பாக சுவிசேஷப் புத்தகங்களில் அதே கருத்து முதன்முதல் எப்போது வருகிறது என்பதைக் கண்டுபிடிப்பதும் பயன்தரும். சுவிசேஷப் புத்தகங்களில் மத்தேயு 3:17; மாற்கு 1:11; லூக்கா 3:22; யோவான் 3:16 ஆகிய வசனங்களில் 'நேசம் அல்லது அன்பு' என்கிற வார்த்தை முதன்முதலாக வருகிறது.

உதாரணமாக, யோவான் 3:16இல் முதன்முதலாக அன்பு என்று வருகிற இடம் குறிப்பிடத்தக்கது: அது பலிபீடத்தில் தன்னை அர்ப்பணித்த ஈசாக்கின் அனுபவத்தைச் சுட்டிக்காட்டுகிற பகுதி. ஆபிரகாமின் விசுவாசம் எப்படிப்பட்டதென்றால், தேவனை நம்பினால், தன் மகனைப் பலியிட்டாலும், அவரால் அவனை எழுப்பமுடியுமென விசுவாசித்தார். எபி 11:19. தேவன் 'தம்முடைய ஒரேபேறான குமாரனை' கொடுக்கிற அளவுக்கு அவர் நம்மை நேசிக்கிறார். ஆதி 22:2,12,16. பிறகு, அவரை மரித்தோரிலிருந்து எழுப்பினார். இவ்வாறு, தேவன் நம்மீது வைத்திருக்கும் அன்பானது தம்மையே பலியாகக் கொடுக்கிற அன்பு என்கிற வெளிப்பாடு அங்கு தரப்பட்டுள்ளது.

`தம்மையே பலியாகக் கொடுக்குமளவிற்கு தேவன் நம்மீது வைத்திருக்கிற அதே அன்பை மற்றவர்கள்மீது காட்டுகிறோமா? நம்மில் அநேகரிடம் இதுபோன்ற அன்பு காணப்படாமல் இருப்பதற்கான காரணம் என்ன?`