---
title:  ‘முதல் குறிப்பிடுதல்’ நியதி
date:   06/04/2025
---

அமெரிக்க கல்வி அமைப்பில் அறிமுக வகுப்புகள் உண்டு; அந்தப் பாடங்களை '101' என்கிற எண்ணால் குறிப்பிடுவதுண்டு. பின்னர் ஆழமாகப் படிக்கப் போகிற பாடம்குறித்த விரிவான, அடிப்படையான நியதிகள் அந்த வகுப்புகளில் சொல்லிக்கொடுக்கப்படும். அதுபோல, வேதாகமம் முழுவதையும் வாசித்தால், ஆதியாகமப் புத்தகத்தை அறிமுகப்பாடமாக தேவன் வைத்திருப்பதைக் காணலாம்; வேதாகமத்தின் மீதமுள்ள பகுதிகளில் ஆழமாக ஆராயப்போகிற கருத்துகளை அங்கு அறிமுகப்படுத்துகிறார்.

ஒரு கருத்தோ அடையாளமோ முதல்முறை வேதாகமத்தில் வரும்போது, குறிப்பாக ஆதியாகமத்தின் ஆரம்ப அதிகாரங்களில் வரும்போது, அந்தக் கருத்து குறித்த பொதுவான விளக்கம் கொடுக்கப்பட்டிருக்கும். பின்னர் அது எவ்வாறு பயன்படுத்தப்பட்டிருக்கிறது என்பதைப் புரிந்துகொள்ள அது உதவும்.

இதைத்தான் சில வேதவல்லுனர்கள் 'முதல் குறிப்பிடுதல்' விதி என்கிறார்கள்; ஆனால் அதை ஒரு விதி என்று சொல்லாமல், ஒரு நியதி அல்லது ஒரு பாணி என்று சொன்னால் தகும்; ஏனென்றால், அது மாற்றமுடியாத ஒரு விதியல்ல; சில விதிவிலக்குகளும் உள்ளன. பொதுவான வேத ஆராய்ச்சியிலும், வேதாகமத் தீர்க்கதரிசன ஆராய்ச்சியிலும் காணப்படுகிற பாணி என்னவென்றால், தேவன் தம் பிள்ளைகளுக்கு கொஞ்சம் கொஞ்சமாக தகவல்களைத் தெரிவிக்கிறார்; முதலாவது அடிப்படைக் கருத்திலிருந்து ஆரம்பித்து, காலப்போக்கில் நூற்றாண்டுகள் செல்லச்செல்ல அதுகுறித்த ஆழமான விளக்கங்களை பலமுறை கொடுக்கிறார்.

`தீர்க்கதரிசன ஆராய்ச்சியின் உறுதியான அடித்தளத்தைக் காண உதவக்கூடிய என்ன நியதியை ஏசாயா 40:7,8; மல்கியா 3:6; எபிரெயர் 13:8 வசனங்களில் காணலாம்?`

'உண்மை' என்பது காலப்போக்கில் மாறக்கூடியது என்று கருதி, இன்று 'உண்மைத்தன்மை' என்கிற ஒரு சொல்லைப் பயன்படுத்துகிறார்கள். சில சமயங்களில் 'சத்தியம்' என்கிற கருத்தையே சந்தேகத்துடன் பார்க்கிறார்கள்.

ஆனால் தேவன் ஒரு சத்தியத்தைக் கொடுக்கும்போது அவர் தம் மனதை மாற்றுவதே இல்லை. தேவன் ஒரு சத்தியத்தை முதலில் போதிக்கிறார் என்றால், அதே வேதாகம நியதி அல்லது கருத்து திரும்ப வரும்போது, அதன் அர்த்தம் மாறாது, அதற்குப் பதிலாக அதுகுறித்த அதிக வெளிச்சம் கொடுக்கப்படும்; இதை நாம் நிச்சயமாக அறியலாம். அதனால் தீர்க்கதரிசனத்தை ஆராய்வதற்கு, முதலாவது ஆதியாகமப் புத்தகத்தை நன்கு புரிந்திருக்க வேண்டும்; அங்குதான் பல முக்கியக் கருத்துகள் முதன்முறையாக விளக்கப்பட்டுள்ளன; அந்த அடிப்படைப் புரிதலைவைத்து வேதாகமத்தின் பிற பகுதிகளை ஆராயவேண்டும்.

`வேதாகமத்திலும், அது போதிக்கிற பழுதில்லாத சத்தியங்களிலும் நம் விசுவாசத்தைப் பெலவீனப்படுத்துகிற வகையில் சிலர் பேசும்போது, அது எவ்வளவு இனிமையாகவும் பகுத்தறிவு உள்ளதாகவும் இருந்தாலும் அவரை அனுமதிக்காமல் இருக்கவேண்டியது ஏன் முக்கியம்?`