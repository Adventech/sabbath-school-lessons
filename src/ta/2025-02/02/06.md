---
title:  சர்ப்பம்
date:   10/04/2025
---

வெளிப்படுத்தல் புத்தகத்தில் தொழுகை ஒரு முக்கியக் கருத்தாக உள்ளது. பொய்தொழுகை முறைகளை உருவாக்கி, அதற்கு உறுதுணையாக இருக்கின்ற ஒரு கேரூபினை 'வலுசர்ப்பம்' என்கிறோம். வெளி 13:2-4. இதை விழுந்துபோன சர்ப்பம் என்று அழைக்க காரணமுள்ளது. ஏதேன் தோட்ட நிகழ்வு ஞாபகத்திற்கு வருகிறது; ஒரு சர்ப்பம் அந்தப் பரதீசுக்குள் நுழைந்து, ஆதாம்-ஏவாளிடம் சிருஷ்டிகருக்கு எதிரான கலகத்தில் தன்னோடு இணைந்துகொள் ளும்படி தூண்டியது.

`ஆதி 3:1-5ஐ வெளி 12:1-9 உடன் ஒப்பிடுங்கள். பொதுவாகக் காணப்படுகிற கருத்துகள் என்ன? ஆதியாகமத்தில் சர்ப்பம்பற்றிச் சொல்லப்படுகிற முன்னுரை எவ்வாறு அதற்குமுன் பரலோகத்தில் நடைபெற்றதாக வெளிப்படுத்தலில் சொல்லப்படுகிற யுத்தம்சம்பந்தப்பட்ட சில விஷயங்களைப் புரிந்துகொள்ள உதவுகிறது?`

சாத்தான் உலகம் முழுவதையும் மோசம்போக்கின இரண்டு சம்பவங்கள் வேதாகமத்தில் உள்ளன. ஆதியாகமத்தில், உலகத்தில் இரண்டே மனிதர்கள் இருந்தபோது மோசம்போக்கினான். அடுத்து, 'உலகமனைத்தையும் மோசம்போக்குகிறவன்' என்றும் (வெளி 12:9), சமுத்திரத்திலிருந்து எழுந்த வல்லமையைப் பார்த்து 'பூமியிலுள்ள யாவரும்' ஆச்சரியப்பட்டு, அதைப் பின்பற்ற வைத்தவன் என்றும் சொல்லப்படுகிறான். வெளி 13:2,3. வேதாகமத் தீர்க்கதரிசனக் கருத்துகளில் ஒன்று, மாபெரும் போராட்டத்தின் தன்மையில் எந்த மாற்றமும் இல்லை என்பதாகும். தேவகுணமும் வசனமும் மாறாததுபோல, பிசாசின் நோக்கங்களும் மாறாதவை.

மாபெரும் போராட்டத்தின் தன்மை மாறாதது என்பதால், தீர்க்கதரிசன வசனங்களில் அதுகுறித்த தெளிவான குறிப்புகள் உள்ளதால், ஒவ்வொரு நடப்புகளையும் கிறிஸ்தவர்கள் சீர்தூக்கிப் பார்த்து, ஆவிக்குரிய படுகுழிகள் இருக்கிற இடங்களை அடையாளம் காணமுடியும். தேவன் எப்போதுமே இருக்கிற வண்ணமாகவே இருக்கிறார், அதேபோலத்தான் பிசாசும், அவன் மாறுவதேயில்லை. அவன் ஆயிரக்கணக்கான வேடங்களைப் போடலாம், ஆனால் விழுந்துபோன மனிதர்களின் பல்லாயிர வருட வரலாற்றையும், வெளிப்படுத்தலில் சித்திரிக்கப்படுகிற தீர்க்கதரிசன காட்சியையும் பார்க்கும்போது, ஏதேனில் தான் பயன்படுத்தின வியூகத்திலிருந்து அவன் பின்வாங்குவதே இல்லையென்பது தெளிவாகும். தேவன் நமக்கு ஞானத்தையும் பகுத்தறிவையும் கொடுப்பதாக வாக்குரைத்திருக்கிறார். யாக் 1:5, உறுதியான வேதாகம வசனங்களும் உள்ளன, எனவே சாத்தானுடைய பொய்களில் நாம் விழவேண்டியதில்லை. அநேகர் அதில் வீழ்ந்துகிடப்பதும், இன்னும் அநேகர் விழப்போவதும்தான் வருத்தமானது.

`கலாச்சாரத்தில் மாற்றம் நிகழ்ந்துகொண்டே வருகிறது. சமுதாய விதிமுறைகள் மாறுகின்றன; முக்காலத்தில் ஏற்றுக்கொள்ளப்பட்டவை இப்போது ஏற்றுக்கொள்ளப்படுவதில்லை, முன்பு ஏற்றுக் கொள்ளப்படாதவை இப்போது ஏற்றுக்கொள்ளப்படுகின்றன. மாபெரும் போராட்டத்தின் அடிப்படை பிரச்சினைகள், அதில் பங்கேற்பவர்கள் ஆகியவற்றில் மாற்றமில்லை என்பதால், கலாச்சாரப்போக்கை ஆராயும்போது ஒரு கிறிஸ்தவர் என்னென்ன விஷயங்களை கருத்தில் கொள்ளவேண்டும்? உதாரணமாக, நீங்கள் சாகவே சாவதில்லை, நீங்கள் தேவர்களைப்போல இருப்பீர்கள் என்பதுதான் பிசாசு சொன்ன ஆதிப் பொய்; இதே பொய் இன்று உங்கள் கலாச்சாரத்தில் எந்த வடிவத்தில் சொல்லப்பட்டு வருகிறது?`