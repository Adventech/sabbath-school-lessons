---
title:  "ஈசாக்கின் கேள்வி: ஆட்டுக்குட்டி எங்கே?"
date:   08/04/2025
---

வேதாகமத்தில் அன்பு என்று முதன்முதலாக வருகிற அதே அதிகாரத்தில்தான் ஆட்டுக்குட்டி என்பதற்கான எபிரெய வார்த்தை ஷே முதலாவதாக வருகிறது. ஆதி 22. வெளிப்படுத்தல் புத்தகத்தில் அடிக்கடி வருகிற அடையாளங்களில் ஒன்று ஆட்டுக்குட்டி; அங்கு இயேசுவானவர் 'ஆட்டுக்குட்டி' என்று 20க்கும் மேற்பட்ட இடங்களில் அழைக்கப்படுகிறார். வெளிப்படுத்தலின் வல்லமையான காட்சிகளில் ஒன்று, வெளி 4ஆம் 5ஆம் அதிகாரங்களில், தேவனுடைய சிங்காசன அறைக்குள் யோவான் பார்த்த காட்சியாகும்; அங்கும் ஆட்டுக்குட்டிதான் பிரதானமாக இருக்கிறது.

`ஆட்டுக்குட்டிகள் அடையாளமாகப் பயன்படுத்தப்படுகிற விதத்தைப் புரிந்துகொள்ள ஈசாக்கு பலியாக்கப்படவிருந்த சம்பவம் எவ்வாறு உதவுகிறது? ஆதி 22:7,8; யாத் 12:3-13. இந்தச் சம்பவம் எவ்வாறு வெளி 5:5-10இல் யோவான் காண்கிற காட்சியுடன் பொருந்துகிறது?`

ஈசாக்குக் கேட்ட ஒரு கேள்வியில்தான்ஷே(ஆட்டுக்குட்டி) என்கிற வார்த்தை முதன்முதலாக வேதாகமத்தில் வருகிறது: 'ஆட்டுக்குட்டி எங்கே?' ஆதி 22:7. வேதாகமத்தின் மற்ற பகுதிகள்தாம் அந்தக் கேள்விக்கு விளக்கமான பதிலைச் சொல்கின்றன. பழைய ஏற்பாட்டின் மற்ற 38 புத்தகங்களும் ஈசாக்கின் இந்தக் கேள்விக்கு படிப்படியாகப் பதிலளிக்கிற ஒரு பாதையில் அழைத்துச் செல்கின்றன; பஸ்காப் பண்டிகைச் சடங்குகள்முதல், தாவீது பதவியேற்றது வரையிலும், அதன்பிறகும் அதுபற்றி அதிகதிகமான தகவல்கள் சொல்லப்படுகின்றன. அந்த முழுநீள வரலாற்றில் மேசியாவைப்பற்றின ஏராளமான தீர்க்கதரிசனங்கள் வருகின்றன; அவை ஈசாக்கின் கேள்விக்குப் பதிலளிக்கின்றன. பிறகு புதிய ஏற்பாட்டில், இயேசு மனிதராக வந்து, தம் மக்கள் மத்தியில் ஊழியம்செய்து, இறுதியாக சிலுவையில் தம் உயிரைப் பலியாகக் கொடுத்தபோது, அந்தக் கேள்விக்குப் பதிலளிக்கப்படுகிறது.

அதேசமயம், யோவான் சுவிசேஷத்தில், ஆட்டுக்குட்டி என்று முதன்முதலாக வருகிற இடத்தைக் கவனியுங்கள். யோவான் 1:29-34. ஈசாக்கின் கேள்விக்கு யோவான் ஸ்நானன் நேரடியாகப் பதில்சொல்வதுபோல உள்ளது; அதைவிட சிறந்த சூழ்நிலையும் இருக்க வாய்ப்பில்லை. பாவிகள் மனந்திரும்பி வந்தார்கள்; தண்ணீருக்குள் மூழ்கி ஞானஸ்நானம் எடுத்தார்கள்; அது பாவி மரித்ததையும், புதிய வாழ்க்கை தொடங்கியதையும் சுட்டிக்காட்டியது. இந்தச் சூழலில்தான் தேவ ஆட்டுக்குட்டியாகிய இயேசு அங்கே வருகிறார், மேலும், 'இவர் என்னுடைய நேசகுமாரன், இவரில் பிரியமாயிருக்கிறேன்' என்று சொல்லப்பட்டதாக மத்தேயு சுவிசேஷம் சொல்கிறது. மத்தேயு 3:17. ஆபிரகாம்-ஈசாக்கினுடைய பிரச்சினைக்கான தீர்வை வானத்திலிருந்து கர்த்தருடைய தூதன் சொன்னதையும் கவனிக்கவேண்டும். ஆதி 22:11-14. இவற்றைக் கோர்த்துப் பார்த்தால், தேவ ஆட்டுக்குட்டியாகிய இயேசுதாம் நம் பதிலாளி என்பது தெளிவாகிறது. யோவானின் தரிசனத்தில் காட்டப்பட்ட அடிக்கப்பட்டவண்ணமான ஆட்டுக்குட்டிகுறித்து அதிக விளக்கத்தை அது கொடுக்கிறது.

`இயேசுவே நம் பதிலாளி என்பதை அறிவது நம் இரட்சிப்புக்கு ஏன் அடிப்படையாக இருக்கிறது? பதிலாளியான அவரில்லாமல் நியாயத்தீர்ப்பில் நமக்கு ஏன் எந்த நம்பிக்கையும் இல்லை?`