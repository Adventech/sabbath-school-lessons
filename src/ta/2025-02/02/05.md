---
title:  மரணப்பிரச்சினைமேல் நடவடிக்கை
date:   09/04/2025
---

தன் சிருஷ்டிகரைவிட்டுப் பிரிந்துபோன ஓர் உலகத்தில் வாழ்வதின் மிகக்கொடிய விஷயங்களில் ஒன்று, ஒவ்வோர் உயிரையும் எப்போது பழிவாங்கலாம் என்று மரணம் காத்திருக்கிற நிலையாகும். மரணமானது 'பாவத்தின் சம்பளம்'; வாழ்வின் ஒரே ஆதாரத்திடமிருந்து பிரிந்ததால் வந்த தண்டனை; அந்த ஆதாரம் சிருஷ்டிகர். அதனால்தான் மரணத்தின் நிஜமும், அதற்கான தீர்வும் வேதாகமத் தீர்க்கதரிசனத்தில் முக்கியப் பங்காற்றுகின்றன. மரணத்திற்கான தீர்வு இயேசுவிலும், அவரது மரணத்திலும், உயிர்த்தெழுதலிலும்மட்டுமே உள்ளது.

வேதாகமத்தில் மரணம்பற்றி முதன்முதலாகச் சொல்லப்படுகிற நிகழ்வும், முதன்முதலாக மரணம் நிகழ்ந்த சம்பவமும் தீர்க்கதரிசனங்களின் இந்த முக்கியக் கருத்துபற்றியும், மரணப்பிரச்சினையின் தீவிரம்குறித்தும் நாம் புரிந்துகொள்ள உதவுகின்றன. மேலும், அந்தப் பிரச்சினைக்கு தேவனுடைய தீர்வை அறிந்துகொள்வதற்கான முக்கிய வழிகளையும் காட்டுகின்றன.

`மரணம்பற்றிய முதல் குறிப்பும், முதல் மரண நிகழ்வும் அடங்கிய பின்வரும் வசனங்களில், மனிதர்கள் மரிப்பது, மரணம்பற்றிய தேவனுடைய கருத்து, நம்முடைய அந்தப் பிரச்சினைக்கு அவருடைய தீர்வுபற்றி என்ன சொல்லப்படுகிறது? ஆதி 2:15-17; ஆதி 4:8-15; 1கொரி 15:15-19; வெளி 1:18.`

'மரணமானது வாழ்க்கையின் ஒரு பகுதி' என்று சொல்கிறோம். அது ஒரு பொய். வாழ்க்கையின் எதிர்ப்பதம் மரணம், அது உயிரை இல்லாமல் போகச் செய்வது; இந்தப் பூமியில் நம் அனுபவத்தில் இருக்கக்கூடாத, ஆனால் வஞ்சகமாக நுழைந்துவிட்ட ஒன்று. மரணம் நமக்குப் பழகிவிட்டாலும், அதை எதிர்கொள்ளும்போது நம் மனது அதை எளிதில் ஏற்றுக்கொள்வதில்லை, எனவே, அடிப்படையிலேயே அதில் ஏதோ தவறு இருப்பதை மனித இனம் முழுவதுமே உணர்ந்திருக்கிறது. மரணம் வேதனையான அனுவபமாக இருந்தாலும், சில மரணங்கள் அதிக துயரத்தைக் கொடுக்கின்றன, உதாரணமாக ஒரு குழுந்தையின் மரணத்தைச் சொல்லலாம். பிள்ளைகளுக்குமுன்பு பெற்றோர் மரிப்பார்கள் என்பது பொதுவான எதிர்பார்ப்பு; அதுதான் இயற்கையின் ஒழுங்கென வைத்திருக்கிறோம்.

ஆனால் வேதாகமத்தில் பதிவுசெய்யப்பட்ட முதல் மரணமே அந்த எதிர்பார்ப்புக்கு எதிராக உள்ளது. ஆதாமும் ஏவாளும் மரிப்பதற்கு முன்னரே, மரணத்துயரத்தை அனுபவித்தார்கள்; அவர்களுடைய நீதியான குமாரனை அவனுடைய அநீதியான சகோதரன் கொலைசெய்தான். அது அநியாயமான மரணம்.

இயேசுவும்கூட, ஆபேலைப்போல அநீதிக்காரரால் கொலைசெய்யப்பட்ட ஒரு நீதிமான். கிறிஸ்துவின் மரணத்தைவிட அநியாயமான ஒரு மரணம் இருக்க முடியுமா? ஆபேலின் மரணத்திற்கும் சிலுவையில் இயேசு மரித்ததிற்கும் இடையே வேறு என்ன ஒற்றுமைகள் உள்ளன? இயேசு ஏன் 'மரணத்திற்கும் பாதாளத்திற்குமுரிய திறவுகோல்களை உடையவராயிருக்கிறார்' என்பதையும், தேவன் அவருக்குள் நமக்கு என்ன அருளுகிறார் என்பதையும் புரிந்துகொள்ள, ஆபேலினுடைய மரணத்தின் தன்மை எவ்வாறு உதவக்கூடும்?

`மரணப்பிரச்சினைக்குத் தீர்வுகாணாமல், நம் வாழ்க்கை ஏன் முற்றிலும் பயனற்றதாக, அர்த்தமற்றதாக, வீணானதாக இருக்கிறது? இயேசு நமக்காகச் செய்தவற்றிற்காக நாம் எவ்வளவுக்கு நன்றியுள்ளவர்களாக இருக்கவேண்டும் என்பதுபற்றி இந்த உண்மை என்ன கற்பிக்கிறது?`