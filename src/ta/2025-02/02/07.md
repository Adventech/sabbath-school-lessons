---
title:  மேலும் படிக்க
date:   11/04/2025
---

உலக மதங்கள் பல கருத்துகள்குறித்துப் பேசுகின்றன; அதற்கு நேர்மாறாக கிறிஸ்தவ மார்க்கத்தில் காணப்படுகிற கருத்துகள் வரலாற்று நிகழ்வுகளை உறுதியான அடிப்படைகளாகக் கொண்டவை. வரலாறு முழுவதிலும் மனிதர்களோடு தேவன் இடைபட்ட சம்பவங்களின் தொகுப்புதான் வேதாகமம்; ஆயிரக்கணக்கான வருடங்களாக அவர் இடைபட்ட சம்பவங்களை ஆராய்வதன்மூலம், தேவனுடைய மாறாத குணம்பற்றி அதிகம் அறிந்துகொள்ள முடிகிறது. ஆனாலும் சிலசமயங்களில், ஒரே விஷயங்களைக் கேட்டுகேட்டு அலுத்துவிட்டதாக கிறிஸ்தவர்கள் குறைகூறுகிறார்கள். சிலசமயங்களில், தனித்துவமான நம் தீர்க்கதரிசன செய்திகளை மேடைகளில் நாம் கேட்கும்போது, அவற்றை ஏற்கனவே கேட்டிருப்பதால், கற்றுக்கொள்ள புதிதாக ஒன்றுமில்லை என்று நினைக்கிறோம். நம் செய்தி மாறாதது, நிலையானது என்பதால், அது சாதாரணமானது அல்லது அலுத்துப்போனது என்று அர்த்தமல்ல. மாறாக, அதற்கு நேர்மாறானது: அநாதி தேவனுடைய மனதிலிருந்து நமக்குத் தெரிவிக்கப்பட்டுள்ள செய்தியின் தகவலை நாம் ஆராயும்போது, அது சம்பந்தப்பட்ட விஷயம் தோண்டதோண்ட ஆழமாகிக்கொண்டே போவதைக் காணலாம்.

வெளிப்படுத்தல் புத்தகம் எழுதப்பட்டதற்கான நோக்கங்களில் ஒன்று, கிறிஸ்தவ சபை எப்போதும் தன்னுடைய வரலாற்று செய்தியையே பேசவேண்டும் என்பதுதான் என்று எலன் ஒய்ட் சொல்கிறார். "வாலிப ஊழியர்கள் சிலர் (அக்காலத்தில் இருந்தவர்கள்) மீண்டும்மீண்டும் பேசப்படுகிற சத்தியங்களால் களைத்துப் போய்விட்டார்கள். புதுமையையும் பரபரப்பையும் விரும்பி, உபேதசங்களில் புதுப்புது கட்டங்களை அறிமுகப்படுத்த முயலுகிறார்கள். ஆனால், அது எதிர்காலம்பற்றிய ஒரு புத்தகம் மட்டுமல்ல; அது கடந்தகாலம்பற்றிய ஒரு புத்தகமும்கூட. புதுமைவேண்டும் என்கிற ஆசையால் நாம் வழிவிலகிவிடாதபடிக்கு நம் வரலாற்று விசுவாசத்திலேயே நம்மை நிலைத்திருக்கச் செய்வதற்கு அது எழுதப்பட்டுள்ளது.

**கலந்துரையாடக் கேள்விகள்**

`வேத வசனங்கள் புதிய தகவல்களையும் புதிய புரிதல்களையும் கொடுக்கத் தவறுவதே இல்லை. புதிதாகக் கற்றுக்கொள்ளவேண்டும் என்கிற ஆசையும் வேண்டும், அதேசமயம் நமக்கு ஏற்கனவே கொடுக்கப்பட்டுள்ள சத்தியங்களில் ஆழமாக வேரூன்றியிருக்கவும் வேண்டும், எவ்வாறு ஒரு சமநிலையைக் கடைப்பிடிக்கலாம்?`

`தீர்க்கதரிசனத்திற்குக் கொடுக்கப்படுகிற புதிய விளக்கங்களை சபை எவ்வாறுகையாள வேண்டும்? நாம் புதிதாக அறியவேண்டிய விஷயங்கள் எப்போதுமே உண்டு என்றாலும், அந்தப் புதிய வெளிச்சம் அவசியமானதா, பொய்யானதா என்பதை எவ்வாறு பகுத்தறியலாம்?`

`இரண்டாம் உலகப்போரின்போது, மாலுமி ஒருவர் பசிஃபிக் கடலில் மரணத்தருவாயில் இருந்தபோது, அங்கிருந்த மருத்துவரிடம், "நான் ஒரு அநாதை. நான் செத்தால், யாருக்கு என்னை நினைவிருக்கும்?" என்று கேட்டார். அதற்கு அந்த மருத்துவர், "நான் எப்போதும் நினைவில் வைத்திருப்பேன்" என்று சொன்னார். நல்லெண்ணத்தோடு சொல்லியிருந்தாலும், அந்த மருத்துவரும் ஒருநாள் மரிக்கத்தான்வேண்டும்; அப்போது அந்த மாலுமிகுறித்த நினைவு மறைந்துவிடும். மரணம்தான் இறுதிமுடிவு என்றால், நம் வாழ்க்கை வீண், பயனற்றது என்பதை உணர இந்தச் சம்பவம் எவ்வாறு உதவுகிறது?`