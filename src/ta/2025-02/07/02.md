---
title:  இதோ, அடியேன்; என்னை அனுப்பும்
date:   11/05/2025
---

பல வருடங்களுக்குமுன், ஒரு பழைய கட்டிடத்தைச் செப்பனிட்டு, ஒரு புதிய ஜெப அறையாக மாற்ற ஒரு சபையார் தீர்மானித்தார்கள். முதல் வேலையாக, புதிதாக விளக்குகளைப் பொருத்தினார்கள்; அந்த வெளிச்சத்தில் அந்த இடம் அதிக அழகாகிவிடும் என்று நம்பினார்கள். ஆனாலும் அந்த வெளிச்சத்தில் அந்த இடம் மேலும் மோசமாகத் தோன்றியது, ஏனென்றால் பளீர் வெளிச்சம் சிறுசிறு குறைகளைக்கூட அப்பட்டமாகக் காட்டியது.

தேவனுடைய சிங்காசன அறையின் தரிசனத்தைக் கண்டதும், தன் குற்றங் குறைகளை உணர்ந்து ஏசாயா மிகுந்த வேதனையடைந்தார். 'ஐயோ! அதமானேன், நான் அசுத்த உதடுகளுள்ள மனுஷன், அசுத்த உதடுகளுள்ள ஜனங்களின் நடுவில் வாசமாயிருக்கிறவன்; சேனைகளின் கர்த்தராகிய ராஜாவை என்கண்கள் கண்டதே' என்று புலம்பினார். ஏசா 6:5. நம்மையும்கூட திடீரென ஆண்டவருடைய பிரசன்னத்திற்குள் அழைத்துச்சென்றால், நாமும் இவ்வாறுதான் உணருவோம். நம் சாக்குப்போக்குகள் அனைத்தையும் அகற்றுவதற்கு அந்த வெளிச்சத்தின் பிரகாசம் போதுமானது. நம் தொலைந்துபோன நிலையை தேவனுடைய பிரசன்னத்தில் உணரலாம். தன் வாழ்நாளிலேயே அனுபவித்திராத ஒரு அதிர்ச்சிக்கு ஏசாயா ஆளானார்.

`பாவம் நம்மை 'அதமாக்கும்' என்பதை ஏசாயா அறிந்திருந்தார். ஏசாயா 6:6-8. பாவத்தின் சம்பளம் மரணம். ஆனால் பாவத்தின் விளைவுகளை நாம் அனுபவிக்கும்படி நம்மை விட்டுவிடாமல், நம்மை அவர் பக்கமாக அன்புள்ள தேவன் இழுக்கிறார். இந்தக் கூட்டத்தின் விளைவு என்ன, அது ஏன் முக்கியமானது?`

சேராபீன் ஒருவன் பலிபீடத்திலிருந்து ஒரு நெருப்புத்தழலை எடுத்து, அதால் ஏசாயாவின் உதட்டைத் தொட்டபோது, அவர் பாவம் சுத்திகரிக்கப்பட்டது. அது தூபபீடமாக இருக்கவேண்டும்; அங்குதான் தேவ மக்கள் பரிந்துபேசுவார்கள். வெளி 8:3,4. ஏசாயாவின் பாவங்கள் மன்னிக்கப்பட்டன, தேவனுடைய பிரசன்னத்தில் நிற்பதற்கு தகுதியாகக் கருதப்பட்டார். அதற்கும் மேலாக, உலகத்திற்கு தேவனை எடுத்துக்காட்டும்படி அவருக்குக் கட்டளையும் கொடுக்கப்பட்டது.

'சேராபீன்' என்றால் 'எரிகிறவர்' என்று அர்த்தம். யோவான் ஸ்நானனுடைய ஊழியம்பற்றி யோவான் 5:35இல் இயேசு சொல்வதைக் கவனியுங்கள்: 'அவன் எரிந்து பிரகாசிக்கிற விளக்காயிருந்தான்; நீங்களும் சிலகாலம் அவன் வெளிச்சத்திலே களிகூர மனதாயிருந்தீர்கள்'. யோவானும்கூட கிருபையும் இரட்சிப்பும் தேவைப்பட்ட ஒரு பாவியாக இருந்தார்; யார் ஒருவரால் மட்டுமே கிருபையையும் இரட்சிப்பையும் கொண்டுவர முடியுமோ அவரை யோவானின் ஊழியம் சுட்டிக்காட்டியது. பிதாவின் மகிமையை பரிபூரணமாக வெளிப்படுத்துகிறவராக இயேசு வந்தார். ஆனால் பரலோகத்தின் ஒரு சேராபீன் செய்கிற வேலையைச் செய்யும்படிக்கு தேவன் பாவியான ஒரு தீர்க்கதரிசியை அனுப்பினார்.

`தன் பாவம் சுத்திகரிக்கப்பட்டதை உணர்ந்த பிறகுதான் ஏசாயாவால், 'இதோ, அடியேன் இருக்கிறேன்; என்னை அனுப்பும்' என்று சொல்லமுடிந்தது. ஏசா 6:8. இயேசுவின் இரத்தத்தால் நம்பாவங்கள் சுத்திகரிக்கப்படும்போது, ஏசாயா சொன்னதுபோல எவ்வாறு நாம் ஒவ்வொருவரும் சொல்லமுடியும்?`