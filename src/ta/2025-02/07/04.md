---
title:  எரிகிற அக்கினித்தழலின் தோற்றம்
date:   13/05/2025
---

கேருபீன்கள் என்பவை உயிரினங்களாகவோ, பொன்னினாலான அடையாளங்களாகவோ பழைய ஏற்பாடு முழுவதிலும் வருகின்றன. எசே 10:8; யாத் 25:18. அவை தேவனுடைய சிங்காசனத்திறகு அருகே நின்று, பிரபஞ்சத்திற்கு அவருடைய மகிமையைப் பிரதிபலிப்பதாகச் சொல்லப்படுகிறது. மகா பரிசுத்தஸ்தலத்தை மறைத்த மூடுதிரைகளில் கேருபீன்களின் வடிவம் நூல்களால் நூற்கப்பட்டிருந்தன. யாத் 26:1. சங்கீதப் புத்தகத்தில், சிருஷ்டிப்பின்மீது தேவனுக்குள்ள மகத்தான வல்லமைபற்றி, அவர் கேருபீன்மீது ஏறிச்சென்றாரென கவிதை பாணியில் சொல்லப்படுகிறது. சங் 18:10. உடன்படிக்கை பெட்டியின்மீது பொன்னினால் செய்த இரண்டு கேருபீன்களை அவற்றின் செட்டைகள் ஒன்றுக்கொன்று எதிர்முகமாய் இருக்கும்படி வைக்குமாறு தேவன் கட்டளையிட்டார். யாத் 25:18-20.

`எசே 1:4-14 இன் காட்சிக்கும், ஏசா 6:1–6; வெளி 4:1–11களின் காட்சிகளுக்கும் என்ன ஒற்றுமைகள் புலப்படுகின்றன?`

தேவனுடைய வல்லமை மகத்தானவிதத்தில் எசேக்கியேலுக்குக் காட்டப்பட்டது. அந்தக் காட்சி நிச்சயமாகவே அவரைக் குழப்பியிருக்கும், ஏனென்றால் அந்தச் சமயத்தில் வாழ்ந்த தேவமக்கள் மிகுந்த இக்கட்டான நிலையில் இருந்தார்கள். அதாவது, தெரிந்துகொள்ளப்பட்ட அந்த மக்கள் வாக்குத்தத்த தேசத்தில் இல்லாமல், பாபிலோனிய சிறையிருப்பில் இருந்தார்கள். தனக்குமுன் தெரிந்த காட்சியை எசேக்கியேல் ஆராய்கிறார்; மேலே பார்த்தபோது, எல்லாவற்றிற்கும் மேலாக தேவனுடைய சிங்காசம் இருக்கிறது.

பிற 'சிங்காசனத்' தரிசனங்களுக்கும் இதற்கும் இடையே உள்ள ஒற்றுமைகளைக் கவனிக்கவேண்டும். யோவான் தரிசனத்தில் கண்ட ஜீவன்கள் சிங்கமுகம், கழுகுமுகம், காளை முகம், மனுஷமுகம் உடையவைகளாக இருந்தன, எசேக்கியேல் கண்ட ஜீவிகளும் அதே முகசாயலுடையவைகளாக இருந்தன.

நான்கு வித முகங்களுடைய இந்த விநோதமான ஜீவிகள் எவையென எசேக்கியேல் முதலாவது சொல்லும்போது குறிப்பிடவில்லை; பிறகு, மற்றொரு சிங்காசன அறை காட்சியில், அவை 'கேருபீன்கள்' என்கிறார். எசே 10:1-21. ஏசாயா தரிசனத்தில் கண்ட எரிகிற தழல்களும் வருகின்றன. யோவான் தரிசனத்தில் கண்ட ஜீவன்களின் அதே முகசாயலுடன் அவை காணப்படுகின்றன.

மோசேயை தேவன் சந்தித்த இடமான உடன்படிக்கை பெட்டியாகட்டும் (யாத் 25:22); தீர்க்கதரிசிகள் கண்ட தரிசனங்களாகட்டும்; தேவனுடைய சிங்காசனம் வருகிற இடங்களில் எல்லாம் கேருபீன்களும் இருக்கின்றன. அவை தேவனுடைய சிங்காசனத்திற்கு அருகிலேயே காணப்படுகின்றன. தேவனுடைய சாயலில் சிருஷ்டிக்கப்பட்ட மனித இனமாகட்டும்; மகிமையான அவரது சிங்காசனத்திற்கு அருகே நிறுத்தப்பட்டுள்ள தூதர்களாகட்டும்; தேவனுடைய சிருஷ்டிகள் அவரது மகிமையைப் பிரதிபலிக்க வேண்டும் என்பதே அவரது நோக்கம்.

`சர்வவல்லமையுள்ள தேவனாகிய கர்த்தர் பரிசுத்தர் பரிசுத்தர் பரிசுத்தர். இங்கே எசேக்கியேல் கண்ட பரிசுத்ததன்மையுடன் ஒப்பிடும்போது உங்களுடைய நிலை எப்படி இருக்கிறது? உங்களுக்கு சுவிசேஷம் தேவையாக இருப்பதுபற்றி உங்களுடைய பதில் என்ன சொல்கிறது?`