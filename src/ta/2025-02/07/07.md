---
title:  மேலும் படிக்க
date:   16/05/2025
---

முன்பு பாதுகாக்கிற கேருபீனாக இருந்த சாத்தான், தேவ சிங்காசனத்தின்மீதான நம்பிக்கையை அழிக்க முயன்றான். சுயத்தை உயர்த்துவதால் எழுகிற துன்மார்க்கத்தின் ஆழத்தை பிரபஞ்சத்திற்குக் காட்டும்படியாக விழுந்துபோன தூதர்கள் தங்கள் கலகத்தை தொடர தேவன் அனுமதித்தார். மேலும், தேவனுக்கு எதிரான தன் யுத்தத்தில் மனிதர்களும் சேரும்படி மனிதர்களை சாத்தானால் வஞ்சிக்க முடிந்தாலும்கூட, கிறிஸ்து அவனை சிலுவையில் முற்றிலுமாகத் தோற்கடித்தார், விழுந்துபோன தூதர்கள் முன்பு நின்றிருந்த இடத்தில் மனிதர்களுக்கு ஒரு இடத்தைப் பெற்றுக்கொடுத்தார். பாவிகள், கிறிஸ்துவுக்குள்ளாக சாத்தானுடைய கோரிக்கைகள் முற்றிலும் தவறானவை என்று எல்லாருக்கும் முன்பாக அறிவிக்கிறார்கள். இறுதிக் காட்சியானது, சில வழிகளில், லூசிபரின் விழுகைக்கு முன்பு இருந்ததைவிட தேவனுடைய நற்குணத்தையும் அன்பையும் மிகப்பெரிய அளவில் வெளிப்படுத்துவதாக இருக்கிறது.

கிறிஸ்து "தம்முடைய சாயலில் புதுப்பிக்கப்பட்ட மீட்கப்பட்ட ஒவ்வொருவரையும் நோக்கிப் பார்க்கிறார். அவர்களில் தம்முடைய ஆத்தும வருத்தத்தின் பலனைக் கண்டு, திருப்தியடைகிறார். பிறகு அங்கே திரளாகக் கூடியிருந்த நீதிமான்களுக்கும் துன்மார்க்கருக்கும் கேட்கிற விதமாக, 'என் இரத்தத்தால் விலைகொடுத்து வாங்கப்பட்டவர்களைப் பாருங்கள்! இவர்கள் நித்திய நித்திய காலமும் என்னுடைய சமுகத்தில் வாசம்பண்ணும்படிக்கு இவர்களுக்காக நான் பாடுபட்டேன்; இவர்களுக்காக நான் மரித்தேன்' என்று சொல்லுகிறார். அப்பொழுது சிங்காசனத்தண்டை வெள்ளை அங்கிகள் தரித்து நின்றவர்களிடமிருந்து துதியின் பாடல் புறப்படுகிறது: 'அடிக்கப்பட்ட ஆட்டுக்குட்டியானவர் வல்லமையும் ஐசுவரியத்தையும் ஞானத்தையும் பெற்றுக்கொள்ளப் பாத்திரராய் இருக்கிறார்' என்று பாடினார்கள். வெளிப்படுத்தல் 5:12".

**கலந்துரையாடக் கேள்விகள்**

`ஒவ்வொரு குறையும், ஒவ்வொரு குணக்குறைபாடும், ஒவ்வொரு தவறான செயலும், ஒவ்வொரு தவறான எண்ணமும், ஒவ்வொரு தவறான நோக்கமும் தேவனுக்குமுன் முற்றிலும் வெளியரங்கமான நிலையில் அவருக்குமுன் நிற்பதுபற்றி யோசித்துப் பாருங்கள்! நியாயப்படி நமக்குக் கிடைக்கவேண்டியது என்ன? அப்படியானால் உங்களுக்குரிய ஒரே நம்பிக்கை என்ன? இப்போதும், நமக்கு அதிகம் தேவைப்படுகிற நியாயத்தீர்ப்பிலும் "இயேசுகிறிஸ்துவைப்பற்றும் விசுவாசத்தினாலே பலிக்கும் தேவநீதி" நம்மை மூடவேண்டியது ஏன் அவசியம்? சுருக்கமாகச் சொன்னால், நமக்கு ஏன் சுவிசேஷம் தேவை?`

`யோவான் ஸ்நானன் ஒரு சேராபீனின் வேலையைச் செய்தாரெனப் பார்த்தோம், அதாவது பிரகாசித்து ஜொலிக்கிற விளக்காக இருந்தார். யோவான் 5:35. அவர்மேசியாவின் முதலாம் வருகையை அறிவிப்பதற்கு கிறிஸ்துவின் முன்னோடியாக வந்தவர். தேவனுடைய கடைசிக்கால மக்களும் எவ்வாறு இதேபோல தீர்க்கதரிசனக் கடமையைப் பெற்றிருக்கிறார்கள்?.`