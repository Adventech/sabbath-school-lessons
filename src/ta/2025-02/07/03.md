---
title:  இரண்டு கேருபீன்கள்
date:   12/05/2025
---

நம் முதல் பெற்றோர் தோட்டத்திலிருந்து வெளியேற்றப்பட்ட உடனேயே, மேசியாகுறித்த நம்பிக்கையை தேவன் கொடுத்தார். ஆதி 3:15. பிறகு, ஏதேனின் வாசல்களில் ஒரு வல்லமையான அடையாளத்தை வைத்தார்; அதாவது வீசிக்கொண்டிருக்கிற சுடரொளிப் பட்டயத்தைப் பிடித்திருந்த இரண்டு கேரூபீன்களை நிறுத்தினார். இந்தக் காட்சி தேவனுடைய சிங்காசனத்திற்கு அடையாளமான உடன்படிக்கை பெட்டிக்கு ஒத்த காட்சியாக இருப்பதை யோசித்துப் பாருங்கள்.

`கேருபீன்களுக்குக் கொடுக்கப்பட்ட வேலை என்ன? ஏன்? ஆதி 3:21-24.`

பாவிகள் ஜீவவிருட்சத்தின் கனியைப் புசிக்காதபடி செய்கிற பொறுப்பு கேருபீன்களுக்குக் கொடுக்கப்பட்டாலும்கூட, ஒருநாளில் மனிதர்கள் மீண்டும் அந்தப் பரதீசுக்குள் அனுமதிக்கப்படுவார்கள் என்கிற நம்பிக்கையின், எதிர்பார்ப்பின் அடையாளமாகவும் இருந்தன. ஆதி 3:22. "ஏதேன் தோட்டத்தின் இன்பமான பாதைகளிலிருந்து மனிதன் துரத்தப்பட்ட பிறகும் வெகுகாலத்திற்கு அது பூமியின்மேல் இருந்தது. பாவமில்லாத அந்த வீட்டைப் பார்ப்பதற்கு விழுந்துபோன இனத்தினர் வெகுகாலம் அனுமதிக்கப்பட்டிருந்தார்கள்; ஆனால் உள்ளே செல்வதைமட்டும் காவல் தூதர்கள் தடைசெய்திருந்தார்கள். கேருபீன்கள் காவல் காத்த அந்தப் பரதீசின் வாசல்களில் தெய்வீக மகிமை வெளிப்பட்டது. தேவனைத் தொழுதுகொள்ள ஆதாமும் அவரது குமாரர்களும் அங்கே செல்வதுண்டு. எந்தப் பிரமாணத்தை மீறினதால் ஏதேனிலிருந்து துரத்தப்பட்டார்களோ அந்தப் பிரமாணத்திற்கு தாங்கள் கீழ்ப்படிவதாக தங்கள் உடன்படிக்கைகளைப் புதுப்பித்தார்கள்... ஆனால் இறுதி மீட்பின் நாளில் 'புதிய வானமும் புதிய பூமியும்' உண்டாகும்போது, ஆதியில் இருந்ததைவிட அதிக மகிமையாக அலங்கரிக்கப்பட்டு மீண்டும் கொடுக்கப்படும்".

ஆதி 3:24இல் பயன்படுத்தப்படுகிற வார்த்தை சுவாரசியமானது: ஏதேன் தோட்டத்திற்கு கிழக்கே தேவன் கேருபீன்களை 'வைத்தார்' என்று வேதாகமத்தில் உள்ளது, ஆனால் அதற்கான எபிரெய வார்த்தை ஷகான், இது பரிசுத்த "ஆசரிப்புக்கூடாரம்' என்பதற்கான வேர்ச்சொல். யாத் 25:9; எண் 3:26, அந்தக் கூடாரத்தில்தான் தேவ பிரசன்னம் தம் மக்கள் மத்தியில்வாசம்பண்ணியது. தேவ பிரசன்னத்தைச் சுட்டிக்காட்டுகிற ஷெக்கைனா என்கிற வார்த்தை வேதாகமத்தில் வராவிட்டாலும், அதுவும் 'ஆசரிப்புக்கூடாரம்' என்பதற்கான வேர்ச்சொல்லிலிருந்து வந்ததுதான். ஷக்கானை அப்படியே மொழிபெயர்த்தால், 'ஏதேன் தோட்டத்துக்குக் கிழக்கே கேருபீன்களை தேவன் வாசம்பண்ணவைத்தார்' என்று வாசிக்கலாம்.

வேதாகமத்தில், கேருபீன்கள் தேவ பிரசன்னத்தில் நிற்பவர்களாக, குறிப்பாக அவரது சிங்காசனத்தண்டை நிற்பவர்களாகச் சொல்லப்படுகிறார்கள். 1நாளா 13:6; சங் 80:1; ஏசா 37:16. அதுதான் அவரது நாமம் அறிவிக்கப்படுகிற இடம். வெளி 4; 5இல் தேவனுடைய சிங்காசனத்தண்டை இருப்பதாகச் சொல்லப்படுகிற 24 மூப்பர்கள் அவரைத் துதித்துப் பாடி, சகலத்தையும் சிருஷ்டித்தவராக ஆளுகைசெய்ய பாத்திரராக இருக்கிறார் என்று சொன்னதைக் கவனிக்கவேண்டும். வெளி 4:11. சிங்காசன அறையின் காட்சியையும், சிருஷ்டிகருக்கு முன்பாக மன்னிக்கப்பட்ட பாவிகளாக நமக்குள்ள பொறுப்பையும் நாம் புரிந்துகொள்ள இது உதவுகிறது.