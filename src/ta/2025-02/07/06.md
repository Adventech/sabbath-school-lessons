---
title:  லூசிபரின் விழுகை
date:   15/05/2025
---

தேவனுடைய சிங்காசனத்திற்கு மிக அருகில், பாதுகாக்கிற கேரூபினாக நிறுத்தப்பட்டிருந்தவன் லூசிபர் என்பதைப் புரிந்துகொள்ள முடியவில்லை. அவனை தேவன் வைத்திருந்தது அவரது மகிமையை பிரபஞ்சத்திற்கு வெளிப்படுத்த உதவியிருக்க வேண்டும். மாறாக, தன் சிருஷ்டிகரின் மகிமையை யோசிக்காமல், தன் மகிமைபற்றி யோசித்தான். அதாவது, தனக்குரிய மரியாதை தனக்குக் கொடுக்கப்படவில்லை என்று யோசிக்க ஆரம்பித்தான்.

`லூசிபரின் விழுகைக்கு வழிவகுத்தது என்ன? எசே 28:11-17; ஏசா 14:12-14. இந்த வசனங்களை வெளி 14:1-12 உடன் ஒப்பிடுங்கள். லூசிபரின் விழுகைக்கும், கிறிஸ்துவில் மனிதர்கள் பெற்றிருக்கிற மேன்மையான ஸ்தானத்திற்கும் இடையே உள்ள வித்தியாசத்திலிருந்து வெளி 14 சொல்வதை எவ்வாறு சிறப்பாகப் புரிந்து கொள்ளமுடிகிறது?`

லூசிபர் பரிசுத்த பர்வதத்திலிருந்து தள்ளப்பட்டான், ஆனால் மீட்கப்பட்டவர்கள் தேவ ஆட்டுக்குட்டியானவருடன் சீயோன் மலைமேல் நிற்கிறார்கள். லூசிபர் ஏதேனில் இருந்ததாகச் சொல்லப்படுகிறது; மனிதர்களும் முன்பு அங்கே இருந்தார்கள். ஆனால் சாத்தானுடைய முடிவுடன் ஒப்பிடும்போது, மனிதர்கள் கிறிஸ்துவின்மூலம் மீண்டும் அந்தப் பரதீசில் அனுமதிக்கப்படுகிறார்கள். வெளி 22:1-3. இந்தப் பின்னணியில், பின்வரும் எலன் ஒய்ட்டின் மேற்கோள் அர்த்த மிக்கதாக இருக்கிறது: "சாத்தானும் அவனது தூதர்களும் வெளியேறியதால் பரலோகத்தில் உண்டான வெற்றிடங்கள் கர்த்தரால் மீட்கப்பட்டவர்களால் நிரப்பப்படுவதால் பரலோகம் வெற்றிக்களிப்புடன் காணப்படும்'.

அவர்கள் சுவிசேஷத்தால்மட்டுமே பரலோகத்தில் காணப்படுவார்கள். மீட்பின் சுவிசேஷத்தின் மையக்கருத்தை வெளி 4; 5 இன் சிங்காசன அறையில் மிகத்தெளிவாகக் காணலாம். உதாரணமாக, 'தேவரீர் புஸ்தகத்தை வாங்கவும் அதின் முத்திரைகளை உடைக்கவும் பாத்திரராயிருக்கிறீர்; ஏனெனில் நீர் அடிக்கப்பட்டு, சகல கோத்திரங்களிலும் பாஷைக்காரரிலும் ஜனங்களிலும் ஜாதிகளிலுமிருந்து எங்களை தேவனுக்கென்று உம்முடைய இரத்தத்தினாலே மீட்டுக்கொண்டீர்' என்று தேவதூதன் சத்தமிட்டுச் சொன்னான். வெளி 5:9. சுவிசேஷம் காட்டுகிற காட்சி என்ன? மனிதர்களின் மீட்புக்காக இயேசு மரித்தார்.

அந்தத் தூதனுடைய வார்த்தைகள் முதலாம் தூதனுடைய செய்தியைப் பிரதிபலிக்கிறது; "பூமியில் வாசம்பண்ணுகிற சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும் அறிவிக்கத்தக்கதாக நித்திய சுவிசேஷத்தை' பிரசங்கிக்கும்படி முதலாம் தூதனுடைய செய்தி அழைக்கிறது. வெளி 14:6. கிறிஸ்து இந்த உலகத்திற்குச் செய்திருக்கிற தியாகம் பரிபூரணமானது. இந்தப் பூமியின் வரலாறு முழுவதிலும் கிறிஸ்துவின் மரணத்தின் புண்ணியத்தைப் பெறத்தகுதியற்றவர் ஒருவர்கூட இருந்திருக்கமாட்டார். ஒவ்வொரு நபரும் அதை அறிந்து, அதை ஏற்றுக்கொள்ளத் தீர்மானிக்கவேண்டும்.

`நாம் தனிநபர்களாகவும், சபையாகவும், மனிதர்களுக்காக கிறிஸ்து செய்திருப்பதை அவர்களுக்குத் தெரிவிக்கிற என்ன கடமையைப் பெற்றிருக்கிறோம்?`