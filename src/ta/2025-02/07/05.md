---
title:  தம் மக்கள் மத்தியில் தேவன்
date:   14/05/2025
---

மேகத்தில் தேவபிரசன்னம் முன்செல்ல வாக்குத்தத்த தேசத்தைநோக்கிப் பயணித்த இஸ்ரவேலர்கள் இடையே நின்று, ஆசரிப்புக்கூடாரத்தைப் போடுவார்கள், பிறகு அதைச் சுற்றிலும் இஸ்ரவேலின் கோத்திரத்தார் ஒவ்வொரு பக்கத்திற்கும் மூன்று கோத்திரமெனக் கூடாரமிடுவார்கள். தேவனுடைய பிரசன்னம் மகா பரிசுத்த ஸ்தலத்திற்கு இறங்கி வரும். தேவன் தம் மக்கள் மத்தியில் வாசம்பண்ணுவார்.

**ஆசரிப்புக்கூடாரத்தின் நான்கு பக்கங்கள் ஒவ்வொன்றிலும் ஒரு கோத்திரம் பிரதானமாக இருக்கும். எண் 2இன்படி, அந்த நான்கு கோத்திரங்கள் என்ன?**

`எண் 2:3 (கிழக்கு):`

`எண் 2:10 (தெற்கு):`

`எண் 2:18 (மேற்கு):`

`எண் 2:25 (வடக்கு):`

அந்தக் குறிப்பிட்ட கோத்திரத்தார், தாங்கள் யாரென்பதைச் சுட்டிக்காட்டுகிற வகையில் தங்கள்தங்கள் 'கொடியைப்' பறக்கவிடுவார்கள். அந்தக் கொடிகள் ஒவ்வொன்றிலும் என்ன இருந்ததென வேதாகமம் தெளிவுப்படுத்தவில்லை, ஆனால் அதுபற்றி ஒரு பாரம்பரிய கருத்து உள்ளது, அது ஆதி 49; உபா 33இல் ஒவ்வொரு கோத்திரத்தையும்பற்றிச் சொல்லப்படுகிற தன்மைகளை அடிப்படையாக வைத்து தோராயமாகச் சொல்லப்படுகிறது, அதன்படி நான்கு திசைகள் ஒவ்வொன்றிற்கும் ஒவ்வொரு முகம் அடையாளமாக இருந்ததாகச் சொல்லப்படுகிறது. ரபிமார்களின் பாரம்பரியப்படி, யூதாவின் கொடியில் ஒரு சிங்கத்தின் உருவமும், ரூபனின் கொடியில் ஒரு மனித உருவவமும், எப்பிராயீமின் கொடியில் ஒரு காளையின் உருவமும், தாணின் கொடியில் ஒரு கழுகின் உருவமும் இடம்பெற்றிருந்தன. எனவே எசேக்கியேல் விவரித்த கேருபீன்களின் வடிவங்களில் இருந்த அந்த நான்கு ஜீவன்களும் இந்த நான்கு கொடிகளில் இருந்தன.

பாரம்பரியக் கருத்துக்கு அளவுக்கு அதிகமான முக்கியத்துவத்தை நாம் கொடுக்கக்கூடாது, ஆனாலும் புதிய எருசலேம்பற்றி வேதாகமம் கொடுக்கிற விளக்கத்துடன் இந்தப் பாரம்பரியக் கருத்தை ஒப்பிட்டுப் பார்த்தால், சுவாரசியமான ஒரு பாணியைக் கவனிக்கலாம். அதாவது, அந்த நகரத்தின் நான்கு பக்கங்களிலும் மும்மூன்று கோத்திரத்தைச் சுட்டிக்காட்டுகிற வாசல்கள் இருந்தன. வெளி 21:12,13. இஸ்ரவேலின் பாளையமாக இருக்கட்டும்; புதிய எருசலேமாக இருக்கட்டும்; அங்கு வருகிற விளக்கங்கள் ஒரு முக்கிய உண்மையை வலியுறுத்துகின்றன: அதாவது, மனிதர்களை தேவன் தம் சிங்காசனத்திற்கு அருகே வரவைப்பதற்கு ஆசைப்படுகிறார். 'சர்வவல்லமையுள்ள தேவனாகிய கர்த்தரும் ஆட்டுக்குட்டியானவருமே அதற்கு ஆலயம்' என்று புதிய ஏற்பாடு சொல்கிறது. வெளி 21:22.

`தற்போது நாம் இஸ்ரவேலின் பாளையத்தில் வாழவில்லை. ஆனால் இன்று நாம் வாழ்கிற வாழ்க்கையில், எவ்வாறு தேவனுடைய பிரசன்னத்தை நெருங்கிச் செல்லமுடியும்?`