### தீர்க்கதரிசன முன்னடையாளங்கள்

முதலாம் வளைகுடா போர் நடை பெற்றபோது (1991), ஒரு பிரபல புரொட்டஸ்டன்ட் எழுத்தாளர், பேச்சாளர் அந்தப் போரைப்பற்றி வெளிப்படுத்தல் புத்தகம் முன்னுரைத்திருப்பதாக நம்பினார். அந்தப் போரில் பயன்படுத்தப்பட்ட ஹெலிகாப்டர்கள் சில வெளிப்படுத்தல் 9ல் வருகிற வெட்டுக்கிளிகளைப்போல இருந்ததாக அதற்கு விளக்கம் கொடுத்தார். 'அவன் பாதாளக்குழியைத் திறந்தான்; உடனே பெருஞ்சூளையின் புகையைப்போல அந்தக் குழியிலிருந்து புகை எழும்பிற்று; அந்தக் குழியின் புகையினால் சூரியனும் ஆகாயமும் அந்தகாரப்பட்டது. அந்தப் புகையிலிருந்து வெட்டுக்கிளிகள் புறப்பட்டுப் பூமியின்மேல் வந்தது; அவைகளுக்குப் பூமியிலுள்ள தேள்களின் வல்லமைக்கொப்பான வல்லமை கொடுக்கப்பட்டது' வெளிப்படுத்தல் 9:2,3.

இது வேதாகமத் தீர்க்கதரிசனத்திற்கு விளக்கம் சொல்கிற சரியான முறை இல்லை அல்லவா? ஆனாலும் பொதுவாக இதுபோல விளக்கம் சொல்கிறார்கள். பல தசாப்தங்களாக தீர்க்கதரிசனத்திற்கு விளக்கம் சொல்ல வெளியாகி வருகிற பல புத்தகங்களும், கட்டுரைகளும், காணொளிகளும், இப்போது இணையதளங்களும் தேதி குறிப்பது உட்பட கடைசிக்கால நிகழ்வுகள்குறித்து பலவற்றை முன்னுரைத்துள்ளன - பெரும்பாலும் மத்தியக் கிழக்கில் காணப்படுகிற போர்கள் அல்லது கொந்தளிப்பை அடிப்படையாக வைத்துச் சொல்கின்றன.

ஆச்சரியங்களில் பெரிய ஆச்சரியம், ஒவ்வொரு நிகழ்வுகளிலும் அந்த முன்னுரைத்தல்கள் தவறாகிப் போவதுதான். ஆனால் செவந்த்-டே அட்வென்ட்டிஸ்டுகளின் அணுகுமுறையானது கிறிஸ்துவை மையமாகக் கொண்டது; மத்தியக்கிழக்கில் உள்ள ஒரு குறிப்பிட்ட இடத்தையும், அங்கு நடந்துவருகிற போர்களையும் அடிப்படையாக வைத்து தீர்க்கதரிசனத்தை நாம் ஆராய்வதில்லை. மாறாக, கிறிஸ்துவுக்கும் சாத்தானுக்கும் இடையே நடக்கிற மாபெரும் போராட்டத்தை கண்ணாடியாக வைத்து ஆராய்கிறது. இந்தப் போராட்டம் ஒரு உலகளாவிய போராட்டம்; யூதர்களிலும் புறஜாதியாரிலும் உள்ள தேவ மக்கள் இந்த மிருகத்தையும் அதன் சொரூபத்தையும் வணங்குவார்களா, அல்லது சிருஷ்டிகரைத் தொழுவார்களா என்கிற இறுதிப் போராட்டத்துடன் இது முற்றுப்பெறுகிறது. வெளி 12:17; வெளி 14:12, 7.

இந்தக் கடைசிக்காலத் தீர்க்கதரிசனங்களைப் புரிந்துகொள்ள ஒரு முக்கியமான கருவி தானியேல் 2ஆம் அதிகாரமாகும். அதில் தீர்க்கதரிசனங்களின் வரலாற்றுக் கண்ணோட்டம் உள்ளது. அதோடு அவற்றின் அர்த்தங்களைப் புரிந்து கொள்வதற்கான திறவுகோலும் இடம்பெற்றுள்ளது.

தானியேல் 2ஆம் அதிகாரம் நான்கு உலக ராஜ்யங்களைச் சுட்டிக்காட்டு கிறது: பாபிலோன், மேதிய-பெர்சியா, கிரேக்கம், ரோம். அதைத் தொடர்ந்து தேவனுடைய நித்திய ராஜ்யம் ஸ்தாபிக்கப்படுகிறது, அது 'என்றென்றைக்கும் அழியாத ஒரு ராஜ்யம் அந்த ராஜ்யம் வேறே ஜனத்துக்கு விடப்படுவதில்லை; அது அந்த ராஜ்யங்களையெல்லாம் நொறுக்கி, நிர்மூலமாக்கி, தானோ என்றென்றைக்கும் நிற்கும்' தானி 2:44. இதற்கு ஒப்பாக தானி 7இலும் 8இலுமுள்ள தீர்க்கதரிசனங்களிலும் இதே அடிப்படைக் கண்ணோட்டம் உள்ளது, அதாவது இந்த உலக ராஜ்யங்கள் எழும்பி, மறைகின்றன; பிறகு தேவனுடைய ராஜ்யம் நிரந்தரமாக ஸ்தாபிக்கப்படுகிறது.

அதுபற்றின விளக்கத்தை தானியேல் 7இல் ஒரு தூதன் சொல்கிறார்: 'அந்த நாலு பெரிய மிருகங்களும் பூமியிலிருந்து எழும்புகிற நாலு ராஜாக்கள். ஆனாலும் உன்னதமானவருடைய பரிசுத்தவான்கள் ராஜரிகத்தைப்பெற்று, என்றென்றைக்குமுள்ள சதாகாலங்களிலும் ராஜ்யத்தைச் சுதந்தரித்துக்கொள்வார்கள் என்றான்' (தானி 7:17,18). நான்கு உலக ராஜ்யங்கள் (பாபிலோன், மேதிய-பெர்சியா, கிரேக்கம், ரோம்) வரலாற்றில் அடுத்தடுத்து எழும்புகின்றன, இயேசுவின் இரண்டாம் வருகைக்குப் பிறகு, தேவன் தமது நித்திய ராஜ்யத்தை ஸ்தாபிக்கிறார். ஆம், நாம் கிறிஸ்துவின் வருகைக்குமுன், நான்காம், அதாவது, இறுதி பூலோக ராஜ்யமான ரோமின் காலத்தில் இருக்கிறோம்.

வரலாற்றுக் கண்ணோட்டத்தை வைத்து, வேதாகமத் தீர்க்கதரிசனத்திற்கு விளக்கம் காண்பதுதான் இந்தக் காலாண்டின் நோக்கம், அதுசம்பந்தப்பட்ட கருத்தை ஆராயப்போகிறோம்; குறிப்பாக தீர்க்கதரிசன சத்தியத்தையும் இறுதி நிகழ்வுகளையும் விளக்கிக்காட்டுகிற மறைமுகக் குறிப்புகள், கதைகள், உருவகங்கள், உவமானங்கள் ஆகியவற்றை ஆராய்வோம்.

ஆதியாகமத்தின் சிருஷ்டிப்பு சம்பவத்திலிருந்து தொடங்குவோம். அது தீர்க்கதரிசனத்தை மட்டுமல்ல, அதைத் தொடர்ந்து வருகிற சிலுவையையும் கிறிஸ்துவின் பாவநிவாரண பலியையும் புரிந்துகொள்வதற்கு முக்கியம். பிறகு பாபேல் கோபுரம், ஆசரிப்புக் கூடார ஆராதனைகள், சங்கீதங்கள், சில பழைய ஏற்பாட்டு திருமணங்கள் ஆகியவற்றையும் பார்ப்போம். இவற்றிலும் இன்னும் பலவற்றிலும், முடிவுக்கால தீர்க்கதரிசனங்களை, குறிப்பாக வெளிப்படுத்தலில் உள்ளவற்றை தெளிவாக்கிக் காட்ட உதவுகிற உருவகங்கள், அடையாளங்கள், உவமானங்கள் உள்ளன. ஆனால் ஜெபத்தோடும் அர்ப்பணிப்பான மன நிலையோடும் ஆராயவேண்டும். (கலக மனநிலையுடன் ஆராய்ந்தால், நேரம் வீண்).

“முடிவுக்கால தீர்க்கதரிசனங்களை, குறிப்பாக வெளிப்படுத்தலில் உள்ளவற்றை தெளிவாக்கிக் காட்ட உதவுகிற உருவகங்கள், அடையாளங்கள், உவமானங்கள் உள்ளன. ஆனால் ஜெபத்தோடும் அர்ப்பணிப்பான மனநிலையோடும் ஆராயவேண்டும்.”

தீர்க்கதரிசன சத்தியத்தை விளக்கிக்காட்ட உதவுகிற கதைகளையும் உருவகங்களையும் ஆராயத் தொடங்குவதற்குகூட ஒரு காலாண்டு போதாது. நித்திய காலம் தேவைப்படலாம். அதுவரை, தேவ கிருபையால், முடிந்தவற்றை ஆராய்வோம்.

ஷான் பூன்ஸ்ட்ரா, வாய்ஸ் ஆப் பிராஃபஸியின் பேச்சாளர்/இயக்குனர். அவரது ஒளிபரப்புகளும் புத்தகங்களும் உலகம் முழுவதிலும் பலருக்கு ஊக்கமூட்டியிருக்கின்றன, அவரது நேரடி சுவிசேஷ நிகழ்ச்சிகள் அண்டார்டிகா தவிர ஒவ்வொரு கண்டத்திலும் பல வருடங்களாக ஒளிபரப்பப்பட்டு வருகின்றன.