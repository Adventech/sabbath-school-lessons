---
title:  மீண்டும் மிருகத்தின் சொரூபத்தை வணங்குதல்
date:   17/06/2025
---

கடைசிக்கால நிகழ்வுகள்பற்றிச் சொல்கிற வெளிப்படுத்தலின் பகுதிகளுக்கும் தானி 3க்கும் தொடர்பிருப்பதை வேதாகம மாணவர்கள் அறிவார்கள். அதற்கு நல்ல காரணமும் உண்டு; ஏனென்றால் தானி 3இல், 'சிலையைப் பணிந்து கொள்ளாதிருந்தால்' மரணதண்டனை என்று சொல்லப்பட்டது. தானி 3:15.

`அதேபோல வெளிப்படுத்தலில், சொரூபத்தை வணங்காவிட்டால் மரணதண்டனை கொடுக்கப்படும் என்று கட்டளையிடப்படுகிறது. 'மேலும் அம்மிருகத்தின் சொரூபம் பேசத்தக்கதாகவும், மிருகத்தின் சொரூபத்தை வணங்காத யாவரையும் கொலைசெய்யத்தக்கதாகவும், மிருகத்தின் சொரூபத்திற்கு ஆவியைக் கொடுக்கும்படி அதற்குச் சத்துவங்கொடுக்கப்பட்டது' வெளி 13:15. பின்வரும் வசனங்களில் தேவனுடைய கற்பனைகளையும், மனிதர்களுடைய கற்பனைகளையும் எதிரெதிரே வைத்துச் சொல்லப்படுவது என்ன? வெளி 13:11-17; 14:9,11,12; 16:2; 19:20; 20:4.`

'வானத்தையும் பூமியையும் சமுத்திரத்தையும் நீரூற்றுகளையும் உண்டாக்கினவரையே' தொழுதுகொள்ளும்படி தேவமக்கள் அழைக்கப்படுகிறார்கள். மிருகத்தையும் அதன் சொரூபத்தையும் அல்ல, சிருஷ்டிகரைத் தொழுதுகொள்ள வேண்டும். அந்த மூன்று எபிரெய வாலிபர்களும் இதேபோன்ற அச்சுறுத்தலுக்கு ஆளானபோது, சிருஷ்டிகராகிய தேவனைத் தொழாமல் வேறு எதையும் தொழுவதில்லையென மறுத்தார்கள். எனவே, தூரா சமவெளியில் சிருஷ்டிகரைத் தொழாமல் சொரூபத்தைத் தொழும்படி கொடுக்கப்பட்ட கட்டளையாகட்டும், சிருஷ்டிகரைத் தொழாமல் சொரூபத்தை வணங்கும்படி உலகம் முழுவதிலும் கொடுக்கப்படுகிற அழைப்பாக இருக்கட்டும், இரண்டிலும் புதைந்துள்ள நியதி ஒன்றுதான்.

`வாசியுங்கள் ரோமர் 1:18-25. 'தேவ கோபம்' சம்பந்தமாக ரோமர் 1:18இக்கும் வெளி14:9,10 இக்கும் உள்ள தொடர்பைக் கவனியுங்கள். சொரூபத்தைத் தொழுவது சம்பந்தப்பட்ட பிரச்சினை எவ்வாறு மனிதர்கள் இறுதியாக யாரிடம் தங்கள் மெய்ப்பற்றைக் காட்டப்போகிறார்கள் என்பதற்கான மற்றொரு வெளிப்பாடாக இருக்கிறது?`

தொழுகையின் அடிப்படை வணங்குவதும், தூபம் காட்டுவதும் அல்ல, ஆனால் இதுவும் அடங்கும். ஆனால் உண்மையில், நம் மெய்ப்பற்று எதின்மேல் இருக்கிறதோ அதை நாம் தொழுகிறோம். தேவன் நம்முடைய சிருஷ்டிகர், நம்முடைய மீட்பர், இயேசுவில் நாம் இரட்சிக்கப்பட வழிசெய்திருக்கிறார், எனவே அவரைமட்டுமே தொழுதுகொள்ள வேண்டும். மற்ற அனைத்தும் விக்கிரகாராதனை. இந்தக் கருத்து இயேசு சொன்ன இந்தக் கடினமான வார்த்தைகளைப் புரிந்துகொள்ள உதவும்: 'என்னோடே இராதவன் எனக்கு விரோதியாயிருக்கிறான்; என்னோடே சேர்க்காதவன் சிதறடிக்கிறான்' மத் 12:30. இந்த உண்மையை வெளிப்படுத்துவதாக இறுதி நிகழ்வுகள் இருக்கப்போகின்றன.