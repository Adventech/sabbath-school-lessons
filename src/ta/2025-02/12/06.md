---
title:  மிருகத்தின் முத்திரை
date:   19/06/2025
---

வருடங்கள் பல கடந்துவிட்டன, மரணதண்டனை, மிருகத்தின் முத்திரையைப் பெறும்படி நிர்ப்பந்திக்கப்படுதல் போன்ற இறுதி நிகழ்வுகள் இன்னும் நிகழவில்லை; அதனால் சிலர், ஓய்வுநாள் ஆசரிப்புதான் இந்தப் போராட்டத்தில் மையமாக இருக்கப்போகிறது என்பது உட்பட இறுதி நிகழ்வுகள்குறித்த நம் வியாக்கியானத்தில் சந்தேகமடைகிறார்கள்.

ஆனால், வெளிப்படுத்தல் புத்தகம் ஒன்றைத் தெளிவாகச் சொல்கிறது: ஒன்று நாம் சிருஷ்டிகரைத் தொழவேண்டும்; அல்லது மிருகத்தையும் அதன் சொரூபத்தையும் தொழவேண்டும். தேவன் சிருஷ்டிகர் என்பதற்கு, ஏதேன் முதலே ஏழாம்-நாள் ஓய்வுநாள் அடிப்படை அடையாளமாக இருப்பதால், சிருஷ்டிகரைத் தொழுதுகொள்கிற விஷயத்தில், ஓய்வுநாள் மையமாக இருக்கப்போகிறது. ஆதி 2:1-3. அதனால்தான் மிருகவல்லமை ஓய்வுநாள் கட்டளையை வேதாகமம் சொல்கிற நாளிலிருந்து ஞாயிற்றுக்கிழமைக்கு மாற்றியது. அதற்கு வேதாகம அடிப்படையே கிடையாது. இந்தப் பின்னணியை மனதில்வைத்து, தொழுகை சம்பந்தப்பட்ட விஷயத்தில் ஓய்வுநாளா, ஞாயிறு ஆசரிப்பா என்பதுமையம் வகிக்கப்போவதை எளிதாகப் புரிந்துகொள்ள முடிகிறது. சுருக்கமாகச் சொன்னால், சிருஷ்டிகரைத் தொழப்போகிறோமா, மிருகத்தைத் தொழப்போகிறோமா? வெளி 14:6,7. ஏழாம் நாள் ஓய்வுநாளுக்கு மனிதசட்டம் எதிராக உள்ள இந்தப் பிரச்சினைக்கு புதிய ஏற்பாட்டில் ஒரு முன்னடையாளம் உள்ளது.

`என்ன பிரச்சினையை முன்னிட்டு மதத்தலைவர்கள் இயேசுவைக் கொல்ல விரும்பினார்கள்? மத்தேயு 12:9-14; யோவான் 5:1-16.`

மத்தேயு 12இல், சூம்பினக் கையுடைய மனிதனை இயேசு குணமாக்கின பிறகு, மதத்தலைவர்கள் எவ்வாறு நடந்துகொண்டார்கள்? மத் 12:9-13. 'அப்பொழுது, பரிசேயர் வெளியேபோய், அவரைக் கொலை செய்யும்படி அவருக்கு விரோதமாய் ஆலோசனைபண்ணினார்கள்' மத் 12:14. ஏழாம்நாள் ஓய்வுநாள் நிமித்தம் மரணதண்டனையா? யோவான் 5:1-16இல், ஏழாம் நாளில் இயேசு அற்புதமாகக் குணமாக்கின மற்றொரு சம்பவத்தில், தலைவர்கள் 'அவரைத் துன்பப்படுத்தி, அவரைக் கொலைசெய்ய வகைதேடினார்கள்' யோவான் 5:16.

மனிதபாரம்பரியத்தின்படி நடக்காவிட்டால் மரணதண்டனையா? எவ்வாறு ஓய்வுநாளுக்குப் பதிலாக ஞாயிறு ஆசரிப்பு கொடுக்கப்பட்டதற்கு வேதாகமத்தில் ஆதாரம் இல்லையோ, அதுபோல ஓய்வுநாளில் குணமாக்குவது தடை செய்யப்பட்டதாகவும் ஆதாரமில்லை. இங்கே இயேசு எதிர்கொண்ட இந்தக் குறிப்பிட்ட சூழலையும் கடைசிக்கால நிகழ்வுகளையும் ஒப்பிடமுடியாது என்றாலும், இரண்டுக்கும் நெருங்கிய தொடர்பு இருக்கிறது. அதாவது, மனித சட்டமா, தேவ சட்டமா என்கிற கேள்வி எழுந்ததும், வேதாகம ஓய்வுநாளை அடிப்படையாக வைத்து எழுந்ததும் தெளிவாகிறது.

`தேவனுடைய கற்பனைகள் ஒன்றிற்காக மரிக்க வேண்டுமா?அந்த அளவுக்கு ஏன் செல்லவேண்டும் என்று சொல்லி, அதில் சமரசமாவது எவ்வளவு எளிது?`