---
title:  ஆதிகாலச் சபைக்கு உபத்திரவம்
date:   18/06/2025
---

கடைசிக்கால நிகழ்வுகள்குறித்த முன்னடையாளங்கள் பழைய ஏற்பாட்டில் மட்டுமல்ல, புதிய ஏற்பாட்டிலும் உள்ளன. முதல் நூற்றாண்டுக் கிறிஸ்தவர்கள் மிகுந்த உபத்திரவத்தைச் சந்தித்தார்கள். அநேகர் தங்கள் சக மார்க்கத்தாராலேயே வெறுக்கப்பட்டார்கள்; மோசேயின் விசுவாசத்திற்கு அச்சுறுத்தலாக இருந்ததாக கருதப்பட்டதே காரணம். அதுபோக, அஞ்ஞான ரோம சாம்ராஜ்யத்தின் கோபத்திற்கும் ஆளானார்கள். 'பூமியின் வல்லமைகளும் நரகத்தின் வல்லமைகளும் கிறிஸ்துவுக்கு எதிராக அணிதிரண்டு, அவரது பின்னடி யாளர்களைத் தாக்கியது. சுவிசேஷம் வெற்றிபெற்றால், தனது ஆலயங்களும் பலிபீடங்களும் இல்லாமல் போய்விடுமென அஞ்ஞான மார்க்கம் முன்கணித்தது; அதனால் கிறிஸ்தவமார்க்கத்தை அழிக்கும்படி தனது வல்லமைகளுக்குக் கட்டளையிட்டது. உபத்திரவத்தின் அக்கினி மூட்டிவிடப்பட்டது'. வெளி 13இல் காணப்படுகிற காட்சியைநோக்கிச் செல்கிற வேளையில், தேவமக்கள் என்ன எதிர்பார்க்கலாம் என்பதை மிகவல்லமையாக எடுத்துக்காட்டுகிற ஒரு சம்பவம் அப்போஸ்தலர் புத்தகத்தில் உள்ளது.

`அப் 12:1-17இல் கடைசிக்கால நிகழ்வுகளுக்கு முன்னடையாளமாக உள்ளநிகழ்வுகள் என்ன?`

யாக்கோபு சிரச்சேதம் பண்ணப்பட்டார். பேதுரு அடுத்து கொல்லப்படவிருந்தார், கிறிஸ்தவர்களுக்கு எதிராக மரணதண்டனை விதிக்கப்பட்டிருந்தது. தன் வாழ்க்கையிலேயே மிகமோசமான இரவாக அமையவிருந்த ஒரு நாளில் பேதுரு தூங்கிக்கொண்டு இருந்தார்; அதனால்தான் அந்தத் தூதன் அவரை பலமாகத் தட்டி எழுப்பவேண்டியதாயிற்று! பேதுரு அற்புதவிதமாக விடுதலைசெய்யப்பட்டார், பேதுரு விடுதலையாவது சந்தேகமே எனக் கருதி, அதற்காக வருத்தத்தோடு ஜெபித்துக் கொண்டிருந்த விசுவாசிகள் இருந்த இடத்திற்குச் சென்றார். அவர்கள் பிரமித்தார்கள் என்று வேதாகமம் சொல்கிறது. நாம் ஜெபிக்கும்போது தேவன் உண்மையில் பதில்கொடுப்பார் என்கிற தைரியத்துடன் எவ்வளவு தூரம் ஜெபிக்கிறோம் என்பதை யோசித்துப் பார்க்கவேண்டும்.

சில விசுவாசிகள் காக்கப்பட்டார்கள். சிலர் கொல்லப்பட்டார்கள். முடிவுகாலத்தை நெருங்கும்போது, இதே போலத்தான் நடக்கும். பேதுரு அப்போது தப்புவிக்கப்பட்டாலும்கூட, இறுதியில் தன் விசுவாசத்தின்நிமித்தம் கொல்லப்பட்டார். அதுபற்றி இயேசுதாமே அவரிடம் சொல்லியிருந்தார்: 'நீ இளவயதுள்ளவனாயிருந்தபோது உன்னை நீயே அரைக் கட்டிக்கொண்டு, உனக்கு இஷ்டமான இடங்களிலே நடந்து திரிந்தாய்; நீ முதிர் வயதுள்ளவனாகும்போது உன் கைகளை நீட்டுவாய்; வேறோருவன் உன் அரையைக் கட்டி, உனக்கு இஷ்டமில்லாத இடத்துக்கு உன்னைக் கொண்டுபோவான் என்று மெய்யாகவே மெய்யாகவே உனக்குச் சொல்லுகிறேன் என்றார். இன்னவிதமான மரணத்தினாலே அவன் தேவனை மகிமைப்படுத்தப்போகிறானென்பதைக் குறிக்கும்படியாக இப்படிச் சொன்னார். அவர் இதைச் சொல்லியபின்பு, அவனை நோக்கி: என்னைப் பின்பற்றிவா என்றார்' யோவான் 21:18,19.

`பேதுரு இன்னவிதமாய் மரிக்கப் போவதாக இயேசு சொல்லிய பிறகும் கூட,'என்னைப் பின்பற்றிவா' என்று கூறுகிறார். மரண அச்சுறுத்தலும்கூட நம் ஆண்டவரைப் பின்பற்றுவதிலிருந்து நம்மைத் தடுக்கக்கூடாது என்பதுபற்றி இது என்ன சொல்கிறது?`