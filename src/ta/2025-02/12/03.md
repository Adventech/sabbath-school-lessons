---
title:  சொரூபத்தை வணங்குதல்
date:   16/06/2025
---

தானியேல் சொன்ன விளக்கத்தால் தாக்கமடைந்து, முதலில் தானியேல் மீதும், பிறகு அவரது தேவன்மீதும் நேபுகாத்நேச்சார் மெய்ப்பற்று வைப்பதற்குத் தூண்டப்பட்டாலும், அது நீண்டகாலம் நீடிக்கவில்லை. தானி 2. குறிப்பாக வசனங்கள் 46-48.

`அந்தச் சிலை முற்றிலும் பொன்னால் செய்யப்பட்டதிலும், அதைத் தொழுதுகொள்ள ராஜா கட்டளையிட்டதிலும் உள்ள முக்கியத்துவம் என்ன? தானி3:1-12.`

முற்றிலும் பொன்னினால் செய்யப்பட்ட ஒரு சிலையை நிறுவியதன்மூலம் தேவன் சொன்ன செய்திக்கு தான் எதிர்த்து நின்றதை ராஜா காட்டினான். அவன் வலியுறுத்த விரும்பின செய்தி என்ன? பாபிலோன் ஒருபோதும் விழாது, நேபுகாத்நேச்சார்தான் எப்போதும் ராஜாவாக இருப்பான். அந்தக் கருத்தை ஒத்துக்கொள்ளாத எவனும் மரணதண்டனைக்கு ஆளாகவேண்டும். மனிதன் சுயமுடிவு உரிமைக்கு ஆசைப்பட்டால், அது மாபெரும் போராட்டம்குறித்த உண்மையை அவன் காணவிடாமல் செய்துவிடும் என்பதற்கு இது ஒரு வலுவான ஆதாரம்.

சிலவழிகளில், லூசிபரின் குணங்களை நேபுகாத்நேச்சார் வெளிப்படுத்தினான்; அதாவது விரும்பியதைப் பெறமுயன்றது; சுயத்திற்கு முக்கியத்துவம் கொடுத்தது; தேவனுடைய அதிகாரத்திற்கு எதிராக வெளிப்படையாகவே கலகம் செய்கிற அளவுக்கு பெருமைகொண்டது; இவை போன்றவற்றைச் சொல்லலாம். ஆனால் சில வித்தியாசங்களும் உள்ளன. நேபுகாத்நேச்சார் இறுதியாக மெய்யான தேவனில் விசுவாசம் வைத்தார், எந்த ராஜ்யத்தை ஒத்துக்கொள்ள மனமில்லாமல் கலகம்செய்தாரோ அந்த ராஜ்யத்தில் அவரை நாம் சந்திக்க வாய்ப்பிருக்கிறது.

`ராஜாவுக்குக் கீழ்ப்படிவதில்லை என்று இருந்த அந்த மூன்று எபிரெய வாலிபர்களின் வார்த்தைகளை வாசியுங்கள். தானி 3:17,18. விசுவாசம்பற்றியும், விசுவாசம் நம்மிடம் எதிர்பார்ப்பதுபற்றியும் அதிலிருந்து என்ன தெரிகிறது?`

அந்த ஆபத்தான சூழ்நிலையிலிருந்து தப்பிப்பதற்கு அந்த மூன்று வாலிபர்களும் எவ்வளவு எளிதாக சாக்குப்போக்குச் சொல்லியிருக்கலாம். வெறுமனே வணங்குவதை விட்டுவிட்டு, எரிந்து சாகுமளவிற்கு என்ன வைராக்கியம் தேவை? இலேசாக குனிந்து, தங்கள் தெய்வத்தைப் பணிந்துகொண்டு, சிலையை வணங்கியதுபோலக் காட்டியிருக்கலாமே? உயிரைக் கொடுக்கிற அளவுக்கு அது பெரிய விஷயமா? ஆனால் பெரிய விஷயம் என்றுதான் நினைத்தார்கள், தாங்கள் உயிரைவிட நேரிடலாம் என்று அவர்கள் அறிந்திருந்ததை அவர்களது வார்த்தைகள் காட்டுகின்றன.

`எளிதாக நியாயப்படுத்திவிட்டு, நம் விசுவாசத்திற்கு சாக்குப்போக்குச் சொல்லக் கிடைக்கிற வாய்ப்புகளை எவ்வாறு தவிர்க்கலாம்? இதுபோன்று வருகிற சோதனை குறித்து பின்வரும் வசனம் என்ன சொல்கிறது: 'கொஞ்சத்திலே உண்மையுள்ளவன் அநேகத்திலும் உண்மையுள்ளவனாயிருக்கிறான், கொஞ்சத்திலே அநீதியுள்ளவன் அநேகத்திலும் அநீதியுள்ளவனாயிருக்கிறான்' லூக்கா 16:10.`