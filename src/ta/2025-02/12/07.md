---
title:  மேலும் படிக்க
date:   20/06/2025
---

"எல்லாக் காலங்களிலும், தேவன் தம் மக்களின் ஒத்தாசைக்காகவும் விடுதலைக்காகவும் பரிசுத்த தூதர்கள்மூலம் செயல்பட்டிருக்கிறார். மனிதர்களுடைய விவகாரங்களில் வானுலக ஜீவிகள் மும்முரமாகப் பங்காற்றியிருக்கிறார்கள். மின்னலைப் போன்று பிரகாசமான உடைகளை அணிந்து காட்சியளித்திருக்கிறார்கள்; சாதாரண வழிப்போக்கர்கள் போல உடையணிந்தும் வந்திருக்கிறார்கள். தேவதூதர்கள் தேவ மனிதர்களுக்கு மனித உருவில் தோற்றமளித்திருக்கிறார்கள். களைத்திருப்பவர்களைப்போல மதிய வேளையில் கருவாலி மரங்களின்கீழ் ஓய்வெடுத்திருக்கிறார்கள். மனிதர்களின் வீடுகளில் உபசரிப்பை ஏற்றுக்கொண்டிருக்கிறார்கள். இருளில் பயணித்தவர்களுக்கு பாதுகாவலர்களாகச் செயல்பட்டிருக்கிறார்கள். தங்களுடைய கரங்களினால் பலிபீடங்களில் நெருப்பை மூட்டியிருக்கிறார்கள். சிறைச்சாலைகளின் கதவுகளைத் திறந்து, தேவ ஊழியர்களை விடுதலை செய்திருக்கிறார்கள். பரலோகத்தின் கவசத்தை அணிந்து, இரட்சகருடைய கல்லறையிலிருந்து கல்லை உருட்டித் தள்ளுவதற்கு வந்திருக்கிறார்கள்.

"நீதிமான்களுடைய கூட்டங்களில் தூதர்கள் பெரும்பாலும் மனிதர்களுடைய ரூபங்களில் இருக்கிறார்கள்; மேலும், துன்மார்க்கருடைய செய்கைகளைப் பதிவுசெய்து, தேவனுடைய நீடியபொறுமையின் வரம்பை அவர்கள் தாண்டிவிட்டார்களா என்று தீர்மானிப்பதற்கு சோதோமுக்குச் சென்றதுபோல துன்மார்க்கருடைய கூட்டங்களுக்கும் செல்லுகிறார்கள். கர்த்தர் இரக்கத்தில் பிரியப்படுகிறார்; உண்மையிலேயே தம்மைச் சேவிக்கிற ஒரு சிலரின் நிமித்தம், அவர் பேரழிவுகளைத் தடுத்து, திரளான மக்கள்மத்தியில் தொடர்ந்து அமைதி காணப்படச் செய்கிறார். ஆனால் தேவனுக்கு எதிராகப் பாவம்செய்கிறவர்கள், தாங்கள் உயிரோடு இருப்பதற்கு தாங்கள் நிந்தித்து, ஒடுக்குகிற உண்மையுள்ள ஒரு சிலரே காரணம் என்பதை கொஞ்சமும் உணருவதில்லை'.

**கலந்துரையாடக் கேள்விகள்**

`வாசியுங்கள் 2தீமோ 1:7. தீர்க்கதரிசனத்தில் உங்களை அதிகம் அச்சுறுத்துகிற விஷயங்கள்பற்றி விவாதியுங்கள். நம் விசுவாசத்தின்நிமித்தம் உபத்திரவம் நேரிடுவதாக தீர்க்கதரிசனம் சொன்னாலும்கூட, நாம் பயமனநிலையை விட்டுவிட்டு, தேவன் சொல்கிற நம்பிக்கையின் செய்தியைப் பற்றிக்கொள்ள என்ன செய்யலாம்`

`இறுதி நிகழ்வுகளில் ஓய்வுநாளும் ஞாயிறு ஆசரிப்பும் எவ்வாறு மையம் வகிக்கப் போகின்றன என்பதைக் காண்பது தற்சமயம் கடினமாக இருந்தாலும், உலகத்தில் எவ்வளவு வேகமாக மாற்றம் ஏற்படமுடியும் என்பதைப் பார்த்திருக்கிறோம். தற்போதைய நிகழ்வுகளைச் சார்ந்து நம் விசுவாசம் இருக்கலாம், வெளிப்படுத்தப்பட்ட தேவ வார்த்தையின் அடிப்படையில்மட்டுமே நம் விசுவாசம் இருக்குமாறு இந்தச் சத்தியம் நமக்கு என்ன கற்பிக்கவேண்டும்?`

`தானி 2ஆம், 7ஆம் அதிகாரங்கள்பற்றி யோசித்துப் பாருங்கள். முன்னுரைக்கப் பட்டதுபோல ஒவ்வொரு சாம்ராஜ்யமும் எழுந்து, வீழ்ந்தன. இன்று, வரலாற்றைத் திரும்பிப் பார்க்கும்போது, முன்னுரைக்கப்பட்டதுபோல நடந்தது தெரிகிறது. இன்றைய கண்ணோட்டத்தில் பார்க்கும்போது, இன்னும் ஒரு ராஜ்யம்தான் வரவேண்டியிருக்கிறது. அது என்ன, அது வரும் என்பதில் ஏன் உறுதியோடு இருக்கலாம்?`