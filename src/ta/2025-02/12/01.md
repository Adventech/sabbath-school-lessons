---
title:  முன்னடையாளங்கள்
date:   14/06/2025
---

### இவ்வார ஆராய்ச்சிக்கு

தானி 2:31-45; 3:1-12,17,18; வெளி 13:11-17; ரோமர் 1:18-25; அப் 12:1-17; மத் 12:9-14.

> <p>மனன வசனம்</p>
> தேவன் நமக்குப் பயமுள்ள ஆவியைக் கொடாமல், பலமும் அன்பும் தெளிந்த புத்தியுமுள்ள ஆவியையே கொடுத்திருக்கிறார். 2தீமோ 1:7.

கடைசிக்கால நிகழ்வுகளை முன்னடையாளப்படுத்துகிற மேலும் இரண்டு வேதாகமச் சம்பவங்களை இந்த வாரம் பார்ப்போம். முதலாவது, சாத்ராக், மேஷாக், ஆபேத்நேகோவின் அனுபவம், வெளி 13இல் சித்திரிக்கப்படுகிற விஷயங்கள் சம்பந்தப்பட்ட மறைமுகக் குறிப்புகள் இவர்களது சம்பவத்தில் உள்ளன. பிறகு புதிய ஏற்பாட்டில், ஆதிகாலக் கிறிஸ்தவர்களின் அனுபவத்தை ஆராய்வோம், தற்காலத்திற்கும் கிறிஸ்துவின் வருகைக்கும் இடையே நாம் என்ன எதிர்பார்க்கலாம் என்பதை அறிந்துகொள்ள அது உதவியாக இருக்கிறது.

இரண்டு உதாரணங்களிலும், தேவமக்களிடம் தைரியம் காணப்பட்டது, அதிக சோதனையான சூழ்நிலைகளில் சமாதானத்தைக் காண்பதற்கான வழிகளை அதிலிருந்து அறியமுடிகிறது. 'பயப்படவேண்டாம்', 'உங்களுடைய எண்ணங்கள் உங்களைக் கலங்கச்செய்வது என்ன?' என்கிற தொனியில் இயேசு மீண்டும்மீண்டும் பேசியிருக்கிறார். தீர்க்கதரிசனத்தின் மையக்கருத்து கிறிஸ்து; பூமியின் இறுதி தருணங்கள்குறித்துச் சித்திரிக்கப்படுகிற காட்சிகளில் பின்வரும் ஆலோசனையை நாம் காணவேண்டும். அதாவது, 'உங்கள் இருதயம் கலங்கா திருப்பதாக; தேவனிடத்தில் விசுவாசமாயிருங்கள், என்னிடத்திலும் விசுவாசமாயிருங்கள்'என்று தம் சீடர்களிடம் சொன்னார். யோவான் 14:1.

ஆம், தேவனுக்கு உண்மையாக இருக்க முயல்கிறவர்களுக்கு கடைசிக்கால நிகழ்வுகள் அதிகச் சோதனையாக இருக்கப்போகின்றன. ஆனால் இறுதியில், இந்த நிகழ்வுகளை நாம் நம்பிக்கையோடு பார்க்கவேண்டுமே தவிர, பயத்தோடு அல்ல.

2025 ஜூன் 21 வகுப்புக்காகப் படிக்கவேண்டிய பாடம்