---
title:  மேலும் படிக்க
date:   27/06/2025
---

"உலகை ஆளும்படி தருணம் கொடுக்கப்பட்ட ஒவ்வொரு ராஜ்யமும், 'பரிசுத்தரும், கண்காணிப்பாளருமாகிய அவருடைய நோக்கங்களை நிறைவேற்றுமா?' எனும் கேள்விக்குப் பதிலைத் தீர்மானிக்கப்படும்படி, தங்களுக்கென ராஜ்யத்தை ஸ்தாபிக்க அவற்றிற்கு அனுமதியளிக்கப்பட்டது. பாபிலோன், மேதிய- பெர்சியா, கிரேக்கம், ரோம் போன்ற பெரும் ராஜ்யங்களின் எழுச்சி-வீழ்ச்சிகுறித்துத் தீர்க்கதரிசனம் பதிவுசெய்துள்ளது. இந்த ராஜ்யங்களானாலும் சரி, பெலம் குன்றிய தேசங்களானாலும் சரி, ஒரேவிதமான வரலாற்றைத்தான் காணமுடிகிறது. அதாவது, ஒவ்வொரு தேசத்திற்கும் சோதனைக் காலம் கொடுக்கப்பட்டது; ஆனால், ஒவ்வொன்றும் தோல்வியையே சந்தித்தது; அவற்றின் மகிமை மங்கி, அதிகாரம் இல்லாமற்போயிற்று. தேவனுடைய நியதிகளை தேசங்கள் புறக்கணித்து, அந்தப் புறக்கணிப்பால் தங்களுக்கு அழிவை ஏற்படுத்திக்கொண்டபோதிலும், காலங்கள் நெடுகிலும் மேன்மையான, தெய்வீக நோக்கம் வெளிப்படையாகக் கிரியைசெய்து வருகிறது".

எரே 18இல், ஒரு குயவன் மண்பாண்டம் வனைவதை எரேமியா பார்த்துக்கொண்டிருந்தார், அவன் தான் நினைத்த வடிவத்தில் வனைந்தான். ஒரு குயவன் களிமண்ணை வனைகிற இந்த உருவகத்தை தேவன் தமது நிபந்தனை நியதியை விளக்குவதற்கு வேதாகமத் தீர்க்கதரிசனத்தில் பயன்படுத்துகிறார். அதை நாம் சந்தேகமின்றி புரிந்துகொள்ளும்படிக்கு எரேமியாமூலம் ஆண்டவர் இவ்வாறு சொல்கிறார்: 'பிடுங்குவேன், இடிப்பேன், அழிப்பேன் என்று நான் ஒரு ஜாதிக்கு விரோதமாகவும், ஒரு ராஜ்யத்துக்கு விரோதமாகவும் சொன்ன மாத்திரத்தில், நான் விரோதமாய்ப் பேசின அந்த ஜாதியார் தங்கள் தீங்கைவிட்டுத் திரும்பினால், நானும் அவர்களுக்குச் செய்ய நினைத்த தீங்கைச் செய்யாதபடிக்கு, மனம் மாறுவேன். கட்டுவேன், நாட்டுவேன் என்றும், ஒரு ஜாதியையும் ஒரு ராஜ்யத்தையும் குறித்து நான் சொல்லுகிறதுமுண்டு. அவர்கள் என் சத்தத்தைக் கேளாமல், என் பார்வைக்குப் பொல்லாப்பானதைச் செய்வார்களானால், நானும் அவர்களுக்கு அருள்செய்வேன் என்று சொன்ன நன்மையைச் செய்யாதபடிக்கு மனம் மாறுவேன்'. எரே 18:7-10.

**கலந்துரையாடக் கேள்விகள்**

`சத்தியத்தைவிட்டு விலகின தேவமக்களுக்குக் கொடுக்கப்படுகிற நியாயத் தீர்ப்பைவிட நினிவேக்குக் கொடுக்கப்படுகிற நியாயத்தீர்ப்பு எளிதாக இருக்குமென இயேசு சொன்னதுபற்றி யோசியுங்கள். மத் 12:39-42. இந்த எச்சரிப்பிலிருந்து தேவ சபை என்ன எச்சரிப்பைப் பெறலாம்?`

`'ஒரே விதமான வரலாற்றைத்தான் காணமுடிகிறது' என்று அடுத்தடுத்து வந்த சாம்ராஜ்யங்கள்பற்றி எலன் ஒய்ட் சொல்கிறார். தீர்க்கதரிசனத்தில் சொல்லப்பட்டுள்ள சாம்ராஜ்யங்களில் பொதுவாகக் காணப்படுகிற விஷயம் என்ன? அவர்கள் எவ்வாறெல்லாம் ஒரேவிதமான தீர்க்கதரிசனப் பாதையில் சென்றார்கள்? நம்முடைய தற்போதைய உலகமும் எவ்வாறு அவர்களைப் பின்பற்றிச் செல்கிறது?`

`சிந்தையோ, புத்தியோ அல்ல; மக்களுடைய இருதயம்தான் அவர்கள் விசுவாசத்தை ஏற்றுக்கொள்ளாதபடிக்குச் செய்கிறது. நாம் மற்றவர்களுக்குச் சாட்சிசொல்வதில் இதை அறிந்திருப்பது என்ன தாக்கத்தை உண்டாக்கவேண்டும்?`