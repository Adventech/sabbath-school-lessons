---
title:  ஐபிராத்து வற்றிப்போகுதல்
date:   25/06/2025
---

பாபிலோனின் மதில்களுக்கு இடையே ஐபிராத்து நதி ஓடியது, அது அந்த நகரத்திற்கு வற்றாத நீர் ஆதாரமாக இருந்தது; பாபிலோனுக்கு இருந்த அனுகூலங்களில் அதுவும் ஒன்று. அதுதான் அதன் பெலவீனங்களில் ஒன்றாகவும் மாறியது. பண்டைய பாபிலோனிய ராணியான நிடோகிரிஸ் என்பவள், அந்த நதியை ஒட்டி நகரத்திற்குச் செல்கிற பாதையை உருவாக்க, மண்பொருட்களைச் செய்து வைத்திருந்தாள். அதற்காக வேலைசெய்தவர்களின் வேலையை எளிதாக்க, நதியை ஒரு சதுப்புநிலத்திற்குள் திருப்பிவிட்டிருந்தாள். தானும் அவ்வாறு செய்யலாமென கோரேஸ் உணர்ந்தார்; அதாவது, அந்த நதியை போதுமான அளவுக்குத் திருப்பிவிட்டால், மதிலுக்கு கீழிருந்து தன் படையை உள்ளே அனுப்பலாமெனப் புரிந்தது. அவ்வாறு அவர்கள் ஆற்றுப்படுகையில் நகரத்திற்குள் சென்றபோது, நதிக்கு இருபுறமும் இருந்த மதில்களின் வாசல்களில் காவலாளிகள் யாருமே இல்லை, அதனால் அந்த நகரம் ஒரே இரவில் வீழ்ந்தது. பண்டைய கிரேக்க வரலாற்று ஆசிரியரான ஹெரடோட்டஸ் சொல்வது: 'நதியோரம் எதிரியிடம் வீழ்ந்ததை பாபிலோனின் மையத்தில் இருந்தவர்கள் உணரவே இல்லை, ஏனென்றால் அது பண்டிகை நேரம், எல்லாரும் நடனமாடிக் கொண்டும், இன்பங்களில் திளைத்துக்கொண்டும் இருந்தார்கள்'. இந்தக் கொண்டாட்டம் தானி 5இல் சொல்லப்படுவதாகத்தான் இருக்கவேண்டும் என்பதில் ஏதாவது சந்தேகம் இருக்கிறதா?

`வெளிப்படுத்தலில் சொல்லப்படுகிற சில வாதைகளுக்கும் பாபிலோனின் விழுகைக்கும் என்னென்ன ஒற்றுமைகளைக் காண்கிறீர்கள்? தானி 5:18-31; வெளி 16:12-19.`

காலத்தின் அடையாளங்களை எவ்வாறு கண்டுகொள்ளலாம் என்று தம் சீடர்களுக்கு இயேசு விளக்கினபோது, 'உங்கள் ஆண்டவர் இன்ன நாழிகையிலே வருவாரென்று நீங்கள் அறியாதிருக்கிறபடியினால் விழித்திருங்கள். திருடன் இன்ன ஜாமத்தில் வருவானென்று வீட்டெஜமான் அறிந்திருந்தால், அவன் விழித்திருந்து, தன் வீட்டைக் கன்னமிடவொட்டானென்று அறிவீர்கள்' என்று சொன்னார். மத் 24:42,43. பாபிலோனின் விழுகையில் நடந்ததுபோல, கிறிஸ்துவின் திடீர் வருகையும் நவீன பாபிலோனில் இருப்பவர்களை ஆச்சரியத்தில் ஆழ்த்தும். ஆனாலும் அப்படி இருக்கவேண்டிய அவசியமில்லை, விளக்கமாகச் சொல்லப்பட்டுள்ள பல தீர்க்கதரிசனங்களில், இயேசுவின் சீக்கிர வருகை குறித்து போதுமான ஆதாரம் வழங்கப்பட்டுள்ளது. தேவன் முன்னுரைத்திருப்பதை அறியாததால் உலகத்தார் ஆயத்தபடாமல் இருப்பதில்லை, மாறாக தேவன் சொன்னதை நம்பாததின்நிமித்தமே ஆயத்தமில்லாமல் இருப்பார்கள்.

`இந்தக் கடைசிக்கால எச்சரிப்புகளுக்கு மத்தியிலும், வெளி 16:15 சொல்கிற சுவிசேஷச் செய்தி என்ன? 'நிர்வாணமாய் நடவாதபடி' என்பதின் அர்த்தம் என்ன?`