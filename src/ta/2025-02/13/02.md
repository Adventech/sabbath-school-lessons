---
title:  தயங்கின தீர்க்கதரிசி
date:   22/06/2025
---

யோனாவின் அனுபவம் சிறிதாக இருந்தாலும், முக்கியத் தாக்கத்தை ஏற்படுத்துகிறது. யோனா 1-4. தயங்கின இந்தத் தீர்க்கதரிசியிடம் காணப்பட்ட குணங்கள் தங்களிடமும் இருப்பதாக பல விசுவாசிகள் கருதுகிறார்கள். எதிர்கால நிகழ்வுகள் சம்பந்தப்பட்ட குறிப்புகளும் இந்தச் சம்பவத்தில் உள்ளன.

`பரிசேயர்களிடமும் வேதபாரகர்களிடமும் இயேசு பேசியபோது யோனா அனுபவத்தின் எந்தப் பகுதியைக் குறிப்பிடுகிறார்? மத் 12:38-42. அவரது வார்த்தைகளில் நியாயத்தீர்ப்புகுறித்த என்ன பாடங்கள் உள்ளன?`

தாம் யோனாவைவிட பெரியவர் என்று இயேசு சொன்னார். இந்த உலகத்திற்கு தாம் வந்ததால் தமக்குச் சிலுவை காத்திருக்கிறது என்று அறிந்திருந்தும், இழந்துபோனதைத் தேடவும் இரட்சிக்கவும் செயல்பட்டார். லூக் 19:10. யோனா தன் சொந்தப் பாவங்களின்நிமித்தம் அந்தப் பெரிய மீனின் வயிற்றில் மூன்று நாட்கள் இருந்தார்; இயேசு நம்முடைய பாவங்களின்நிமித்தம் கல்லறையில் மூன்று நாட்கள் இருந்தார். தொலைந்துபோனோரை மீட்பதற்கு அவ்வளவு பெரிய விலை கொடுக்க வேண்டியிருந்தது.

யோனா நினிவேக்குச் செல்வதற்கு மனதின்றி, தயங்கின ஒரு தீர்க்கதரிசி என்பதை இன்று அறிவோம். மனிதகண்ணோட்டத்தில், அதற்கான காரணத்தை எளிதில் அறியலாம்; அதாவது, அசீரியர்கள் கொடுமையான ஆட்சி நடத்திவந்தார்கள். அசீரியர்களின் சுவர் ஓவியங்களில், வழக்கத்திற்கு மாறான கொடுமையான காட்சிகள் சித்திரிக்கப்படுகின்றன; சிறைப்பிடிக்கப்பட்டவர்களை கற்பனைக்கும் எட்டாத கொடுமையான வகையில் கொன்றிருக்கிறார்கள். அவர்களுடைய தலைநகரத்தில் போய் மனந்திரும்புதலைப் பிரசங்கித்து, அதனால் வரக்கூடிய விளைவை ஏற்றுக்கொள்ள யார் விரும்புவார்?

அந்தச் சம்பவத்தின் ஒரு முக்கியமான கட்டம் கடைசிக்கால மீதமான இயக்கத்தைச் சுட்டிக்காட்டுவதாக உள்ளது. யோனாவிடம் நீ யார் என்று கேட்டபோது, 'நான் எபிரெயன்; சமுத்திரத்தையும் பூமியையும் உண்டாக்கின பரலோகத்தின் தேவனாகிய கர்த்தர் இடத்தில் பயபக்தியுள்ளவன்' என்று சொன்னார். யோனா 1:9; வெளி 14:7. 'சமுத்திரத்தையும் பூமியையும் உண்டாக்கினவர்' என்று ஆண்டவரை யோனா சொன்னதன்மூலம் அவரே சிருஷ்டிகர் என்பதைச் சுட்டிக்காட்டினார். அவரை நாம் தொழுவதற்கான காரணத்திற்கும், கடைசிக்கால நிகழ்வுகள் தொழுகையை மையமாகக் கொண்டிருப்பதற்கும் இந்த உண்மை அடிப்படையாக உள்ளது. அதேசமயம் நாமும்கூட, ஆவிக்குரிய பாபிலோனில், யாரும் விரும்பாத ஒரு செய்தியைப் பிரசங்கிக்கும்படி கட்டளைபெற்றிருக்கிறோம். 'என் ஜனங்களே, அவளைவிட்டு வெளியே வாருங்கள்' என்று சொல்வது, அவர்களை மனந்திரும்புமாறு அழைப்பதாகும். இதுபோன்ற செய்தி, மிகவும் அன்பானவிதத்தில் அறிவிக்கப்பட்டாலும் எப்போதுமே மக்களிடமிருந்து எதிர்மறையான பிரதிவினையையே உண்டாக்கியிருக்கிறது. நாம் கூறுகிற சாட்சியின்நிமித்தம் பகைமிகுந்த எதிர்வினையைச் சந்திக்காதவர்கள் நம்மில் எவராவது இருக்க முடியுமா? அது அந்த வேலையோடுகூட இணைந்த ஒன்று.

`யோனாவின் குணத்தன்மை எவ்வளவுக்கு உங்களில் காணப்படுகிறது? அந்தத் தவறான மனநிலையைத் தாண்டி நீங்கள் எவ்வாறு செல்லலாம்?`