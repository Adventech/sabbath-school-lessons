---
title:  பெல்ஷாத்சாரின் விருந்து
date:   24/06/2025
---

மேதியர்களும் பாபிலோனியர்களும் இணைந்த இராணுவம் (நேபுகாத்நேச்சாரின் அப்பா வழிநடத்தியது) நினிவேயைப் பிடித்தபிறகு (கி.மு. 612), பாபிலோனின் மாபெரும் சட்டமேதையான ஹமூரபியின் நாட்கள்முதல் கண்டிராத ஒரு எழுச்சியை பாபிலோன் நகரம் கண்டது. அசீரியப் படையெடுப்புப் பிரச்சினை முடிவுக்கு வந்த நிலையில், நேபுகாத்நேச்சாருடைய ஆளுகையின்கீழ் பாபிலோன் செல்வச்செழிப்பாக மாறியது; அண்டை நாடுகள் அதன் ஆதிக்கத்தை வேறு வழியின்றி ஏற்றுக்கொள்ளவேண்டிய அளவுக்கு செல்வாக்கு செலுத்தியது. அது உலகத்தின் ராணியாகத் திகழ்ந்தது, செல்வச்செழிப்பை விரும்பிய தேசங்கள் அவளுக்கு தாங்கள் மெய்ப்பற்றுடன் இருப்பதாக அறிவித்தன.

ஆனால் நமக்குத் தெரிந்தவரை நேபுகாத்நேச்சார் ஒரு விசுவாசியாக மரித்தார்; தானியேலின் தேவனே சகல தேசங்களையும் அரசாளுவதற்கு உரிமையுள்ளவர் என்று அறிக்கையிட்டார். தானி 4:34-37. நேபுகாத்நேச்சாரின் சந்ததியில் பிற்காலத்தில் துணை ஆட்சியாளராக அரசாண்ட பெல்ஷாத்சார்பற்றி தானியேல் புத்தகம் அடுத்து சொல்கிறது.

`பெல்ஷாத்சாரின் அனுபவத்திலிருந்து என்ன முக்கிய ஆவிக்குரிய பாடங்களைக் கற்றுக்கொள்ளலாம்? தானி 5:1-31. பெல்ஷாத்சாரின் வீழ்ச்சிக்கு காரணமாக இருந்தது என்ன?`

இந்தச் சம்பவத்தின் மிகவும் துயரமான பகுதி தானி 5:22இல் உள்ளது. நேபுகாத்நேச்சாருக்கு வந்த துன்பத்தையும், பிறகு கிடைத்த விடுதலையையும் ராஜாவிடம் தானியேல் சொன்னபிறகு, 'அவருடைய குமாரனாகிய பெல்ஷாத் சார் என்னும் நீரோவென்றால், இதையெல்லாம் அறிந்திருந்தும், உமது இருதயத்தைத் தாழ்த்தவில்லை' என்று கூறுகிறார். அதாவது, சத்தியத்தை அறிகிற வாய்ப்பு கிடைத்திருந்தது, நேபுகாத்நேச்சாருக்கு நிகழ்ந்ததை தெளிவாகத் தெரிந்திருக்க வாய்ப்பு இருந்தது, ஆனாலும் அவற்றைப் புறக்கணிக்கத் தீர்மானித்தார்; மாறாக தனக்கு முன்னிருந்தவர்களை அதிகச் சிக்கலுக்குள் வழிநடத்தின அதே மார்க்கத்தை நோக்கிச் சென்றார்.

நேபுகாத்நேச்சார் பொற்சிலையைச் செய்தார்; இங்கே, பெல்ஷாத்சாரோ தானியேலின் தேவன் முன்னுரைத்ததைக் கேட்க மனதில்லாதிருந்தார். தேவாலயப் பாத்திரங்களை தேவநிந்தனையான வகையில் பயன்படுத்தியதால், யூதர்களை பாபிலோன் வென்றதென்றும், இப்போது அவர்களுடைய தேவனுடைய மதப்பொருட்கள் தனக்கு சொந்தமானதென்றும் காட்டமுயன்றார். அதாவது, தங்களது அழிவை முன்னுரைத்த தேவனுக்கு மேலாக இன்னும் தங்களுக்கு மேலாதிக்கம் இருப்பதுபோல நடந்துகொண்டார்.

உண்மையான நிலையை தெளிவாக அறிவதற்கான அதிக ஆதாரத்தை பெல்ஷாத்சார் பெற்றிருந்த போதிலும், முற்றிலும் துணிகரமாக நடந்தார். சத்தியத்தை அறிவதற்கு போதுமான அறிவு இருந்தது; ஆனால் இருதயம் அதற்கு இணங்காததே பிரச்சினை. கடைசி நாட்களில், உலகத்தில் இறுதி நெருக்கடி உண்டாகும்போது, சத்தியத்தை அறிவதற்கான வாய்ப்பு மக்களுக்கு வழங்கப்படும். பெல்ஷாத்சாரைப்போல அவர்களது இருதயங்களை பொறுத்துதான் அவர்களது தீர்மானம் இருக்கும்.