---
title:  மனந்திரும்புதலின் ஊழியம்
date:   23/06/2025
---

நினிவே மக்களுக்கு தனித்துவமான ஒரு செய்தியை யோனா பிரசங்கித்தார். 'யோனா நகரத்தில் பிரவேசித்து, ஒருநாள் பிரயாணம்பண்ணி: இன்னும் நாற்பதுநாள் உண்டு; அப்பொழுது நினிவே கவிழ்க்கப்பட்டுப்போம் என்று கூறினான்' யோனா 3:4. நினிவே நிச்சயமாக அழிகிற நிலையில் இருந்தது. அந்தச் செய்தியைச் சொன்னது தேவனுடைய ஒரு தீர்க்கதரிசி அல்லவா? ஆனாலும், நினிவேக்கு என்ன நடந்தது?

`இந்தத் தீர்க்கதரிசனம் ஏன் நிறைவேறவில்லை? யோனா 3:5-10.`

ஆம், அந்த நகரத்தார் அனைவரும் மனந்திரும்பினார்கள், தீர்க்கதரிசனமாகச் சொல்லப்பட்ட அழிவு சில காலத்திற்குத் தவிர்க்கப்பட்டது. 'அவர்களது அழிவு தவிர்க்கப்பட்டது, அந்த அஞ்ஞான உலகில் இஸ்ரவேலின் தேவன் மேன்மையும் கனமும் அடைந்தார், அவரது பிரமாணத்தின்மீது பயபக்தி அடைந்தார்கள். தேவனை மறந்ததாலும், பெருமையாக மார்தட்டினதாலும் நினிவே சுற்றிலுமிருந்த தேசங்களுக்கு இரையாகவிருந்தது. இது பல வருடங்கள் கழித்துதான் நிகழ்ந்தது'.

விழுந்துபோன உலகத்திற்கு இறுதிச் செய்தியை அறிவிக்கும்போது இதுபோன்ற ஒன்றை எதிர்பார்க்கலாமா? ஆம், ஒருபுறம் எதிர்பார்க்கலாம், இன்னொரு புறம் எதிர்பார்க்கமுடியாது. உலகம் முழுவதிலும் அநேகர் 'என் ஜனங்களே, நீங்கள் அவளுடைய பாவங்களுக்கு உடன்படாமலும், அவளுக்கு நேரிடும் வாதைகளில் அகப்படாமலும் இருக்கும்படிக்கு அவளைவிட்டு வெளியே வாருங்கள்' என்கிற அழைப்புக்குச் செவிகொடுப்பார்கள். வெளி 18:4. உலகம் முழுவதிலும் சத்தியத்தின் பக்கம் நிற்கவும், மிருகத்தை எதிர்க்கவும் தீர்மானிக்கிறவர்கள் இருப்பார்கள், அவர்கள் 'தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளு(வார்கள்)' வெளி 14:12. நினிவே மக்களைப்போல இவர்கள், தொலைந்துபோனவர்களுக்கு வருகிற நியாயத்தீர்ப்பிலிருந்து தப்புவிக்கப்படுவார்கள்.

நினிவே அழிக்கபட்டுப்போகும் என்று தேவன் அறிவித்ததுபோன்ற சில தீர்க்கதரிசனங்கள் நிபந்தனைக்குரியவை. அதாவது, மக்கள் தங்கள் தீமையிலிருந்து திரும்பாவிட்டால் நினிவே அழிக்கப்படும். பார்க்கவும் எரே 18:7-10. ஆனாலும் சில தீர்க்கதரிசனங்கள் இந்த நிபந்தனைகளுக்கு உட்பட்டவை அல்ல. மனிதர்களின் எதிர்வினை எப்படி இருந்தாலும், அவை நிச்சயம் நிறை வேறும். கிறிஸ்துவின் முதலாம் மற்றும் இரண்டாம் வருகைகுறித்த மேசியத் தீர்க்கதரிசனங்கள், மிருகத்தின் முத்திரை, வாதைகள் ஊற்றப்படுதல், கடைசிக்கால உபத்திரவம் போன்றவை நிபந்தனைக்கு உட்பட்டவை அல்ல; மனிதர்களின் செயல்கள் எப்படி இருந்தாலும் அவை நிறைவேறும். மனிதர்களின் செயல்களும், அவர்களது தீர்மானங்களும், தீர்க்கதரிசிகள் முன்னுரைத்த இறுதி நிகழ்வுகளின்போது அவர்கள் எந்தப் பக்கத்தில் இருக்கிறார்கள் என்பதைத் தீர்மானிக்கும்.

`தேவனைத் தொழுவதா, மிருகத்தைத் தொழுவதா என்கிற பிரச்சினை எழும்பும்போது உங்கள் தீர்மானங்களை முடிவுசெய்கிற என்ன தீர்மானங்களை தற்போது செய்துவருகிறீர்கள்?`