---
title:  கோரேஸ், அபிஷேகம்பண்ணப்பட்டவர்
date:   26/06/2025
---

பாபிலோன் நகரத்தை கோரேஸ் கைப்பற்றின பிறகு, தேவ மக்களுடைய சிறையிருப்பின் ஆண்டுகள் முடிவடைந்தன. யூதர்கள் தங்கள் வாக்குத்தத்த தேசத்திற்குத் திரும்பிச் செல்லவும், தேவாலயத்தை மீண்டும் கட்டவும் பெர்சியர்கள் அனுமதித்தார்கள். கோரேஸின்கீழ், பெர்சிய சாம்ராஜ்யம் மிகப்பெரிய சாம்ராஜ்யமாக மாறியது, அதுபற்றி வரலாற்று ஆசிரியரான டாம் ஹாலண்ட், 'உலகம் இதுவரை கண்டிராத அளவுக்கு பிரதேசங்களின் மிகப்பெரிய ஒருங்கிணைப்பு நடந்தது' என்கிறார்.

பெர்சியர்களுடைய வழக்கத்தின்படியே, 'மகா ராஜா' அல்லது 'ராஜாதி ராஜா' என்று கோரேஸ் அழைக்கப்பட்டார்.

கிறிஸ்து தம் சபையை அழைத்துச்செல்ல திரும்பி வரும்போது, என்ன நடக்கும் என்பதற்கு கோரேஸ் முன்னடையாளமாக இருக்கிறார். இவர் கிழக்கிலிருந்து வருகிற ராஜா. மத் 24:27. பாபிலோனுக்கு எதிராகப் போர் தொடுத்து, தம் மக்கள் இறுதியாக பாபிலோனிலிருந்து தப்பித்து, வாக்குத்தத்த தேசத்திற்குத் திரும்பிச் செல்வதற்கு அவர்ளை விடுவிக்கிறவர். வெளி 19:11-16. அதனால் தான் கோரேசை தேவன் 'நான் அபிஷேகம்பண்ணினவன்' என்று குறிப்பிடுகிறார். ஏசா 45:1. இந்தப் பிரபல பெர்சிய மன்னன் தேவ மக்களை விடுவித்தது மட்டுமல்ல, பாபிலோனுக்கு எதிராக அவர் படையெடுத்ததும் கிறிஸ்துவின் இரண்டாம் வருகைக்கு ஒரு நிழலாக இருக்கிறது.

`கோரேசின் அனுபவம் எவ்வாறெல்லாம் நேபுகாத்நேச்சாருடைய அனுபவத்திற்கு ஒத்திருக்கிறது? 2நாளா 36:22,23. எவ்விதங்களில் வேறுபடுகிறது? அந்தக் கட்டளையின் முக்கியத்துவம் என்ன? பல நூற்றாண்டுகளுக்கு பிறகு வரவிருந்த இயேசுவின் முதலாம் வருகையில் அது எவ்வாறு தாக்கம் ஏற்படுத்தியது?`

பழைய ஏற்பாட்டுப் புத்தகங்களின் வரிசையானது, மல்கியாவுடன் முடியும்படி இன்று மாற்றப்பட்டுள்ளது, ஆனால் முதலில், கோரேசின் அந்தக் கட்டளையோடு பழைய ஏற்பாடு முடிவதாக இருந்தது. எனவே பரிசுத்தவேதாகமத்தில் அதைத் தொடர்ந்து மத்தேயு சுவிசேஷம் வந்தது, அப்புத்தகம் கோரேஸ் நிழலாகக் காட்டின கிறிஸ்துவின் பிறப்புடன் துவங்குகிறது.

கோரேஸ், பூலோக தேவாலயம் மீண்டும் கட்டப்படுவதற்கு உதவிசெய்தார்; இயேசு பரலோக ஆசரிப்புக்கூடாரத்தில் தம் ஊழியத்தைத் துவங்கவிருந்தார்; இறுதியாக அது அவரது வருகையிலும் நம் விடுதலையிலும் முடிவடையும். கோரேஸ் நிச்சயமாக கிறிஸ்துவின் பூரண பிரதிபலிப்பு கிடையாது; எந்த நிழலும் நிஜத்துடன் அப்படியே பொருந்திவிடாது, அதனால் ஒவ்வொரு விபரத்தையும் அளவுக்கு அதிகமாக ஆராயாமல் கவனமாக இருக்கவேண்டும். ஆனாலும் தோராயமாக அவர் 'இரட்சகரின்' ஒரு அடையாளமாக இருந்தார்.

`தம் சித்தத்தைச் செய்யும்படிக்கு தேவன் ஒரு அஞ்ஞான ராஜாவைப் பயன்படுத்தியது எவ்வளவு பிரமிப்புக்குரியது! வெளியே காரியங்கள் எப்படித் தெரிந்தாலும், இறுதியாக முன்னுரைக்கப்பட்டுள்ளது போலவே கடைசிக்கால நிகழ்வுகளை தேவன் நிகழச்செய்வார் என்கிற உண்மையை எவ்வாறு அறிந்துகொள்ளலாம்?`