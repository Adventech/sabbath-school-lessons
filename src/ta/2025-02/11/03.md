---
title:  ரூத்தும் போவாஸúம்
date:   09/06/2025
---

தன் வாழ்க்கையில் கசப்பு நேரிட்டதால் தன்னை நகோமி என்றல்ல, மாராள் என்று அழைக்கும்படி நகோமி சொல்கிறார். ரூத் 1:20. நம் சிருஷ்டிகரோடுள்ள நம் உறவு பாவத்தால் கடுமையாகப் பாதிக்கப்பட்டுள்ளது, ஆவிக்குரிய தரித்திர நிலைக்கு நம்மைத் தள்ளியிருக்கிறது. நம் எதிர்காலம் இருட்டாக இருக்கிறது, வயலில் மீதமானதைப் பொறுக்கி வாழ்கிற, பாவ உலகில் ஆங்காங்கே கிடைக்கிற ஒரு சில மகிழ்ச்சிகளில் பங்கெடுக்கிற நிலையில்தான் இருக்கிறோம். ஆனால் தேவன் நம்மை மறக்கவில்லை என்பதைக் கண்டுபிடிக்கும்போது இதெல்லாம் மாறுகிறது.

`ரூத் 2:5-20இன் பகுதி, ஏன் அந்தச் சம்பவத்தின் ஒரு முக்கியமான தருணமாக இருக்கிறது? ரூத்துக்கு தயவு பாராட்டினவர்பற்றி நகோமி அறிந்துகொண்டது எவ்வாறு ஒரு நற்செய்தி?`

நகோமி தன் கணவன் எலிமலேக்கின் குடும்பத்தினருடைய உதவி இல்லாமல், அவரது சொத்துக்களைச் சுதந்தரிப்பது கடினம். இறந்துபோன தன் கணவனுடைய நெருங்கின உறவினன் ஒருவனை ரூத் திருமணம் செய்து, எலிமலேக்கின் பெயரில் ஒரு குழந்தையைப் பெற்றால் நன்றாக இருக்குமென யோசித்தார். வாக்குத்தத்த தேசத்தில் தங்களுடைய சுதந்திரத்தை ஒருவர் மீட்டுக்கொள்வதற்கு இஸ்ரவேலில் தேவன் ஏற்பாடு செய்திருந்தார்: அதாவது, எலிமலேக்கின் சுதந்திரத்தை நெருங்கின உறவினர் யாராவது மீட்டுக்கொள்ள வேண்டியிருந்தது.

போவாஸ் யாரோ ஒரு விவசாயி அல்ல; அவர் எலிமலேக்கின் நிலத்தை மீட்டுக்கொள்ளக்கூடிய அவரது நெருங்கின உறவினராக இருந்தார். போவாஸ் இரக்கமும் தயவும் உள்ளவர் மட்டுமல்ல, உறவினரும்கூட என்பது மிகச்சிறந்த செய்தி: அந்த இரு பெண்களும் இதுவரை இருந்த வறுமை நிலையில் இனி இருக்கவேண்டியதில்லை. கிறிஸ்துவுக்கு ஒரு முன்னடையாளமாக போவாஸ் இருப்பதை கிறிஸ்தவர்கள் அறிவார்கள். அந்தக் கிறிஸ்து சிருஷ்டிகர் மட்டுமல்ல, நம்மில் ஒருவராக, நம்மைப்போல மாம்சமும் இரத்தமும் உடையஒரு மனிதனாக மாறத் தீர்மானித்தார்; அதனால்தான் அவர் மீண்டும்மீண்டும் தம்மைப்பற்றி 'மனுஷ குமாரன்' என்று குறிப்பிடுகிறார். மத் 12:8; மாற்கு 8:31; லூக்கா 22:22; யோவான் 3:14.

பலர் தேவனைக் கொடுமையானவராகப் பார்க்கிறார்கள். உதாரணமாக, 'ஒரு ஒழுக்கப்பட்டியலைப் போட்டு, அவற்றை எல்லாம் நிறைவேற்றினால்மட்டுமே நம்மை பரலோகத்திற்குள் அனுமதிக்கிறார்; அதுவும் ஒரு சில விதிகளின்படி என்பதால், அரைகுறை மனதோடுதான் அனுமதிக்க வாய்ப்புள்ளது' என்று பார்க்கலாம். ஆனால் போவாஸில் வெளிப்படுகிற கிறிஸ்துவைக்குறித்த காட்சி, அத்தகைய கருத்துகள் தவறு என்பதைக் காட்டுகின்றன. தேவன் நம்மைக் கவனிப்பது மட்டுமல்லாமல், நம்முடைய ஆவிக்குரிய வறுமைக்கு மத்தியிலும்கூட, நாம் அவரது மணவாட்டியாக இருக்கவேண்டுமென்று விரும்புகிறார்.

`சிருஷ்டிகர் தம் சிருஷ்டியில் ஒருவராக மாறினது மட்டுமல்லாமல், அதற்காக மரிக்கவும் செய்தார் என்கிற உண்மையைத் தியானித்துப் பாருங்கள். நம் வாழ்க்கைபற்றி நாம் பார்க்கிற விதத்தில் இந்த அற்புதமான உண்மை என்ன தாக்கத்தை உண்டாக்க வேண்டும்?`