---
title:  ‘அப்பத்தின் வீட்டில்’ பஞ்சம்
date:   08/06/2025
---

கிறிஸ்தவ விசுவாசத்தை விமர்சிக்கிறவர்கள், இந்த உலகத்தின் கொடுமையான வாழ்க்கையை வைத்து பின்வருபவற்றை நிரூபிக்கலாம் என்கிறார்கள்: அ) தேவனே கிடையாது, ஆ) மோசமான சம்பவங்கள் நிகழும்போது தலையிட முடியாத அளவுக்கு அவர் பெலனற்றவர், இ) நாம் புண்படும்போது அவர் அக்கறைகாட்டுவதில்லை. ஆனாலும், இந்த அனுமானங்கள் எதுவும் உண்மையல்ல என்பதை வேதாகமச் சம்பவங்கள் காட்டுகின்றன. தமக்கு எதிரான கலகத்தின் விளைவை மனிதர்கள் அறுப்பதற்கு தேவன் அனுமதிக்கிறார். ஆனால் சுயாதீன சித்தத்திற்கு பங்கம்விளைவிக்காமல், அவர் எப்போதும் நம்முடன் இருக்கிறார். எப்போதும் மனித வரலாற்றில் செயல்படுகிறார். பாவப்பிரச்சினைகளும் உபத்திரவமும் இறுதியாகத் தீர்க்கப்படப்போகிற முடிவைநோக்கி எப்போதும் நம்மைக் கொண்டுசெல்கிறார். அதற்கு ஒரு நல்ல உதாரணம் ரூத்தின் அனுபவம்.

`நகோமிக்கும் ரூத்துக்கும் நேரிட்ட இன்னல்கள் என்ன? அதற்கான காரணம் என்ன? ரூத் 1:1-5. மனுக்குலம் தற்போது எதிர்கொண்டிருக்கிற சூழ்நிலையை இது எவ்வாறு பிரதிபலிக்கிறது?`

இந்தச் சம்பவத்தின் ஆரம்ப வரிகளில் ஒரு முரண் உள்ளது; அதாவது பெத்லகேமில் பஞ்சம் உண்டானது; முரண் என்னவென்றால், பெத்லகேம் என்றால் 'அப்பத்தின் வீடு' என்று அர்த்தம். உடனே, எல்லாம் பரிபூரணமாகக் கிடைத்த ஏதேன் நினைவுக்கு வரலாம்; அங்கே ஆதாமிடமும் ஏவாளிடம் தேவன், 'நீ தோட்டத்திலுள்ள சகல விருட்சத்தின் கனியையும் புசிக்கவே புசிக்கலாம்' என்று சொன்னார். ஆதி 2:16. தயாளமிக்க ஒரு சிருஷ்டிகரின் அக்கறையின்கீழ், எல்லாம் பூரணமாகக் கிடைத்த ஒரு நிலையில்தான் மனுக்குலத்தின் ஆரம்பம் இருந்தது; ஆனால் சிருஷ்டிப்பைப் பாதுகாக்கவேண்டிய நிலையில் இருந்தவர்கள் பாவத்திற்கு அடிமைகளானார்கள். ஆதியாகம் 3:19.

ஆதியில் தேவன் நமக்குத் திட்டமிட்டிருந்த சுதந்திரத்தை நாகோமியைப் போல நாமும் இழந்துபோன நிலையில் இருக்கிறோம், நம் வாழ்க்கை இன்னல் மிகுந்ததாக மாறிவிட்டது. ஏதேன் ஓர் ஈவாக நமக்குக் கொடுக்கப்பட்டது, ஆனால் நிபந்தனை இல்லாமல் இல்லை: கலகம்செய்ய மனிதர்களுக்கு சுதந்திரம் இருந்தது, ஆனால் கலகம்செய்தால் தங்கள் நலனை தாங்கள்தாம் பார்த்துக்கொள்ள வேண்டும். விழுந்துபோகாத உலகத்தை முற்றிலுமாக தேவனுக்கு 'கீழ்ப்பட்டிருக்கச்' செய்யவேண்டும் என்பதே ஆதித்திட்டம், ஆனால் இப்போது விழுந்துபோன உலகத்தைக் கீழ்ப்படிய வைக்கிற பணியைச் செய்யவேண்டியுள்ளது. சுயநலமுள்ள மனிதர்கள் பற்றாக்குறையாக உள்ள ஆதாரங்களுக்காகப் போட்டிப்போடுவதால் அதிக வேதனையும் உபத்திரவமும் உண்டாகிறது.

அதனால் கடும் துயரத்திற்கு ஆளாகியிருக்கிறோம்: இன்றும் பூமி பரிபூரணமாகவே கொடுக்கிறது, தேவ அன்புக்கு அது வல்லைமயான சாட்சி. ஆனால் மனித பேராசைக்கும், பாவத்தின் விளைவுகளுக்கும் இடையே சிக்கி, நாம் உலகத்தைக் கீழ்ப்படுத்துவதைவிட அது நம்மைக் கீழ்ப்படுத்துகிற நிலைதான் காணப்படுகிறது. ஆனாலும் ஒரு நாளில், இவை அனைத்தும் முடிந்துவிடும்.

`பாவமும் மரணமும் நுழைந்து ஆறாயிரம் வருடங்கள் கடந்துவிட்ட பிறகும்கூட தேவ அன்பு, சிருஷ்டிப்பு வல்லமை ஆகியவற்றின் அதிசயங்களை உலகம் இன்றும் எவ்வாறு வெளிப்படுத்துகிறது?`