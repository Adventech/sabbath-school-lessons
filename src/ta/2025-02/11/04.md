---
title:  மீட்பராக போவாஸ்
date:   10/06/2025
---

போவாஸ் ரூத்தை மிகவும் நேசித்தார்; அவளை திருமணம்பண்ண ஆசைப்பட்டார். ஆனால் ஒரு தடை இருந்தது: ரூத்தையும் நிலத்தையும் சொந்தங்கொண்டாட உரிமையுள்ள மற்றொரு நெருங்கிய உறவினர் இருந்தார். போவாஸ் கிறிஸ்துவுக்கு முன்னடையாளம் என்று நாம் நினைத்தால், மாபெரும் போராட்டத்தில் முக்கியமான ஒரு விஷயத்தை இந்தச் சூழ்நிலை வெளிப்படுத்துகிறது. கிறிஸ்து நம்மை நேசிக்கிறார், ஆனால் நம்மைச் சொந்தங்கொண்டாடுகிற 'நெருங்கிய உறவினன்' ஒருவன் இருக்கிறான்; அவன் சாத்தான்.

`மனிதர்களை சாத்தான் உரிமைகோருவதுபற்றி பின்வரும் வசனங்கள் என்ன சொல்கின்றன? யோபு 1:6-11; மத் 4:8,9; யூதா 1:9; லூக்கா 22:31.`

பரலோக ஆலோசனைக் கூட்டத்திற்கு சாத்தான் சென்றபோது, தான் 'பூமி யெங்கும் உலாவி, அதில் சுற்றித்திரிந்து' வருவதாக தேவனிடம் சொன்னான். யோபு 1:7. நீதிமானாகிய யோபுவைக் கவனித்தாயா என்று கேட்டதும், யோபும் தனக்கு சொந்தமானவன் போலவும், யோபுவின் இருதயம் உண்மையில் தேவனுக்கு சொந்தமானதல்ல, நீர் அவனுக்கு நன்மை செய்வதால், உமக்குக் கீழ்ப்படிகிறான், அவனுக்கு நன்மைசெய்யாமல் இருந்துபாரும், அவனது உண்மையான பற்று எப்படியெனத் தெரியும் என்பதுபோல பேசினான். இஸ்ரவேலில் மிகவும் பிரபலமாயிருந்த ஒரு சம்பவம்பற்றி யூதாவில் சுருக்கமான ஒரு குறிப்பு உள்ளது; அதாவது, மோசேயை தேவன் அடக்கம்பண்ணினார். உபா 34:6. பிறகு அவரை உயிரோடு எழுப்பினார். ஆனால்மோசேயின் சரீரம்குறித்து வாக்குவாதம் ஏற்பட்டிருக்கிறது; அதுபற்றின அதிக தகவல்கள் நமக்குத் தெரியாவிட்டாலும், சாத்தான் ஏதோ விதத்தில் அதை தனக்கு சொந்தங்கொண்டாடி இருக்கிறான்.

'கிறிஸ்து முதல்முறையாக மரித்த ஒருவருக்கு உயிர்கொடுக்கவிருந்தார். ஜீவனின் அதிபதியும், பிரகாசமான தூதர்களும் அந்தக் கல்லறையை நெருங்கியதும், தன் மேலாதிக்கத்தை விடக்கூடாதென சாத்தான் எச்சரிப்படைந்தான். தனக்கு சொந்தமான பகுதியென அவன் கூறிவந்த பகுதிக்குள் நுழையவிடாமல் வாதம் செய்வற்கு தன் தீயதூதர்களுடன் நின்றான். தேவனுடைய அந்த ஊழியன் தன்னுடைய கைதியென பெருமை பாராட்டினான். மோசேயால்கூட தேவ பிரமாணத்தைக் கைக்கொள்ள முடியவில்லை என்றும், யெகோவாவுக்கு சொந்தமான மகிமையை தனக்கு சொந்தமாக எடுத்துக்கொண்டார் என்றும் - அந்தப் பாவத்தால் தான் சாத்தான் பரலோகத்திலிருந்து துரத்தப்பட்டான் - அந்த மீறுதலினால் சாத்தானின் ஆளுகையின்கீழ் வந்துவிட்டார் என்றும் சொன்னான்". ஆனால் சாத்தானுடைய கோரிக்கையை கிறிஸ்து நிராகரித்தார், மோசே உயிர்த்தெழுப்பப்பட்டார். மத் 17:3. ரூத் 4:1-12இல், பெத்லகேமின் வாசலண்டைக்கு போவாஸ் செல்கிறார். அந்தப் பட்டணத்திற்குள்தான் கிறிஸ்து நம் உலகில் நம் நெருங்கிய உறவினராகப் பிரவேசிக்கவிருந்தார். மூப்பர்கள் கூடுகிறார்கள், இறுதியாக ஒரு பாதரட்சையை (உரிமையாளன் என்பதற்கான அடையாளம்) மாற்றிக்கொள்கிறார்கள்.

பட்டணத்தின் வாசலில்தான் வழக்குகளைத் தீர்ப்பார்கள்: இது ஒரு வகையான நியாயவிசாரணைக் காட்சி. இது தானி 7:13,14,22,26,27இன் நியாயவிசாரணை காட்சியைப் பிரதிபலிக்கிறது. நியாயவிசாரணையின் முக்கியமான அம்சம், 'நியாயவிசாரிப்பு ... பரிசுத்தவான்களுக்குக் கொடுக்கப்பட்டது' என்பதே. போவாஸ் தன் மணவாட்டிக்கான விலையைச் செலுத்தினதுபோல, கிறிஸ்து நமக்கான விலையைச் செலுத்தியிருப்பதால் மட்டுமே இது சாத்தியம்.