---
title:  ஆமானும் சாத்தானும்
date:   11/06/2025
---

எஸ்தரின் அனுபவத்தில், அதிகாரவெறி, பதவிவெறி பிடித்த ஆமானைப் பார்க்கலாம். அந்த சாம்ராஜ்யத்தில் எல்லா பிரபுக்களுக்கும் மேலாக அவனுக்கு அதிக முக்கியத்துவம் கொடுக்கப்பட்டிருந்தது. எஸ்தர் 3:1.

லூசிபர்பற்றி எசே 28:11-15; ஏசா 14:12-15 இல் வாசிக்கும்போது, ஆமானைப்போல சில ஒற்றுமைகளைப் பார்க்கமுடிகிறது; இவன் தேவன் தெரிந்துகொண்ட மக்களுக்கு எதிரான ஒரு தீயவன், தேவனுடைய மேலாதிக்கத்திற்குக் கீழ்ப்படிய மறுத்தவன். கிறிஸ்துவைச் சோதித்த சம்பவத்தில், சாத்தானுடைய நோக்கங்கள் வெளிப்படுகின்றன, அவன் இயேசுவை உயரமான ஒரு இடத்திற்குக் கொண்டுசென்று, உலகத்தின் ராஜ்யங்களை அவருக்குக் காண்பித்தான். மத் 4:8-11. கிறிஸ்து இந்த உலகத்தை மீட்பதற்கு வந்தார், இதை தமக்கு சொந்தமானதென உரிமை கோருகிறார். அவர் அதை நம்மில் ஒருவராகச் செய்தார். இயேசு நம் உறவினரான ஒரு மீட்பர். இந்த உலகத்தை மீட்பதற்கு அவர் கொடுத்திருக்கிற விலை மிகப்பெரியது.

வெளிப்படுத்தல் புத்தகத்தில், அதிகாரத்தையும் தொழுகையையும் சாத்தான் இச்சிப்பதே இந்த உலகத்தை இறுதி நெருக்கடிக்குள் கொண்டுசெல்வதாகப் பார்க்கிறோம். அவனது வஞ்சகங்கள் உலகத்தை மயக்கி 'ஆச்சரியப்படவும்', மிருகத்தைப் பின்பற்றவும் வைக்கிறது. வெளி 13:3,4. அவனுக்குக் கீழ்ப்படிய மறுக்கிறவர்கள்மட்டுமே மிருகத்தைத் தொழவில்லை; அவர்களையும்கூட பலவந்தத்தால் கீழ்ப்படியச் செய்ய முயலுகிறான்.

தேவன் தெரிந்துகொண்ட மக்களில் ஒருவரான மொர்தெகாய் தனக்கு ஒத்துப்போகாததை அல்லது மக்கள் தன்னை 'வணங்குவது' தன் உரிமையென தான் நினைத்ததை அங்கீகரியாததை ஆமான் கவனிக்கிறான். அதனால் 'மூர்க்கம் நிறைந்தவனானான்'. எஸ்தர் 3:5,6. மொர்தெகாயின் ஜனங்கள் அனைவரையும் பூமியிலிருந்தே அழித்துவிடத் தீர்மானிக்கிறான்.

`எஸ்தர் 3:1-14; வெளி 12:14-17; 13:15 ஆகிய வசனங்களில் காணப்படுகிற ஒற்றுமை என்ன? தேவனுடைய மீதமான சபைக்கு நேரிட்ட அழிவுபற்றி யோவான் சொல்கிற விளக்கமும், தேவமக்களை அழிக்க ஆமான் நினைத்ததும் எவ்வாறு ஒத்திருக்கின்றன?`

பிசாசு இந்த உலகத்தைச் சொந்தங்கொண்டாடினான்; ஆனால் தேவன்மேல் மெய்ப்பற்றுடன் இருப்பவர்களும், அவரது கற்பனைகளைக் கைக்கொள்கிறவர்களும் அவனுக்கு முழு அதிகாரம் இல்லையெனக் காட்டுகிறார்கள். 'கிறிஸ்தவ உலகம் முழுவதிலும் ஓய்வுநாள்குறித்த சர்ச்சை முக்கியப் பிரச்சினையாகும் போது, பெரும்பாலானவர்களின் கோரிக்கைக்கு இணங்க ஒரு சிறு கூட்டத்தார் தொடர்ந்து மறுப்பது அவர்களை உலகம் முழுவதிலும் உள்ளவர்களின் பழிசொல்லுக்கு ஆளாக்கும்'.

`இப்போது உங்கள் விசுவாசத்தைச் சோதிக்கிற 'சிறிய' விஷயங்கள்பற்றி யோசியுங்கள். 'சிறிய' விஷயங்களில் சமரசமானால், பெரிய சோதனை வரும்போது எவ்வாறு நடந்துகொள்வீர்கள்?`