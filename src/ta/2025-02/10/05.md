---
title:  சர்வலோக நியாயாதிபதி
date:   04/06/2025
---

சோதோம் அழிக்கப்படுவதற்குமுன், மம்ரே சமவெளிகளில் சுவாரசியமான ஒரு சம்பவம் நிகழ்கிறது. தேவன் இரண்டு தூதர்களுடன் ஆபிரகாமுக்குத் தரிசனமாகிறார். ஆபிரகாம் அவர்களைக் கண்டதும், அந்தப் பரலோக விருந்தினர்களை உணவு சாப்பிட அழைக்கிறார், அந்தச் சமயத்தில்தான் மேசியாவின் சந்ததியை உருவாக்கவிருந்த ஒரு குமாரன் ஆபிரகாமுக்கும் சாராளுக்கும் பிறக்கப்போவதாக தேவன் வாக்குரைக்கிறார். இயேசு மெய்யாகவே ஆபிரகாமின் வம்சத்தில் பிறந்தவர். கலா 3:16. அதன்பிறகுதான், அந்தச் சம்பவம் அந்தச் சமவெளியின் துன்மார்க்க நகரங்களை நோக்கித் திரும்புகிறது.

`தேவனுடைய குணம்பற்றியும் நம் உலகில் காணப்படுகிற தீமையை இறுதியாக கையாளுகிற அவரது திட்டம்பற்றியும் ஆதியாகமம் 18:17-32 காட்டுவது என்ன?`

தேவன் நமக்கு விளக்கம் கொடுக்கவேண்டிய அவசியமில்லை, ஆனாலும் மனிதர்களிடமிருந்து தம் திட்டங்களையும் நோக்கங்களையும் மறைக்க அவர் விரும்புவதில்லை. 'கர்த்தராகிய ஆண்டவர் தீர்க்கதரிசிகளாகிய தம்முடைய ஊழியக்காரருக்குத் தமது இரகசியத்தை வெளிப்படுத்தாமல் ஒரு காரியத்தையும் செய்யார்' என்று ஆமோஸ் தீர்க்கதரிசி சொல்கிறார். ஆமோஸ் 3:7. தேவன் சோதோமையும் கொமோராவையும் அழிப்பதற்குமுன், சீக்கிரத்தில் நடக்கவிருந்ததை, ஆபிரகாமிடம் சொல்லிவிடுவது தான் சரியென தேவன் சொல்கிறார்.

ஆபிரகாமுடன் தேவன் பேசிக்கொண்டிருந்தபோது, அந்த இரண்டு தூதர்களும் அந்தத் துன்மார்க்க நகரத்திற்குச் சென்று, தங்கள் எச்சரிப்புக்குச் செவி கொடுப்பவர்களை வெளியே வரும்படி அழைக்கிறார்கள். இந்தத் தீர்க்கதரிசன தூதர்கள்தாம் இதே வேலையை கடைசி நாட்களில் செய்கிறார்கள், பாபிலோனில் இருப்பவர்களை அவளைவிட்டு வெளியே வரும்படிக்கு அழைக்கிறார்கள். வெளி 14:6-12; 18:1-4. இறுதி எச்சரிப்பு கொடுக்கப்பட்ட சமயத்தில், நடக்கவிருந்த சம்பவம்பற்றி ஆபிரகாமுடன் தேவன் கலந்துரையாடுகிறார், அந்தக் கோத்திரப்பிதா கேட்ட கேள்விகளுக்கு மனதார பதிலளிக்கிறார்.

'நீதிமானையும் துன்மார்க்கனையும் சமமாய் நடப்பிப்பது உமக்குத் தூரமாயிருப்பதாக; சர்வலோக நியாயாதிபதி நீதிசெய்யாதிருப்பாரோ?' என்று ஆபிரகாம் கேட்கிறார். ஆதி 18:25. ஆபிரகாம் சோதோமின் நிலையை மட்டுமல்ல, தேவனுடைய குணத்தையும் சோதித்துக் கொண்டிருந்தார். அதுபோல, முடிவு வருவதற்குமுன், தேவன் பரலோகப் புத்தகங்களைத் திறக்கிறார், பூமிமீது இறுதியாக அக்கினியைக் கொண்டுவருவதற்குமுன் அந்த ஆதாரத்தை நாம் புலன் விசாரணை செய்ய அனுமதிக்கிறார். வெளி 20:4,11-15. இப்போது பதிலளிக்கப்படாமல் இருக்கிற பல கேள்விகளுக்குப் பதில்காண ஆயிரவருடங்கள் நமக்குக் கொடுக்கப்படுகிறது.

`தொலைந்து போனவர்கள்மீது இறுதியாக தேவன் தீர்ப்பு வழங்குவதற்குமுன், யாருக்கு என்னவாகப் போகிறது? அது ஏன்? இவை போன்றவற்றை நாம் புரிந்துகொள்வதற்கு தேவன் ஆயிரம் வருடங்களைக் கொடுக்கிறார். அவரது குணம்பற்றியும், அவரையே முற்றிலும் சார்ந்திருக்க வேண்டியதுபற்றியும், எதையும் அறிந்துகொள்ள உரிமையே இல்லாத சிருஷ்டிகளால் தாம் விசாரிக்கப்படுவதற்கு அவர் முன்வருவதையும்பற்றி இது என்ன சொல்கிறது?`