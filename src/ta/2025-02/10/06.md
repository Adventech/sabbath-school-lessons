---
title:  வருகைக்கு முந்தைய நியாயவிசாரணை
date:   05/06/2025
---

தானியேல் 7இன் நியாயவிசாரணை காட்சியானது திரைக்குப்பின்னால் நிகழ்வதை சற்றே அறிந்துகொள்ள உதவுகிறது; தம்மோடு உடன்படிக்கை உறவில் வாழ விரும்புகிறவர்களை மீட்கிற அதே வேளையில் பாவப்பிரச்சினையை தேவன் தீர்ப்பதைக் காண்பதற்கான ஒரு வாய்ப்பை வழங்குகிறது.

`தானி 7:9,10,13,14,22,26,27 ஆகிய வசனங்களில் நியாயவிசாரணைபற்றிச் சொல்லப்படுகிற விளக்கங்களை வாசியுங்கள். நியாயவிசாரணையில் முக்கிய நோக்கம் என்ன? அந்தச் செயல்முறையின் இறுதியில் கொடுக்கப்படுகிற தீர்ப்பு என்ன? இரட்சிப்பின் திட்டம்பற்றி அது என்ன சொல்கிறது?`

மனிதர்களை தேவன் நியாயந்தீர்க்கிறார் என்பதில் சந்தேகமே இல்லை. 'ஒவ்வொரு காரியத்தையும் ... தேவன் நியாயத்திலே கொண்டுவருவார்' என்று பிரசங்கி 12:14 உறுதியளிக்கிறது. நாம் ஒருவரை ஒருவர் நியாயந்தீர்க்க அவசியமில்லை, ஏனென்றால் 'நாமெல்லாரும் கிறிஸ்துவினுடைய நியாயாசனத்திற்கு முன்பாக நிற்போ' என்று ரோமர் 14:10 கூறுகிறது. இரட்சிக்கப்பட்டவர்யார் அல்லது இரட்சிப்பை இழந்தவர் யார் என்பதை அறிந்துகொள்ள தேவனுக்கு பதிவுகள் தேவையில்லை, ஆனால் யுகங்கள் நெடுகிலும் இரட்சிப்பின் திட்டத்தை ஆராய்ந்து வருகிற தூதர்களுக்கு இயற்கையாகவே அதுகுறித்த கேள்விகள் இருக்கும். 1பேதுரு 1:12. அவர்கள் சாத்தானுடைய கலகத்திற்கு சாட்சிகளாக இருக்கிறார்கள், மேலும் தூதர்களில் மூன்றில் ஒரு பகுதியினர் பரலோகத்திலிருந்து வெளியேற்றப்பட்டதைக் கண்டிருக்கிறார்கள். வெளி 12:4. இந்நிலையில் தேவன் நம்மை தம் பிரசன்னத்திற்குள் அழைத்துச் செல்கிறார். அதனால் அவர் புத்தகங்களைத் திறந்து, பரிசுத்தவான்கள் அனைத்தையும் காண்பதற்கு அனுமதிக்கிறார்.

சோதோம்-கொமோரா சம்பவம் ஒரு வகையான நியாயத்தீர்ப்புதான், அங்கே ஆபிரகாம் வேண்டிக்கொண்டது நியாயத்தீர்ப்புகுறித்து முக்கியமான சில விஷயங்களைப் புரிந்துகொள்ள உதவுகிறது. சோதோமின் பாவங்கள் விசாரிக்கப்படுகின்றன; துன்மார்க்கத்திற்கு பெயர்போன நகரமாக அது மாறியிருந்ததால்தான் அதற்கு எதிரான கூக்குரல் மிகப்பெரிதாக இருந்ததாக தேவன் குறிப்பிடுகிறார். ஆதி 18:20. ஆனால் அழிவுக்கு முன்பு சோதோமும் கொமோராவும் மட்டும் விசாரிக்கப்படவில்லை. துன்மார்க்கரை அழிக்கிற தீர்மானத்தில் தாம் செய்வது நீதியா இல்லையா என்று தம்மை ஆராயும்படிக்கு தேவன் ஆபிரகாமை அனுமதிக்கிறார்.

தானி 7இல், பரலோக நியாயவிசாரணையின்போது 'மனுஷ குமாரனாகிய' இயேசு வருகிறார். தானி 7:13; மத் 20:28. அந்த நியாயத்தீர்ப்பு 'உன்னதமானவருடைய பரிசுத்தவான்களுக்குக் கொடுக்கப்பட்டதற்கு' அவர் அங்கு வந்ததுதான் காரணம். தானி 7:21. அவரது பூரண நீதிமட்டுமே அவரது மக்களை நியாயவிசாரணையில் நீதிமான்களாக விளங்கச்செய்கிறது.

`நம்முடைய இரகசியங்கள் எல்லாம் வெளியரங்கமான நிலையில் நம் பரிசுத்த தேவனுக்கு முன்பாக நியாயவிசாரணையில் நிற்பதுபற்றி யோசித்துப் பாருங்கள். நியாயவிசாரணையின்போது உங்களுடைய ஒரே நம்பிக்கை என்ன? (வெள்ளிக்கிழமை ஆராய்ச்சியைப் பார்க்கவும்).`