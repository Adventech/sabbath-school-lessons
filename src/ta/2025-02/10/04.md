---
title:  சோதோம்-கொமோராவின் கதை
date:   03/06/2025
---

கடைசிக்கால நிகழ்வுகள்பற்றி விவரிக்கும்போது, மற்றொரு முக்கியமான பழைய ஏற்பாட்டு சம்பவத்தையும் பேதுரு குறிப்பிடுகிறார், அது சோதோம்- கொமோராவின் அழிவு. அந்தச் சமவெளி நகரங்கள் துன்மார்க்கத்திற்கு பெயர் போனவை; வானத்திலிருந்து வந்த அக்கினியால் மக்கள் குடியிருப்புப் பகுதி எரிக்கப்பட்டதாக முதன்முதல் சொல்லப்படுகிற சம்பவம்.

`2பேதுரு 2:4-11; யூதா 5-8; எசேக் 16:46-50 ஆகிய வசனங்களை வாசித்து, சொல்லப்படுகிற விவரங்களை எல்லாம் கவனியுங்கள். எத்தகைய ஒழுக்க நிலைகள் இந்த நகரங்களின் அழிவுக்கு காரணமாக இருந்தன? அதேபோல இன்று காணப்படுகிற சூழல்கள் என்ன?`

சோதோம்-கொமோரா சம்பவத்தின்மூலம் இந்தப் பூமியின் கடைசிக்கால மக்களுக்குக் கொடுக்கப்படுகிற எச்சரிப்பு தெளிவாக உள்ளது. அதாவது, வெளி 20 சொல்வதுபோல, துன்மார்க்கர் இறுதியாக அக்கினியால் அழிக்கப்படுவார்கள். பாவம் வஞ்சகமானது, அது நம் இருதயங்களின் நிலையை நாம் காணவிடாமல் செய்கிறது, சுயஅங்கீகாரத்தின்கீழ் நம்முடைய அக்கிரமங்களை மறைக்கிறது; அதேசமயம், மற்றவர்கள் செய்கிற துன்மார்க்கத்தை நமக்கு வெளிச்சம்போட்டுக் காட்டுகிறது. தம் தேசத்தின்மீது தாம் அதிகபட்ச அன்பை ஊற்றினதாக தேவன் சொல்கிற அதே அதிகாரத்தில்தானே, அதே பாவங்களை அவர்கள் செய்திருக்காவிட்டாலும், சோதோமைவிட மிகவும் துன்மார்க்கமாக இருந்ததாகச் சொல்கிறார். எசே 16:47.

இஸ்ரவேல் 'வேசித்தனம்'பண்ணியது. எசே 16:41. அதாவது, ஆவிக்குரிய விபசாரத்தில் ஈடுபட்டது. துன்மார்க்கத்திற்கு பெயர்போயிருந்தவர்களைவிட தாங்கள் அதிக துன்மார்க்கராக இருப்பதாகக் கேட்டதும் இஸ்ரவேலருக்கு எவ்வளவு திகைப்பாக இருந்திருக்கும்!

இது ஒன்றும் புதிதல்ல, பண்டைய இஸ்ரவேலர் மட்டுமல்ல, மனிதர்கள் அனைவருமே அப்படித்தான் இருக்கிறார்கள். ரோமர் 1:18-32இல் மனிதர்கள் செய்கிற தீமைபற்றி பவுல் போடுகிற நீளமான பட்டியல், இன்றைய செய்திதாள் களிலிருந்து எடுத்து எழுதியதுபோல இருக்கிறது. புறஜாதியாரின் பாவம்பற்றி பவுல் பேசுவது யூதர்களில் ஒரு மேன்மையான உணர்வை உண்டாக்கவேண்டும் என்பதற்காக அல்ல. மாறாக தேவமக்களாகிய அவர்கள் தங்களுடைய பாவங்களின் தீவிரம்குறித்து உணரவேண்டும் என்பதற்காகத்தான். ஒரு ஏழை மனிதனிடமிருந்து ஒரு ஆட்டுக்குட்டியைத் திருடின ஒரு பணக்காரனைப்பற்றி தாவீதிடம் நாத்தான் சொன்ன சம்பவத்தின் நோக்கமும் இதுதான். அந்தச் சம்பவத்தைக் கேட்டதும், அது அநியாயமெனத் தெரிந்ததால் தாவீது 'மிகவும் கோபமூண்டார்' 2சாமு 12:5. ஆனால் அந்தக் கதை தன்னைப்பற்றியது என்பதை தாவீது உணருவதற்கு, 'நீயே அந்த மனுஷன்' என்று நாத்தான் சொல்ல வேண்டியிருந்தது. 2சாமு 12:7.

வேதாகமம் முதற்கண் வெளியுலகத்திற்கு அல்ல, தேவனுடைய சொந்த மக்களுக்கு எழுதப்பட்டது. வெளி 13; 17 போன்ற பகுதிகளில் மற்றவர்களுடைய கொடிய பாவங்கள்பற்றிச் சொல்லப்படும்போது, நாமும் அதே கண்ணியில் விழ வாய்ப்பிருக்கிறது என்பதற்கான எச்சரிப்பாக அது இருக்கிறது.