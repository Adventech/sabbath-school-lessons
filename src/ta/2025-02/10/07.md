---
title:  மேலும் படிக்க
date:   06/06/2025
---

"சாத்தானுடைய குற்றச்சாட்டுகளிலிருந்து பிரதான ஆசாரியனால் தன்னையோ, தன் மக்களையோ பாதுகாக்க முடியவில்லை. இஸ்ரவேலர்கள் பாவமற்றவர்கள் என்று அவன் அங்குக் கோரவும் இல்லை. தான் ஜனங்களின் பிரதிநிதி என்ற முறையில் அவர்களுடைய பாவங்களின் அடையாளமாக, அழுக்கு வஸ்திரம் தரித்தவனாய், தூதனுக்கு முன்பாக பிரதான ஆசாரியனாகிய யோசுவா நின்றான். அவர்களுடைய பாவங்களை அறிக்கையிட்டான். அவர்கள் தங்களைத் தாழ்த்தி, மனந்திரும்பினதையும், பாவத்தை மன்னிக்கும் மீட்பரின் இரக்கத்தைச் சார்ந்திருப்பதையும் சுட்டிக்காட்டினான். விசுவாசத்தோடு தேவனுடைய வாக்குத்தத்தங்களைப் பற்றிக்கொண்டான்

"தேவனைத் தேடுவோருக்கு எதிராகச் சாத்தான் எழுப்பும் குற்றச்சாட்டுகள், அவர்களுடைய பாவங்களைக்குறித்து அவன் வருந்துவதால் தொடுக்கப்படுபவை அல்ல. அவர்களின் குணலட்சணத்தின் குறைபாட்டைப் பார்த்து அவன் மகிழ்ச்சியே அடைகிறான்; தேவபிரமாணத்தை அவர்கள் மீறினால்மாத்திரமே, அவர்கள்மேல் தனக்கு அதிகாரம் கிடைக்கு மென்பதை அறிவான். மேலும், கிறிஸ்துவின்மேலுள்ள பகைமையே அவன் குற்றஞ்சாட்டுவதற்கு முக்கியக்காரணம். இரட்சிப்புத் திட்டத்தின்மூலம், மனித குடும்பத்தின்மீதான சாத்தானுடைய பிடியை இயேசு தகர்க்கிறார்; அவன் வல்லமையிலிருந்து ஆத்துமாக்களை விடுவிக்கிறார். சத்துருவின் குற்றச்சாட்டுகளைத் தன் சுயபெலத்தால் மனிதன் எதிர்கொள்ளமுடியாது. தன் குற்றத்தை அறிக்கையிட்டு, கறைபடிந்த வஸ்திரங்களோடு, தேவனுக்கு முன்பாக நிற்கிறான். தங்கள் ஆத்துமக் காவலை விசுவாசத்தோடும் மனந்திரும்புதலோடும் தம்மிடம் அர்ப்பணித்துள்ள யாவர் சார்பாகவும் திறமையாக வேண்டுகிறார் நம் வழக்கறிஞரான இயேசு. அவர் அவர்களுக்கு ஆதரவாக வேண்டிக்கொள்கிறார்; கல்வாரியில் செய்யப்பட்டதைத் திறமையாக எடுத்துரைத்து, குறை கூறுகிறவனைக் தோற்கடிக்கிறார். தேவனுடைய பிரமாணத்திற்கு அவர் பரிபூரணமாகக் கீழ்ப்படிந்ததால், வானத்திலும் பூமியிலும் சகல வல்லமையும் அவருக்குக் கிடைத்திருக்கிறது; பாவ மனிதன் தம்மோடு ஒப்புரவாகவும் அவன் இரக்கம் பெறவும் தம் பிதாவிடம் அவர் வேண்டுகிறார்".

**கலந்துரையாடக் கேள்விகள்**

`இயேசு தம் சீடர்களிடம் அவர்கள் உலகத்தில் இருந்தாலும் அவர்கள் உலகத்தார் அல்ல என்று சொன்னார். யோவான் 15:19; 17:14-16. உலகத்தாரையும் ஆதாயப்படுத்தவேண்டும், நம்மையும் 'உலகத்தால் கறைபடாதபடிக்குப்' பாதுகாத்துக்கொள்ள வேண்டும். யாக் 1:27. எவ்வாறு ஒரு சமநிலையைக் கடைப்பிடிக்கலாம்?`

`ஜலப்பிரளயத்திற்கு முன்பு யோனா செய்த பொதுஊழியம், மாபெரும் போராட்டத்தின் செயல்பாடுகுறித்து என்ன கற்றுக்கொடுக்கிறது? அதே போன்ற பங்கை இன்றும் நாம் எவ்வாறெல்லாம் செய்கிறோம்?`

`துன்மார்க்கரை அக்கினியால் அழிப்பதற்குமுன் (சோதோமில் செய்ததுபோல), தேவன் அவர்களை மரணத்திலிருந்து எழுப்பி, சாத்தான் அவர்களோடுகூட சேர்ந்து சற்றுநேரம் செயல்பட அனுமதிக்கிறார். வெளி 20:7-9. அனைத்தையும் சரிசெய்வதற்கு முன் இது அவசியமான கடைசி படியாக இருப்பதற்கான காரணங்கள் என்ன?`