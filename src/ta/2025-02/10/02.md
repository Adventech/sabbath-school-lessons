---
title:  ஆட்டுக்குட்டியின் கோபம்
date:   01/06/2025
---

`வெளி 6:12-17இல் சொல்லப்படுகிற அந்த நபர்கள் கடைசிக்கால நிகழ்ச்சிகளைப் பார்த்ததும் எவ்வாறு நடந்துகொண்டார்கள்? அவர்களுடைய பிரதிவினை குறித்து என்ன கவனித்தீர்கள்?`

தொலைந்துபோனவர்கள் 'இது என்னது?' அல்லது 'இதற்கு காரணம் யார்?' என்றெல்லாம் கேட்டு அழவில்லை. அங்கு நிகழ்வதை அவர்கள் அறிந்திருக்கவேண்டுமெனத் தெரிகிறது. இயேசுவை ஆட்டுக்குட்டி என்று குறிப்பிடுகிறார்கள், கிறிஸ்துவைப்பற்றித் தெரிந்திருந்தால்தான் அவ்வாறு சொல்லமுடியும். மேலும், 'கோபாக்கினையின் மகா நாள் வந்துவிட்டது' என்று சொல்வதால், அந்த நாளைப்பற்றி அவர்கள் அறிந்திருக்கவேண்டும், அந்த வேளையில் நம்பிக்கையின்றி நிற்கிறார்கள், அதனால்தான் 'யார் நிலைநிற்கக்கூடும்?' என்று கேட்கிறார்கள். வெளி 6:17.

உலகத்தின் முடிவுக்குமுன், பூமியின் ஒவ்வொரு தேசத்திற்கும் சுவிசேஷம் கொண்டுசெல்லப்படுகிறது. மத் 24:14. பூமி முழுவதிலும் மூன்று தூதர்களுடைய செய்திகள் அறிவிக்கப்படுகின்றன. ஆனாலும், அதற்கு ஆயத்தமில்லாமல் மக்கள் இருப்பார்கள். போதுமான தகவல்களைப் பெறாததால் அல்ல, அவற்றை நம்ப மறுத்து, கீழ்ப்படியாததால் ஆயத்தமின்றி இருப்பார்கள். கடைசி நாட்களில் இவர்கள் தொலைந்த நிலையில் காணப்படுவதற்கு இதுவே காரணம்.

`நோவாவின் அனுபவத்திலிருந்து நாம் என்ன பாடங்களைப் படிக்கவேண்டுமென மத் 24:36-44இல் இயேசு சொல்கிறார்?`

தம்முடைய இரண்டாம் வருகை பலருக்கு எப்படி இருக்கும் என்பதை ஜலப்பிரளயச் சம்பவத்தை வைத்து இயேசு சுட்டிக்காட்டுகிறார். இரண்டாம் வருகையைப்போல ஜலப்பிரளயச் சம்பவமும் எதிர்பாராமல் நடக்கவில்லை. அதுபற்றிய தகவல் உலகத்தாருக்குக் கிடைக்காமல் இருக்கவில்லை. அன்றைய உலகத்தினருக்கு நோவா 120 வருடங்கள் பிரசங்கம்பண்ணினார், அவர்கள் நம்ப மறுத்தார்கள். என்ன நடக்கப்போகிறதென எல்லாருக்குமே சொல்லப்பட்டது. அவர்கள் நம்பவே இல்லை.

உலகத்தின் முடிவுக்கு நீண்டநாட்கள் செல்லும் என்பதால், தீர்க்கதரிசனங்கள் பொய்யானவை என்கிற முடிவுக்கு அநேகர் வருகிறார்கள். ஜலப்பிரளயச் சம்பவத்தை மனதில் வைத்து பேதுரு இவ்வாறு எழுதுகிறார்: 'கடைசிநாட்களில் பரியாசக்காரர் வந்து, தங்கள் சுயஇச்சைகளின்படியே நடந்து, அவர் வருவார் என்று சொல்லுகிற வாக்குத்தத்தம் எங்கே? பிதாக்கள் நித்திரையடைந்தபின்பு சகலமும் சிருஷ்டிப்பின் தோற்றமுதல் இருந்தவிதமாயிருக்கிறதே என்று சொல்லுவார்கள்' 2பேதுரு 3:3,4. ஒவ்வொரு வருடமும் கடக்கும்போது, இந்த எண்ணம் அதிகரிக்கவே செய்யும்.

`ஒவ்வொரு நபருடைய அனுபவத்திலும், இயேசுவின் இரண்டாம் வருகை (சிலசமயங்களில், மூன்றாம் வருகை), அவர் மரித்த அடுத்தக் கணத்திலேயே நடக்கிற ஒன்றாக உள்ளது, நாம் உயிரோடிருக்கிற நாட்களும் வேகமாகக் கழிந்துவிடுகின்றன. 'தாமதம்' என்கிற கேள்விக்கு விடைகாண இந்தக் கண்ணோட்டம் எவ்வாறு உதவுகிறது?`