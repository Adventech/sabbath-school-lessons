---
title:  இயேசு பிரிவினை உண்டாக்குகிறார்
date:   11/07/2021
---

சண்டை யாருக்கும் பிடிப்படிதில்லை; சமாதானத்தையே விரும்புகிறோம். திருச்சபைகளிலும் நிறுவனங்களிலும் சமாதானமாக வாழ்வது, பிரச்சனைகளுக்குத் தீர்வுகாண்பதுபற்றி அதிகம் போதிக்கிறோம்.

`ஆனால் இயேசு, சமாதானத்தையல்ல, பட்டயத்தையே அனுப்பவந்தேன் என்று சொல்லுகிறார். மத் 10:34-39. இயேசு ‘சமாதானப்பிரபு’. ஏசா 9:6.அப்படியானால் ஏன் இப்படிச் சொன்னார்?`

மத் 10:34-39இல் இயேசு சொல்வது முரணாகத் தோன்றலாம். இயேசு மெய்க்காப்பாளர்கள் சூழ்ந்திருக்க ஒரு ராஜாவாக வரவில்லை; ஒரு சாதாரணக் குழந்தையாகப் பிறந்தார். சத்துருக்களையும் சிநேகியுங்கள் என்று பிரசங்கித்தார். இங்கே பிரிவினையும் போராட்டங்களும் உண்டாக்க வந்ததாகச் சொல்கிறார். நம்மைப்போலவே இயேசுவின் சீடர்களும், அவரைப்பின்பற்றினவர்களும் இதைக் கேட்டதும் ஆச்சரியமடைந்திருப்பார்கள். இது எவ்வாறு சாத்தியம்?

மத் 10:34-39இல், உங்கள் மெய்ப்பற்று யார்மேல் இருக்கிறதெனக்கேட்கிறார். மீகா 7:6ஐ மேற்கோள் காட்டி, நித்தியத்திற்கு ஏதுவாக தீர்மானங்களைச் செய்யச் சொல்கிறார். ஒரு மகன் தன் பெற்றோரை நேசிக்கவேண்டும்,கனப்படுத்தவேண்டும். மலையில் மோசேக்குக் கொடுத்த பிரமாணத்தில் அதைச் சொல்கிறார். தேவன் எதிர்பார்த்த ஒழுங்கும் அதுதான். ஆனாலும், பெற்றோர்மேலுள்ள அன்பானது ஒருவர் தன்னை இயேசுவுக்கு அர்ப்பணிப்பதைத் தடுத்தால், என்ன செய்வது? தகப்பனும் தாயும் தங்கள் பிள்ளைகள்மேல் அன்புகாட்டவேண்டும். ஆனாலும், பெற்றோர் தங்களை இயேசுவுக்கு அர்ப்பணிக்கவிடாமல் அந்த அன்பு தடுத்தால், என்ன செய்வது? முன்னுரிமை யாருக்கென்று தீர்மானிக்குமாறு அந்த வசனங்களில் இயேசு சொல்லுகிறார்.

‘பாத்திரவான்களாக’ எண்ணப்படும் தீர்மானங்களைச் செய்யவேண்டும்; அதையே மூன்று இடங்களில் வலியுறுத்துகிறார். பாத்திரமாவதற்கு நெறிமுறையோ பாவத்தை மேற்கொள்வதோ அடிப்படை அல்ல; மாறாக, இயேசுவோடு உறவில் இருப்பதாகும். அம்மா, அப்பா அல்லது பிள்ளைகள் எனஎல்லாவற்றிற்கும் மேலாக இயேசுவைத் தேர்வுசெய்யும்போது, நாம் பாத்திரவான்கள் ஆகிறோம். இயேசுவின் சிலுவையைச் சுமந்துகொண்டு, அவரைப் பின்பற்றவேண்டும்.

‘உங்கள் வாலிபர் இயேசுவின் சிலுவையைச் சுமந்து, அவரைப்பின்பற்றும்படியாக மெய்ப்பக்தியின் ஆவியைப் பெற்றிருக்க வேண்டும். இதைக் காண்பதைவிட மேலான ஆசை எனக்கு எதுவும் இல்லை. கிறிஸ்துவின் இளம் சீடர்களே, கொள்கைக்குக் கட்டுப்பட்டு, நீதியின் வஸ்திரத்தைத் தரித்து, புறப்படுங்கள்.உங்களுடைய தாலந்துகள் பயன்படவும், வெற்றிகரமாக வாழவும் தகுந்தநிலையில் உங்கள் இரட்சகர் உங்களை வழிநடத்துவார்’.—Ellen G. White, Testimonies for the Church, vol. 5, p. 87.

`சிலசமயம் நாம் தீர்மானிக்காமலே சிலுவையைச் சுமக்கிற நிலைக்குத்தள்ளப் படுகிறோம்; சிலசமயம் நாமாகவே சிலுவையைச் சுமக்கிறோம். எப்படி இருந்தாலும், சிலுவையை உண்மையோடு சுமப்பதற்கு எது முக்கியம்?`