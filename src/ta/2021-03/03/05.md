---
title:  மாய்மாலம்
date:   14/07/2021
---

மாய்மாலம் என்றால் நடிப்பது; உள்ளே ஒன்று இருக்க, வெளியே வேறு விதமாக நடந்து கொள்வது. மத் 23இல், பரிசேயர்களையும் வேதபாரகர்களையும் இயேசு கண்டித்துப் பேசும்போது, ஏழுமுறை இந்த வார்த்தையைப் பயன்படுத்துகிறார். மத் 23:13,14,15,23,25,27,29. விபசாரக்காரர், ஆயக்காரர், வேசிகள், கொலைகாரர் ஆகியோருக்கு கிருபைகாட்டி, இயேசு மன்னித்ததை சுவிசேஷப் புத்தகங்களில் காணலாம். ஆனால், மாய்மாலக்காரர்களை அவர் கொஞ்சங்கூட சகித்துக்கொள்ளவில்லை. மத் 6:2,5,16; 7:5; 5:7-9; 22:18.

`மாய்மாலம்பற்றி இயேசு சுட்டிக்காட்டுகிற நான்கு முக்கிய குணங்களைப் பட்டியலிடுங்கள். மத் 23:1-13.`

பரிசேயர், வேதபாரகர்களிடம் காணப்பட்ட நான்கு முக்கியக் குணங்களை இயேசு சுட்டிக் காட்டுகிறார். முதல் நூற்றாண்டு யூதமார்க்கத்தில், பரிசேயர் என்போர் பழமைவாத மதஉரிமைகள், எழுத்துவழிவாய்வழி சட்டங்கள், சடங்காச்சாரத் தூய்மை ஆகியவற்றை ஆதரித்தார்கள்; வலியுறுத்தினார்கள். ஆனால் சதுசேயர் என்போர் ஆசாரிய வகுப்பைச் சேர்ந்தவர்கள்; பெரும் பணக்காரத் தலைவர்கள். கிரேக்க மொழி பேசினார்கள்; கிரேக்கத் தத்துவத்தைக் கற்றறிந்திருந்தார்கள். நியாயத்தீர்ப்பிலோ மறுமை வாழ்விலோ நம்பிக்கை இல்லாதவர்கள். மிதவாதக் கோட்பாட்டுக்காரர்கள். இருசாராருமே மாய்மாலக்காரர்களாக இருந்தார்கள்.

நாம் சொல்லியும் செய்யாதிருந்தால், நாம் கடைப்பிடிக்காத நெறிமுறைகளை மற்றவர்கள்மேல் சுமத்தி, அவர்களுக்கு மார்க்கத்தை கடினமாக்கினால், மற்றவர்கள் நம்மை பக்திமான்கள் என்று பாராட்ட விரும்பினால், நம் பரலோகப் பிதாவுக்குமட்டுமே உரிய கனத்தையும் அங்கீகாரத்தையும் இச்சித்தால் நாமும் மாய்மாலக்காரர்கள்தாம் என்று இயேசு சொல்லுகிறார். இயேசு சற்றுக் கடினமாகவே பேசினார்; ஆனாலும், அந்த மாய்மாலக்காரர்கள்மேல்கூட அன்பும் அக்கறையும் நிறைந்தவராகப் பேசினார்.

"தேவகுமாரன் முதலில் தேவாலயத்தையும், பிறகு தம் வார்த்தைகளைக் கவனித்தவர்களையும் பார்த்தபோது, அவர் முகத்தில் தெய்வீகப் பரிவு காணப்பட்டது. மனோவியாகுலத்தால் தொண்டை அடைக்க, கண்ணீரோடு இவ்வாறு சொன்னார்: ‘எருசலேமே, எருசலேமே, தீர்க்கதரிசிகளைக் கொலைசெய்து, உன்னிடத்தில் அனுப்பப்பட்டவர்களைக் கல்லெறிகிறவளே! கோழி தன் குஞ்சுகளைத் தன் சிறகுகளின்கீழே கூட்டிச் சேர்த்துக்கொள்ளும்வண்ணமாக நான் எத்தனைதரமோ உன் பிள்ளைகளைக் கூட்டிச் சேர்த்துக்கொள்ள மனதாயிருந்தேன்; உங்களுக்கோ மனதில்லாமற்போயிற்று’ "—Ellen G. White, The Desire of Ages, p. 620.

`இயேசு கடிந்துகொண்ட அந்த மாய்மாலக் குணங்கள் எல்லாம் தலைவர்களிடம்தான் காணப்படவேண்டும் என்று அவசியமில்லை? நம்மிடம்அக்குணங்களை எவ்வாறு அடையாளம் காணலாம்? எவ்வாறு அகற்றலாம்?`