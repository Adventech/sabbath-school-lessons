---
title:  உணர்வு வறட்சி
date:   28/06/2021
---

அளவுக்கு அதிகமாக உடலை வேலை வாங்கி, சரியாகத் தூங்காமல், களைப்பாகவே இருப்பது பிரச்சனைதான். அதைவிட மோசமானது ‘உணர்வு வறட்சி’. தூக்கமின்மையும் உணர்வுப் பிரச்சனைகளும் சேர்ந்துவிட்டால், கொடிய உணர்வு வறட்சி ஏற்படும்.

எருசலேமை பாபிலோனியர் அழித்ததற்குப்பிறகு, எருசலேமில் அதிக குழப்பம் வர இருந்தது; அதற்கு முந்தின சில வருடங்களில் எரேமியாவின் எழுத்தரான பாருக்குக்கு இத்தகைய உணர்வு வறட்சி ஏற்பட்டதாகத் தெரிகிறது.

`பாருக்கின் உணர்வுநிலையை ஆராய்ந்து, அதுபற்றி எழுதுங்கள். எரே 45:1-5.`

`பிரத்தியேகமாக உங்களுக்கென்றே தேவன் ஒரு செய்தியை அனுப்பினால் எப்படி இருக்கும்? தேவனுடைய சிங்காசன அறையிலிருந்து பாருக்கிற்கு ஒரு செய்தி அனுப்பப்பட்டது.`

எரே 45:2. கி.மு. 605 அல்லது 604ம் ஆண்டில், ‘யோயாக்கீம் என்னும் யூத ராஜாவின் நாலாம் வருஷத்தில்’ இது நடந்தது. எல்லாம் முடிந்தது எனும் நிலை ஏற்படும்போது என்னவாகும் என்பதை எரே 45:3 மிகச்சரியாகக் காட்டுகிறது.

பாருக் காரணமில்லாமல் புலம்பவில்லை என்பதை வேதாகமத்திலிருந்து அறியலாம். அவன் அதைரியமும் உணர்ச்சி வறட்சியும் அடைந்ததற்கு காரணம் இருக்கிறது. பல மோசமான சம்பவங்கள் நிகழ்ந்தன; மேலும் நிகழவிருந்தன.

`பாருக்கின் வேதனை, புலம்பலுக்கு தேவன் சொன்ன பதில் என்ன? எரே 45:4,5.`

பாருக்கைவிட தேவனுக்குத்தாம் அதிக வேதனையும் மனசஞ்சலமும் இருந்ததை தேவனுடைய பதிலிலிருந்து காணமுடிகிறது. அவரே எருசலேமைக் கட்டினார்; அவரே அதை அழித்துப்போட இருந்தார்; இஸ்ரவேலை ஒரு திராட்சத் தோட்டமாக நாட்டினார்; அதை பிடுங்கி, அவர்களை சிறைப்பட்டுப்போக அனுமதிக்கவிருந்தார். ஏசா 5:1-7. இத்தகைய நிலை தம் மக்களுக்கு நேரிடவேண்டும் என்பது தேவனுடைய திட்டம் அல்ல; ஆனால் அவருக்கு எதிராகக் கலகம்செய்ததால், அந்நிலை ஏற்பட்டது.

ஆனால் இருளுக்குபிறகு ஒரு விடியல் பாருக்கிற்குக் காத்திருந்தது. அழிவு, சிறையிருப்பு, இழப்பு ஆகியவற்றிற்கு மத்தியில் பாருக்கின் உயிரை தாம் பாதுகாப்பதாக தேவன் சொன்னார்.

`பாருக்கிற்கு தேவன் சொன்ன வார்த்தைகளை மீண்டும் வாசியுங்கள். அதில் நமக்குள்ள செய்தி என்ன? நம் சூழ்நிலை எதுவாக இருந்தாலும், நமக்கு தேவன் இருப்பதை இவை எவ்வாறு வலியுறுத்துகின்றன?`