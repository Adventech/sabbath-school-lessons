---
title:  களைப்பும் மனச்சோர்வும்
date:   27/06/2021
---

`மனிதர்கள் களைப்பை அறியாததற்கு முன்னரே தேவன் எதற்காக ஓய்வுநாளை உண்டாக்கினார்? ஆதி 2:13.`

வாழ்க்கையில் அழுத்தத்தை நாம்தான் திணிக்கிறோம்; அத்தகைய நிலை உருவாகும் முன்னரே, வாழ்கையில் நாம் நினைவில்கொள்ள வேண்டிய ஓர் அடையாளத்தை தேவன் கொடுத்தார். அது ஓய்வுநாள்; நாம் திட்டமிட்டு, வாழ்க்கையை அனுபவிக்கவேண்டிய நாள்; காற்று, தண்ணீர், மனிதர்கள், விலங்குகள் போன்ற ஈவுகளையும், அனைத்திலும் சிறந்த ஈவான சிருஷ்டிகரையும் நினைத்து மகிழவேண்டிய நாள்.

ஓய்வுநாள் அழைப்பு ஏதேன் தோட்டத்துடன் ஒழிந்துபோகவில்லை. அது எல்லாக் காலத்திற்குமான அழைப்பு; அதனால்தான் ஓய்வுநாள் இளைப்பாறுதலை ஆதியிலேயே காலத்தோடு இணைத்து, ஏற்படுத்தியிருக்கிறார். ஏழாம் நாள்தோறும், சிருஷ்டிப்பை நினைத்து, ஓய்ந்திருந்து அதைக் கொண்டாட வேண்டும்; அது என்றைக்குமான அழைப்பு.

வேலையை இலகுவாக்கும் சாதனங்கள் வந்துவிட்டன; அதனால் நூறு வருடங்களுக்கு முன்பு இருந்ததைவிட களைப்பின்றி உழைக்கலாம் என்று நினைக்கலாம். ஆனால், ஓய்வுக்கு தட்டுப்பாடுதான் நிலவிவருகிறது. வேலை இல்லாத சமயங்களிலும் பரபரப்பாகத்தானே இருக்கிறோம். எவ்வளவு வேலைகளை முடித்தாலும், வேலைகள் வந்துகொண்டே இருக்கின்றன.

தூக்கம் குறைந்துவிட்டது; களைப்பைப் போக்க கஃபீன் பொருட்களை மக்கள் நாடுகிறார்கள். வேகமான அலைபேசிகள், வேகமான கணினிகள், வேக மான இணையத் தொடர்புகள் வந்தாலும்கூட நமக்கு நேரம் போதுமானதாக இல்லை.

`ஓய்வு ஏன் முக்கியம்? மாற்கு 6:31; சங் 4:8; யாத் 23:12; உபா 5:14; மத் 11:28.`

நமக்கு ஓய்வு தேவையென நம்மைச் சிருஷ்டித்தவர் அறிவார். உடல் ஓய்வுக்காக இரவு, ஓய்வுநாள் என்று காலத்தோடு சம்பந்தப்பட்ட ஓய்வைக் கொடுத்தார். இயேசுவே நம் வாழ்வின் ஆண்டவர் என்று நாம் ஒத்துக்கொண்டால், ஓய்வுக்கு நேரம் செலவிடவேண்டிய பொறுப்பு உண்டு. அதை ஒரு கட்டளையாகக் கொடுத்துள்ளார்!

`உங்கள் வாழ்க்கை பரபரப்புபற்றிச் சொல்லுங்கள். தேவன் விரும்புகிற சரீர, ஆவிக்குரியரீதியான இளைப்பாறுதலை சிறப்பாக அனுபவிப்பதற்கு என்ன செய்யலாம்?`