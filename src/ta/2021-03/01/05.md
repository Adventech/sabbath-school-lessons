---
title:  புதிய ஏற்பாட்டின்படி ஓய்வு
date:   30/06/2021
---

ஓய்வு என்பதற்கு புதிய ஏற்பாட்டில் பெரும்பாலும் அனபோவோ எனும் வார்த்தை வருகிறது; அதற்கு, ‘இளைப்பாறுதல், அழுத்தம் குறைத்தல், புத்துணர்வு அடைதல்’ என்று அர்த்தம். இயேசுவின் மிகவும் பிரபலமான வசனம் ஒன்றிலும் இந்த வார்த்தை வருகிறது. ‘வருத்தப்பட்டுப் பாரஞ்சுமக்கிறவர்களே! நீங்கள் எல்லாரும் என்னிடத்தில் வாருங்கள்; நான் உங்களுக்கு இளைப்பாறுதல் தருவேன்’. மத் 11:28. உடல் ரீதியான ஓய்வையும் சுட்டிக்காட்டலாம். மத் 26:45. கொரிந்து விசுவாசிகளை பவுல் இறுதியாக வாழ்த்தும்போது, நண்பர்களின் வருகையால் தம் ஆவி ஆறுதலடைந்தது என்று சொல்லுகிறார். அங்கும் இந்த வார்த்தையே வருகிறது. 1 கொரி 16:18.

ஓய்வைச் சுட்டிக்காட்டும் அடுத்த வினைச்சொல் ஹேஸிகாட்சோ. இயேசு கல்லறையில் இருந்தபோது, சீடர்கள் ஓய்வுநாளில் ஓய்ந்திருந்ததைச் சுட்டிக்காட்டும் சொல். லூக் 23:56. அமைதலாக இருப்பதைச் சுட்டிக்காட்டவும் பயன்படுகிறது. 1தெச 4:11. ஆட்சேபனை ஏதும் சொல்லாமல் இருப்பதைச் சுட்டிக்காட்டவும் வருகிறது. அப் 11:18.

சிருஷ்டிப்பின்போது, ஏழாம்நாளில் தேவன் ஓய்ந்திருந்ததைச் சுட்டிக்காட்ட எபிரெயர் 4:4இல் கடபோவா எனும் கிரேக்கச்சொல் வருகிறது; ‘நிறுத்துதல், ஓய்வுக்குக் கொண்டுவருதல், ஓய்ந்திருத்தல்’ என்று அர்த்தம். கிரேக்க பழைய ஏற்பாடாகிய செப்டுவஜிண்டிலும் இதே வார்த்தை வருகிறது.

`ஊழியப்பணிக்கான பல வாய்ப்புகளைப் பெற்றிருந்த நிலையில், ’இளைப்பாறுவோம் வாருங்கள்’ என்று இயேசு தம் சீடர்களிடம் ஏன் சொன்னார்? மாற்கு 6:30-32. மாற்கு 6இன் பின்னணியை மனதில்வைத்து, இந்தக் கேள்விக்குப் பதிலளியுங்கள்.`

‘சற்றே இளைப்பாறும்படி போவோம் வாருங்கள்’ என்று இயேசு வெறுமனே அழைக்கவில்லை; கட்டளையிடுகிறார். மாற்கு 6:31. தம் சீடர்களின் உடல், உணர்வு நலனில் இயேசு அக்கறைகாட்டினார். இயேசு இரண்டிரண்டு பேராக சீடர்களை அனுப்பியிருந்தார்; அந்த மிகப்பெரிய ஊழியப்பணியை முடித்து, திரும்பியிருந்தார்கள். மாற்கு 6:7. அவர்கள் சந்தோஷத்தோடு திரும்பிவந்ததை மாற்கு 6:30இல் காணலாம். பணியில் மனநிறைவுடன் இருந்தார்கள். தாங்கள்எதிர்கொண்ட வெற்றி, தோல்விகளை இயேசுவிடம் பகிர்ந்துகொள்ள விரும்பினார்கள். இயேசு அதற்கு இடமளிக்காமல், முதலில் இளைப்பாறும்படி சொல்லுகிறார்.அதை மாற்கு விளக்கமாகச் சொல்கிறார்: ‘வருகிறவர்களும் போகிறவர்களும்அநேகராயிருந்த படியினால் போஜனம் பண்ணுகிறதற்கும் அவர்களுக்குச் சமயமில்லாதிருந்தது’. மாற்கு 6:31. தேவ ஊழியப்பணி செய்வதில் மூழ்கி, நேரமே இல்லா நிலை சீடர்களுக்கும் இருந்தது. ஆனால் இளைப்பாறுவதற்குத் திட்டமிட்டு, நம் உணர்வு நிலையையும் உடல் நலனையும் பாதுகாக்கும்படி இயேசு நம்மை அழைக்கிறார்.

`நேரம்காலம் பாராமல் ஆண்டவருடைய பணிசெய்து, களைத்துப்போன நிலையில் உங்கள் திருச்சபை போதகரோ, மூப்பரோ, உங்களுக்குத் தெரிந்த ஒருவரோ இருக்கிறாரா? அவர்களைப் பாராட்டவும், சற்று இளைப்பாறச் செய்யவும் நீங்கள் என்ன செய்யலாம்?`