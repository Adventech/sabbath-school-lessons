---
title:  பழைய ஏற்பாட்டின்படி இளைப்பாறுதல்
date:   29/06/2021
---

எல்லாருக்கும் ஓய்வு தேவை; அதனால்தான் வேதாகமம் முழுவதும் அது பற்றிப் பேசுகிறது. நாம் செயல்படும்படி தேவன் படைத்தாலும், அதைச் சற்று நிறுத்தி, ஓய்வு எடுக்கவேண்டியதும் முக்கியம்.

பழைய ஏற்பாட்டில் ஓய்வைச் சுட்டிக்காட்ட பல வார்த்தைகள் வருகின்றன. சிருஷ்டிப்பின்போது ஏழாம் நாளில் தேவன் ஓய்ந்திருந்ததை ஷபாத் எனும் வினைச்சொல் சுட்டிக்காட்டுகிறது. அதற்கு ‘வேலையை நிறுத்துதல், ஓய்ந்திருத்தல், விடுமுறை எடுத்தல்’ என்று அர்த்தம். ஆதி 2:2,3. அது ஷேபத் எனும் பெயர்ச்சொல்லிலிருந்து வந்ததாகும். இதே வினைச்சொல் யாத் 5:5இல்,

‘ஓய்ந்திருக்கும்படிச் செய்தல்’ என்று பிறவினைச் சொல்லாக வருகிறது. கோபங்கொண்ட பார்வோன், மக்களை மோசே வேலைசெய்யாமல் ‘ஓய்ந்திருக்கும்படிச் செய்வதாகச்’ சொல்லுகிறான்.

ஏழாம்நாள் ஓய்வுநாளில் தேவன் ஓய்ந்திருந்ததாக நான்காம் கற்பனை சொல்கிறது; அங்கு நூவாக் எனும் எபிரெய வினைச்சொல் வருகிறது. யாத் 20:11; உபா 5:14. அந்த வினைச்சொல் யோபு 3:13இல் ‘அமர்ந்திருந்தது’ என்றும், எண் 10:36 இல் உடன்படிக்கை பெட்டி சம்பந்தமாக ‘தங்கியது’ என்றும், 2இராஜா 2:15இல், எலியாவின் ஆவி எலிசாவின்மேல் ‘இறங்கியது’ என்றும் வருகிறது. ஓய்வைச் சுட்டிக்காட்டும் இன்னொரு முக்கிய வினைச்சொல் ஷகாட்; ‘இளைப் பாறுதல், நிவாரணம் கிடைத்தல், அமைதியாகுதல்’ என்று அர்த்தம். யோசுவா தேசங்களைப் பிடித்தபிறகு, யுத்தத்திலிருந்து தேசம் அமைதலாக இருந்ததைச் சுட்டிக்காட்ட ‘சமாதானம்’ எனும் அர்த்தத்தில் வருகிறது. யோசுவா 11:23.

ஓய்வுக்கான இன்னொரு வினைச்சொல் ராகா. கீழ்ப்படியாமையின் விளைவுகள் குறித்து உபாகமத்தில் தேவன் எச்சரிக்கும்போது, சிறைப்பட்டுப்போனால், அங்கே ‘இளைப்பாறுதல்’ இராது என்று எச்சரிக்க, இந்த வார்த்தை வருகிறது. உபா 28:65. இதே சொல் எரே 50:34இல், இளைப்பாறுதலில்லாமல் ஆக்குதல் என்று பிறவினைச் சொல்லாக வருகிறது.

`உபா 31:16; 2சாமு 7:12 ஆகிய வசனங்கள் எந்த ஓய்வுபற்றிச் சொல்கின்றன?`

இரண்டு வசனங்களிலும் ஷகாப் எனும் வினைச்சொல் மரபுச்சொற்றொடரில் வருகிறது; அதற்கு ‘படுத்திருத்தல், நித்திரைசெய்தல்’ என்று அர்த்தம். தாவீதுடன் தேவன் செய்த உடன்படிக்கையில், இஸ்ரவேலின் வருங்கால ராஜாபற்றி வாக்குரைக்கிறார்: ‘உன் நாட்கள் நிறைவேறி, நீ உன் பிதாக்களோடே நித்திரை பண்ணும்போது, நான் உனக்குப்பின்பு உன் கர்ப்பப்பிறப்பாகிய உன் சந்ததியை எழும்பப் பண்ணுவேன்’. 2சாமு 7:12. ஓய்வைச் சுட்டிக்காட்ட இன்னும் வெவ்வேறு எபிரெய வினைச்சொற்கள் வருகின்றன; எனவே ஓய்வுகுறித்து வேதாகமம் சொல்வதின் பொருளை ஓரிரு வார்த்தைகளில்விளக்க முடியாது. தனியாகவும், சபைக் குடும்பமாகவும் ஓய்ந்திருக்கவேண்டும். ஓய்வானது சரீர, சமூக, உணர்வு ரீதியானது; அது ஓய்வு நாளை மட்டும் சுட்டிக்காட்டுகிற ஒன்றல்ல.

`மரணம் ஒரு சத்துரு; ஒரு நாளில் அது அழிக்கப்படும். நமக்குப் பிரியமானவர்கள் மரிக்கும்போது துக்கப்படுகிறோம்; ஆனால் அவர்கள் ஓய்வில் இருக்கிறார்கள் என்பதை அறிவது எவ்வாறுஆறுதலாக இருக்கிறது?`