---
title:  மன்னித்து, மறக்கப்பட்டதா?
date:   20/07/2021
---

தன்னை அறியாமலேயே தாவீது தனக்குத் தீர்ப்புக்கூற, அவன் செய்த பாவம் எவ்வளவு பெரிதென நாத்தான் விளக்குகிறான். 2சாமு 12:5,6. அதனால் தாவீது மனம் உடைந்து, பாவஅறிக்கை செய்தான். உடனடியாக நாத்தான், ‘கர்த்தர் உன் பாவம் நீங்கச் செய்தார்’ என்று நம்பிக்கையளிக்கிறான். 2சாமு 12:13. அவன் பாவம் மன்னிக்கப்பட்டது. மன்னிப்பதற்கு தேவன் தாமதிப்பதே இல்லை. தான் உண்மையில் மனந்திருந்தினதாக தாவீது நிரூபிக்கும்வரையிலும் காத்திருக்கவும் இல்லை.

ஆனாலும், 2 சாமு 12:10-12இல் தாவீது செய்த பாவத்தின் விளைவுகள்பற்றிச் சொல்லிவிட்டு, பிறக்கும் குழந்தை மரித்துவிடும் என்று நாத்தான் அறிவித்தான்.

`எவ்வாறு தாவீதின் பாவத்தை தேவன் நீக்கமுடிந்தது? பாவமே செய்யாததுபோல நீக்கிவிட்டாரா? அவன் பாவமே செய்யாததுபோல எடுத்துக்கொள்ள முடியுமா? 2 சாமு 12:10-23 வசனங்களை வாசித்து, பதிலைத் தியானியுங்கள்.`

தாவீதும் இதேபோல யோசித்திருக்கலாம்; ஆனால் அந்தக் குழந்தைமரித்தது. குடும்பத்திலே சீர்கேடு ஏற்பட்டது; அம்னோனும் அப்சலோமும் அதற்கு நல்ல எடுத்துக்காட்டு; எதிர்காலம் கேள்விக்குறியானது. ஆனால் பாவத்தின் விளைவுகளுக்கு மத்தியிலும், பாவமே அறியாத உரியாவும், கைக்குழந்தையும் மரித்தாலும், தன் பாவத்தை மூட தேவகிருபை போதும் என்றும், பாவத்தின் அனைத்து விளைவுகளும் ஒழிந்து போகிற காலம் வருகிறது என்று ம் தாவீது புரிந்து கொண்டான். அதுவரையிலும், களங்கப்பட்ட அவனுடைய மனச்சாட்சியானது தேவகிருபையில் இளைப்பாறுதலைக் காணமுடிந்தது.

`தனக்கு உண்மையில் எது தேவையென்று தாவீது உணர்கிறான்? எதற்காக ஏங்குகிறான்? சங்கீதம் 51:1-6.`

சங்கீதம் 51இல் தாவீது வெளிப்படையாகவே தன் இருதயத்தைத் திறந்து, தன் பாவங்களை அறிக்கையிடுகிறான். தேவனுடைய கைவிடாத அன்பும், மிகுந்த மனதுருக்கமும் தேவையென கதறி அழுகிறான். தான் புதுப்பிக்கப்பட வேண்டுமென்று ஏங்குகிறான்.

இயேசுவில் இளைப்பாறுதலைப் பெற விலை என்ன? முதலாவது, எனக்கு வெளியேயிருந்து உதவி தேவை, நான் பாவி, எனக்கு ஓர் இரட்சகர் தேவை என்பதை உணரவேண்டும். பாவங்களை உணர்ந்து, நம்மைக் கழுவி, சுத்திகரித்து, புதுப்பிக்க வல்லவரான அந்த ஒரே தேவனைநோக்கி கதறவேண்டும். அப்போது தைரியம் பெறலாம். விபசாரம், நயவஞ்சகம், கொலை போன்ற பாவங்களைச் செய்த தாவீது, தேவனிடம் உதவிகேட்டு, தேவ மன்னிப்பின் வாக்குறுதியைச் சொந்தமாக்கிக் கொண்டான்.

`தாவீதை மன்னித்த தேவன், உங்களை மன்னிக்க மாட்டாரா?`