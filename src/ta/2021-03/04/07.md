---
title:  மேலும் படிக்க
date:   23/07/2021
---

“தாவீதின் மனமாற்றம் உண்மையானது, ஆழமானது. தன் குற்றத்தை மெழுகிப்பூச முயலவில்லை. நியாயத்தீர்ப்புத் தண்டனைக்குப் பயந்து, அவ்வாறு ஜெபிக்கவில்லை. தன் ஆத்துமா தீட்டுப்பட்டதைக் கண்டான்; தன் பாவத்தை அருவருத்தான். பாவ மன்னிப்புக்காக மட்டும் அல்ல, இருதய சுத்திக்காகவும் ஜெபித்தான். மனந்திரும்புகிற பாவிகளை தாம் மன்னித்து, ஏற்றுக்கொள்வதாக தேவன் வாக்களித்திருப்பதைக் கண்டான். ‘தேவனுக்கேற்கும் பலிகள் நொறுங்குண்ட ஆவிதான்; தேவனே, நொறுங்குண்டதும் நருங்குண்டதுமான இருதயத்தை நீர் புறக்கணியீர்”. சங் 51:16,17.

“தாவீது விழுந்தாலும், தேவன் அவனைத் தூக்கினார். தாவீது தன்னைத் தாழ்த்தி, தன் பாவத்தை அறிக்கையிட்டான்; ஆனால் சவுல் கடிந்து கொள்ளுதலைப் புறக்கணித்து, பாவத்திற்கு வருந்தாமல் தன் இருதயத்தைக்கடினமாக்கினான்.

“தாவீதின் வரலாறு குறித்த இந்த வேதப்பகுதி, மனுக்குலத்தின் போராட்டங்களுக்கும், பாவச்சோதனைகளுக்கும், மெய்யான மனமாற்றத்திற்கும் வலுவான எடுத்துக்காட்டு. யுகங்கள் நெடுகிலும், பாவத்திற்குள் நயவஞ்சமாக விழுந்த ஆயிரக்கணக்கான தேவ பிள்ளைகள், தாவீதின் மெய்யான மனந்திரும்புதலையும் பாவஅறிக்கையையும் நினைவுகூர்ந்து, தாங்களும் மனந்திரும்பி, தேவகற்பனைகளின் பாதையில் நடக்கமுடியும் என்று கண்டுகொண்டுள்ளார்கள்.

“தாவீதைப்போல ஆத்துமாவைத் தாழ்த்தி, பாவஅறிக்கை செய்து, மனந்திரும்புகிற ஒவ்வொருவரும், தங்களுக்கு நம்பிக்கை உண்டு என்பதை அறியலாம். மெய்யாக மனந்திரும்புகிற ஓர் ஆத்துமாவைகூட தேவன் புறம்பே தள்ளவேமாட்டார்”.—Ellen G. White, Patriarchs and Prophets, pp. 725, 726.

**கலந்துரையாடக் கேள்விகள்**

`நம்முடைய உள்ளான பாவநிலையையும், மன்னிப்பின் அவசியத்தையும் உணர வேண்டும்; அதேநேரம், பிரபஞ்சத்தின் ராஜாவிடம் மன்னிப்புபெற்ற குமாரர்களாகவும் குமாரத்திகளாகவும் வாழவேண்டும்; இதில் எவ்வாறு ஒரு சமநிலையைக் கடைப்பிடிக்கலாம்?`

`எந்தப் பாவமும் தேவனுக்கு எதிரான பாவம்தான்; ஏன்? தேவனுக்கு விரோதமாகப் பாவம்செய்வது என்றால் என்ன?`

`தாவீது-பத்சேபாளின் குழந்தை, உரியா போன்று தவறுசெய்யாத மனிதர்களுக்கு நேரிடுகிற பாடுகளைப் புரிந்துகொள்ள முடியாமல் விசுவாசியல்லாத ஒருவர் தவித்தால், நீங்கள் எவ்வாறு புரியவைக்கலாம்? அத்தகைய சூழலில் தேவனுடைய அன்பு, நியாயம்பற்றி எவ்வாறு விளக்கலாம்? இதில் சரியான கண்ணோட்டத்தைப் பெறுவதற்கு மாபெரும் போராட்டம் எவ்வாறு உதவமுடியும்?`