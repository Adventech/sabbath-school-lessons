---
title:  விழித்துக்கொள்வதற்கான அழைப்பு
date:   19/07/2021
---

தாவீதின் அந்த இருண்ட சமயத்திலும்கூட ஒரு நல்லசெய்தி இருந்தது; அது தேவன் தம் தீர்க்கதரிசியை அனுப்பியதாகும். தாவீதும் நாத்தானும் பரிச்சயமானவர்கள். தேவனுக்கு ஓர் ஆலயம் கட்ட தாவீது திட்டமிட்டபோது, அது குறித்து முன்பு ஆலோசனை சொன்னவன். 2 சாமு 7. இப்போது வித்தியாசமான ஒரு பணிசெய்ய தாவீதிடம் வருகிறான்.

`தாவீதை நாத்தான் உடனடியாகக் குற்றஞ்சாட்டி, தலைகுனியவைக்காமல், ஒரு கதையைச் சொல்லி உணர்த்தியது ஏன்? 2 சாமு 12:1-14.`

தாவீது புரிந்துகொள்ளும் வகையில் நாத்தான் பேசுகிறான். ஆட்டுக்குட்டி கதை என்பதால் முன்னாள் மேய்ப்பனாகிய தாவீதுக்கு நன்றாகவே புரிந்திருக்கும். நியாயம், நேர்மையில் தாவீது விட்டுக்கொடுக்காதவன் என்பதும் தெரியும். அதனால்தான் தாவீதே வந்து சிக்கும்படியான ஒரு கதைசொல்லி வலை விரிக்கிறான்.

தாவீது தன்னை அறியாமலேயே தனக்கு மரணதண்டனை விதித்தபோது, நாத்தான் அவனிடம், “நீயே அந்த மனுஷன்” என்றான். 2சாமு 12:7. இதை அரட்டல் தொனியிலோ, முகத்திற்கு நேரே விரலை நீட்டி, குற்றஞ்சாட்டுகிற பாணியிலோ, பரிவும் அக்கறையோடுமோ சொல்லியிருக்கலாம். நாத்தான் நிச்சயமாக இரக்கத்தோடுதான் சொல்லியிருக்கவேண்டும். தன்னுடைய மகன்களில் அல்லது மகள்களில் ஒருவர் தம் சித்தத்திற்கு புறம்பாக நடக்கும்போது, தேவனுக்கு எவ்வளவு வலிக்கும் என்பது தாவீதுக்குப் புரிந்திருக்கும். தான் செய்த பாவத்தை உணர்ந்ததும், தாவீதின் இருதயம் சுக்குநூறாகியது.

`“நான் பத்சேபாளுக்கு விரோதமாக பாவம்செய்தேன்” அல்லது “நான் ஒரு கொலை காரன்” என்று சொல்லாமல், “நான் கர்த்தருக்கு விரோதமாய்ப் பாவஞ்செய்தேன்” என்று தாவீது சொன்னது ஏன்? 2 சாமு 12:13.`

நம் சிருஷ்டிகரும் மீட்பருமாகிய தேவனுக்கு எதிராகச் செய்கிற பாவமே நம் இருதயத்தில் அமைதியைக் கெடுப்பதை தாவீது உணர்ந்தான். அந்தப் பாவம் நம்மையும் புண்படுத்தும்; மற்றவர்களையும் புண்படுத்தும். குடும்பத்திற்கும் திருச்சபைக்கும் அவப்பெயரைக் கொண்டுவரும். தேவனைக் காயப்படுத்தும்; கொல்கொதாவின் சிலுவையில் தொங்கியவர்மேல் இன்னும் ஓர் ஆணியை அறையச்செய்யும்.

“தீர்க்கதரிசி கடிந்துகொண்டது தாவீதின் உள்ளத்தில் உரைத்தது; மனசாட்சி விழித்தது; தன் குற்றம் எவ்வளவு பெரியதெனத் தெரிந்தது. பாவத்திற்காக மனம் வருந்தி தேவனுக்குமுன் தன் ஆத்துமாவைத் தாழ்த்தினான். நாத்தழுக்க, ‘கர்த்தருக்கு விரோதமாய்ப் பாவஞ்செய்தேன்’ என்று சொன்னான். மற்றவர்களுக்குச் செய்கிற ஒவ்வொரு தீங்கும் இறுதியில் தேவனுக்கே செய்ததாகும். பத்சேபாளுக்கும் உரியாவுக்கும் எதிராக தாவீது மிகமோசமான ஒரு பாவத்தைச் செய்தான்; அதை மிகத்தெளிவாக உணர்ந்தான். ஆனால் அதன்மூலம் தேவனுக்கு எதிராக அவன் செய்த பாவமே அனைத்திலும் மிகப்பெரிதாக இருந்தது”.—Ellen G. White, Patriarchs and Prophets, p. 722.

`சிந்திக்க: மற்றவர்களுக்குச் செய்கிற ஒவ்வொரு தீங்கும் இறுதியில் தேவனுக்கே செய்ததாகும்.`