---
title:  களைப்பும் மனச்சோர்வும்
date:   18/07/2021
---

அது ஒரு மாலைப்பொழுது; அரண்மனை உப்பரிகைமேல் தாவீது ராஜா உலாவுகிறான். ஆனால் யோர்தானுக்கு அக்கரையில் அவனுடைய படை போரிட்டுக் கொண்டிருந்தது; தேவஜனங்களின் தலைவனாக அவனும் அந்தப் போருக்குச் சென்று, அம்மோனியரைத் தோற்கடித்து, தேசத்திற்கு அமைதியைக் கொண்டு வந்திருக்கவேண்டும்.

`இவ்வாறு கடமைதவறிய தாவீது, பாவச்சோதனைக்கு ஆளானான். 2 சாமு 11:1- சம்பவம் என்ன? தாவீது செய்த மிகப்பெரிய பாவம் என்ன?`

வீட்டுமாடியில் குளித்துக்கொண்டிருந்த சௌந்தரியவதியான ஒருபெண்ணை தாவீது பார்த்தான். பாவ உணர்வுகள் தூண்டப்பட்டன; பத்சேபாளுடன் தவறு செய்தான்; அவளோ உண்மையுள்ள ஓர் இராணுவ அதிகாரியின் மனைவி. தாவீது ஒரு ராஜா என்பதால், மக்களுக்கான சட்டங்களுக்குக் கீழ்ப்படியவேண்டிய அவசியமில்லைதான். ஆனால் தாவீதின் குடும்பத்தில் அதன்பிறகு ஏற்பட்ட நிகழ்வுகள், ராஜாகூட தேவனுடைய சட்டத்திற்கு மேற்பட்டவன் அல்ல என்பதைக் காட்டுகின்றன.

பிரமாணம் ஒரு பாதுகாப்பு, ஒரு அடைக்கலம்; ராஜாவாகவே இருந்தாலும், அதை மீறினால் மோசமான விளைவுகளைச் சந்திக்கவேண்டும். தேவபிரமாணத்தை தாவீது மீறினதுமே, தன் வாழ்க்கையின் ஒவ்வோர் அம்சத்திலும் அதன் தாக்கத்தை உணர்ந்தான். யாருக்கும் தெரியாமல் தவறுசெய்ததாக தாவீது நினைத்தான்; ஆனால் பத்சேபாள் கர்ப்பமானாள்; அவள் கணவனோ தூரஇடத்தில் இருந்தான்.

`தன் தவற்றை மறைப்பதற்கு தாவீது செய்தது என்ன? 2 சாமு 11:6–27.`

உரியாவை அவன் மனைவியாகிய பத்சேபாளிடம் அனுப்புவதற்கு தாவீது பலதந்திர யுத்திகளைச் செய்தும், பயனில்லை. உரியா மிகநேர்மையான அதிகாரி; தந்திரதாரியான தாவீதுக்கு அவன் சொன்ன பதில் இதுதான்:’பெட்டியும் இஸ்ரவேலும் யூதாவும் கூடாரங்களிலே தங்கி, என் ஆண்டவனாகிய யோவாபும் என் ஆண்டவனின் சேவகரும் வெளியிலே பாளயமிறங்கியிருக்கையில், நான் புசிக்கிறதற்கும், குடிக்கிறதற்கும், என் மனைவியோடே சயனிக்கிறதற்கும், என் வீட்டுக்குள் பிரவேசிப்பேனோ?’ 2 சாமு 11:11.

`தேவனிடமிருந்து எவ்வளவோ பெற்றிருந்த தாவீதா இவ்வளவு கேவலமாக நடந்தான் என்று யோசிக்கலாம்! நாம் யாராக இருந்தாலும், இந்தச் சம்பவத்தில் நமக்குள்ள எச்சரிப்பு என்ன?`