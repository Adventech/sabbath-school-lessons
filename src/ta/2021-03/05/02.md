---
title:  நான் உங்களுக்கு இளைப்பாறுதல் தருவேன்
date:   25/07/2021
---

`“வருத்தப்பட்டுப் பாரஞ்சுமக்கிறவர்களே! நீங்கள் எல்லாரும் என்னிடத்தில் வாருங்கள்; நான் உங்களுக்கு இளைப்பாறுதல் தருவேன்” என்று இயேசு சொல்கிறார். மத்தேயு 11:20-28. என்ன பின்னணியில் இதைச் சொல்கிறார்? இயேசு எவ்வாறு இந்த இளைப்பாறுதலைக் கொடுக்கிறார்?`

இயேசு பேசினால், அதற்குப் பின்னணிக் காரணம் இருக்கும்; எந்தச் சூழ்நிலையில் பேசினார் என்று அறிந்தால்தான், இயேசு சொன்னதின் பொருளை தவறாகப் புரிந்துகொள்ளாமல் இருக்கலாம். மத்தேயு சுவிசேஷத்தில் அதிகாரம் 11 ஒரு வித்தியாசமானப் பகுதி. அந்தச் சுவிசேஷத்தில் அதுவரை இல்லாத அளவுக்கு முக்கியமான கலிலேய நகரங்கள்பற்றி மிகக்கடுமையாகப் பேசுகிறார். ஆதாயத்திற்காகப் பேசுபவர் அல்ல இயேசு; பிரச்சனை வந்தாலும் உள்ளதை உள்ளபடி கூறுவார். அவர் தவறான நபர்களுடன் பழகினார். மத் 9:9-13. பாவத்தை மன்னிக்க தமக்கு அதிகாரம் உண்டு என்று சொன்னபோது, மதத்தலைவர்கள் அதைத் தூஷணமாகக் கருதினார்கள். மத் 9:1-8.

இயேசு கடுமையாகக் கண்டித்துப் பேசுகிறார்; சோதோம் மக்களுடன் அவர்களை ஒப்பிடுகிறார்; அன்றுமட்டுமல்ல, இன்றும் சோதோமை கொடிய இடமாகத்தான் கருதுகிறோம். “நியாயத்தீர்ப்புநாளிலே உனக்கு நேரிடுவதைப்பார்க்கிலும் சோதோம் நாட்டிற்கு நேரிடுவது இலகுவாயிருக்கும்”. மத் 11:24.

அவ்வாறு சொன்னது பதற்றத்தை அதிகரித்திருக்கும்; இயேசு உடனே அந்தப் பதற்றத்தைத் தணித்து, மெய்யான இளைப்பாறுதலைக் கொடுப்பதாகச் சொல்லுகிறார். “சகலமும் என் பிதாவினால் எனக்கு ஒப்புக்கொடுக்கப்பட்டிருக்கிறது; பிதாதவிர வேறொருவனும் குமாரனை அறியான்” என்று மெய்யான இளைப்பாறுதலைக் கொடுக்கிற உரிமை தமக்கு இருப்பதைச் சுட்டிக்காட்டுகிறார். மத் 11:27. இயேசு தேவன்; பிதாவோடு ஐக்கியமானவர்; எனவே அவர்மெய்யான இளைப்பாறுதலைக் கொடுக்கமுடியும். பாரத்தை நம்மால் தனியாகச் சுமக்கமுடியாது என்பதை உணர்ந்தால்தான், அவரிடம் சென்று இறக்கிவைக்கலாம். நம்முடைய மெய்யான நிலையை அறியாமல், அவரிடம் செல்லவேமாட்டோம். முதலாவது, அதை அறியும்படி இயேசு சொல்லுகிறார்.

`கிரேக்க வேதாகமத்தில் மத் 11:28 ஒரு கட்டளையாக உள்ளது. “வாருங்கள்” என்பது நம் விருப்பப்படி நாம் செய்கிற தீர்மானம் அல்ல; இளைப்பாறுதலைப் பெறுவதற்கான நிபந்தனை அது. “வாருங்கள்” என்றால், கட்டுப்பாட்டை அவரிடம் கொடுங்கள் என்று அர்த்தம். இன்று நம் அலைபேசிகள் மூலமாகவே பல விஷயங்களைக் கட்டுப்படுத்துகிற ஓர் உலகத்தில் வாழ்கிறோம்; எனவே இயல்பாக இயேசுவிடம் செல்லமுடியாதவர்களாக இருக்கிறோம். அர்ப்பணித்தல் என்பது கிறிஸ்தவ வாழ்க்கையில் மிகக்கடினமான பகுதி.`