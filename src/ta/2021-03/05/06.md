---
title:  “என் சுமை இலகுவாய் இருக்கிறது”
date:   29/07/2021
---

மத் 11:30இல், நுகம் சுமப்பதை இயேசு ஓர் உருவகமாகக் காட்டுகிறார்: “என் நுகம் மெதுவாயும் என் சுமை இலகுவாயும் இருக்கிறது என்றார்”.

`இஸ்ரவேலர் எகிப்திலிருந்து புறப்பட்டு, செங்கடலைத் தாண்டி வந்தபிறகு, மோசே தன் மாமனாகிய எத்திரோவைச் சந்தித்து, சந்தோஷப்படுகிறான். யாத் 18:13-22. அடுத்தவரின் பாரத்தைச் சுமப்பதுபற்றி இப்பகுதி சொல்வது என்ன?`

ஜனங்கள் நியாயவிசாரிப்புக்காக காலமே தொடங்கி சாயங்காலம் மட்டும் மோசேயிடம் வந்தார்கள். யாத் 18:13. இதைக் கண்ட மோசேயின் மாமன், சிறுசிறு விவகாரங்களை விசாரிக்க வேறு நபர்களை நியமிக்கவும், பெரியவிவகாரங்க ளைமட்டும் மோசே விசாரிக்கவும் ஓர் ஒழுங்கை ஏற்படுத்துமாறு தன் மருமகனிடம் கூறுகிறான். மோசே தன் மாமனுக்குச் செவிகொடுத்து, அந்த ஆக்கப்பூர்வமான மாற்றங்களைச் செய்ததாக வேதாகமம் சொல்லுகிறது.

எனவே தம் சுமை இலகுவானது என்று இயேசு சொல்வதின் அர்த்தம், நம் பாரங்களை அவரிடம் கொடுப்பதற்கான அழைப்பு; அவரே ஒட்டுமொத்த பாரத்தையும் சுமக்க வல்லவர். மோசேயைப்போல நாமும், நம் பாரங்களை மற்றவர்களுடன் பகிரப் பழகவேண்டும். அவ்வாறு பாரங்களைப் பகிர்கிற அனுபவம் எப்படி இருக்கும் என்பதற்கு 1கொரி 12:12-26இல் பவுல் ஓர் அருமையான உருவகத்தைச் சொல்லுகிறான். செயல்படுகிற உடல் இருந்தால்தான் எந்தப் பாரத்தையும் சுமக்கமுடியும். அதற்கு கால்களும், கைகளும், தோள்களும், தசைகளும், தசைநார்களும் செயல்படவேண்டியது அவசியம்.

`ஒருவர் பாரத்தை ஒருவர் சுமப்பது எவ்வாறு கிறிஸ்துவின் பிரமாணத்தை நிறைவேற்ற உதவுகிறது? கலா 6:2.`

அந்த வசனத்தை வாசித்தாலே அர்த்தம் புரியும். ஒரு சகோதரனோ சகோதரியோ பாவச்சோதனையில் விழுந்தால், அவரை சாந்த ஆவியோடு சீர்திருந்தச் செய்யவேண்டும். கலா 6:1. மத் 11:29இல் தம்மை சாந்தமுள்ளவர் என்றுதானே இயேசு சொல்கிறார். பாரத்தைச் சுமப்பதென்றால், வழிதவறிய ஒருவர் தேவகிருபையை மீண்டும் காணும்படி அவரை வழிநடத்துவதாகும். நாமோ அவரோ கஷ்டப்படும்போது உதவுவதும் அதில் அடங்கும். “பாரம்” என்பதற்கான கிரேக்க சொல்லுக்கு “அதிக எடையுள்ளது” அல்லது “கல்” என்று அர்த்தம். பாரங்கள் நம் அனைவருக்கும் உண்டு; அந்தப் பாரங்களை நம்மோடு சேர்ந்து சுமப்பதற்கான நபர்கள் அவசியம் என்பதை இது ஞாபகப்படுத்துகிறது. பாரம் சுமப்பது திருச்சபைக்கு தேவன் நியமித்துள்ள பணி; அதற்கு சாந்தமும் மனதுருக்கமும் அவசியம்.

`சமீபத்தில் நீங்கள் சுமக்க கஷ்டப்பட்டபாரத்தை உங்களோடு சுமக்க யாரவது முன்வந்த அனுபவம் உண்டா? அதேபோல் நீங்கள் யாருக்கு அவருடைய பாரத்தைச் சுமந்து, உதவப் போகிறீர்கள்?`