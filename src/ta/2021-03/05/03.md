---
title:  என் நுகத்தை உங்கள்மேல் ஏற்றுக்கொள்ளுங்கள்
date:   26/07/2021
---

`தம்மிடம் பாரங்களை இறக்கிவைத்து, மெய்யான இளைப்பாறுதலைக் காணும்படி சொல்லிவிட்டு, ஏன் தம் நுகத்தைச் சுமக்கும்படி கேட்கிறார்? மத் 11:29,30.`

இந்த வசனங்களில் வரும் நுகம் எனும் உருவகத்தைப் புரிந்துகொள்ள, தேவத்துவத்தில் பிதாவுக்கும் குமாரனுக்கும் இடையே காணப்படுகிற நெருக்கமான உறவு உதவுகிறது. அந்த நெருக்கம்பற்றி மத் 11:25-27 சொல்கிறது. மனுக்குலத்தை இரட்சிப்பதற்கு பிதாவும் குமாரனும் சேர்ந்து கிரியை செய்கிறார்கள். நுகம் கீழ்ப்படிதலுக்கான ஓர் அடையாளம். எரே 27. இன்னொருவரோடு சேர்ந்து, ஒன்றிணைந்த நோக்கத்தோடு செயல்படுவதற்கான ஓர் உருவகமுமாக நுகம் இருக்கிறது. அவர் நுகத்தில் இணைந்து, நம்மைச் சுற்றியுள்ளோரை ஆசீர்வதிப்பதற்கு அவரோடு சேர்ந்து பிரயாசப்படவேண்டும். அவர் நுகத்தை நாம் சுமப்பதில்லை; அவரோடு நுகத்தில் இணைக்கப்படுகிறோம். ஏனென்றால் அவர் நுகம் “மெதுவானது”; அவர் பாரம் “இலகுவானது”. மத் 11:30.

“என்னிடத்தில் கற்றுக்கொள்ளுங்கள்” என்கிற இரண்டாவது கட்டளை இதே கருத்தை வலியுறுத்துகிறது. “கற்றல்” என்பதற்கான கிரேக்கச் சொல், சீடன் எனும் வார்த்தையுடன் தொடர்புடையது.இயேசுவிடமிருந்து கற்றுக்கொள்வோரே  அவரது சீடர். கீழ்ப்படிதலும் அர்ப்பணிப்பும் சீடத்துவத்தின் குணநலன்கள்.

`“வருத்தப்பட்டுப் பாரஞ்சுமப்பதற்கும்”, அவருடைய நுகத்தைச் சுமப்பதற்கும் வித்தியாசம் என்ன? மத் 11:28; மத் 11:29.`

யூதமார்க்கத்தில் நுகம் என்பது பிரமாணத்தைச் சுட்டிக்காட்டும் ஓர் உருவகம். விருத்தசேதனப் பிரமாணத்தை நுகம் என்று அப் 15:10 அழைக்கிறது. பிரமாணத்தைக் கைக்கொண்டு இரட்சிப்புபெற முயல்வது அடிமைத்தனத்தின் நுகத்தடி என்றும், கிறிஸ்துவே விடுதலை தருகிறவர் என்றும் கலா 5:1 சொல்கிறது. இயேசுவோடு நுகத்தில் பிணைக்கப்பட்டால், அவருக்குக் கீழ்ப்படிந்து, அவர் காலடிகளைப் பின்பற்றுவோம்; அவரது ஊழியப்பணியில் பங்கேற்க நம்மை அர்ப்பணிப்போம். சிலுவையில் இயேசு சம்பாதித்த இரட்சிப்போடு நாம் எதையும் கூட்டமுடியாது; ஆனால், அந்த நற்செய்தியை நம்மைச் சுற்றியுள்ளோருக்கு அறிவிக்கிற அவருடைய தூதுவர்களாக மாறலாம். நியாயப்பிரமாணத்தை பரிசேயர்கள் பார்த்ததுபோல இயேசு பார்க்கவில்லை; அதன் உள்ளான பொருளை மலைப்பிரசங்கத்தில் விளக்கினார். மத் 5-7. இருதய விருத்தசேதனமும், நோக்கங்கள் மாறுவதும் முக்கியமெனச் சுட்டிக்காட்டினார்; அவர் நுகம் மெதுவானது; அவர் பாரம் இலகுவானது.

`எத்தகைய அற்புத வாக்குறுதி! ஆத்துமாக்களுக்கு இளைப்பாறுதல். அந்த இளைப்பாறுதலை அனுபவித்திருக்கிறீர்களா? அது எப்படி இருக்கும்? இயேசுவையும் அவர் நமக்கு அருளியிருப்பதையும் நோக்கிப்பார்ப்பதால், எவ்வாறு அந்த இளைப்பாறுதலை அறியலாம்?`