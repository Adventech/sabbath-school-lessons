---
title:  வனாந்தரத்தில் முறுமுறுப்பு
date:   04/07/2021
---

இஸ்ரவேலர்கள் சீனாயிலிருந்து கானானுக்குப் புறப்பட்டபோது அமைதி இல்லாமல் இருந்தார்கள். ஏனென்றால், எகிப்திலிருந்து புறப்பட்டு ஒரு வருடம் கடந்திருந்தது. எண் 1:1. வாக்குத்தத்த தேசத்தை நெருங்கியிருந்தார்கள். மக்கள் தொகை கணக்கிடப்பட்டு, ஒழுங்கமைக்கப்பட்டது. நம்பமுடியாத வகையில் தேவன் தயவுகாட்டியிருந்தார்; தம் பிரசன்னத்தை அடையாளங்களால் வெளிப்படுத்தியிருந்தார். ஆனாலும் சீனாயிலிருந்து புறப்பட்டு, ஓய்வுக்காக முதலில் நின்ற இடத்தில் முறுமுறுக்கிறார்கள்.

`இஸ்ரவேலர்கள் எதைக்குறித்து முறுமுறுத்தார்கள்? எண் 11:1-15.`

வெள்ளரிக்காய், தண்ணீர்ப்பழம், கீரை, வெங்காயம், வெள்ளைப் பூண்டு களுக்காக ஏங்கினார்கள். ‘நமக்கு இறைச்சியைப் புசிக்கக்கொடுப்பவர் யார்? நாம் எகிப்திலே கிரயமில்லாமல் சாப்பிட்ட மச்சங்களையும், வெள்ளரிக்காய்களையும், கொம்மட்டிக் காய்களையும், கீரைகளையும், வெங்காயங்களையும், வெள்ளைப்பூண்டுகளையும் நினைக்கிறோம். இப்பொழுது நம்முடைய உள்ளம் வாடிப்போகிறது; இந்த மன்னாவைத்தவிர, நம்முடைய கண்களுக்கு முன்பாக வேறொன்றும் இல்லையே என்று சொன்னார்கள்’. எண் 11:4-6. இஸ்ரவேலர் சில உண்மைகளை முற்றிலும் மறந்துபோனார்கள். உணவுகள் நினைவில் இருந்தன; கொத்தடிமைகளாகப் பட்ட பாடுகள் மறந்துவிட்டன. யாத் 1.

ஒரு வருடத்திற்கும் மேலாக தேவன் மன்னாவை உணவாகக் கொடுத்திருந்தார். ஆனாலும் நிம்மதியின்றி, வேறொன்றிற்கு ஏங்குகிறார்கள்; மோசே வருந்துகிறான். மனக்குறையுடன் இருப்பவர்களை வழிநடத்துவது எளிதா? ஆனால் யாரிடம் உதவி கிடைக்கும் என்பது மோசேக்குத் தெரியும். ‘நீர் இந்த ஜனங்கள் எல்லாருடைய பாரத்தையும் என்மேல் சுமத்தினதினால், உமது அடியானுக்கு உபத்திரவம் வரப்பண்ணினதென்ன? உம்முடைய கண்களில் எனக்குக் கிருபை கிடையாதே போனதென்ன?’ எண் 11:11.

`இஸ்ரவேலரின் குற்றச்சாட்டுகளுக்கு தேவனுடைய பதில் என்ன? எண் 11:16-33.`

நம் நிம்மதியைக் கெடுக்கிற தேவைகளை தேவன் கண்டுகொள்ளாமல் இருப்பதில்லை. இறைச்சிக்காக ஏங்கின இஸ்ரவேலருக்கு காடைகளைக் கொடுத்தார். ஆனால் இஸ்ரவேலருடைய பிரச்சனை இறைச்சி அல்ல. மனதில் சந்தோஷமும் அமைதியும் இல்லை; அதனால் கோபம் வந்தது; அந்தக் கோபம் எரிமலையாக வெடித்தது; எனவே அடிப்படை புகைச்சலுக்கு காரணம் வேறு. உள்ளத்தின் ஆழத்தில் உறவு முறிவு ஏற்பட்டதால், சண்டையாக அது வெளிப்படுகிறது. தேவனுடைய வழிநடத்துதலை இஸ்ரவேலர் விரும்பாதது தான் காரணம்; இது நமக்கு ஓர் எச்சரிப்பு; நம் உடனடிச் சூழ்நிலைகள் நம்மைப் பாதிக்க அனுமதிக்கக்கூடாது; இதைச் சொல்வதைவிட செய்வது கடினம்.

`இப்போது இருப்பதைவிட முன்பு நன்றாக இருந்ததாக நினைப்பது ஏன் எளிதாக இருக்கிறது?`