---
title:  பரிந்துபேசுகிறவர்
date:   07/07/2021
---

`இந்தக் கலகத்தைக் காரணங்காட்டி மோசேக்கு தேவன் என்ன வாய்ப்பை வழங்குகிறார்? எண் 14:11,12.`

இஸ்ரவேலரை அழித்து, மோசேயின் சந்ததியை ஒரு புதிய தேசமாக்கப் போவதாகச் சொல்லுகிறார்.

`இஸ்ரவேலர் தனக்கு எதிராகமட்டும் அல்ல, தேவனுக்கு எதிராகவும் கலகம் செய்திருக்க, மோசே சொன்ன பதில் என்ன? எண் 14:13-19.`

உண்மையுள்ள ஒரு தேவமனிதனை இங்குக் காணமுடிகிறது. அதற்கு மோசே சொன்ன பதில் காலத்தால் அழியாதது; கிட்டத்தட்ட 1400 வருடங்கள் கழித்து, தம் சீடர்களின் உபத்திரவங்களில் அவர்களுக்காகப் பரிந்துபேசின ஒருவரை அது ஞாபகப்படுத்துகிறது. யோவான் 17. இங்கே மோசே என்ன செய்தானோ, அதையேதான் கிறிஸ்து நமக்காகச் செய்திருக்கிறார் என்று பல இறையியல் வல்லுனர்களும் வேதாகம மாணவர்களும் கூறுகிறார்கள். நாமோ அவர்களோ குற்றம்செய்தது உண்மைதான். ஆனாலும் மோசே, ‘உமது கிருபையினுடைய மகத்துவத்தின்படியேயும் மன்னிதருளும்ù என்று வேண்டுகிறான். எண் 14:19. அன்று மோசே பரிந்துபேசினதற்கு தேவன் செவிகொடுத்தது போலவே, இயேசுவின் மரணம், உயிர்த்தெழுதல், பரிந்துபேசுதலின் நிமித்தம் நமக்கும் மன்னிக்கிறார்.

‘உமது கிருபையினுடைய மகத்துவத்தின்படியேயும், எகிப்தை விட்டது முதல் இந்நாள்வரைக்கும் இந்த ஜனங்களுக்கு மன்னித்துவந்ததின்படியேயும், இந்த ஜனங்களின் அக்கிரமத்தை மன்னித்தருளும்’ என்று மோசே வேண்டினான். எண் 14:19. கிருபையானது கலகத்தையும் அமைதியின்மையையும் முளையிலேயே கிள்ளியெறியப் பார்க்கிறது. மன்னிப்பு புதிய தொடக்கத்தைக் கொடுக்கிறது.

ஆனாலும் விலைகொடுத்தாக வேண்டும். கிருபை மலிவானதல்ல.மன்னிக்கப் பட்டாலும், பாவத்தின் விளைவுகளைச் சந்தித்தாகவேண்டும்; அந்தத் தலைமுறையினர் வாக்களிக்கப்பட்ட தேசத்திற்குள் செல்லவில்லை. எண் 14:20-23.

ஆம், அடுத்து 38 வருடங்கள் தேவன் அவர்களை வனாந்தரத்தில் தாங்கி நடத்தி னார்; போஷித்தார்; ஆசரிப்புக்கூடாரத்திலிருந்து பேசினார்;அவர்களுக்கு துணையாக நின்றார். அவர்கள் மரித்தபிறகு, அவர்களுடைய சந்ததியார் வாக்குத்தத்த தேசத்தைச் சுதந்தரிக்க இருந்தார்கள்.

இது தண்டனை தீர்ப்புப்போலத் தெரியலாம்; ஆனால் உண்மையில் கிருபையாகும். தேவனை நம்பக் கற்றுக்கொள்ளாமல் எவ்வாறு கானானின் வலுவான பட்டணங்களைக் கைப்பற்றமுடியும்? அவர்களே இருளில் தள்ளாடினால், எவ்வாறு தேசங்களுக்கு விளக்காக இருக்கமுடியும்?

`மன்னிக்கப்பட்ட பாவத்தின் விளைவுகள்பற்றி என்ன பாடங்களைக் கற்றுக்கொண்டீர்கள்?`