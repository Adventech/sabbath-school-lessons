---
title:  மேலும் படிக்க
date:   06/08/2021
---

போத்திபாரின் மனைவியால் யோசேப்புக்கு நேரிட்ட அனுபவம்குறித்து எலன் ஒய்ட் பின்வருமாறு எழுதுகிறார்: "பூமியில் வாழுகிற எல்லாத் தலைமுறையினருக்கும் இது ஒரு முன்மாதிரி. தேவன் அனுகூலமான துணையும், ஆவியானவர் கேடகமுமாக இருப்பார். கடுமை யான சோதனைகள் சூழ்ந்திருந்தாலும், பெலன் தருகிறவரிடம் பெலனைக் கேட்டு, அவற்றை எதிர்த்துநிற்கலாம். யோசேப்பின் நல்லொழுக்கங்கள் கடுமையாகச் சோதிக்கப்பட்டன. செல்வாக்குள்ள, எளிதில் வழிவிலகச்செய்கிற ஒரு நபரிடமிருந்து அந்தச் சோதனைகள்வந்தன. ஆனாலும் மிகவும் துரிதமாகச் செயல்பட்டு, மிக உறுதியாக எதிர்த்தான். தன் நற்பெயரையும் நலனையும் தேவன் பார்த்துக்கொள்ளுமாறு விட்டுவிட்டான். ஒரு முக்கியப் பதவிக்குத் தகுதிப்படுத்தப்படும்படிக்கு சிலகாலம் வேதனை அனுபவிக்க விடப்பட்டாலும், ஒரு வஞ்சகியின் குற்றச்சாட்டால் கெட்டுப்போன பெயரை தேவன் பத்திரமாகப் பாதுகாத்தார்; பிறகு, தமக்கேற்ற வேளையில், அவன் பெயர் எங்கும் பேசப்படச்செய்தார். தேவன் சிறைச்சாலையைக்கூட அவனுடைய உயர்வுக்கான இடமாக மாற்றினார். நல்லொழுக்கம் தக்கசமயத்தில் வெகுமானம் பெறும். தேவபயமே யோசேப்பின் இருதயத்தைப் பாதுகாத்த கேடகமாக இருந்தது; தன் எஜமானிடம் உண்மையும் நியாயமுமாக நடக்கவும், தேவனுக்கு உண்மையாக இருக்கவும் அது உதவியது. தன் எஜமானுக்கு உண்மை தெரியவர வாய்ப்பே இல்லை என்ற நிலையிலும், நன்றிகெட்டவனாக இருந்து, தன் எஜமானுக்கு நம்பிக்கைத்துரோகம் செய்ய அவன் சம்மதிக்கவில்லை."—Ellen G. White, The Spirit of Prophecy, vol. 1, p. 132

**கலந்துரையாடக் கேள்விகள்**

`பெயரளவு கிறிஸ்தவர்களாக அல்லது பாரம்பரிய அட்வென்டிஸ்டுகளாக இருப்பதால், உறவுகளில் இளைப்பாறுதலைக் கண்டுவிடமுடியாது. "பாரம்பரிய" அட்வென்டிஸ்டுகளுக்கும், மெய்யான விசுவாசிகளுக்கும் இடையேயுள்ள வித்தியாசம் என்ன?`

`ஒரு சகோதரி அப்போதுதான் திருச்சபையில் சேருகிறார். அவர் கணவர் இயேசுவை நம்பாதவர். அவளுக்கு கணவனைப் பிடிக்கும்; ஆனால் அவளிடம் காணப்பட்ட மாற்றங்கள் அவனுக்குப் பிடிக்கவில்லை. திருச்சபையின் அந்தப் புதிய அங்கத்தினருக்கு வேதாகம நியதிகளின் அடிப்படையில் என்ன ஆலோசனை வழங்குவீர்கள்?`

`ரஷ்ய ஆசிரியரான லியோ டால்ஸ்டாய் பின்வருமாறு எழுதுகிறார்: "மகிழ்ச்சியான குடும்பங்கள் எல்லாம் ஒரே மாதிரியானவை; மகிழ்ச்சியற்ற குடும்பங்கள்ஒவ்வொன்றும் தங்களுக்குரிய பாணியில் மகிழ்ச்சியில்லாமல் இருக்கின்றன". எல்லாக்குடும்பங்களும் ஏதாவது ஒரு வகையில் சிக்கல்களுக்கு ஆளாகின்றன; ஏனென்றால் எல்லாக்குடும்பங்களிலும் பாவிகள்தாம் இருக்கிறார்கள்; ஒவ்வொருவரும் தங்களிடமுள்ளகுறைபாட்டை குடும்ப உறவிற்குள் கொண்டுசெல்கிறார்கள். நாம் ஒவ்வொருவரும் தேவகிருபையின் உதவியால், அன்பு, மன்னிப்பு, பாரம்சுமத்தல் ஆகியவைகுறித்து வேதாகமம் சொல்கிற நியதிகளைப் பின்பற்றவும், நம் குடும்ப உறவுகளில் சுகம் உண்டாகச் செய்யவும் என்ன செய்யலாம்?`