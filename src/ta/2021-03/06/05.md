---
title:  தேவனுடைய வழியில் உறவுகளைக் கையாளுதல்
date:   04/08/2021
---

எகிப்திற்குச் சென்ற புதிதில் யோசேப்பின் வாழ்க்கையில் சாதகமான நிலைகாணப்படுகிறது. யோசேப்பு தன்னை தேவனிடம் ஒப்படைத்தான்; தேவன் யோசேப்பை ஆசீர்வதித்தார். போத்திபாரின் வீட்டில் அவன் எதிர்பார்த்திராத ஓர் அந்தஸ்து கிடைத்தது.

`யோசேப்பின் வாழ்வை தேவன் எவ்வாறெல்லாம் ஆசீர்வதித்திருந்தார்? அவன் மற்றவர்களுடன் எப்படிப்பட்ட உறவைப் பேணியிருப்பான்? ஆதி 39:1-6.`

யோசேப்புக்கு போத்திபாரிடம் நல்ல பெயர் இருந்தது; வீட்டுப் பணியாட்களிடம் நல்ல உறவைப் பேணினான்; எல்லாம் சுமுகமாகச் செல்கிறது; அந்தச் சமயத்தில் அந்த வீட்டிலிருந்த ஒருவரால் பிரச்சனை உருவாகிறது.

`யோசேப்பு சந்தித்த உறவு சிக்கல் என்ன? அதை எவ்வாறு கையாண்டான்? ஆதி 39:7-10.`

போத்திபாரின் மனைவிதான் பிரச்சனை. அவளே சிக்கலை உருவாக்குகிறாள். மற்றவர்களை "பொருளாக" பார்த்தாள்; தன் இஷ்டப்படி பயன்படுத்த விரும்பினாள். யோசேப்பை "பயன்படுத்த" ஆசைப்பட்டாள். யோசேப்பு "அழகான ரூபமும் சௌந்தரிய முகமும் உள்ளவனாயிருந்தான்". ஆதி 39:6. மனிதர்களின் உடல் தோற்றங்களை வேதாகமம் அதிகம் முக்கியப்படுத்துவதில்லை; ஏனென்றால், "மனுஷன் பார்க்கிறபடி நான் பாரேன்; மனுஷன் முகத்தைப் பார்ப்பான்; கர்த்தரோ இருதயத்தைப் பார்க்கிறார்" என்று தேவன் சொல்லியிருக்கிறார். 1சாமு 16:7. இங்கு யோசேப்பின் அழகானது அவன் பரிசுத்தத்தில் வளரவும், தேவநியதிகளில் உண்மையுள்ளவனாக இருக்கவும் உதவுவதற்கு பதிலாக தடையாக இருந்ததைப் பார்க்கிறோம்.

அந்த துன்மார்க்க ஸ்திரீ வற்புறுத்தினாலும், யோசேப்பு அவளுக்கு இடமளிக்கவில்லை. சகல உறவுகளிலும் வேதாகம நியதிகளைக் கடைபிடித்த யோசேப்பு, போத்திபாரின் மனைவியிடமும் அதே நிலையைக் கடைபிடித்தான். வேதாகமத்தின் நியதிகள் வழக்கொழிந்தவை அல்ல என்பதை பாவத்தின் விளைவுகளை அனுபவித்த ஒவ்வொருவரும் நிச்சயமாகச் சொல்லமுடியும்.

அந்தச் சோதனை ஒருமுறை மட்டும் ஏற்படவில்லை. போத்திபாரின் மனைவி அவனை மீண்டும் மீண்டும் வற்புறுத்தினாள். ஆதி 39:10. தான்சம்மதிக்காத தற்கான காரணத்தை யோசேப்பு விளக்கினான். ஆதி 39:8,9. ஆனால் அவளுக்குப் புரியவில்லை. மற்றவர்களுடைய தீர்மானங்களை தான் கட்டுப்படுத்தமுடியாது என்பதை யோசேப்பு புரிந்துகொண்டான். தன்னைச் சுற்றியுள்ளோரை தேவனைக்கனப்படுத்துகிற வகையில் நடத்தவும், அன்புகாட்டவும், வாழவும் தீர்மானித்தான். யோசேப்பு தேவ பிரசன்னத்தில் வாழ்ந்தான். அந்த உணர்வுதான் சோதனையை எதிர்க்க உதவியது.

`உங்களிடம் "நியாயமாக நடக்காதவர்கள்" உட்பட, உங்கள் வாழ்க்கையில் சம்பந்தப்பட்ட ஒவ் வோர் உறவிலும் வேதாகம நியதிகளின்படி நடந்தீர்களா? அதன் விளைவு எப்படி இருந்தது? மத் 5:43-48. அவ்வாறு வாழ்வது ஏன் முக்கியமானது?`