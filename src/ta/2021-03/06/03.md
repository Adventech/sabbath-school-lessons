---
title:  புதிய திசையைத் தெரிந்துகொள்ளுதல்
date:   02/08/2021
---

உறவுச்சிக்கல்கள், மனவேதனை, பதற்றம் நிறைந்த நிலையோடு எகிப்திற்குப் பயணமாகிறான் யோசேப்பு.

"விலைக்கு வாங்கினவர்களுடன் யோசேப்பு எகிப்திற்குச் சென்றுகொண்டிருந்தான். கானானின் எல்லைகளை நோக்கி தென்பக்கமாக அந்தக் குழுவினர் பயணித்தபோது, தன் தகப்பனுடைய கூடாரங்கள் இருந்த மலைகளை அந்த வாலிபன் பார்த்தான். அன்பு அப்பா தனிமையிலும் வேதனையிலும் தவிக்கப்போகிறார் என்பதை எண்ணி மனங்கசந்து அழுதான். கடுங்கோபத்துடன் சகோதரர்கள் தன்னை முறைத்துப்பார்த்தது ஞாபகத்திற்கு வந்தது. வியாகுலத்தோடு அவன் மன்றாடியபோது, அவர்கள் குத்தலாகவும் பரிகாசமாகவும் பேசினது அவன் காதுகளில் ரீங்காரமிட்டது. எதிர்காலத்தை நினைத்தபோது இருதயம் பதறியது. சூழ்நிலை எப்படி மாறிவிட்டது? சீராட்டி, பாராட்டி வளர்க்கப்பட்ட மகன்இப்போது எதுவும் செய்ய திராணியற்ற, புறக்கணிக்கப்பட்ட அடிமையாக மாறிவிட்டான். முன்பின் தெரியாத அத்தேசத்தில் தெரிந்தவர்கள் யாருமின்றி, தனியாக இருக்கவேண்டும். அங்கு எதிர்காலம் எப்படி இருக்கும்? கட்டுக்கடங்காத துன்பமும் திகிலும் ஒரு கணம் யோசேப்பை மேற்கொண்டது.

"தன் தகப்பனுடைய தேவனைப்பற்றி யோசித்தான். அவர்மேல் அன்புகூர்ந்து, அவருக்குப் பயப்படும்படி சிறுவயதிலிருந்தே அப்பா கற்றுக் கொடுத்திருந்தார். கூடாரத்தில் இருக்கும்போது, அப்பா தான் வீட்டிலிருந்து தப்பியோடியபோது கண்ட தரிசனம்பற்றி யாக்கோபு சொன்னதைக் கேட்டிருந்தான். விலையேறப்பெற்ற அந்தப் பாடங்கள் தெளிவாக அவன் கண்முன் வந்தன. தன் தகப்பனுடைய தேவன் தனக்கும் தேவனாக இருப்பார் என்று யோசேப்பு நம்பினான். அந்த இடத்தில்தானே தன்னை முற்றிலும் ஆண்டவரிடம் ஒப்படைத்தான்; இஸ்ரவேலைக் காக்கிறவர் தான் செல்கிற தேசத்தில் தன்னோடு இருக்கவேண்டும் என்று ஜெபித்தான்".—Ellen G. White, Patriarchs and Prophets, pp. 213, 214.

சில கலாச்சாரங்களில் தனிநபரைவிட சமுதாயத்தின் பங்கு பெரிதென்றும், வேறு சில கலாச்சாரங்களில் சமுதாயத்தைவிட தனிநபரின் பங்கு பெரிதென்றும் சொல்லப்படுகிறது. ஆனால் வேதாகமம் நடுநிலையான கருத்தை வலியுறுத்துகிறது; தனி நபராகவும், கூட்டமாகவும் நம்மை தேவனுக்கு அர்ப்பணிக்குமாறு வலியுறுத்துகிறது. யோசேப்பு தேவனுக்கு தன்னை அர்ப்பணிக்கத் தீர்மானித்தபோது தன் உறவுகளில் இளைப்பாறுதலைக் காணமுடிந்தது.

தனிநபர் அர்ப்பணிப்பின் அவசியத்தை உபா 4:29; யோசுவா 24:15; 1நாளா 16:11; சங் 14:2; நீதி 8:10; ஏசா 55:6 எவ்வாறு வலியுறுத்துகின்றன?

இளைப்பாறுதலைக் காண்பதற்கு, தனிப்பட்ட விதத்தில் தேவனிடம் அர்ப்பணிக்கவேண்டும். நம் முன்னோர்கள் விசுவாச வீரர்கள்தாம்; அவர்களது விசுவாசமும் பக்தியும் அவர்கள் சந்ததியாருக்கு கடந்து வராது. ஞாபகமிருக்கட்டும், தேவனுக்கு பிள்ளைகள்தாம் உண்டு; பேரப்பிள்ளைகள் கிடையாது.

ஒவ்வொரு நாளும், ஒவ்வொரு கணமும் நீங்கள் ஏன் தேவனுக்கு உங்களை அர்ப்பணிக்க தீர்மானிக்கவேண்டும்? அர்ப்பணிக்காவிட்டால் என்னவாகும்?