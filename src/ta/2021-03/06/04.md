---
title:  மெய்யான சுயமதிப்பைக் கண்டுகொள்ளுதல்
date:   03/08/2021
---

யோசேப்பு தப்புவதற்கு வழியே இல்லை; எகிப்திற்குப் போய்ச் சேர்ந்தான்; அங்கு ஒரு முக்கியஸ்தனின் வீட்டில் விற்கப்பட்டான். "பார்வோனுடைய பிரதானியும் தலையாரிகளுக்கு அதிபதியுமாகிய போத்திபார் என்னும் எகிப்து தேசத்தான் அவனை அவ்விடத்திற்குக் கொண்டுவந்த இஸ்மவேலரிடத்தில் விலைக்கு வாங்கினான்". ஆதி 39:1. கொஞ்சமும் எதிர்பாராதவிதத்தில் புதிய மொழி, புதிய கலாச்சாரத்திற்குள் அந்த வாலிபன் தள்ளப்பட்டான்.

நம் மதிப்பை நாம் அறிந்துகொள்வதில் நம் குடும்பங்களும் நெருக்கமான உறவுகளும் முக்கியப் பங் குவகிக்கின்ற ன. யாக்கோபுக்குப் பிரியமான மனைவியின் மூத்த மகன் என்பதால், தான் உண்மையில் விசேஷித்தமானவன் என்கிற எண்ணம் வளரும் பிராயத்தில் யோசேப்புக்கு இருந்தது. ஆதி 29:18. அப்பாவுக்கு மிகவும் பிடித்த மகன்; யாருக்கும் கிடைக்காத பலவருணஅங்கிக்கு சொந்தக்காரன். ஆதி 37:3,4.

ஆனால் இப்போது? வாங்கவோ விற்கவோகூடிய ஓர் அடிமையாக மாறிவிட்டான். எவ்வளவு சீக்கிரத்தில் சூழ்நிலை மாறியதெனப் பாருங்கள்! அனைவரும் கற்கவேண்டிய பாடத்தை யோசேப்பு கற்றுக்கொள்கிறான். நம் மதிப்பைத் தெரிந்துகொள்ள மற்றவர்களைச் சார்ந்திருந்தால், மோசமாக நடத்தப்படுவோம்; பயங்கரக் குழப்பத்திற்கு ஆளாவோம். ஏனென்றால், நம்மையும் நம் குணத்தையும் பார்த்து எல்லாருமே பாராட்டிவிட மாட்டார்கள். மாறாக, தேவன் நம்மை எவ்வாறு பார்க்கிறார் என்பதில்தான் நம் சுயமதிப்பைக் காணவேண்டும்; தற்போது நாம் செய்துவருகிற பணிகளை வைத்துக் காணக்கூடாது.

`தேவன் நம் ஒவ்வொருவரையும் எவ்வாறு பார்க்கிறார்? ஏசா 43:1; மல் 3:17; யோவான் 1:12; 15:15; ரோமர் 8:14; 1யோவான் 3:1,2.`

தேவன் ஒவ்வொருவரையும் கிருபை நிறைந்த கண்களால் பார்க்கிறார். நாமே கற்பனை செய்திராத திறமை, அழகு, தாலந்து ஆகியவற்றை நம்மில் காண்கிறார். நாம் சிருஷ்டிக்கப்பட்ட நோக்கம் நிறைவேறும்படிக்கு இறுதியில் நமக்காக மரிப்பதற்கும் ஆயத்தமாக இருந்தார். சிலுவை நம் பாவநிலையின் தீவிரத்தையும், அதிலிருந்து மீட்கப்பட செலுத்தவேண்டியிருந்த மிகப்பெரிய விலையையும் காட்டினாலும், தேவனுக்கு நாம் எவ்வளவுக்கு மதிப்பானவர்கள் என்பதையும் காட்டுகிறது. மற்றவர்கள் நம்மைப்பற்றி என்ன நினைத்தாலும், நாமே நம்மைப்பற்றி என்ன நினைத்தாலும், தேவன் நம்மை நேசிக்கிறார்; பாவத்தின் வல்லமையிலிருந்தும், அந்தப் பாவம் கொண்டுவரும் நித்தியமரணத்தி லிருந்தும் நம்மை மீட்க முயலுகிறார்.

"இயேசு கிறிஸ்துவில் வெளிப்பட்ட தேவனுடைய அந்த அன்புக்கு நாம் எவ்வாறு பதிலளிக்கப் போகிறோம்?" என்பதுதான் கேள்வி.

`நாம் எப்படி இருந்தாலும், அதில் குற்றம்காணாமல் நம்மையே நாம் நேசிக்கவேண்டும் என்று சொல்கிறவர்கள் இருக்கிறார்கள். அது ஏன் உண்மையில் சுயவஞ்சனை ஆகும்? நம்முடைய சுயமதிப்பு நமக்கு வெளியேயிருந்து, அதாவது நம்மை உருவாக்கி, நம்முடைய உண்மையான திறமையை அறிந்திருப்பவரிடமிருந்து வருகிறது என்பது ஏன் முக்கியமானது?`