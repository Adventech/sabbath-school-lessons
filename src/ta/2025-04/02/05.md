---
title:  முரண்பட்ட விழுமியங்கள்
date:   08/10/2025
---

`ராகாபின் அனுபவத்திற்கும், கிபியோனியர்களின் அனுபவத்திற்கும் இடையே உள்ள ஒற்றுமைகளும் வேற்றுமைகளும் என்ன? அவை ஏன் அர்த்தமிக்க பாடங்கள் நிறைந்தவை? யோசுவா 9:1-20.`

சிறுசிறு மாகாணங்களை ஆண்டுவந்த கானானிய ராஜாக்கள் இஸ்ரவேலர்களுக்கு எதிராக கூட்டணிப் படைகளை உருவாக்கியதாகச் சொல்லி யோசுவா 9 துவங்குகிறது. மாறாக கிபியோன் பட்டணவாசிகள், இஸ்ரவேலுடன் ஒரு உடன்படிக்கைபண்ணத் தீர்மானித்தார்கள். இஸ்ரவேலர்களை தந்திரமாக ஏமாற்றி தங்களுடன் உடன்படிக்கைபண்ண வைக்க, தூரதேசத்திலிருந்து வருகிற தூதுவர்கள்போலக் காட்டிக்கொண்டார்கள். உபா 20:10-18இல், கானானியர்களுக்கு என்ன செய்யவேண்டும், வாக்குத்தத்த தேசத்திற்கு வெளியே வாழ்ந்தவர்களை என்ன செய்யவேண்டும் என்று தேவன் குறிப்பிட்டுச் சொல்லியிருந்தார்.

'தந்திரமாக' என்று மொழிபெயர்க்கப்பட்டுள்ள வார்த்தையை, விவேகமும் ஞானமுமாக என்று நேர்மறை அர்த்தத்துடனும் பயன்படுத்தலாம். நீதி 1:4; 8:5,12. அல்லது, குற்றநோக்கத்துடன் என்கிற அர்த்தத்திலும் பயன்படுத்தலாம். யாத் 21:14, 1சாமு 23:22, சங் 83:3. கிபியோனியர்களுடைய விஷயத்தில், அவர்களது துரோகச்செயல்களுக்கு பின்னால், தங்களைப் பாதுகாக்கிற நோக்கம்தான் இருந்தது; இஸ்ரவேலருக்கு கேடுசெய்கிற நோக்கம் இல்லை.

கிபியோனியர்களுடைய பேச்சு கிட்டத்தட்ட ராகாபின் பேச்சுபோலவே இருந்தது. இருவருமே இஸ்ரவேலின் தேவனுடைய வல்லமையை அங்கீகரித்தார்கள்; மனிதமுயற்சியால் இஸ்ரவேலர் வெற்றிபெறவில்லை என்பதை ஒத்துக்கொண்டார்கள். மற்ற கானானியர்களைப்போல இஸ்ரவேலருக்கு அத்தேசத்தைக் கொடுக்கும் யாவேயின் திட்டத்திற்கு எதிராகக் கலகம்செய்யவில்லை; தேவன்தாமே பிறத் தேசத்தாரையெல்லாம் இஸ்ரவேலருக்கு முன்பாகத் துரத்தியதை ஒத்துக்கொண்டார்கள். எகிப்திலிருந்து விடுவிக்கப்பட்ட செய்தியும், சீகோன், ஓகு ஆகிய ராஜாக்களுக்கு எதிராக வெற்றிபெற்ற செய்தியும்தான் ராகாபையும் கிபியோனியர்களையும் இஸ்ரவேலர்களுடன் கூட்டணி வைக்க நாடச்செய்தது. ஆனால் ராகாபைப்போல இஸ்ரவேலின் தேவனுக்கு முற்றிலும் தங்களை அர்ப்பணிக்க விரும்புவதற்குபதிலாக, சூழ்ச்சியால் அதை நிறைவேற்ற விரும்பினார்கள்.

இதுபோல தேவ சித்தத்தை அறிய விரும்புகிறவர்களுக்கு மோசேயின் பிரமாணத்தில் ஏற்பாடு செய்யப்பட்டிருந்தது. எண் 27:16-21. யோசுவா கர்த்தருடைய சித்தத்தைக் கேட்டு, கிபியோனியர்களின் வஞ்சகத்திலிருந்து தங்களைத் தப்புவித்திருக்கவேண்டும். தேவன் நியமித்த ஒரு தலைவரின் அல்லது ஒரு கிறிஸ்தவத் தலைவரின் அடிப்படை கடமை தேவ சித்தத்தை நாடுவது. 1 நாளா 28:9; 2நாளா 15:2; 18:4; 20:4. அதைப் புறக்கணித்ததால், இஸ்ரவேலர் ஒன்று அத்தேசத்தைக் கைப்பற்றுவதற்கான அடிப்படை நிபந்தனைகளை மீறவேண்டிய அல்லது கர்த்தருடைய நாமத்தில் செய்திருந்த ஒரு ஆணையை மீறவேண்டிய நிலைக்குத் தள்ளப்பட்டார்கள்; இரண்டுமே ஆபத்தானதுதான்.

`இரண்டு முரண்பட்ட வேதாகம விழுமியங்களுக்கு இடையே எப்போதெல்லாம் பெரும் போராட்டத்தைச் சந்தித்திருக்கிறீர்கள்?`