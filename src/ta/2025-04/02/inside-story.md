---
title:  மிஷன் கதை
date:   10/10/2025
---

### 'கவலைப்படாதே, தேவன் உதவிசெய்வார்'

ஆண்ட்ரூ மெக்செஸ்னீ

பிரேசிலில் செவந்த்-டே அட்வென்ட்டிஸ்ட் புத்தகங்களை வழங்கிவந்த இனாசியோ மனோவேல், ஒரு வீட்டின் கதவைத் தட்டினார்; கதவைத் திறந்த ஒரு பெண்மணி, "எனக்கு கிறிஸ்தவர்களைப் பிடிக்காது" என்று கோபத்துடன் கத்தினார். இனாசியோ திகைத்துப் போனார். புத்தக ஊழியராக அன்றுதான் முதல் நாள் சென்றிருந்தார், தான் சந்தித்த முதல் வீட்டிலேயே அந்த அனுபவத்தைப் பெற்றார்.

அவரும் அவரது நண்பரும் அடுத்த வீட்டிற்குச் சென்றார்கள். வீட்டு முற்றத்திலிருந்து ஒரு பெரிய நாய் பயங்கரமாகக் குரைத்தது. முதல் வீட்டில் ஒரு பெண் குரைத்தார். இப்போது நாய் குரைக்கிறது என்று நண்பன் முணுமுணுத்தான்.

"கவலைப்படாதே, தேவன் நம்மோடு இருக்கிறார்" என்று இனாசியோ சொன்னார்.

ஒரு பெண் வெளியே வந்து, அந்த நாயை தூரே அழைத்துச் சென்றார். பிறகு, இனாசியோவையும் அவரது நண்பரையும் உள்ளே வரும்படி கூறினார். மூவரும் மனம்விட்டுப் பேசினார்கள். தன் கணவர் சிறைக்குச் சென்றபிறகு தான் பட்ட கஷ்டங்களை எல்லாம் அந்தப் பெண் கூறினார். அடுத்த ஓய்வுநாளில், அந்தப் பெண் தன் மூன்று பிள்ளைகளுடன் ஆலயத்திற்கு வந்தார். இனாசியோவுக்கு ஆச்சரியமாக இருந்தது. தன் வாழ்நாள் முழுவதும் மக்களை தேவனிடம் வழிநடத்த விரும்புவதாக ஜெபித்தார்.

ஆனால் முதல்நாள் வேலையில், தாங்கள் சந்தித்த மூன்றாவது வீட்டில்தான் அவருக்கு மிகப்பெரிய ஆச்சரியம் காத்திருந்தது. அங்கே வசித்து வந்த எடிலுசா என்கிற பெண்மணி, ஞாயிற்றுக்கிழமை மதியங்களில் வேத ஆராய்ச்சி வகுப்புகளுக்கு வருவதற்குச் சம்மதித்தார். வாராவாரம் கலந்துகொண்டார், பிறகு, ஏழாம் நாள் ஓய்வுநாள்குறித்த சத்தியத்தை அறிந்தார். எடிலுசா நகஅழகு நிபுணர், வீட்டுவேலைகளும் செய்துவந்தார், அதனால் சனிக்கிழமைகளில் விடுமுறை எடுக்க முடியாது.

"அன்றுதான் எனக்கு அதிக பணம் கிடைக்கும், நான் என்ன செய்வது?" என்று கேட்டார். "கவலை வேண்டாம், தேவன் உதவிசெய்வார். உங்களைக்குறித்து சிறந்த திட்டம் வைத்திருக்கிறார்" என்று சொன்னார்.

அடுத்தமுறை வேத ஆராய்ச்சி வகுப்புக்கு வந்தபோது, தெருவில் புதிதாக ஒருவரைச் சந்தித்ததாகவும், அவர் ஓய்வுநாளில் விடுமுறை அளித்து, வீட்டு வேலைசெய்ய தன்னை அழைத்ததாகவும் எடிலுசா கூறினார்.

அந்தச் சம்பத்தை மிகுந்த மகிழ்ச்சியுடன் இனாசியோவிடம் பகிர்ந்தார். "முன்பு நான் பார்த்த வேலையைவிட இப்போது மூன்று மடங்கு அதிக சம்பளம் கிடைத்தது" என்றார்.

எடிலுசா ஞானஸ்நானம் பெற்றார். பிறகு, அவரது குடும்பத்தினரும் கிறிஸ்துவை ஏற்றுக்கொண்டார்கள். இனாசியோவுக்கு இப்போது 68 வயதாகிறது. கடந்த 36 வருடங்களாக வருடந்தோறும் 4-11 பேரை தேவனிடம் வழிநடத்தியிருக்கிறார். தான் செல்கிற எல்லா இடங்களுக்கும் தன்னுடன் வேதப்பாடங்களைக் கொண்டுசெல்வார். தினமும் இரவில், 'ஆண்டவரே, நான் உமது அன்பைப் பகரும்படி யாரையாவது சந்திக்க உதவிசெய்யும்' என்று ஜெபிப்பார்.