---
title:  இரண்டாம் வாய்ப்பு
date:   05/10/2025
---

`ஒற்றர்களை அனுப்பி, கானான் தேசத்தைப் பிடிக்கிற பணியை யோசுவா தொடங்கியது ஏன்? யோசுவா 2:1; எண் 13:1,2,25–28,33; எண் 14:1–12.`

அகாசியா தோப்பு என்றும் அழைக்கப்படுகிற சித்தீமிலிருந்துதான் அந்த இரண்டு ஒற்றர்களையும் யோசுவா அனுப்பினார். யோசுவா 2:1. சித்தீம் என்கிற பெயர் இஸ்ரவேல் வரலாற்றின் இரண்டு மோசமான சம்பவங்களை நினைவுபடுத்துகிறது.

அதில் ஒன்று, ஒற்றர்கள் சம்பந்தப்பட்டது. எண் 13. அங்கும் ஒற்றர்கள் அனுப்பப்பட்டார்கள். அந்த ஒற்றர்கள் இரகசியமாக எதிரிகளின் பகுதிகளுக்குள் ஊடுருவிச்சென்றார்கள். பிறகு திரும்பி வந்தார்கள். அந்த இடம்குறித்த தகவல்களை அறிக்கையிட்டார்கள். அதன் அடிப்படையில் செயல்பட்டார்கள்.

சித்தீமில் நடந்த மற்றொரு சம்பவம், இஸ்ரவேலர்கள் உடன்படிக்கையை மிகவும் துணிகரமாக, விக்கிரக வழிபாட்டுடன் மீறினதாகும். பிலேயாமின் தூண்டுதலின் பேரில், மோவாபிய பெண்களுடன் ஒழுக்கக்கேடான முறையில் நடந்துகொண்டு அவர்களுடைய கடவுள்களை வணங்கினார்கள். எண் 25:1-3; எண் 31:16. இந்தப் பின்னணிதான், இப்போது நடக்கிற சம்பவமும் எவ்வாறு முடியுமோ என்கிற பதற்றத்தை உண்டாக்குகிறது. அது வாக்குத்தத்த தேசத்தின் எல்லையில் மற்றுமொரு தோல்வி சம்பவமாக முடியுமா? அல்லது நீண்டகாலம் எதிர்பார்க்கப்பட்ட ஆதிகால வாக்குறுதியின் நிறைவேறுதலாக முடியுமா?

`ஒரு தேசமாக இஸ்ரவேலுக்கும், ஒரு தனிப்பட்ட நபராக பேதுருவுக்கும் கொடுக்கப்பட்ட இரண்டாம் வாய்ப்புகளுக்கு இடையே உள்ள ஒற்றுமைகள் என்ன? யோவான் 18:16–18,25–27; 21:15–19.`

தேவன் இரண்டாம் வாய்ப்புகளின் (பல வாய்ப்புகளின்) தேவன். அந்த இரண்டாம் வாய்ப்பையும் (பல வாய்ப்புகளையும்தான்) வேதாகமம் 'கிருபை' என்று அழைக்கிறது. நாம் பெறத் தகுதியில்லாத ஒன்றைப் பெறுவதே கிருபை. கிருபைபற்றி வேதாகமம் மீண்டும் மீண்டும் வலியுறுத்துகிறது. ரோமர் 5:2; எபே 2:8; ரோமர் 11:6. மீண்டும் புதிதாகத் தொடங்குவதற்கான வாய்ப்பை தேவன் ஒவ்வொருவருக்கும் கிருபையாக வழங்குகிறார். தீத்து 2:11-14. பேதுரு இந்தக் கிருபையை அனுபவித்தார்; திருச்சபையிடம் கிருபையில் பெருகுமாறு வலியுறுத்தினார். 2பேதுரு 3:18. ஆனால் நமக்கு இரண்டாம் வாய்ப்பையும் தாண்டி பல வாய்ப்புகள் வழங்கப்படுகின்றன என்பதே நல்ல செய்தி இல்லையா? அப்படி இல்லாவிட்டால், நம் நிலைமை என்னவாயிருக்கும்?

`கானானுக்குள் செல்ல இஸ்ரவேலருக்கு இரண்டாம் வாய்ப்பு வழங்கப்பட்டதையும், பேதுரு தன் ஆண்டவரை மறுதலித்தபிறகு அவருக்கு கிருபை காட்டப்பட்டதையும்குறித்து யோசியுங்கள். கிருபை தேவைப்படுவோருக்கு அதைக் காட்டவேண்டியதின் அவசியம்பற்றி இந்தச் சம்பவங்கள் நமக்கு என்ன கற்றுக்கொடுக்கவேண்டும்?`