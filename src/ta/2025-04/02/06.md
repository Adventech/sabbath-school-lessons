---
title:  ஆச்சரியமளிக்கிற கிருபை
date:   09/10/2025
---

`யோசுவா எடுத்த தீர்மானம் எவ்வாறு நீதியும் கிருபையும் கலந்ததாக இருந்தது? யோசுவா 9:21-27.`

இஸ்ரவேல் மக்கள் கிபியோனியர்களைத் தாக்க விரும்பியிருக்கலாம்; ஆனால் அதற்கு அவர்கள் அனுமதிக்கப்படவில்லை; ஏனென்றால், இஸ்ரவேல் சபையாரின் தலைவர்கள் அவர்களுக்கு ஆணையிட்டுக் கொடுத்திருந்தார்கள்.

தவறான செயலோ குற்றநோக்கமோ சம்பந்தப்படாத ஒரு பொருத்தனையை, அது ஒருவரை தனிப்பட்ட விதத்தில் பாதித்தாலும்கூட நிறைவேற்றிவிட வேண்டும் என்கிற நியதியின் அடிப்படையில் இஸ்ரவேலின் தலைவர்கள் செயல்பட்டார்கள். நியா 11:29-40.

பழைய ஏற்பாட்டில், ஒரு பொருத்தனையைச் செய்வதற்குமுன் நிதானமாக யோசிப்பதும், செய்த பொருத்தனையை நிறைவேற்றுவதும் பக்தியின் நற்பண்புகளாகப் பார்க்கப்பட்டன. சங் 15:4; சங் 24:4; பிர 5:2,6. இஸ்ரவேலின் தேவனாகிய கர்த்தருடைய நாமத்தில் பொருத்தனை செய்வதால், தலைவர்கள் அதை மாற்றமுடியாது. இஸ்ரவேலின் தலைவர்கள் தேவன்பேரில் செய்த அந்த பொருத்தனையால், இஸ்ரவேலரின் முடிவு கிபியோனியர்களுடைய முடிவுடன் பிரிக்கமுடியாத விதத்தில் இணைக்கப்பட்டிருந்தது. தேவனுடைய வீட்டாருக்கு விறகு வெட்டுகிறவர்கள், தண்ணீர் சுமக்கிறவர்கள் என்கிற பணி கொடுக்கப்பட் டாலும், இஸ்ரவேலின் ஆராதனை சமூகத்துடன் பிரிக்கமுடியாத ஓர் அங்கமாக கிபியோனியர்கள் மாறினார்கள். யோசுவா 9:23. 'சபையார் எல்லாருக்கும்' வேலைக்காரர்களாக இருக்கட்டும் என்று இஸ்ரவேலின் தலைவர்கள் தீர்ப் பளிக்க (யோசுவா 9:21), அதற்கு யோசுவா சொன்ன பதில், அந்தச் சாபத்தை கிபியோனியர்களுக்கு ஓர் ஆசீர்வாதமாக மாற்றியது. 2சாமு 6:11.

கிபியோனியர்கள் மார்க்கரீதியாக அதிகபட்ச சிலாக்கியங்களை அனுபவித்ததாக வரலாறு சொல்கிறது; தேவ மக்களுக்கு உண்மையுள்ளவர்களாகவும் இருந்தார்கள். இஸ்ரவேலர் தாங்கள் கொடுத்த ஆணையை தலைமுறை தோறும் காப்பாற்றினார்கள்; அதனால், பாபிலோனிய சிறையிருப்பிலிருந்து திரும்பிய போது, எருசலேமைத் திரும்பக் கட்டுவதற்கு கிபியோனியர்களும் உதவினார்கள். நெகே 7:25. அவர்களது செயல்கள் நித்தியமான நல்ல விளைவுகளை உள்ளடக்கியிருந்தது; அதற்கு காரணம் தேவ கிருபையே.

கிபியோனியர்கள் உண்மையைக் கூறி, ராகாபைப்போல இரக்கம் வேண்டியிருந்தால் என்ன நடந்திருக்கும்? நமக்குத் தெரியாது; ஆனால், தேவசித்தம் என்னவென்று விசாரித்திருந்தாலும், அழிவிலிருந்து தப்புவிக்கப்பட்டிருப்பார்கள் என்பதை மறுக்கமுடியாது. தேவனுடைய இறுதி நோக்கம் பாவிகளை அழிப்பது அல்ல, அவர்கள் மனந்திரும்புவதைக் காண்பதும், அவர்களுக்கு தம் கிருபையை அருளுவதும்தான். எசே 18:23; 33:11. கிபியோனியர்களின் சூழ்ச்சியை தேவ இரக்கம், உபகரணம், நீதியான குணம்மீதான வேண்டுதலாகப் பார்க்கவேண்டும். கானானியர்கள் மனந்திரும்ப மறுத்ததும், தேவ நோக்கத்திற்கு எதிர்த்து நின்றதும்தான் அவர்களை முற்றிலும் அழிக்கிற தீர்மானத்திற்கு வழி நடத்தியது. ஆதி 15:16. ஆனால் கிபியோனியர்கள் தேவ மகத்துவத்தை அங்கீகரித்ததையும், கலகம்செய்வதற்கு பதிலாக சமாதானத்தை விரும்பியதையும், சிலைவழிபாட்டை விட்டுவிட்டு மெய்யான ஒரே தேவனை வணங்க சித்தங் கொண்டதையும் தேவன் கனப்படுத்தினார்.