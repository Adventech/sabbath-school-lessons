---
title:  புதிய பற்று
date:   07/10/2025
---

`அந்த ஒற்றர்களுக்கும் ராகாபுக்கும் இடையே நிகழ்ந்த உடன்பாட்டைப் புரிந்துகொள்ள யாத் 12:13,22,23 எவ்வாறு உதவுகிறது? யோசுவா 2:12-21.`

ஜீவனுக்காக ஜீவன், இரக்கத்திற்காக இரக்கம் என்று ராகாப் பேசுகிறாள். தயவு என்று யோசுவா 2:12இல் வருகிற வார்த்தைக்கான எபிரெயச் சொல் கெஸெட்; இது அர்த்தம் பொதிந்தது; ஒரே வார்த்தையில் அர்த்தம் கூறமுடியாது. முதற்கண், உடன்படிக்கை நேர்மையை அது சுட்டிக்காட்டுகிறது. மேலும் உண்மைத்தன்மை, இரக்கம், கருணை, உபகாரம் உள்ளிட்ட கருத்துகளும் அடங்கியுள்ளன.

ராகாபின் வார்த்தைகள் உபா 7:12இன் வார்த்தைகளையும் ஞாபகப்படுத்துகின்றன; அங்கு யெகோவாதாமே இஸ்ரவேலர்மீதான தம்கெஸெட்நிலைத்திருக்குமென ஆணையிட்டார்: 'இந்த நியாயங்களை நீங்கள் கேட்டு, கைக்கொண்டு, அவைகளின்படி செய்வீர்களானால், அப்பொழுது உன் தேவனாகிய கர்த்தர் உன் பிதாக்களுக்கு ஆணையிட்டுக் கொடுத்த உடன்படிக்கையையும் கிருபையையும் (கெஸெட்) உனக்காகக் காப்பேன்' உபா 7:12.

அதே அதிகாரத்தில்தான் (உபா 7) கானானியர்களுக்கு தடை (செரம்) போடப்படுகிறது. அந்தத் தடையின்கீழ் இருந்த கானானியப் பெண் ராகாப்; ஆனாலும் தனக்குள் துளிர்த்த விசுவாசத்தால், இஸ்ரவேலருக்குக் கொடுக்கப் பட்டிருந்த வாக்குறுதிகளை உரிமைகோருகிறாள். அதன் விளைவாக, இரட்சிக்கப்பட்டாள். அந்த ஒற்றர்களுக்கும் ராகாபுக்கும் இடையே நடைபெற்ற உரையாடலிலிருந்து ஞாபகத்திற்கு வருகிற முதல் விஷயம், யாத்திரை அனுபவத்தின் பஸ்கா ஆசரிப்பாகும். அங்கே, இஸ்ரவேலர்கள் பாதுகாக்கப்பட அவர்கள் தங்கள் வீடுகளுக்குள் இருப்பதும், பலியிடப்பட்ட ஆட்டுக்குட்டியின் இரத்தத்தை வீட்டு வாசலின் நிலைக்கால்களிலும் மேல்சட்டத்திலும் தெளிப்பதும் அவசியமாக இருந்தது.

'நீங்கள் இருக்கும் வீடுகளில் அந்த இரத்தம் உங்களுக்காக அடையாளமாய் இருக்கும்; அந்த இரத்தத்தை நான் கண்டு, உங்களைக் கடந்துபோவேன்; நான் எகிப்துதேசத்தை அழிக்கும்போது, அழிக்கும் வாதை உங்களுக்குள்ளே வராதிருக்கும்.' யாத் 12:13; யாத் 12:22,23.

'ஜனங்கள் கீழ்ப்படிந்து, தங்கள் விசுவாசத்தை நிரூபிக்க வேண்டியிருந்தது. இவ்வாறு கிறிஸ்துவினுடைய இரத்தத்தின் புண்ணியங்களால் இரட்சிக்கப்பட விரும்புகிற அனைவரும் தாங்கள் இரட்சிப்படைவதற்கு தங்கள் பங்கிற்குச் செய்ய வேண்டிய ஒன்று இருப்பதை உணரவேண்டும். மீறுதலின் தண்டனையிலிருந்து கிறிஸ்துமட்டுமே நம்மை மீட்கமுடியும் என்றாலும், நாம் பாவத்தை விட்டுவிட்டு கீழ்ப்படிதலுக்குத் திரும்பவேண்டும். மனிதன் கிரியைகளால் அல்ல, விசுவாசத்தால் இரட்சிக்கப்படவேண்டும்; ஆனாலும் அவனது விசுவாசம் அவனது கிரியைகளில் வெளிப்படவேண்டும்'.

அவர்களை தேவதூதனின் அழிவிலிருந்து காப்பாற்றிய அடையாளம் இரத்தம். எகிப்தின் கடைசி வாதையின்போது இஸ்ரவேலருடைய உயிரை தேவன் காப்பாற்றியதுபோல, எரிகோ அழிக்கப்படும்போது அந்த இஸ்ரவேலர்கள் ராகாபையும் அவளது குடும்பத்தையும் காப்பாற்ற வேண்டியிருந்தது.

`இந்த இரண்டு சம்பவங்களிலும் வெளிப்படுகிற வல்லமையான சுவிசேஷச் செய்தி என்ன? அவற்றிலிருந்து நாம் என்ன சுவிசேஷப் பாடங்களைக் கற்றுக்கொள்ளலாம்?`