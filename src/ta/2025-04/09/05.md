---
title:  யூபிலி
date:   26/11/2025
---

தேவமக்களாகிய இஸ்ரவேலருக்கு அத்தேசம் முக்கியமான ஒன்றாக இருந்ததால், அதை முழுவதுமாகப் பங்குபோடமுடியவில்லை. தலைமைப்பதவியில் இருந்த ஒரு சிலரின் உடமையாக அது மாறாதபடிக்கு கோத்திரங்கள், வம்சங்கள், குடும்பங்கள் அடிப்படையில் பிரிக்கப்பட்டது. எண் 34:13-18.

`ஓய்வு வருஷமும், யூபிலி வருஷமும் கொடுக்கப்பட்டதற்கான நோக்கம் என்ன? லேவி 25:1-5, 8-13.`

ஜனங்கள் நிலங்களை விற்பதும், அந்த நிலத்தோடு சேர்த்து அவர்களும் பார்வோனின் பண்ணை வேலியாட்களாக மாறுவதும் எகிப்தில் அடிக்கடி நிகழ்ந்தது. ஆனால் இஸ்ரவேலர்கள் நிலமில்லாத நிலைக்குச் செல்லக்கூடாதென தேவன் விரும்பினார். ஆரம்பத்தில் அந்த இடம் எந்த வம்சத்தில் எந்தக் குடும்பத்திற்கு ஒதுக்கப்பட்டதோ, அவர்களைத் தவிர வேறு எவரும் அதை சொந்தமாக்கமுடியாது. தேவ திட்டப்படி, அந்த இடத்தை விற்கவே முடியாது; அடுத்த யூபிலி வருடம் வருவதற்கு எத்தனை வருடங்கள் இருக்கிறதோ அந்த மதிப்புக்குத்தக்க அதை குத்தகைக்கு வாங்கலாம். ஆகவே, தன் மூதாதையரின் நிலத்தை 'விற்ற' ஒருவனுடைய உறவினர்கள், யூபிலி வருஷத்திற்கு முன்பாக அதை மீட்டுக்கொள்ள கடமைப்பட்டிருந்தார்கள். லேவி 25:25.

அத்தேசம் ஒதுக்கப்பட்ட விதம், தேவனுடைய இருதயத்தை வெளிப்படுத்திக்காட்டுகிறது. அவர் நம் பரலோகப் பிதாவாக இருப்பதால், தம் பிள்ளைகள் தங்களைவிட வசதி குறைந்தவர்கள்மீது இரக்கம்காட்டவும், ஒவ்வொரு ஏழாம் வருடத்திலும் தங்களது நிலத்தின் விளைச்சலால் அவர்கள் பயனடைய விட்டுவிடவும் விரும்புகிறார். ஓய்வுநாள் கட்டளையை பெரிய அளவில் எடுத்துக்காட்டியதுதான் ஓய்வு வருஷம். நிலத்தின் சொந்தக்காரர்கள் கடினமாக உழைத்துப் பலனை அனுபவிக்கிற அதே வேளையில், பொருளாதார சிக்கல்களில் உள்ளவர்கள்மீது மரியாதையும் இரக்கமும் காட்ட அழைக்கப்படுகிறார்கள்.

பிறப்பாலோ சுயமாகவோ ஒடுக்குதலான சூழ்நிலைகளுக்குள் சிக்கிக்கொண்டவர்கள் அதிலிருந்து விடுபட்டு, புதிதாக வாழ்க்கையை ஆரம்பிப்பதற்கான வாய்ப்பை நில உடமைச் சட்டம் ஒவ்வோர் இஸ்ரவேலருக்கும் வழங்கியது.

சுருக்கமாக, இதுதான் சுவிசேஷத்தின் முக்கிய நோக்கம்; அதாவது, ஏழைக் கும் பணக்காரனுக்கும், முதலாளிக்கும் வேலைக்காரனுக்கும், சிலாக்கியமுடையவனுக்கும் சிலாக்கியம் இல்லாதவனுக்கும் இடையே உள்ள வேற்றுமையை ஒழித்து, நாம் எல்லாருக்கும் தேவ கிருபை அவசியம் என்பதை உணர்ந்து, நம்மை சமநிலையில் வைப்பதாகும்.

ஆனால் தேவன் முன்வைத்த தரத்தை நிறைவேற்ற இஸ்ரவேலர்கள் தவறினார்கள்; எச்சரிக்கப்பட்டிருந்தபடி, பல நூற்றாண்டுகள் கழித்து, அத்தேசத்தை இழக்கவேண்டிய நிலை ஏற்பட்டது. 2நாளா 36:20,21. இஸ்ரவேலின் நில ஒதுக்கீட்டு நியதிகளும், ஓய்வுநாளும், தேவனுடைய கண்களுக்குமுன் நாம் அனவரும் சமம் என்பதை எவ்வாறு காட்டுகின்றன?

`பல சமுதாயங்களை வாதித்துள்ள மிகைநுகர்ப்போக்கின் சுழற்சிக்குள் நாம் சிக்காமல் 'தப்பிக்க' ஓய்வுநாள் எவ்வாறு உதவமுடியும்?`