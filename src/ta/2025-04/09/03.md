---
title:  பரிசாகக் கொடுக்கப்பட்ட தேசம்
date:   24/11/2025
---

`தேவனுக்கும் இஸ்ரவேலுக்கும் வாக்குத்தத்த தேசத்திற்கும் இடையே இருந்த விசேஷித்த உறவு என்ன? யாத் 3:8; லேவி 20:22; 25:23; எண் 13:27; உபா 4:1,25,26; 6:3; சங் 24:1.`

அடிப்படையில், ஒரு தேசத்தின் நிலப்பரப்பு அத்தேசத்தின் அடையாளமாகும். அந்தத் தேசத்தில் இருப்பவர்களின் வேலை, வாழ்க்கைமுறை ஆகியவற்றால் அந்தத் தேசம் குறிப்பிடப்படும். ஆனால் அடிமைகளுக்கு சொந்தமாக ஒன்றுமிருக்காது, அவர்களுடைய வேலையின் பலனை மற்றவர்கள் அனுபவிப்பார்கள். சொந்தமாக தேசம் இருப்பது சுதந்தரத்தின் அடையாளம். இஸ்ரவேல் மக்களின் அடையாளம், அவர்கள் வசித்த தேசத்துடன் வலுவாக இணைக்கப்பட்டிருந்தது.

தேவனுக்கும் இஸ்ரவேலருக்கும் தேசத்திற்கும் இடையே ஒரு விசேஷித்த உறவு இருந்தது. இஸ்ரவேலர் அத்தேசத்தை தேவனிடமிருந்து ஓர் ஈவாகப் பெற்றார்களே தவிர, பிரிக்கமுடியாத உரிமையாகப் பெறவில்லை. தெரிந்துகொள்ளப்பட்ட மக்கள் யாவேயுடன் உடன்படிக்கை உறவுக்குள் இருந்து, உடன்படிக்கையின் கட்டளைகளை மதித்து வாழ்கிறவரையிலும், அத்தேசத்தை சொந்தமாகப் பெற்றிருக்கமுடியும். அதாவது, தேவனுடைய ஆசீர்வாதம் இல்லாமல், அத்தேசத்தையும் அதன் ஆசீர்வாதங்களையும் பெறமுடியாது.

அதேநேரம், இஸ்ரவேலர்கள் தேவனை சிறப்பாக அறிவதற்கான ஒரு கண்ணாடியாகவும் அத்தேசம் இருந்தது. அத்தேசத்தில் வாழ்கிற வரையிலும், உண்மையுள்ள, வாக்குறுதியைக் காக்கிற, நம்பத்தகுந்த ஒரு தேவனைப் பற்றிய நினைப்பு இருக்கும். தேவனுடைய முயற்சி இல்லாமல், அத்தேசமோ இஸ்ரவேலோ இருக்கமுடியாது, அவர்களது வாழ்க்கைக்கு அவரே ஆதாரம். இஸ்ரவேலர்கள் எகிப்தில் இருந்தபோது, நைல் நதியும், நீர்ப்பாசன அமைப்பும், அவர்களது கடின உழைப்பும் சேர்ந்து, உணவுத் தேவையைப் பூர்த்திசெய்தன. கானான் வித்தியாசமானது. பரிபூரணமான அறுவடையைப் பெறுவதற்கு மழையைச் சார்ந்திருந்தார்கள். தேவன்மட்டுமே சீதோஷ்ண நிலையைக் கட்டுப்படுத்தமுடியும். எனவே, மக்கள் எப்போதும் தேவனைச் சார்ந்திருந்ததை அத்தேசம் நினைவூட்டியது.

இஸ்ரவேல் அத்தேசத்தை ஓர் ஈவாகப் பெற்றிருந்தாலும்கூட, அதற்கு சொந்தக்காரர் தேவன்தாம். யாவே பூமி முழுவதிற்கும் மெய்யான எஜமானாக இருப்பதால் (சங் 24:1), இஸ்ரவேலுக்கு அத்தேசத்தைக் கொடுக்கவும் அல்லது அவர்களிடமிருந்து அதைப் பிடுங்கவும் அவருக்கு உரிமை உண்டு. தேவன்தாம் அத்தேசத்தின் சொந்தக்காரர் என்றால், இஸ்ரவேலர்களும், ஏன் மனிதர்கள் அனவருமே அந்நியர்களும் பரதேசிகளுமாக இருக்கிறார்கள்; இன்றைய பாஷையில் சொன்னால், இந்தப் பூமியில்/தேசத்தில் நீண்டகால விருந்தினர்களாக இருக்கிறார்கள்.

`தேவன்தாமே கட்டி உண்டாக்கின அஸ்திபாரங்களுள்ள நகரத்துக்கு காத்திருக்கிற அந்நியர்களும் பரதேசிகளுமாக நாம் இருப்பதை உங்கள் தனிப்பட்ட வாழ்க்கையில் எவ்வாறு பொருத்திப் பார்க்கிறீர்கள்? 1பேதுரு 2:11; எபி 11:9-13.`