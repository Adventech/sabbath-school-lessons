---
title:  திரும்பக் கொடுக்கப்பட்ட தேசம்
date:   27/11/2025
---

`இஸ்ரவேலர் மீண்டும் வாக்குத்தத்த தேசத்திற்குத் திரும்புவதுகுறித்து தேவன் கொடுத்த வாக்குறுதி என்ன? அது எவ்வாறு நிறைவேறியது? எரே 24:6; 31:16; எசே 11:17; 28:25; 37:14,25.`

பாபிலோனிய சிறையிருப்பின்போது, தேசமற்றவர்கள் என்கிற நிலைக்குச் சென்றார்கள். நிபந்தனைகளின்படி நடக்கத் தவறியதால் தேவனுடனான உறவுக்கு அடையாளமாக இருந்த அத்தேசம்குறித்த வாக்குறுதியைச் சுதந்தரிக்க முடியவில்லை. இஸ்ரவேலர்கள் தங்கள் பாவங்களை அறிக்கையிட்டு, மனந் திரும்பி, தங்கள் முழு இருதயத்தோடும் ஆண்டவரை நோக்கிப் பார்த்தபோது, தேவன் தம் வாக்குறுதியை மீண்டும் நிறைவேற்றினார்; அவர்கள் புதுப்பிக்கப்பட்டதின் அடையாளமாக மீண்டும் அவர்களை தேசத்திற்குக் கொண்டுவந்தார். அதாவது, அவர்கள் அத்தேசத்தில் இல்லாத சமயத்திலும் அவர்களுடைய தேவனாகவே இருந்தார்.

இஸ்ரவேலர்கள் என்றென்றும் அத்தேசத்தைச் சுதந்தரிப்பது நிபந்தனைக் குட்பட்டதாக இருந்ததுபோல, சிறையிருப்புக்கு பிறகு அவர்களை அங்கே மீண்டும் குடியமர்த்தி, செழிக்கச் செய்வதும் நிபந்தனைக்குட்பட்டதாக இருந்தது. உபா 28:63,64; யோசு 23:13,15; 1 இராஜா 9:7; 2 இராஜா 17:23; எரே 12:10-12. அதேநேரம், தாவீதின் வம்சத்தில் வரவிருந்த ஒரு ராஜாவால் கிடைக்கவிருந்த ஒரு புது வாழ்வுபற்றியும் பழைய ஏற்பாட்டு தீர்க்கதரிசிகள் சுட்டிக்காட்டினார்கள். ஏசா 9:6,7; சக 9:9,16. இந்த வாக்குறுதி இயேசு கிறிஸ்துவின் வாழ்க்கை, மரணம், உயிர்த்தெழுதலில் நிறைவேறியது; அவரில்தாம் பண்டைய இஸ்ரவேலுக்குக் கொடுக்கப்பட்ட சகல வாக்குறுதிகளும் நிறைவேறவிருந்தன.

புதிய ஏற்பாட்டில், வாக்குத்தத்த தேசம்பற்றி நேரடியாகக் குறிப்பிடவில்லை; ஆனால் தேவனுடைய வாக்குறுதிகள் அனைத்தும் இயேசுவிலும் அவர்மூலமாகவும் நிறைவேறினதாகச் சொல்லப்பட்டுள்ளது. 2கொரி 1:20; ரோமர் 15:8.

இவ்வாறு, கிறிஸ்துவின் வெளிச்சத்தில், அத்தேசத்திற்கு புதிய அர்த்தம் கிடைக்கிறது; மேலும், இப்போது இவ்வுலகத்தில்தானே விசுவாசமுள்ள தம்மக்களுக்கு தேவன் கொடுக்கத் திட்டமிட்டுள்ள ஆசீர்வாதங்களுக்கு அது அடையாளமாக மாறுகிறது. எபே 2:7.

இளைப்பாறுதல், பரிபூரணம், நல்வாழ்வுகுறித்து தேவன் கொடுத்துள்ள வாக்குறுதி ஆகியவை இறுதியாக புதிய பூமியில் நிறைவேறப்போகிறது; அங்கே பாவமும் அதன் விளைவுகளும் ஒழிக்கப்பட்ட விடுதலை காணப்படும். ஆகவே, தாம் வருவதாகவும், பரலோகத்தில் 1000 வருட அரசாட்சிக்குப்பிறகு புதிய பூமியில் தம்முடைய நித்திய ராஜ்யத்தை நிறுவப்போவதாகவும் தேவன் கொடுத்துள்ள வாக்குறுதியில்தான் கிறிஸ்தவர்களாகிய நம்முடைய நம்பிக்கை உள்ளது. அதுதான் அத்தேசத்தைக்குறித்த அனைத்து வாக்குறுதிகளின் இறுதி நிறைவேறுதலாக இருக்கும்.

`பின்வரும் வசனங்கள் சுட்டிக்காட்டுகிற இறுதி நம்பிக்கை என்ன? இந்த நம்பிக்கையின் நிறைவேறுதலுக்கு இயேசுவின் மரணம் எவ்வாறு அச்சாரமாக இருக்கிறது? யோவான் 37:14,25.`