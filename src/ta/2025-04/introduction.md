### இரண்டாம் வாய்ப்புகள்: யோசுவாவின் புத்தகம்

தலைமைப்பதவி மோசேயிடமிருந்து யோசுவாவுக்கு மாறுவதையோசுவாவின் புத்தகம் சொல்கிறது. இஸ்ரவேலர்கள் வாக்குத்தத்த தேசத்திற்குள் நுழைவதிலிருந்து ஆரம்பிக்கிற புத்தகம், அவர்கள் அத்தேசத்தில் குடியிருந்ததாகச் சொல்லி முடிகிறது.

யோசுவாவுக்கு ஒரு கடினமான பணி காத்திருந்தது. அதாவது, மோசே விட்ட இடத்திலிருந்து ஆரம்பிக்க வேண்டியிருந்தது. அந்தச் சவாலும்கூட ஒரு துவக்கம்தான். மோசே செய்திராத ஒன்றை யோசுவா செய்யவேண்டியதிருந்தது. அதாவது, அத்தேசத்தார் 40 வருடங்கள் வனாந்தரத்தில் அலைந்திருந்த நிலையில், தேவன் அவர்களுடைய பிதாக்களுக்கு பல வருடங்களுக்குமுன் வாக்குரைத்திருந்த படி, யோர்தானைக் கடந்து கானானுக்குள் அவர்களை அழைத்துச் செல்ல வேண்டியிருந்தது.

'என் தாசனாகிய மோசே மரித்துப்போனான்; இப்பொழுது நீயும் இந்த ஜனங்கள் எல்லாரும் எழுந்து, இந்த யோர்தானைக் கடந்து, இஸ்ரவேல் புத்திரருக்கு நான் கொடுக்கும் தேசத்துக்குப் போங்கள்.' யோசுவா 1:2. யோசுவாவிடம் தேவன் முக்கியமான ஒரு விஷயத்தைச் சொன்னார்: 'நான் (யாவே) கொடுக்கும் தேசம்' என்றார்; அந்தத் தேசத்திற்குள்ளாகப் பிரவேசிக்கயிருந்தார்கள்.

ஆனால் அதை யோசுவா தனியாகச் செய்யமுடியாது; கர்த்தருடைய வல்லமையாலும் வழிநடத்துதலாலும் மட்டுமே முடியும்; அவர்கள்மட்டும் அவருக்குக் கீழ்ப்படிந்திருந்தால் ஒரு தலைமுறைக்கு முன்னரே அத்தேசத்திற்குள்ளாகக் கொண்டுசென்றிருப்பார். அவர்கள் கீழ்ப்படியாததும், அதனால் தங்கள் செயல்களுக்கான விளைவுகளை அனுபவித்ததும் வருத்தம்.

முந்தின 40 வருடங்கள் முழுவதும் இஸ்ரவேலர்கள் உடன்படிக்கையின் ஆசீர்வாதமற்ற பக்கத்தைத்தான் அனுபவித்தார்கள். தேவனுக்கு எதிராக கலகம் செய்ததால், யாத்திரை அனுபவத்தின் அற்புதங்களையும் அதிசயங்களையும் அனுபவித்த பெரியவர்களில் காலேபையும் யோசுவாவையும் தவிர மற்ற அனைவரும் வனாந்தரத்தில் மடிந்தார்கள். மோசேயின் புத்தகங்களில் நான்கு புத்தகங்கள் அவர்கள் வனாந்தரத்தில் அலைந்தபோது நிகழ்ந்த சம்பவங்களைப் பற்றித்தான் பேசுகின்றன. இப்போது யோசுவாவின் தலைமையின்கீழ், இரண்டாம் தலைமுறையினர் அந்தத் தேசத்தைச் சுதந்தரிப்பதின் சவால்களை எதிர்கொள்ள ஆயத்தமானார்கள்.

'பின்பு மோசே யோசுவாவை அழைத்து, இஸ்ரவேலர் எல்லாரும் பார்த்திருக்க, அவனை நோக்கி: பலங்கொண்டு திடமனதாயிரு; கர்த்தர் இவர்களுக்குக் கொடுப்பேன் என்று இவர்களுடைய பிதாக்களுக்கு ஆணையிட்ட தேசத்துக்கு நீ இந்த ஜனத்தை அழைத்துக்கொண்டுபோய், அதை இவர்கள் சுதந்தரிக்கும்படி செய்வாய். கர்த்தர்தாமே உனக்கு முன்பாகப் போகிறவர், அவர் உன்னோடே இருப்பார்; அவர் உன்னை விட்டு விலகுவதுமில்லை, உன்னைக் கைவிடுவதுமில்லை; நீ பயப்படவும் கலங்கவும் வேண்டாம் என்றான்.' உபாகமம் 31:7,8.

கோத்திரப்பிதாக்களுக்கும் மோசேக்கும் தேவன் கொடுத்திருந்த வாக்குறுதிகள் நிறைவேறவிருந்தன. வீடில்லாமலும் சொந்த தேசமில்லாமலும் அலைந்த மக்கள், இப்போது ஒரு புதிய ஆரம்பத்தை எதிர்நோக்கி மகிழ்ச்சியோடும் பரபரப்போடும் காத்திருந்தார்கள். தேவன் உண்மையுள்ளவராக அடிமைத்தனத்திலிருந்து அவர்களை விடுவித்திருந்தார்; அத்தேசத்தைக் குறித்து தாம் கொடுத்த வாக்குறுதிகளை அவர்கள் நிச்சயமாக நம்பலாம் எனக் காண்பித்திருந்தார்.

'இஸ்ரவேலர் வாக்குத்தத்த தேசத்திற்குள் நுழைவதையும், அத்தேசத்தைக் கைப்பற்றுவதையும், கோத்திரங்களுக்கு அதைப் பிரித்துக்கொடுப்பதையும் பற்றிச் சொல்வதுதான் யோசுவா புத்தகத்தின் முக்கிய நோக்கம். இதன்மூலம் அடிப்படையான ஒரு செய்தியை அப்புத்தகம் சொல்கிறது; அதாவது, ஆபிரகாமுக்கு தாம் கொடுத்த வாக்குறுதியில் தேவன் உண்மையுள்ளவராக இருந்தார். தேவன் தம்முடைய உடன்படிக்கை வாக்குறுதிகளுக்கு உண்மையுள்ளவராக இருந்ததை இந்தப் புத்தகம் வலியுறுத்துகிறது.' (யோசுவா 21:43-45).

யோசுவாவின் புத்தகம் மூவாயிரம் ஆண்டுகளுக்குமுன் எழுதப்பட்டிருக்கலாம்; ஆனாலும் அன்றைக்கிருந்த ஆவிக்குரிய சவால்கள்தாம் இன்றும் பெருமளவில் உள்ளன. நாம் எதிர்கொள்கிற சவால்களின் தன்மை வேறுபடலாம், ஆனால் ஆவிக்குரிய சவால்கள் நம் பாதுகாப்புக்கும், விசுவாசத்திற்கும், தேவன் தம் பிள்ளைகளிடம் அர்ப்பணித்துள்ள ஊழியப்பணியை நிறைவேற்றுவதற்கும் அச்சுறுத்தலாக உள்ளன. நம் காலத்திற்கு தேவன் கொடுத்துள்ள வாக்குத்தத்தங்களை உரிமைகோரவும், யோசுவாவைப் போல அவரது வல்லமையால் வெற்றிபெறவும் யோசுவாவின் உதாரணம் நம்மை ஊக்குவிக்கிறது.

“யோசுவாவின் புத்தகம் மூவாயிரம் ஆண்டுகளுக்குமுன் எழுதப்பட்டிருக்கலாம்; ஆனாலும் அன்றைக்கிருந்த ஆவிக்குரிய சவால்கள்தாம் இன்றும் பெருமளவில் உள்ளன.”

பேர்னா மேக்யரோஸி, இன்டர்-ஐரோப்பிய டிவிஷனின் நிர்வாகச் செயலாளராகவும், அந்த டிவிஷனின் வேதாகம ஆராய்ச்சி குழுவின் தலைவராகவும் பணியாற்றுகிறார். திருச்சபையில் போதகராகவும், ரோமனியாவில் தென் டிரான்சில்வேனியா கான்ஃபரன்ஸின் இயக்குனராகவும் பணியைத் தொடங்கினார். பிறகு, ரோமனியாவில் அட்வென்ட்டிஸ்ட் பல்கலைக்கழகத்தின் வேதாகம ஆசிரியராகவும், தலைவராகவும் பணியாற்றினார்.