---
title:  வாக்குத்தத்தத்தின் சுதந்தரவாளிகள்
date:   30/09/2025
---

யோசுவா 1:2,3இல், இஸ்ரவேலருக்கு தாம் தேசத்தைக் கொடுப்பதுபற்றிச் சொல்லும்போது, அதைக் கொடுத்துவிட்டதாகவே யோசுவாவிடம் தேவன் கூறுகிறார். அதன் அர்த்தம் என்ன?

தேசத்தின் எஜமான் தேவன்; அதை ஒரு பரிசாகக் கொடுத்தார். யோசுவா 1:2,3இல் 'கொடுத்தல்' என்பதற்கு, அதற்கான வினைச்சொல்லின், இருவேறு வடிவங்கள் பயன்படுத்தப்பட்டுள்ளன. அது அத்தேசத்தைச் சுதந்தரிப்பதின் இரண்டு முக்கிய அம்சங்களைச் சுட்டிக்காட்டுகிறது. முதல் வடிவம், அத்தேசத்தைக் கொடுக்கிற செயல்முறையைக் குறிக்கிறது. யோர்தானுக்கு அப்பாலிருந்த பகுதிகளைமட்டுமே இஸ்ரவேலர் பிடித்திருந்தார்கள். வாக்குத்தத்த தேசத்தின் பெரும்பாலான பகுதிகளை இன்னும் கைப்பற்ற வேண்டியிருந்தது.

யோசுவா 1:3இல், அந்த வினைச்சொல் முற்றுப்பெற்ற வடிவமாக வருகிறது; அதாவது, அத்தேசம் ஏற்கனவே அவர்களுக்குக் கொடுக்கப்பட்டுவிட்டதுபோலக் குறிப்பிடுகிறது. அத்தகைய செயல்களின் எழுவாய் தேவன் என்றால், அதற்கான வினைச்சொல் வடிவத்தை 'தீர்க்கதரிசன முற்றுக்காலம்' என்பார்கள். ஏனென்றால், அவரது வாக்குறுதிகளை நடந்துமுடிந்தவைகளாகவே கருதலாம்.

வசனம் 3இல், 'உங்கள்' என்கிற பன்மை சுட்டுப்பெயர் உள்ளது; எனவே அந்த வாக்குறுதி யோசுவாவுக்கு மட்டுமல்ல, ஒட்டுமொத்த இஸ்ரவேலருக்கும் கொடுக்கப்பட்டது. 'மோசேக்கு சொன்னபடி' என்று கூறுவதால், தேவன் தம் நோக்கத்தை தொடர்ந்து செயலாற்றுவது புரிகிறது.

'அனைத்தும்', 'எல்லாம்' என்பதற்கான கோல் என்கிற எபிரெய வார்த்தையும் முதல் அதிகாரத்தில் பலமுறை வருகிறது. இந்தப் பெயர்ச்சொல், யோசுவாவுக்குமுன் வைக்கப்பட்ட இலக்கை முழுமையாக, முழுஒழுக்கத்துடன் அடைய வேண்டியதைக் காட்டுகிறது. வாக்குத்தத்த தேசத்தைச் சுதந்தரிக்கிற செயல்முறையில் தேவனுக்கும் யோசுவாவுக்கும் இஸ்ரவேல் மக்களுக்கும் இடையே முழுஇணக்கம் தேவைப்பட்டது.

`அந்தச் சமயத்தில், வாக்குத்தத்த தேசம் ஒரு வாக்குத்தத்தமாகமட்டுமே இருந்தது. ஆனாலும் தேவன் அதை ஒரு சுதந்தரம் என்று அழைக்கிறார். யோசுவா 1:4-6; எபிரெயர் 6:17,18. தேவனுடைய வாக்குத்தத்தங்களின் சுதந்தரவாளிகள் என்பதின் அர்த்தம் என்ன?`

தேவனுடைய வாக்குறுதிகள் மாயாஜாலமானவை அல்ல. தங்களை தாங்களே சாத்தியமாக்குகிற வல்லமையும் அவற்றிற்கு கிடையாது. அவை நிச்சயம் நிறைவேறுவதற்கான அச்சாரம் தேவனுடைய பிரசன்னம்தான்; அவர், 'நான் உன்னோடு இருக்கிறேன்' என்று சொல்கிறார். இஸ்ரவேலர் தப்பிப்பிழைப்பதற்கு கர்த்தருடைய பிரசன்னம் முக்கியமானதாக இருந்தது. அதில்லாமல் விசேஷித்த அழைப்பும், அடையாளமும் அல்லது ஊழியமும் அவர்களுக்கு இல்லை. யாத் 33:12-16. மாறாக, பல தேசங்களில் அவர்களும் ஒரு தேசமாக இருந்திருப்பார்கள். யோசுவா வெற்றிபெறுவதற்கு கர்த்தரின் பிரசன்னம் அவசியமாக இருந்தது.

இன்றைக்கும்கூட அது மாறி விடவி ல்லை; அதனால்தான் மத்தேயு 28:20இல் இயேசு அந்த வாக்குறுதியைக் கொடுத்திருக்கிறார்.