---
title:  செழிப்பும் வெற்றியும்
date:   02/10/2025
---

`யோசுவா 1:7-9ஐயும், ஆதி 24:40; ஏசா 53:10; சங் 1:1-3 வசனங்களையும் வாசியுங்கள். இந்த வசனங்களின் அடிப்படையில் செழிப்பும் வெற்றியுமான வாழ்க்கை என்றால் என்ன?`

'செழிப்பு' என்பதற்கான எபிரெய வாரத்தை ஸலாக். யோசுவா 1:8; சமகால மொழிபெயர்ப்பு. இதற்கு, திட்டமிட்டபடி அப்படியே நடப்பது அல்லது சூழ் நிலைகள் சாதகமாக அமைவது என்று அர்த்தம் கூறலாம்.

'புத்திமான்' என்பதற்கான எபிரெய வார்த்தை ஸகால் (யோசுவா 1:8); இதை 'செழிப்பு' அல்லது 'வெற்றியான' என்று மொழிபெயர்க்கலாம். 'விவேகமாக நடப்பது' அல்லது 'புத்திமானாய் நடப்பது' என்றும் அர்த்தம் உண்டு. யோபு, நீதிமொழிகள், சங்கீதம் ஆகிய புத்தகங்களில் இந்த வார்த்தை அடிக்கடி வருகிறது; தேவனுக்குப் பயந்து, அவரது வார்த்தைக்குக் கீழ்ப்படிந்து ஞானமாக நடப்பதுதான் வெற்றியான வாழ்க்கை என்று வலியுறுத்தப்படுகிறது. இந்தக் கருத்தின்படி வெற்றி என்பது பொருளாதாரரீதியான வெற்றியல்ல; அதுவும் உண்டு என்றாலும், ஆவிக்குரிய விழுமியங்களுக்கும் நியதிகளுக்கும் இசைவாக வாழ்வதே வெற்றி. ஏனென்றால் அவைதாம் தேவன் சிருஷ்டித்திருக்கிற உலகத்தின் அடித்தளமாக, அவரது பிரமாணத்தின் வெளிப்பாடாக உள்ளன.

தேவனுடைய வாக்குறுதிகளில், குறிப்பாக விசுவாசத்தால்மட்டுமே இரட்சிப்பு என்கிற வாக்குறுதியில் நம்பிக்கை வைப்பதும், அவரது பிரமாணத்திற்குக் கீழ்ப்படிவதும் ஒன்றுக்கொன்று முரணானவை அல்ல. அவை ஒரு நாணயத்தின் இரு பக்கங்கள் போன்றவை.

`பிரமாணத்திற்கும் விசுவாசத்திற்கும் இடையே உள்ள தொடர்புபற்றி ரோமர் 3:31 சொல்வது என்ன?`

நமக்காக இயேசு பாவநிவாரண பலியாக மரித்தார் என்பதை விசுவாசித்தையும், தேவனுடைய பிரமாணத்திற்குக் கீழ்ப்படிவதையும் முரணாகப் பார்ப்பது, பொய்யான, ஆபத்தான ஒரு எதிரிணை கருத்தை நிறுவுவதாகும். நியாயப் பிரமாணமும் கிருபையும் சேர்ந்தே செல்கின்றன. நியாயப்பிரமாணத்தின் பங்கு பற்றி மேலோட்டமாகமட்டுமே அறிந்திருப்பது 'நியாயப்பிரமாணத்தையும்' 'கிருபையையும்' எதிரெதிர் கருத்துகளாகப் பார்க்கச் செய்துவிடும்.

பழைய ஏற்பாட்டு ஆசிரியர்கள் நியாயப்பிரமாணத்தை மிகவும் மதித்தார்கள்; அதை மனமகிழ்ச்சியின் ஆதாரமாகப் பார்த்தார்கள். சங் 1:2; 119:70,77, 174. நியாயப்பிரமாணத்தை சரியாகப் புரிந்து, அதன்படி நடந்தால், நம்முடைய சொந்த பாவநிலைபற்றியும் (ரோமர் 7:7), கிறிஸ்துவினுடைய நீதியின் அவசியம் பற்றியும் (கலா 3:24) நாம் ஆழமாகப் புரிந்துகொள்ள அது வழிநடத்துகிறது.

`தேவகிருபையால் அவரது பிரமாணத்தைக் கைக்கொள்வதற்கு நீங்கள் அதிகமாக முயன்றிருக்கலாம்; ஆனாலும் நம்மை மூடுகிற கிறிஸ்துவின் நீதியின்றி நமக்கு வேறு வழியில்லை என்பதை உங்களுடைய அனுபவம் எவ்வாறு காண்பித்திருக்கிறது?`