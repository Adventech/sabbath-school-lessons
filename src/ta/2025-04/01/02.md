---
title:  ஒரு புதிய மோசே
date:   28/09/2025
---

`மோசே மரித்தபிறகு நிகழவிருந்ததை நினைப்பூட்டுகிற ஒரு வாக்குறுதியுடன் யோசுவாவின் புத்தகம் துவங்குவதிலுள்ள முக்கியத்துவம் என்ன? உபா 18:15-22; யோசுவா 1:1-9.`

மோசே மரித்து, யோசுவாவை புதிய தலைவராக தேவன் நியமித்திருந்தார், இருவருக்கும் இடையில் ஒற்றுமைகள் இருந்தன. இஸ்ரவேலரின் பிதாக்களுக்கு வாக்களிக்கப்பட்ட தேசத்திற்குள் அவர்களை வழி நடத்திச் செல்வார்களெனச் இருவரிடமும் தேவன் சொல்லியிருந்தார். யோசுவாவிடம் தேவன், 'நான் மோசேக்குச் சொன்னபடி உங்கள் காலடி மிதிக்கும் எவ்விடத்தையும் உங்களுக்குக் கொடுத்தேன்' என்றார். யோசுவா 1:3. முதலில் மோசேயிடம் ஒப்படைக்கப்பட்ட பணியை யோசுவா முடிக்கவேண்டியிருந்தது. அவர் உண்மையில் ஒரு புதிய மோசே.

`பின்வரும் வசனங்கள் யோசுவாவைப்பற்றி என்ன சொல்கின்றன? யாத் 33:11; எண் 14:6,30,38; 27:18; 32:12; உபா 1:38; 31:23; 34:9.`

மோசேயைப்போல ஒரு தீர்க்கதரிசியை தேவன் 'எழும்பப்பண்ணுவார்' என்று சொல்லப்பட்ட சமயத்தில் அதற்கான சாத்தியம் இருந்ததே தவிர, அது நிறைவேறியிருக்கவில்லை. உபா 18:15. யோசுவாவின் புத்தகத்தை வாசிக்கத் தொடங்கியதும் இந்த வாக்குறுதி நினைவுக்கு வருகிறது, அதன் நிறைவேறுதல் குறித்த எதிர்பார்ப்பு தொற்றிக்கொள்கிறது.

மோசே மரித்திருந்தாலும்கூட முதல் அதிகாரத்தில் அவரது பெயரே பிரதானமாக வருகிறது. அவரது பெயர் 10 தடவையும், யோசுவாவின் பெயர் 4 தடவையும்மட்டுமே வருகின்றன. மோசே 'தேவனுடைய தாசன்' என்று அழைக்கப்படுகிறார்; யோசுவா 'மோசேயின் ஊழியக்காரன்' என்று குறிப்பிடப்படுகிறார். யோசுவா 1:1. ஆனால் யோசுவா 'கர்த்தருடைய ஊழியக்காரன்' என்று அழைக்கப்படுவதற்கு வாழ்நாள் முழுவதும் உண்மையுடன் சேவித்து, கீழ்ப்படிதலுடன் வாழவேண்டியிருந்தது. யோசுவா 24:29.

யோசுவா முதல் அதிகாரம், இஸ்ரவேலின் இரண்டு பெரிய தலைவர்கள் இடையே அதிகாரப் பரிமாற்றம் நடந்ததுபற்றிப் பேசினாலும், அங்கும் முக்கியக் கதாபாத்திரம் தேவன்தாம்; அப்புத்தகம் அவரது வார்த்தைகளுடன் தொடங்குகிறது; அவரது வழிநடத்துதல்களால் நிறைந்துள்ளது. இஸ்ரவேலின் மெய்யான தலைவர் யார் என்பது சந்தேகத்திற்கு இடமின்றி வெளிப்படுகிறது.

`தேவன் தம் மக்களை வழிநடத்துவதற்கு யுகங்கள் நெடுகிலும் அநேக ஆண்களையும் பெண்களையும் அழைத்திருக்கிறார். அப்படியானால், கண்ணுக்குப் புலப்படாவிட்டாலும் திருச்சபையின் உண்மையான தலைவர் யார்?`