---
title:  கடந்துசெல்! பிடி! பிரி! சேவைசெய்!
date:   29/09/2025
---

`யோசுவா புத்தகத்தின் அமைப்புபற்றி யோசுவா 1ம் அதிகாரத்திலிருந்து என்ன தெரிகிறது?`

யோசுவா புத்தகம் முழுவதிற்கும் அறிமுகமாக முதல் அதிகாரம் உள்ளது. நான்கு உரைகள் உள்ளன; அவை அப்புத்தகத்தின் நான்கு பகுதிகள் சம்பந்தப் பட்டவை: கடந்துசெல்தல் (யோசுவா 1:2-9); கைப்பற்றுதல் (யோசுவா 1:10,11); தேசத்தைப் பிரித்தல் (யோசுவா 1:12-15); மற்றும் நியாயப்பிரமாணத்திற்குக் கீழ்ப்படிந்து சேவைசெய்தல் (யோசுவா 1:16-18).

அப்புத்தகத்தில் தேவனுடைய பூர்வாங்க திட்டங்கள் அடுத்தடுத்து அமைந்துள்ளன. ஒவ்வொரு திட்டத்திலும், கானானைக் கைப்பற்றுவது சம்பந்தமாக குறிப்பிட்ட ஒரு வேலையை யோசுவாவிடம் தேவன் கொடுக்கிறார்; அவை ஒவ்வொன்றும் வெற்றிகரமாக நிறைவேறிய பிறகு, அவை நிறைவேறியதாக அப்புத்தகம் சொல்லும்.

இறுதியில், அத்தேசத்தைச் சுதந்தரிப்பது சம்பந்தமாக தேவன் கொடுத்த வாக்குறுதிகள் அனைத்தும் நிறைவேறியிருக்கும். அதுமுதல், அத்தேசத்தை இஸ்ரவேலர்கள் பாதுகாத்துக்கொள்ள வேண்டும். அதற்கு மெய்யான விசுவாசமும், அந்த விசுவாசத்தால் வருகிற கீழ்ப்படிதலும் முக்கியம். தேவனுடைய பூர்வாங்க திட்டங்களில் முதல் மூன்றை 'கடந்துசெல்', 'பிடி', 'பிரி' எனும் வினைச் சொற்கள் காட்டுகின்றன; இதற்கு மக்களுடைய சரியான எதிர்வினை கீழ்ப் படிதலாகும். அதாவது, அத்திட்டங்களில் கடைசியான 'சேவைசெய்'.

இவ்வாறு, யோசுவா புத்தகத்தில் நான்கு முக்கியப் பிரிவுகள் உள்ளன, ஒவ்வொன்றையும் குறிப்பிட்ட ஒரு கருத்தால், அதற்குரிய வார்த்தையால் வகைப்படுத்தலாம்:

1. கடந்துசெல் (யோசு 1:1-5:12)
2. பிடி (யோசு 5:13-12:24)
3. பிரி (யோசு 13:1-21:45)
4. சேவி (யோசு 22:1-24:33)

இவ்வாறு அப்புத்தகத்தின் அமைப்பு அதன் முக்கியச் செய்தியைக் கூறுகிறது: அதாவது, தேவனுடைய பூர்வாங்க திட்டங்கள் தானாக நிறைவேறுவதில்லை. மாறாக, அவரது மக்கள் உண்மையாக நடப்பதை வைத்து நிறைவேறுகின்றன. அதாவது, தேவன் நமக்கு அனைத்தையும் செய்திருக்கிறார். நமக்கு நாமே செய்யக்கூடாதவற்றையும் செய்திருக்கிறார். எனவே நம்மால் எதைச் செய்யமுடியுமோ அதைச் செய்யுமாறு அழைக்கிறார். அவரது கட்டளைகளுக்குக் கீழ்ப்படிவதுதான் நம் வேலை. பரிசுத்த வரலாறு முழுவதிலும் இதுதான் உண்மை, இன்றைக்கும் இதுதான் உண்மை. உதாரணமாக, வெளி 14:12இல் தேவனுடைய கடைசிக்கால மக்களைப்பற்றியும் இதே கருத்துதான் வருகிறது: அதாவது தேவன் நமக்குச் செய்துள்ளவற்றில் விசுவாசம்வைப்பதே, கீழ்ப்படிதலுக்கு வழிநடத்துகிறது.

`நீங்கள் அதிகம் விரும்புகிற தேவனுடைய வாக்குறுதிகளைப்பற்றி யோசியுங்கள். அவை நிஜமாக நிறைவேறுவதற்கு எப்படிப்பட்ட எதிர்வினை உங்களிடம் தேவைப்படுகிறது?`