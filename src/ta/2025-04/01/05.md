---
title:  திடன்கொள்!
date:   01/10/2025
---

`பலங்கொண்டு திடமனதாயிருக்கும்படி இரண்டுமுறை யோசுவாவிடம் தேவன் வலியுறுத்துகிறார். ஏன்? யோசுவா 1:7-9.`

யோசுவாவுக்குக் கொடுக்கப்பட்ட பணி இமாலய சவால்கள் நிறைந்தது. தகர்க்கமுடியாத மதில்களுடைய பட்டணங்களில் கானானியர்கள் குடியிருந்தார்கள். யுத்தப்பயிற்சியும் பெற்றிருந்தார்கள். மாறாக, இஸ்ரவேலர் சாதாரண நாடோடிகள். அந்த அரணான மதில்களைத் தகர்ப்பதற்கு பழங்கால கருவிகள்கூட அவர்களிடம் இல்லை. அக்காலத்தில் உலக வல்லரசாக இருந்த எகிப்து கூட, கானானில் காலூன்ற முடியவில்லை என்று வரலாறு சொல்கிறது.

ஆனாலும் யுத்தத்திற்கான உறுதி, யுத்திகள் சம்பந்தமாகமட்டுமே பலங்கொண்டு திடமனதாயிருக்கும்படிக்குச் சொல்லப்படவில்லை. இஸ்ரவேலருக்கும் யாவேயுக்கும் இடையே இருந்த உடன்படிக்கையை விளக்கிய ட்டோராவுக்கும் அதன் நிபந்தனைகளுக்கும் உண்மையுடன் இருப்பதற்கும்கூட தைரியமும் பெலமும் தேவைப்பட்டன.

`நம் யுத்தம் இராணுவ ரீதியானது அல்லவென்றாலும், யோசுவாவிடம் சொல்லப் பட்ட ஊக்கமான வார்த்தைகளை நம் அனுதின ஆவிக்குரிய போராட்டங்களில் எவ்வாறு பயன்படுத்தலாம்? எபே 6:10-18.`

கிறிஸ்து தங்களிடம் ஒப்படைத்துள்ள ஊழியத்தை கிறிஸ்தவர்கள் இன்று நிறைவேற்றுவதற்கு, யோசுவா எதிர்கொண்ட அதே சவால்களை எதிர்கொள்ள வேண்டியுள்ளது; அதாவது, தங்கள் சொந்த பாவ இயல்புகளுக்கு எதிராகவும், துரைத்தனங்களுக்கும், அதிகாரங்களுக்கும், இப்பிரபஞ்சத்தின் அந்தகார லோகாதிபதிகளுக்கும் எதிராகவும், பொல்லாத ஆவிகளின் சேனைகளுக்கு எதிராகவும் போரிடவேண்டியுள்ளது. யோசுவாவைப்போல நமக்கும் கிறிஸ்துவின் பிரசன்னம் உறுதியளிக்கப்பட்டுள்ளது: 'இதோ, உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன்.' மத் 28:20. யோசுவாவுக்கு உதவியாக இருந்த கர்த்தருடைய பிரசன்னம் அவரது பயங்களைப் போக்கியதுபோல, இன்று நம் சந்தேகங்களையும் கவலைகளையும் போக்குவதற்கு அது போதுமானது. தேவனையும் அவர் நமக்குக் கொடுத்துள்ள வாக்குறுதிகளையும் நம்புகிற அளவுக்கு அவரை நன்றாக அறிந்திருக்கிறோமா என்பதுதான் கேள்வி. அதனால்தான் அவருடன் நமக்கு தனிப்பட்ட உறவு மிக மிக அவசியமாக இருக்கிறது.

`யோசுவாவுக்கு முன்பாக இருந்த அதே கேள்விதான் இன்று நமக்கு முன்பாகவும் இருக்கிறது. தேவன் சொல்வதைச் செய்வது அநேகருக்குப் பிடிக்காமல் அல்லது சௌகரியமில்லாமல் இருக்கலாம். ஆனாலும், நாம் எவ்வாறு உண்மையாக இருக்கமுடியும்?`