---
title:  பஸ்கா
date:   10/11/2025
---

`வாக்குத்தத்த தேசத்தைப் பிடிக்கிற மிகப்பெரிய பணி எதிரே இருக்க, பஸ்காவை ஆசரிக்க யோசுவா தீர்மானித்ததில் உள்ள முக்கியத்துவம் என்ன? யோசு 5:10; யாத் 12:6; லேவி 23:5; எண் 28:16; உபா 16:4,6.`

வாக்குத்தத்த தேசத்தைப் பிடிப்பதற்குமுன் செய்த இரண்டாவது முக்கியச் செயல் பஸ்கா ஆசரிப்பு. அந்த மாதத்தின் பதினான்காம் நாளின் மாலையில், தேவனுடைய வழிகாட்டல்களின்படி அதை ஆசரித்தார்கள். பஸ்கா ஆசரிப்பின் அடையாள முக்கியத்துவத்தைக் கவனிக்கவேண்டும்: அதாவது யோசுவா புத்தகத்தின் நிகழ்வுகள் யாத்திராகம நிகழ்வுகளைப் பிரதிபலிக்கின்றன. பத்தாவது வாதையின் இரவில், எகிப்தின் முதற்பேறான அனைத்தையும் கர்த்தருடைய தூதன் சங்காரம்பண்ணினான். அதன் நினைவாக பஸ்கா ஆசரிக்கப்பட்டது. அதன்பிறகு எகிப்திலிருந்து புறப்பட்டார்கள்; செங்கடலைக் கடந்தார்கள்; வனாந்தரத்தில் பயணப்பட்டார்கள்.

ஆனால் இரண்டாம் சந்ததியினரின் அனுபவம் வனாந்தரத்தில் துவங்கி, யோர்தானைக் கடப்பதில் தொடர்கிறது; பிறகு, விருத்தசேதனம் பண்ணப்பட்டார்கள்; பஸ்காவை ஆசரித்தார்கள்; அதன்பிறகு ஒரு முக்கியமான தருணம் வருகிறது; அதாவது, இஸ்ரவேலின் எதிரிகளான கானானியக் குடிகளுக்கு எதிராக தேவன் தலையிடுகிறார். இவ்வாறு கடந்தகால நிகழ்வுகளை எல்லாம் சேர்த்து, இஸ்ரவேல் வரலாற்றில் ஒரு புதிய யுகம் உருவானதை பஸ்கா ஆசரிப்பு சுட்டிக்காட்டியது.

மேலும், பஸ்கா விருந்தானது எகிப்திய அடிமைத்தனத்திலிருந்து இஸ்ரவேலர்கள் மீட்கப்பட்டதை நினைவூட்டியது; அடிக்கப்பட்ட ஆட்டுக்குட்டியின் அடையாளம் அதற்கு உதவியது; தேவ ஆட்டுக்குட்டியானவரில் அது நிஜமாக நிறைவேறயிருந்ததையும் சுட்டிக்காட்டியது. அவர் பாவ அடிமைத்தனத்திலிருந்து நம்மை மீட்கிற மீட்புப் பொருளானார். யோவான் 1:29,36; 1கொரி 5:7; 1பேதுரு 1:18,19. இயேசு தம்மை இறுதி பலியாக ஒப்புக்கொடுப்பதற்குமுன் ஆசரித்த கர்த்தருடைய விருந்தில், பஸ்காவை தம் மரணத்தின் ஒரு நினைவுச்சின்னமாக மாற்றினார். மத் 26:26-29; 1 கொரி 11:23-26.

ஆனாலும், பஸ்காவும் கர்த்தருடைய விருந்தும், அதைவிட மகிமையான ஒரு உண்மையைச் சுட்டிக்காட்டின; அது மீட்கப்பட்ட பெருந்திரளான மக்கள் பரலோக கானானுக்குள் செல்வதாகும். இந்த நிஜமான 'கடந்துசெல்தல்' நிகழ்வை, வெளிப்படுத்தலில் யோவான் சித்திரிக்கிறார். தேவனுடைய சிங்காசனத்திற்கு முன், சிவந்த சமுத்திரத்தையும் யோர்தான் நதியையும் நிஜமாகச் சுட்டிக்காட்டின. கண்ணாடிக் கடலண்டையில் 144,000 பேர் நின்று (வெளி 4:6; வெளி 7:9,10), நிஜமான பஸ்காவை ஆசரித்ததாகவும், ஆட்டுக்குட்டியானவருடைய கலியாணத்தில் கர்த்தருடைய விருந்தில் கலந்துகொண்டதாகவும் கூறுகிறார். மத் 26:29; வெளி 19:9.

`கர்த்தருடைய விருந்தில் பங்குகொள்ளாத சமயத்திலும் எவ்வாறு நாம் சிலுவையின் நிஜத்தை எப்போதும் நமக்குமுன்பாக வைத்திருக்கலாம்?`