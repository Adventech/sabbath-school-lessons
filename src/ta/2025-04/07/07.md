---
title:  மேலும் படிக்க
date:   14/11/2025
---

'மோசேயின் வழிகாட்டுதலின்படி, ஏபால் மலைமீது பெரிய கற்களால் ஆன ஒரு நினைவுச்சின்னத்தை எழுப்பினார்கள். முன்னரே சாந்துபூசப்பட்டிருந்த அந்தக் கற்களின்மீது, கட்டளைகள் பொறிக்கப்பட்டன - சீனாயில் சொல்லப்பட்ட கற்பனைகள் மட்டுமல்ல, மோசேக்கு அறிவிக்கப்பட்டு, ஒரு புத்தகத்தில் அவர் எழுதியிருந்த கட்டளைகளும் எழுதப்பட்டன. அந்த நினைவுச்சின்னத்திற்கு அருகே வெட்டப்படாத கல்லால் ஒரு பலிபீடம் கட்டப்பட்டு, அதின்மீது கர்த்தருக்கு பலிசெலுத்தப்பட்டது. சாபங்கள் கூறப்பட்ட ஏபால் மலைமீது பலிபீடம் அமைக்கப்பட்டது என்கிற உண்மை முக்கியத்துவம் வாய்ந்தது; தேவ பிரமாணத்தை மீறினதின் நிமித்தம் இஸ்ரவேலர் அவருடைய நியாயமான கோபத்திற்கு ஆளானதையும், பலிபீடத்தின் பலி சுட்டிக்காட்டின கிறிஸ்துவின் பாவநிவாரணம்மட்டும் இல்லாவிட்டால், உடனடியாக தண்டனை செலுத்தப்பட்டிருக்கும் என்பதையும் அது தெரியபடுத்தியது.'—Ellen G. White, Patriarchs and Prophets, p. 500.

'ஆனால் திருவிருந்து ஆராதனையானது துக்கத்தின் நேரமாக இருக்கக்கூடாது. அது அதன் நோக்கமல்ல. ஆண்டவருடைய சீடர்கள் போஜனம்பண்ண அவருடன் உட்கார்ந்தது தங்கள் குறைகளை எண்ணி, புலம்புவதற்காக அல்ல. பக்திவாழ்வில் முன்பு உயரத்திலோ தாழ்விலோ இருந்திருக்கலாம்; அதுபற்றி அப்போது எண்ணக்கூடாது. தங்களுக்கும் தங்கள் சகோதரர்களுக்கும் இடையே காணப்பட்ட மனஸ்தாபங்களை நினைக்கக்கூடாது. அதற்கான ஆயத்த ஆராதனையில் இவை அனைத்தும் செய்யப்படவேண்டும். சுய ஆராய்ச்சி, பாவ அறிக்கை, கருத்துவேறுபாடுகளை மறந்து ஒப்புரவாகுதல் என அனைத்தும் செய்யப்பட்டு முடிந்தன. இப்போது கிறிஸ்துவைச் சந்திக்க வந்திருக்கிறார்கள். அவர்கள் சிலுவையின் நிழலில் நிற்காமல், அதன் இரட்சண்ய ஒளியில் நிற்கவேண்டும். நீதியின் சூரியனுடைய பிரகாசமான ஒளிக்கதிர்களுக்கு ஆத்துமாவைத் திறக்கவேண்டும்.'—Ellen G. White, The Desire of Ages, p. 659.

**கலந்துரையாடக் கேள்விகள்**

`முதலாவது தேவனுடைய ராஜ்யத்தைத் தேடுவது என்றால் என்ன? அந்த நியதி உங்களுடைய அனுதின வாழ்வை எவ்வாறு திருத்தியமைக்கிறது?`

`அனுதின வாழ்வின் பரபரப்புக்கு மத்தியில் தேவனை மறப்பது எவ்வளவு எளிதாக இருக்கிறது என்று புதன்கிழமை கேட்கப்பட்ட கேள்விக்கான பதிலைத் தியானியுங்கள். அவ்வாறு செய்வது ஏன் எளிதாக இருக்கிறது? அதற்கான சில தீர்வுகள் என்ன? வகுப்பில் கலந்தாலோசியுங்கள்.`

`பரலோக பரிசுத்த ஸ்தலத்தில் கிறிஸ்து நமக்காக ஊழியம் செய்வதாக அட்வென்ட்டிஸ்டுகள் நம்புகிறார்கள். இந்த உணர்வு எவ்வாறு எப்போதும் நம்பிக்கையும் பெலமும் கொடுக்கிற ஆதாரமாக இருக்கமுடியும்? அங்கே கிறிஸ்து நமக்காகப் 'பரிந்துபேசுகிறார்' என்பதை அறிவது, பாவநிவாரண நாளின் நிறைவேறுதல் காலத்தில் வாழ்கிற நமக்கு, அவரது பரலோக பரிசுத்த ஸ்தல ஊழியம்குறித்த செய்தி எவ்வளவு பெரிய நற்செய்தி! யோசித்துப்பாருங்கள்.`