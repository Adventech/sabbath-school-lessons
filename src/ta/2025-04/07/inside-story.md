---
title:  மிஷன் கதை
date:   14/11/2025
---

### தசமபாகம் கொடுத்தல்: பகுதி 2

ஆண்ட்ரூ மெக்செஸ்னீ

ஃப்ராங் முகுபெ கடனுக்கு வாங்கி, அந்தக் கடனை அடைத்து, பின்னர் திரும்பக் கொடுக்க விரும்பின பொருட்களை ஏற்றுவதற்கு கடையிலிருந்து ஒரு வண்டியை அனுப்பிவைத்தார்கள். எந்த நஷ்டஈடும் வேண்டாம் என்று ஃப்ராங் கையெழுத்திட்டிருந்த ஆவணத்தையும் அந்த வண்டியில் அனுப்பி வைத்திருந்தார்கள்.

அந்த வண்டி வீட்டிற்கு அருகில் வந்ததும், ஃப்ராங் தங்கியிருந்த வீட்டின் உரிமையாளர் வேகமாக வெளியே வந்தார். "என்னிடம் சொல்லாமல் ஏன் வீட்டைக் காலிசெய்கிறீர்கள்?" என்று கேட்டார்.

"நான் காலிபண்ணவில்லை. இந்தப் பொருட்களை கடனுக்கு வாங்கினேன், கடனை அடைத்திருந்தாலும், இவை முழுவதும் எனக்கு சொந்தமானவை அல்ல. நான் மீண்டும் தசமபாகமும் காணிக்கையும் கொடுக்க விரும்புகிறேன்" என்று சொன்னார்.

"தசமபாகம், காணிக்கை என்றால் என்ன?" என்று அந்தப் பெண்மணி கேட்டார்.

தசமபாகம், காணிக்கை கொடுக்குமாறு வேதாகமம் சொல்வதையும், தான் கடனுக்கு வாங்கின பொருட்களுக்கு பணம் செலுத்த அதிலிருந்து மாதாமாதம் பணம் செலவிட்டதையும் அவரிடம் விளக்கினார். உடனே வீட்டு உரிமையாளர் ஃப்ராங்கைப் பார்த்து சிரித்தார்.

அந்த வண்டியில் பொருட்களை ஏற்றி, ப்ராங்கும் அந்தக் கடைக்குச் சென்றார். கட்டில், மெத்தை, அடுப்பு, வானொலி, தொலைக்காட்சி பெட்டி, கம்பளம், பானைகள் ஆகியவற்றை வண்டியிலிருந்து இறக்கினார்கள். கடையின் மேலாளர் ஃப்ராங்கிடம், "ஏன் இப்படியெல்லாம் செய்கிறீர்கள்?" என்று கேட்டார். "இவற்றை என் தசமபாகம் மற்றும் காணிக்கை பணத்தால் வாங்கியதால், இவை எனக்கும் தேவனுக்கும் இடையே தடையாக இருந்தன, இப்போது நிம்மதியாக உணருகிறேன்" என்று சொன்னார்.

ஃப்ராங்கிற்கு நிம்மதியாக இருந்தது. இனி மெத்தை இல்லாமல் தரையில்தான் படுக்கவேண்டும். அடுப்பு இல்லாமல், விறகை வைத்துதான் சமைக்கவேண்டும். ஆனாலும் சந்தோஷமாக இருந்தார். தேவனைக் கொள்ளையிட்டதால் தான் 'சபிக்கப்பட்டதாக' உணர்ந்திருந்தார். மல் 3:8,9. இப்போது அந்தப் பொருட்களை எல்லாம் கடைக்கு அனுப்பியதால், தேவனுடன் சமாதானமாக உணர்ந்தார்.

அன்று இரவு, ஃப்ராங் தரையில் உறங்கவும் இல்லை, விறகு அடுப்பில் சமைக்கவும் இல்லை. ஃப்ராங்கின் முடிவுபற்றிக் கேள்விப்பட்ட ஒரு நண்பர், ஒரு மெத்தையும், பழைய அடுப்பும், பானைகளும் வாங்கிவந்தார். "தேவன் ஒரு படுக்கையைக் கொடுத்தார், தேவன் ஒரு அடுப்பைக் கொடுத்தார். தேவன் வாக்குரைத்திருக்கிற அனைத்தும் உண்மை என நம்புகிறேன்" என்று ஃப்ராங் சொன்னார்.

தசமபாகம், காணிக்கை கொடுக்கிறவர்களுக்கு தேவனுடைய வாக்குறுதி மல்கியா 3:10.

அன்றுமுதல் ஃப்ராங் உண்மையாக காணிக்கையும் தசமபாகமும் கொடுத்து வருகிறார். இன்று, தென் நமிபீயாவில் அட்வென்ட்டிஸ்ட் சபையின் உக்கிராணத்துவ இயக்குனராகப் பணியாற்றுகிறார். தேவன் எப்போதும் உண்மையுள்ளவராக இருக்கிறாரெனக் கூறினார்.