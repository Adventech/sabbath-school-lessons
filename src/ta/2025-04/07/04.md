---
title:  புதுப்பித்தலின் பலிபீடங்கள்
date:   11/11/2025
---

`கர்த்தருக்கு ஒரு பலிபீடத்தைக் கட்டுவதற்கு யோசுவாவுக்கு தூண்டுதலாக இருந்தது என்ன? யோசுவா 8:30,31ஐ உபா 11:26-30; 27:2-10 உடன் ஒப்பிடவும்.`

கோத்திரப்பிதாக்களின் காலத்தில், தாங்கள் பயணித்த இடங்களில் பலிபீடங்களைக் கட்டினார்கள். தேவன் வாக்குரைத்த தேசத்தை அவர்கள் உரிமைகோரினதை அது காட்டியது. இப்போது முற்பிதாக்களுக்குக் கொடுக்கப்பட்ட அந்த வாக்குறுதி நிறைவேறியதற்கு சாட்சியாக அந்தப் பலிபீடத்தைக் கட்டினார்கள். மோசே சொல்லியிருந்தபடியே அதைக் கட்டினார்கள். உபா 11:26-30; 27:2-10. யோசுவா புத்தகம் வலியுறுத்துகிற இறையியல் செய்திதான் யோசுவா 8:30-35 இல் உள்ளது. கொடிய, வன்முறை நிறைந்த சம்பவங்களை (போர்), உடன்படிக்கை மறுஉறுதிப்படுத்தலுடன் சம்பந்தப்படுத்துகிறது; அதன்மூலம் புத்தகத்தின் ஆரம்பத்திலிருந்து வலியுறுத்தப்படுகிற முக்கிய இறையியல் கருத்துகளுக்கு நம் கவனத்தைத் திருப்புகிறது: உடன்படிக்கை கீழ்ப்படிதலுக்கு நேராக இஸ்ரவேலரை வழிநடத்துகிற கட்டளையை யோசுவா பெற்றிருந்தார் என்பதே அது. யோசுவா 1:7. யோசுவா புத்தகத்தின் முடிவிலும் இதே காட்சிதான் காட்டப்படுகிறது. யோசுவா 24.

போரும் கைப்பற்றலும் முக்கியம் என்றாலும், அதைவிட முக்கியமான ஒன்று உள்ளது: தேவனுடைய கட்டளையின் நிபந்தனைகளுக்கு உண்மையாக இருப்பதே அது. வெற்றி என்பது, இஸ்ரேலுக்கான திட்டத்திலும் மனிதகுலத்திற்கான மீட்பின் திட்டத்திலும் ஒரு படிதான். ஆனால், மனுகுலத்தின் முடிவைத் தீர்மானிப்பதில் ட்டோராவின் கட்டளைகளுக்கு உண்மையாக இருப்பது முக்கியப் பங்காற்றுகிறது. பெரிய, சாந்துபூசப்பட்ட கற்களில் யோசுவா கட்டளைகளை எழுதினார்; அவை பலிபீடத்தின் கற்கள் அல்ல (ஒப்பிடவும் உபா 27:2-8). எனவே, பத்துக்கற்பனைகள் எழுதப்பட்ட அந்தக் கற்கள் பலிபீடத்திற்கு அருகே ஒரு தனி நினைவுச்சின்னமாக நிறுத்தப்பட்டு, உடன்படிக்கையின் சிலாக்கியங்களையும் கடமைகளையும் இஸ்ரவேலருக்கு தொடர்ந்து நினைவுபடுத்தியிருக்கவேண்டும்.

யோசுவா புதிய ஏற்பாட்டின் யெஹோசுவாவுக்கு (இயேசு) முன்னடையாளமாக இருக்கிறார். இவரது ஊழியமும், மனுக்குலத்தை தேவனுக்குக் கீழ்ப்படிய மீண்டும் வழிநடத்துவதாக இருந்தது. இந்த நோக்கத்தை நிறைவேற்றும்படிக்கு, தீமையின் வல்லமைகளோடு போராடினார். நமது சார்பில் உடன்படிக்கையின் நிபந்தனைகளுக்குக் கீழ்ப்படிவதே அவரது இறுதி நோக்கமாக இருந்தது: 'எங்களால் தேவனுக்கு மகிமையுண்டாகும்படி, தேவனுடைய வாக்குத்தத்தங்களெல்லாம் இயேசுகிறிஸ்துவுக்குள் ஆம் என்றும், அவருக்குள் ஆமென் என்றும் இருக்கிறதே' 2கொரி 1:20.

`பண்டைய காலங்களில் பலிபீடம் கட்டினார்கள்; அதுபோல் இன்று நாம் எந்தெந்த செயல்பாடுகளைச் செய்யலாம்?`