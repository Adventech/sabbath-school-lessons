---
title:  அவரது பிரசன்னத்தை வாஞ்சித்தல்
date:   13/11/2025
---

`தேசத்தைப் பங்கிடுகிற செயல்முறையை யோசுவா எதற்காக நிறுத்திவைத்திருந்தார்? உபா 18:1,2.`

யோர்தானுக்கு மேற்கு பகுதியில் மிகப்பெரிய இரண்டு கோத்திரங்களுக்கும், மனாசேயின் பாதி கோத்திரத்துக்கும் நிலங்களைப் பங்கிட்டுக் கொடுத்திருந்தார்; அதன்பிறகு சீலோவிலே இஸ்ரவேல் சபையார் கூடியிருந்தார்கள், அங்கே ஏழு சிறிய கோத்திரங்களுக்கு தேசம் பங்கிட்டுக் கொடுக்கப்பட்டது.

அங்கு ஸ்தாபிக்கப்பட்ட ஆசரிப்புக்கூடாரத்தை 'என் வாசஸ்தலம்' என்று தேவன் சொல்கிறார்; தம் மக்கள் மத்தியில் வாசம்பண்ணுவதாக தேவன் கொடுத்திருந்த வாக்குறுதியின் நிறைவேறுதலாக அது இருந்தது. யாத் 25:8; லேவி 26:11,12. மேலும், அப்புத்தகத்தின் மையக் கருத்தையும் அது வெளிப்படுத்துகிறது: அதாவது, இஸ்ரவேலின் நடுவிலிருந்த தேவ பிரசன்னமே தேசத்தைச் சுதந்தரிப்பதைச் சாத்தியமாக்கியது; அது இஸ்ரவேலின் ஆசீர்வாதத்திற்கு ஓர் ஆதாரம், அது உலகம் முழுவதற்கும் தொடர்ந்து ஆசீர்வாதமாக விளங்குவதே நோக்கம். ஆதி 12:3. தேசத்தைக் கைப்பற்றுவதையும், பங்கிடுவதையும்விட தொழுகைதான் மையமாக, முக்கியமானதாக இருக்கிறது! ஆசரிப்புக் கூடாரமும் பின்னர் கட்டப்பட்ட தேவாலயமும் தங்கள் மத்தியிலிருந்த தேவபிரசன்னத்தையும், உடன்படிக்கையைப் பின்பற்றுவதின் கடமைகளையும் மக்களுக்கு நினைவூட்டியிருக்க வேண்டும்.

`நம் மத்தியில் தேவ பிரசன்னத்திற்கு அடையாளமான பூலோக ஆசரிப்புக்கூடாரம் இன்று இல்லை; ஆனாலும் கிறிஸ்தவர்களாகிய நாம் யோசுவா புத்தகத்திலிருந்து என்ன கற்றுக்கொள்ளலாம்? எபி 6:19,20; 9:11,12; 10:19-23.`

ஆசரிப்புக்கூடாரம் அங்கே புதிதாக அறிமுகம் செய்யப்படவில்லை; ஏனென்றால், யோசுவா புத்தகம் முழுவதிலும் ஆசரிப்புக்கூடாரத்தின் கருத்தைதான் உடன்படிக்கை பெட்டி சுட்டிக்காட்டுகிறது. அது, மகா பரிசுத்த ஸ்தலத்திலிருந்த பிரதானமான ஒரு பொருள், யோசுவா புத்தகத்தின் முதல் இரண்டு பிரிவுகளான, யோர்தானைக் கடப்பது மற்றும் தேசத்தைக் கைப்பற்றுவது ஆகியவற்றில் முக்கியப் பங்காற்றியது. இப்போது தேசத்தைப் பங்கிடும்போதும், ஆசரிப்புக்கூடாரத்தை முக்கியப்படுத்துவதால், இஸ்ரவேலரின் ஒட்டுமொத்த வாழ்வும் யாவேயின் பூலோக தலைமையிடமான ஆசரிப்புக்கூடாரத்தை சுற்றியே இருந்ததை யோசுவா காட்டுகிறது.

நிழலான பாவநிவாரண நாள் நிஜமாக நிறைவேறப்போகிற காலத்தில் வாழ்கிற கிறிஸ்தவர்கள், தங்கள் விசுவாசத்திற்கும் நம்பிக்கைக்கும் ஆவிக்குரிய சுதந்தரத்திற்கும் சவாலாக இருக்கிற நவீனத்துவ (அல்லது பின்நவீனத்துவ) ராட்சதர்களுடன் போரில் ஈடுபட்டிருக்கிற வேளையில், இந்தக் கருத்து இன்னும் அதிக முக்கியமாகிறது. சிலுவையிலும் பரலோக ஆசரிப்புக்கூடாரத்திலும் கிறிஸ்து நிறைவேற்றின பணியை நாம் விடாமல் சார்ந்திருக்கும்போது, தேவன் மீண்டுமாக தம் மக்கள்மத்தியில் வாசம்பண்ணப்போகிற, அதுவும் நிரந்தரமாக வாசம்பண்ணப்போகிற நாளை நம்பிக்கையோடு எதிர்பார்க்கலாம். ஒப்பிடவும் வெளி 21:3.