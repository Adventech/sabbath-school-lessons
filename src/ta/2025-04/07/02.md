---
title:  முதலில் உடன்படிக்கை
date:   09/11/2025
---

`ஆக்கிரமிப்புப் போரின் அந்தக் கட்டத்தில், இஸ்ரவேலரின் இரண்டாம் சந்ததியினரை விருத்தசேதனம்பண்ணுமாறு யோசுவாவிடம் தேவன் கட்டளையிட்டது ஏன்? யோசுவா 5:1-7.`

அந்தத் தேசத்தை வேவுபார்த்துவந்த ஒற்றர்கள் ஊக்கமான அறிக்கைகளைச் சொன்னார்கள். பிறகு யோர்தானை அற்புதமாகக் கடந்தார்கள். அதைத் தொடர்ந்து எதிரியை உடனே தாக்கியிருப்பார்களென நாம் நினைக்கலாம். ஆனால் இராணுவ நடவடிக்கையைவிட முக்கியமான ஒன்று இருந்தது; அது தேவனுடன் இஸ்ரவேலர் செய்யவேண்டிய உடன்படிக்கை.

புதிய சந்ததியினர் தேசத்தைப் பிடிக்க போரிடுவதற்குமுன், அத்தேசத்தின் எஜமானுடன் தங்களுக்கிருந்த விசேஷித்த உறவை உணரவேண்டியிருந்தது. தேவன் கிருபையாக இஸ்ரவேலரை யோர்தானைக் கடந்து கொண்டுவந்ததின் பிரதிவினையாக உடன்படிக்கை அடையாளம் புதுப்பிக்கப்படுகிறது.

நாமும்கூட தேவனுடைய நிபந்தனைகளுக்கு கிரியைத்துவரீதியாக ஒத்துப்போய் அவரிடமிருந்து ஏதாவது நன்மையைப் பெற முயற்சிக்காமல், அவர் ஏற்கனவே நமக்காகச் செய்திருப்பவற்றிற்கு நன்றிகடனாக அவருடன் உடன்படிக்கை செய்யவேண்டும். இதே கருத்தின் அடிப்படையில்தான், மனமாறிய புறஜாதி ஆண்கள் விருத்தசேதனம் பண்ணப்படவேண்டும் என்று சொன்னவர்களுடன் பவுலுக்கு போராட்டம் இருந்ததை கலாத்தியருக்கு எழுதின நிருபம் காட்டுகிறது. இஸ்ரவேல் தன் வரலாற்றில் மிகப்பெரிய ஒரு இராணுவ நடவடிக்கையில் இறங்கவிருந்தது. அதனால் இஸ்ரவேலரின் பாளையம் முழுவதிலும் அதற்கான ஆயத்தம் மும்முரமாக இருந்திருக்கவேண்டும். ஆனால் வழக்கமான ஆயத்தங்கள் அங்கு நடைபெறவில்லை. குதிரைகளுக்குச் சேணங்கட்டுதல், பட்டயங்களைக் கூராக்குதல் போன்ற ஆயத்தங்களுக்கு பதிலாக, சண்டையிடவிருந்தவர்களை அதிக ஆபத்துக்குள்ளாக்குகிற ஒரு சடங்கைச் செய்தார்கள்.

எகிப்திலிருந்து தங்களை விடுவித்த தேவனுடன் தங்களுக்கிருந்த உறவைக் கொண்டாட அதைச் செய்தார்கள். ஏன்? ஏனென்றால், யுத்தம் தேவனுடையது என்பதை உணர்ந்திருந்தார்கள். அவரே அவர்களுக்கு வெற்றியும் ஜெயமும் கொடுக்கிறார். இதே நியதியை சற்றே வித்தியாசமான வார்த்தைகளில் இயேசு சொன்னார்: 'முதலாவது தேவனுடைய ராஜ்யத்தையும் அவருடைய நீதியையும் தேடுங்கள்; அப்பொழுது இவைகளெல்லாம் உங்களுக்குக் கூடக் கொடுக்கப்படும்.' மத் 6:33. பெரும்பாலான சமயங்களில், முக்கியமான விஷயங்கள் நம்மை அவசரப்படுத்தி, அழுத்தம் கொடுப்பதால், வாழ்க்கையிலேயே மிகமுக்கியமான ஒன்றை மறந்துவிடுகிறோம்: கிறிஸ்துவுடனான அர்ப்பணிப்பை தினமும் புதுப்பிப்பதே அது.

`அதிக 'முக்கியமான' விஷயங்களுக்காக தேவனுடன் நேரம் செலவிடுவதை நீங்கள் புறக்கணித்த சமயங்கள்பற்றி யோசியுங்கள். அதைச் செய்வது ஏன் எளிதாக இருக்கிறது? அதற்கு எதிராக நாம் எவ்வாறு போரிடலாம்?`