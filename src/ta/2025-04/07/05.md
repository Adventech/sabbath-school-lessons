---
title:  கற்களில் எழுதப்பட்டன
date:   12/11/2025
---

`யோசுவா 8:32-35. சொல்கிற செய்தியின் முக்கியத்துவம் என்ன? இன்று அது நமக்கு எவ்வாறு பொருந்தும்?`

உபாகமத்திலும், யோசுவா புத்தகத்திலும் மட்டுமே ஏபால் மலை வருகிறது. உபா 11:29; 27:4,13; யோசுவா 8:30,33. கெரிசீமிலும் இந்த மலையிலும்தான் உடன்படிக்கையின் ஆசீர்வாதங்களும் சாபங்களும் கூறப்பட்டன. குறிப்பாக, ஏபால் மலையில் சாபங்கள் கூறப்பட்டன. உபா 11:29; 27:4,13. அங்கே ஆசாரியர்களுக்கு முன்னிலையில் உடன்படிக்கை பெட்டிக்கு இருபுறத்திலும் இஸ்ரவேலர்கள் நிற்கவேண்டும். யோசு 8:33. ஒரு குழுவினர் ஏபால் மலையிலும், மற்றொரு குழுவினர் கெரிசீம் மலையிலும் நின்றார்கள். உடன்படிக்கையுடன் சம்பந்தப்பட்ட இரண்டு பக்கங்களை அதன்மூலம் அடையாளமாகக் காட்டினார்கள். அவர்கள் கொண்டுவந்த பலிகள், இயேசுவைச் சுட்டிக்காட்டின; அவர் தம்மை விசுவாசிக்கிற அனைவரும் உடன்படிக்கையின் ஆசீர்வாதங்களைச் சுதந்தரிக்கிற வகையில் அதன் சாபங்களை எல்லாம் தம்மேல் சுமந்தார். கலா 3:13; 2கொரி 5:21.

`எல்லாரும் பார்க்கும்படியான ஒரு நினைவுச்சின்னத்தில் உடன்படிக்கையின் ஒரு பிரதியை எழுதவேண்டியிருந்த அவசியம் என்ன? உபா 4:31; 6:12; 8:11,14; 2 இராஜா 17:38; சங் 78:7.`

மனிதர்களுக்கு மறதி அதிகம். அனுதின வாழ்வின் கோரிக்கைகள் அதிகம்; ஆனால் அவற்றை நிறைவேற்றக் கிடைக்கிற நேரம் குறைவு. அவ்வப்போது ஞாபகத்திற்கு வராத அல்லது தீவிரமில்லாத விஷயங்களை மறப்பது தவிர்க்க முடியாததாகிவிடுகிறது. திருவிருந்து நடக்கும்போதெல்லாம், நம்மை மீண்டும் தேவனிடம் அர்ப்பணிக்கவும், நம் உடன்படிக்கை அர்ப்பணிப்பைப் புதுப்பிக்கவும் நேரம் செலவிடுகிறோம். அவை தனிப்பட்ட விதத்தில்மட்டுமல்ல, சபையாகவும் தேவனிடம் நம்மை அர்ப்பணித்து, நம் மெய்ப்பற்றைப் புதுப்பிப்பதற்கான சிறந்த தருணம். சமுதாயத்தில் தனிமையை விரும்புகிற போக்கு அதிகரித்து வருகிற நிலையில், ஒரே உலகப்பார்வையும், விழுமியங்களும், நம்பிக்கைகளும், ஒரே ஊழியமும் கொண்ட ஒரு சமூகத்துடன் சேர்ந்திருப்பதின் ஆறுதலை நாம் மீண்டும் கண்டுகொள்ளவேண்டும்.

`வாழ்க்கையின் அதீத பரபரப்பின் மத்தியில் தேவனை மறந்து, நம் சொந்தப் பெலத்திலும் ஆற்றலிலும் காரியங்களைச் செய்ய முயல்வது எவ்வளவு எளிதாக இருக்கிறது? எல்லாமே நன்றாகச் சென்றுகொண்டிருக்கும்போது, அவ்வாறு செய்வது ஏன் எளிதாக இருக்கிறது?`