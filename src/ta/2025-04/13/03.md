---
title:  உத்தமமும் உண்மையுமாய்
date:   22/12/2025
---

`இஸ்ரவேலர்கள் என்ன செய்யவேண்டுமென யோசுவா வேண்டுகோள் வைக்கிறார்? யோசு 24:14,15. உத்தமும் உண்மையுமாய்ச் சேவிப்பது என்றால் என்ன அர்த்தம்?`

சிருஷ்டிகர்மீது மெய்ப்பற்றுடன் இருந்து, தங்கள் தனித்தன்மையைக் காத்து தேசத்தில் வாழவேண்டுமா? அல்லது பல விக்கிரகாராதனை மக்களில் ஒருவராக, தெளிவான எந்த அடையாளமும் நோக்கமும் அல்லது ஊழியமும் இல்லாமல் சீர் கெட்டுப்போகவேண்டுமா? இதை இஸ்ரவேலர்கள் தீர்மானிக்கவேண்டும் என்பதை யோசுவாவின் வேண்டுகோள் தெளிவாக வெளிப்படுத்துகிறது.

யோசுவாவின் வேண்டுகோள் இரு அம்சங்களுடையது: இஸ்ரவேலர் தேவ னுக்குப் பயந்து, அவரை 'உண்மையும் உத்தமுமாய்ச்' சேவிக்கவேண்டும். தேவனுக்குப் பயப்படுவது என்றால், எப்போதும் நடுக்கத்தோடும் பாதுகாப்பற்ற உணர்வுநிலையோடும் வாழவேண்டும் என்று அர்த்தமில்லை. மாறாக, ஒரு பக்கம் தேவனுடைய அளவிடமுடியாத மகத்துவம், பரிசுத்தம், நித்திய தன்மை ஆகியவற்றையும் அதுகுறிக்கிறது; மறுபக்கம் நம் சிறுமை, பாவநிலை, அழியும்தன்மை ஆகியவற்றையும் உணர்வதால் உண்டாகிற பயபக்தியையும் பரவசத்தையும் குறிக்கிறது. அவர் நம் பரலோகப் பிதா மட்டுமல்ல, தெய்வீக அரசர் என்பதை உணர்ந்து, அவரது கட்டளைகள் அதிகாரமிக்கவை என்கிற விழிப்புடன் வாழ்வதாகும். இத்தகைய விழிப்புணர்வு தேவனுக்குக் கீழ்ப்படிதலுடன் வாழ வழிவகுக்கிறது. லேவி 19:14; 25:17; உபா 17:19; 2 இராஜா 17:34. தேவனுக்குப் "பயப்படுவது' உள்ளான மனநிலையை விவரிக்கிறது. அதன் நடைமுறை விளைவு தேவனுக்குச் சேவைசெய்யத் தூண்டவேண்டும்.

இஸ்ரவேலிடம் தேவன் எதிர்பார்த்த சேவையை விவரிக்க இரண்டு வார்த்தைகள் வருகின்றன: 'உத்தமம்', 'உண்மை'. உத்தமம் என்பதற்கான எபிரெய வார்த்தை டமிம்; ஒரு பலிமிருகத்தை பழுதற்றது என்று விவரிக்கிற பெயரடையாக பெரும்பாலும் இந்த வார்த்தை வருகிறது. இஸ்ரவேலரின் சேவை 'உண்மையாக' அதாவது, 'நம்பிக்கைதன்மை உள்ளதாக' இருக்கவேண்டும் என்கிற இரண்டாவது வார்த்தை எமெட். இது நிலைத்தன்மை, ஸ்திரத்தன்மையைகுறிக்கிறது. பொதுவாக, இஸ்ரவேலர்மீது தேவனில் வெளிப்பட்ட நம்பகத்தன்மையைச் சுட்டிக்காட்ட இந்த வார்த்தை பயன்படுகிறது.

நம்பத்தகுந்த, நம்பிக்கைக்கு பாத்திரமான ஒருவர்தான் உண்மையுள்ளவர். இஸ்ரவேலின் வரலாற்றில் தேவன் காண்பித்த அதே உண்மைதன்மையை இஸ்ரவேலரும் அவர்மீது காட்டும்படி யோசுவா கூறுகிறார். அது அவரது நிபந்தனைகளுக்கு வெளிப்புறமாகக் கீழ்ப்படிவதாகமட்டும் இருக்காது, இருதயத்தின் முழு அர்ப்பணிப்பால் புறப்படுவதாக இருக்கும். தேவன் தங்களுக்காகச் செய்தவற்றின்நிமித்தம் வாழ்க்கையில் நன்றிகாட்டுவார்கள். நாமும்கூட இன்று இயேசுவிடம் அவ்வாறுதான் நடக்கவேண்டும்.

`'உத்தமமும்', 'உண்மையுமாய்' கர்த்தரைச் சேவிப்பது என்றால் என்ன? தேவனிடம் முற்றிலும் உங்களை அர்ப்பணிக்காதபடிக்கு உங்கள் கவனத்தைச் சிதறச்செய்கிற காரணிகள் யாவை?`