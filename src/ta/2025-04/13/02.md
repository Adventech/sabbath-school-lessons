---
title:  நீங்கள் அங்கே இருந்தீர்கள்!
date:   21/12/2025
---

'பின்பு யோசுவா இஸ்ரவேலின் கோத்திரங்களையெல்லாம் சீகேமிலே கூடிவரப்பண்ணி, இஸ்ரவேலின் மூப்பரையும், தலைவரையும், நியாயாதிபதிகளையும், அதிபதிகளையும் வரவழைத்தான்; அவர்கள் தேவனுடைய சந்நிதியில் வந்து நின்றார்கள்.' யோசுவா 24:1.

முதன்முதலாக அத்தேசத்திற்கு ஆபிரகாம் வந்ததும் சீகேமில்தான் ஒரு பலிபீடத்தைக் கட்டினார்; அங்குதான் அத்தேசம்குறித்து முதன்முதலாக தேவன் வாக்குக்கொடுத்தார். ஆதி 12:6,7. ஆபிரகாமுக்குக் கொடுக்கப்பட்ட வாக்குத்தத்தம் நிறைவேறியிருந்த நிலையில், முதல் வாக்குத்தத்தம் கொடுக்கப்பட்ட இடத்திலேயே இஸ்ரவேலர்கள் உடன்படிக்கைப் புதுப்பிக்கிறார்கள். யோசுவாவின் வேண்டுகோள், 'உங்களிடத்தில் இருக்கிற அந்நிய தெய்வங்களை விலக்கிப் போடுங்கள்' என்று யாக்கோபு சொன்னதை நினைவுப்படுத்துகிறது. யோசு 24:23; ஆதி 35:2-4. அந்த நிகழ்வு நடைபெற்ற இடம், மற்ற 'தெய்வங்களை' எல்லாம் புறக்கணித்துவிட்டு, கொஞ்சமும் குறையாமல் தேவன்மீது மெய்ப் பற்றுடனிருக்க அவர்கள் அழைக்கப்பட்டதைக் காட்டுகிறது.

`யோசுவா 24:2-13இல் தேவன் இஸ்ரவேலுக்குச் சொன்ன செய்தியின் முக்கியக் கருத்து என்ன?`

கடந்தகாலத்தில் செயல்பட்டவர் தேவன்தாம்: 'நான் அழைத்தேன்', 'நான் கொடுத்தேன்', 'நான் அனுப்பினேன்', 'நான் வாதித்தேன்', 'நான் புறப்படப் பண்ணினேன்', 'நான் தப்புவித்தேன்' என தொடர்ந்து சொல்கிறார். இந்தச் செயல் களைச் செய்தது இஸ்ரவேல் அல்ல; ஆனால் அதன் பயனை அனுபவித்தவர்கள். தேவன்தாம் இஸ்ரவேலைச் சிருஷ்டித்தார். ஆபிரகாமின் வாழ்க்கையில் தேவன் குறுக்கிட்டிராவிட்டால், அதே விக்கிரகங்களைத்தான் வணங்கிக்கொண்டிருந்திருப்பார்கள். இஸ்ரவேல் தேசம் உருவானதற்கு முன்னோர்களின் எந்தப் புண்ணியமும் காரணமல்ல; மாறாக தேவ கிருபையின் பிரத்தியேகச் செயல். இஸ்ரவேல் அந்தத் தேசத்தில் குடியமர்ந்தது அவர்கள் பெருமைபாராட்டுவதற் கானது அல்ல; மாறாக அவர்கள் தேவனைச் சேவிப்பதற்கான ஒரு நிகழ்வு.

தேவன் பேசும்போது 'உங்கள்' என்று அந்த இஸ்ரவேலரையும், 'அவர்கள்' என்று அவர்களுடைய பிதாக்களையும் மாறிமாறிக் குறிப்பிடுவதைக் கவனிக்கலாம். அந்தப் பிதாக்களும் இப்போது சீகேமில் இருந்த சந்ததியாரும் ஒன்றுபோல நடத்தப்பட்டார்கள். தேவன் பிதாக்களுடன் மட்டுமல்ல, யோசுவாவின் காலத்திலிருந்த அனைவரோடும் உடன்படிக்கையை ஏற்படுத்தினார். உபா 5:3. அதை நினைவூட்ட யோசுவா முயலுகிறார். அங்கிருந்தவர்களில் பலர் யாத்திரை அனுபவத்தில் பங்குபெற்றவர்கள் அல்ல. அவர்கள் 'அனைவரும்' ஓரே பில் இருந்தவர்கள் அல்ல. அதாவது, கடந்தகாலத்தின் பாடங்களை புதிய தலைமுறையினர் ஒவ்வொருவரும் பயன்படுத்தவேண்டும். மூதாதையர்களுக்காக கடந்தகாலத்தில் செயல்பட்ட தேவன் தற்கால சந்ததியார் நிமித்தமும் செயல்படுகிறார்.

`ஒரு சபையாக இருக்கிற நாம், குழுப் பொறுப்புபற்றி, அதாவது, திருச்சபையில் ஒருவர் தவறிழைப்பது அனைவரையும் பாதிக்கிறது என்கிற பொறுப்புபற்றி எந்த வழிகளில் அறியலாம்?`