---
title:  சேவிப்பது உங்கள் விருப்பம்
date:   23/12/2025
---

யோசுவா உண்மையும் உத்தமுமான தலைவர்; தம் மக்களின் சுயாதீன சித்தத்தை மதித்தார்; இஸ்ரவேலர்கள் கட்டாயத்தால் அல்ல, சுயாதீன சித்தத்தால் கர்த்தரை ஆராதிப்பதை விரும்பினார். அதனால்தான் 'தெரிந்துகொண்டீர்கள்' என்கிற வார்த்தையைப் பயன்படுத்துகிறார். யோசு 24:22. மற்ற வசனங்களில் இஸ்ரவேலை தேவன் தேர்ந்தெடுத்ததைக் காட்ட 'தெரிந்துகொண்டார்' என்கிற வார்த்தை வருகிறது. உபா 7:6,7; 10:15; 14:2. இஸ்ரவேலை தேவன் தெரிந்துகொண்டாலும், 'அவர் வேண்டாம்' என்று சொல்ல அவர்கள் தெரிந்துகொள்ளலாம், அது முட்டாள்த்தனம். 'தேவன் வேண்டும்' என்று இஸ்ரவேல் சொன்னால், தொடர்ந்து வாழலாம்; அல்லது அவருக்கு முதுகுகாட்டி, அழியலாம்.

`யோசுவாவின் வேண்டுகோளுக்கு இஸ்ரவேலரின் பதில் என்ன? யோசு 24:16-18. அவர்கள் சொன்ன பதிலை யோசுவா புறக்கணித்தது ஏன்? யோசு 24:19-21.`

தங்கள் கோத்திரப்பிதாக்களுடைய, தங்கள் பிதாக்களுடைய தேவனை 'நம் முடைய தேவன்' என்று அந்த இஸ்ரவேலர்கள் சொன்னார்கள். யோசு 24:17,18. முழுப்பற்றுடன் அவரைச் சேவிக்க சித்தமாக இருந்தார்கள். இவ்வாறு சந்தேகத்திற்கு இடமின்றி தங்கள் மெய்ப்பற்றை உறுதிப்படுத்தியபிறகு, யோசுவா அதை அங்கீகரித்து, ஊக்கப்படுத்தியிருக்கவேண்டும். ஆனால் அப்படிச் செய்ய வில்லை. யோசுவாவுக்கும் மக்களுக்கும் இடையே நடந்த உரையாடல் வேறு பக்கமாகத் திரும்புகிறது; பிசாசின் ஆள்போல யோசுவா பேசுவதாகத் தோன்றுகிறது. தேவனுடைய கடந்தகால கிருபையான ஏற்பாடுகளைச் சொல்லி வந்தவர், தேவனைச் சேவிப்பது அவ்வளவு எளிதல்ல என்பதுபோன்று இஸ்ரவேலரை அச்சுறுத்துகிற வார்த்தைகளைப் பேசுகிறார்.

முதல் சந்ததியார் இதேபோலத்தான் தேவனைச் சேவிப்பதாகச் சொல்லி, பின்னர் தடுமாறியதை யோசுவா அறிவார். யாத் 19:8; 24:3; உபா 5:27. அந்த வார்த்தைகள் தங்கள் வாய்களில் இருக்கும்போதே தங்கள் வாக்குறுதிகளை மறந்துவிட்டார்கள். யாத் 32. அதனால்தான் இஸ்ரவேலர்கள் விழிப்புடன் இருப்பதற்காக அவ்வாறு பேசுகிறார். முதலில், தேவனைச் சேவிப்பது என்கிற தீர்மானம் தீவிரமான ஒன்று. அது தேவனுடைய வெளிப்பாட்டின்படி தேசம்முழுவதிலும் மாற்றத்தை உண்டாக்கவேண்டும். அந்த இலக்கைநோக்கிச் செல்வதால் உறுதியான ஆசீர்வாதங்கள் உண்டு; ஆனால் கீழ்ப்படியத் தவறுவதின் விளைவுகள்குறித்த முழுப்புரிதல் வேண்டும். பாவமன்னிப்பு மனுக்குலத்தின் பிரிக்கமுடியாத உரிமையல்ல; மாறாக தேவகிருபையின் அற்புதம்.

இரண்டாவது, தேவனைச் சேவிப்பதாக இஸ்ரவேலர் எடுத்த தீர்மானம், அவர்களது சொந்தத் தீர்மானமாக இருக்கவேண்டும்; எந்தத் தலைவராலும், ஏன் யோசுவாவாலும்கூட கட்டாயப்படுத்தப்பட்டதாக இருக்கக்கூடாது. மூன்றாவது, மனிதர்கள் தங்கள் சொந்தப் பெலத்தால் தேவனைச் சேவிக்க முடியாது என்பதை இஸ்ரவேல் உணரவேண்டும். உடன்படிக்கையின் நிபந்தனைகளுக்கு எந்திரத்தனமாகக் கீழ்ப்படிவதால், தேவனைச் சேவித்துவிட முடியாது; மாறாக இரட்சிப்பின் தேவனுடன் தனிப்பட்ட உறவு வைப்பதால்தான் முடியும். யாத் 20:1,2; உபா 5:6,7.