---
title:  விக்கிரகாராதனையின் ஆபத்துகள்
date:   24/12/2025
---

`இஸ்ரவேலர்கள் தங்களிடமிருந்த விக்கிரகங்களை அகற்றும்படி இரண்டாவது முறை யோசுவா ஏன் வேண்டுகோள் வைத்தார்? யோசு 24:22-24.`

விக்கிரகாராதனைக்கு எதிரான அச்சுறுத்தல் வெறும் கோட்பாட்டுரீதியான பேச்சல்ல. முன்பு, மோவாபின் சமவெளிகளில், இதே தீர்மானத்தைச் செய்யும் படி மோசேயும் கேட்டுக்கொண்டார். உபா 30:19,20. இங்கு அந்நிய தேவர்கள் என்று எகிப்து தேவர்களையோ, யோர்தானுக்கு அப்பாலிருந்த தேவர்களையோ குறிப்பிடவில்லை; அவர்கள் 'நடுவே' இருந்த தேவர்கள். அதனால்தான் தேவ னுக்கு நேராக இருதயங்களைத் திருப்பும்படி யோசுவா வேண்டுகிறார். 'திருப்பு' என்பதற்கான எபிரெய வார்த்தை நட்றா; 'நீளச்செய்', 'வளை' என்று அர்த்தம். தம்மிடம் வளைந்து வருகிறவர்களின் ஜெபங்களைக் கேட்கிற ஒரு தேவனை அது விவரிக்கிறது. 2 இராஜா 19:16; சங் 31:2,3; தானி 9:18. அதே மனநிலைதான் இஸ்ரவேலரிலும் காணப்படவேண்டுமென பின்னர் தீர்க்கதரிசிகளும் வலியுறுத்தினார்கள். 1இராஜா 11:2,4,9. பாவமனித இருதயத்திற்கு தேவனுடைய சத்தத்திற்கு வளைந்து, காதுகொடுக்கிற தன்மை இயல்பாகவே கிடையாது. தேவசித்தத்தின்படி நடப்பதற்கு அதைச் சாய்க்கவேண்டுமானால், மனதார தீர்மானிக்க வேண்டியது நம் பங்கு.

இஸ்ரவேலர் சொன்னதின் நேரடி அர்த்தம் 'நாங்கள் அவருடைய சத்தத்தைக் கேட்போம்' என்பதாகும். இது உறவால் உண்டாகிற கீழ்ப்படிதல் என்பதை அந்த வார்த்தைகள் காட்டுகின்றன. உயிரற்ற விதிகளுக்குக் கீழ்ப்படியுமாறு இஸ்ரவேலரிடம் சொல்லப்படவில்லை. தேவனுடன் உயிரோட்டமான உறவை வைக்கவே உடன்படிக்கை கொடுக்கப்பட்டது. அதை சட்டத்திட்டங்களால்மட்டும் முற்றிலும் விளக்கிவிடமுடியாது. இஸ்ரவேலின் மார்க்கம் கிரியைத்துவமானது அல்ல; பரிசுத்தமும் இரக்கமுள்ள ஓர் இரட்சகருடன் விசுவாசத்தோடும் அன்போடும் எப்போதும் பேசிக்கொண்டே இருப்பது.

தாங்கள் தேவனையே சேவிப்பதாக மக்கள் மூன்றுமுறை சொன்னார்கள்; யோசுவா கட்டளையிட்டதுபோல அந்நிய தேவர்களை அவர்கள் நடுவிலிருந்து அகற்றுவதும் அதில் அடங்கும். ஆனால் அப்படி நடந்ததாக எந்த அறிக்கையும் இல்லை. அப்புத்தகம் முழுவதுமே, யோசுவா சொன்னபடி (அல்லது மோசே சொன்னபடி) நடப்பதுதான் கீழ்ப்படிதலுக்கான உதாரணம் என்று காணமுடிகிறது. ஆனால் அது காணப்படாததால், முடிவு தெரியாத ஒரு நிலையில் மக்கள் நின்றதை புத்தகத்தின் முடிவில் பார்க்கிறோம். தேவனைச் சேவிக்கும்படி அப்புத்தகம் வைக்கிற முக்கிய வேண்டுகோள் யோசுவா கால சந்ததியாருக்கு மட்டும் உரியது அல்ல, மாறாக இந்தச் செய்தியை வாசிக்கிற அல்லது கேட்கிற ஒவ்வொரு புதிய சந்ததியாருக்கும் உரியது.

`தேவனிடம் ஒன்றைச் செய்வதாகச் சொல்லிவிட்டு, அதில் தவறிய அனுபவம் எப்போதெல்லாம் ஏற்பட்டிருக்கிறது? ஏன் செய்யமுடியவில்லை? கிருபைபற்றி உங்கள் பதில் சொல்வது என்ன?`