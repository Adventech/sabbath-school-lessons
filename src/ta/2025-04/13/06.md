---
title:  சிறப்பாக முடித்தல்
date:   25/12/2025
---

ஆவியால் ஏவப்பட்ட எழுத்தாளரின் இறுதி வார்த்தைகளை வாசியுங்கள். யோசுவா 24:29-33. இந்த வார்த்தைகள் யோசுவாவின் கடந்தகால வாழ்க்கையை மட்டுமல்ல, எதிர்கால வாழ்க்கையைப்பற்றியும் அறிந்துகொள்ள எவ்வாறு உதவுகின்றன?

யோசுவா மற்றும் பிரதான ஆசாரியனாகிய எலெயாசாரின் மரணச் செய்தியுடன் யோசுவா புத்தகம் முடிவடைகிறது. யோசுவாவின் அடக்கம், எலெயாசாரின் அடக்கம், யோசேப்பின் எலும்புகள் அடக்கம் ஆகிய செய்திகள்மூலம், தேசத்திற்கு வெளியே இருந்த வாழ்க்கை முடிந்து, தேசத்திற்கு உள்ளே புதிய வாழ்க்கை துவங்கியதை ஆசிரியர் காட்டுகிறார். இனி எங்கும் அலையவேண்டியதில்லை. தலைவர்களின் சரீர மிச்சங்களை இனி தங்களோடு சுமந்துசெல்ல வேண்டியதில்லை. கோத்திரப்பிதாக்கள் தங்கள் உறவினர்களை, சீகேமில் வாங்கப்பட்ட ஓர் இடத்தில் ஒரு குகையில் அடக்கம்பண்ணினார்கள். ஆதி 23:13,19; 25:9,10; ஆதி 33:19. இப்போது அத்தேசத்தார் தங்கள் தலைவர்களை தங்கள் சொந்த சுதந்தரப் பகுதியில் அடக்கம்பண்ணினார்கள்; அது ஒரு நிரந்தரஉணர்வைக் கொடுத்திருக்கும். கோத்திரப்பிதாக்களுக்குக் கொடுக்கப்பட்ட வாக்குறுதிகள் நிறைவேறின. யாவேயின் உண்மைத்தன்மைதான் இஸ்ரவேலின் நிகழ்காலச் சந்ததியாரையும், எதிர்காலச் சந்ததியாரையும் இணைக்கிற வரலாற்றுச் சங்கிலி.

கடந்தகாலத்தின் ஒரு பெரிய சம்பவத்தை வைத்துப் பேசுகிற அப்புத்தகம், எதிர்காலத்தைப் பார்க்கிற வாசலாகவும் உள்ளது. கேண்டர்பரியின் முன்னாள் பேராயரான ஜார்ஜ் கேரி பிரபு, ஷ்ருவ்ஸ்பரியில் உள்ள தூய திரித்துவ ஆலயத்தில் ஆற்றின ஒரு முக்கிய உரையில், ஆங்கிலிகன் சபையானது 'அழிந்துபோக இன்னும் ஒரு தலைமுறைதான் உள்ளது' என்று சொன்னார்.

ஆம், திருச்சபை அழிந்துபோக இன்னும் ஒரு தலைமுறைதான் உள்ளது, பழைய ஏற்பாட்டு தேவ மக்களுக்கும் அப்படித்தான் இருந்தது. இஸ்ரவேல் வரலாற்றின் ஒரு பெரிய அத்தியாயம் முடிவுக்கு வந்திருந்தது. எதிர்காலம்குறித்த கேள்விகளுக்கு அவர்களுடைய பதில் என்ன என்பதைச் சார்ந்தே அதன் எதிர்காலம் அமைந்திருக்கிறது. தேவனுக்கு இஸ்ரவேல் உண்மையாக இருக்குமா? தேசம் முழுவதும் கைப்பற்றப்படாமல் இருந்த நிலையில், அந்த வேலையை முடிப்பார்களா? யாவேயைப் பற்றிக்கொண்டு, விக்கிரகாராதனையில் சிக்காமல் இருக்கமுடியுமா? யோசுவா காலத்து தலைமுறையினர் தேவனுக்கு உண்மையுடன் இருந்தார்கள், அந்த மாபெரும் தலைவர் நடந்துசென்ற அதே ஆவிக்குரிய திசையில் அடுத்த தலைமுறையினர் நடப்பார்களா? யோசுவா புத்தகத்தை வாசிக்கிற ஒவ்வொரு தலைமுறையின் தேவபிள்ளைகளும் அதே கேள்விகளை எதிர்கொள்ளவேண்டும். தங்கள் அனுதின வாழ்விலும், தாங்கள் பெற்ற சத்தியத்தின்படி நடப்பதிலும் அவர்கள் வெளிப்படுத்தவிருந்த பதில்களைப் பொறுத்தே அவர்களது வெற்றி அமைந்திருக்கிறது.

`யோசுவாபோல பவுலும் 'நல்ல போராட்டத்தைப் போராடினார்'. 2தீமோ 4:7. யோசுவாவினுடைய வெற்றிக்கு காரணம் என்ன? அதே இரட்சிப்பின் நிச்சயத்துடன் நீங்களும் ஓட்டத்தை முடிப்பதற்கு என்ன தீர்மானங்களைச் செய்யவேண்டியுள்ளது?`