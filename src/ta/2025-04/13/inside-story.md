---
title:  மிஷன் கதை
date:   26/12/2025
---

### 'நாம் எவ்வாறு தேவனை நேசிக்கிறோம்?'

ஆண்ட்ரூ மெக்செஸ்னீ

தென்கொரியாவிலிருந்து பிலிப்பைன்ஸின் தொலைதூரப் பட்டணம் ஒன்றிற்கு ஊழியராக வந்திருந்த கிம் சன், அங்குள்ள மக்களிடம் மூன்று மாதங்கள் தேவ அன்பை எடுத்துக்கூறினார். உலகத்திலுள்ள அனைத்தையும் தேவன் தங்களுக்காகவே சிருஷ்டித்திருப்பதை அறிந்து, மக்கள் ஆச்சரியமடைந்தார்கள். நல்ல சமாரியன், கெட்ட குமாரன் சம்பவங்களிலிருந்து தேவ அன்பை அறிந்தபோதும் ஆச்சரியமடைந்தார்கள். சிலுவையில் இயேசு தங்களுக்காக மரித்ததை அறிந்தபோது, அவர்களது இருதயம் தொடப்பட்டது. மூன்று மாதங்கள் பிறகு அநேகர், "தேவன் எங்களை நேசிப்பதைப் புரிந்துகொள்கிறோம். அதற்கு நாங்கள் என்ன செய்யவேண்டும்? தேவனை எவ்வாறு நேசிக்கவேண்டும்?" என்று கேட்டார்கள்.

'ஆம் உண்மைதான். நம்மீது யாராவது அன்புகாட்டுவதாக உணர்ந்தால், பதிலுக்கு நாமும் அன்புகாட்ட ஆசைப்படுவோம்' என்கிற உண்மை சன்னுக்குப் புரிந்தது. இனி வேதாகம சத்தியத்தை ஆழமாக அவர்களுக்குக் கற்றுக்கொடுக்க வேண்டும் என்பதை உணர்ந்தார். அடுத்த மூன்று மாதங்கள், ஏழாம்-நாள் ஓய்வுநாள், சுத்தமான-அசுத்த மான உணவுகள், தசமபாகம்-காணிக்கை போன்றவற்றைக் கற்றுக்கொடுத்தார். அவர் போதித்ததை அங்கிருந்த அநேகர் ஏற்றுக்கொண்டார்கள். தேவன்மீது அன்புகாட்டுவதற்கான வழியை அறிய விரும்பினார்கள்; கோட்பாடுகள் அதற்கு உதவின.

சன் 10 மாதங்கள் ஊழியராகப் பணியாற்றினார்: மூன்று மாதங்கள் எந்தப் பிரதிபலனும் பாராமல் அவர்களுக்கு உதவினார், தேவனுடைய அன்பு சம்பந்தப்பட்ட கதைகளைக் கூறினார், ஆழமான வேதபாடங்களை நடத்தினார். இறுதியாக அவர் அங்கிருந்து கிளம்புவதற்கு ஒரு மாதமே இருந்தது. கடைசி மாதத்தில், வீடு வீடாகச் சென்று, இயேசுவைப் பின்பற்றுமாறு அங்கிருந்தவர்களிடம் கேட்டுக்கொண்டார். "நான் இங்கிருந்து கிளம்பப்போகிறேன். நீங்கள் எங்களுடைய சபையில் இணைய ஆசைப்படுகிறேன். நான் அதிகமாக ஆசீர்வதிக்கப்பட் டிருக்கிறேன், நீங்களும் ஆசீர்வதிக்கப்பட ஆசைப்படுகிறேன்" என்று சொன்னார். பட்டணத்தில் அநேகர் அவரது அழைப்பை ஏற்றுக்கொண்டார்கள்.

"மக்களை அணுகுவதில் கிறிஸ்துவின் வழிமுறைமட்டுமே உண்மையான வெற்றியைக் கொடுக்கும். இரட்சகர் மக்களுடைய நலனை விரும்பினவராக அவர்களுடன் பழகினார். அவர்கள்மீது பரிவுகாட்டினார், அவர்களது தேவைகளைச் சந்தித்தார், அவர்களது நம்பிக்கைக்குப் பாத்திரமானார். பிறகு அவர்களிடம், 'என்னைப் பின்பற்றுங்கள்' என்று சொன்னார்" என்று எலன் ஒய்ட் கூறுகிறார். சன் பத்து மாதங்கள் கிறிஸ்துவின் வழிமுறையைப் பின்பற்றினார்: மக்களுடன் பழகினார், அவர்களது நன்மையை விரும்பினார், அவர்களது நம்பிக்கையைச் சம்பாதித்தார்; பிறகு, இயேசுவைப் பின்பற்றுமாறு அவர்களை அழைத்தார்.

சன் இன்று முழு நேர ஊழியராகப் பணியாற்றி வருகிறார். 1000 நற்செய்தியாளர் இயக்கத்தின் இணை இயக்குனராகப் பணியாற்றுகிறார்; அந்த இயக்கம் தென் ஆசியா பசிஃபிக் டிவிஷனின் செவந்த்-டே அட்வென்ட்டிஸ்ட் சபையால் நடத்தப்படுகிறது. 1996ஆம் ஆண்டில் எடுக்கப்பட்ட ஒரு பதின்மூன்றாம் வாரக் காணிக்கையின் உதவியால் அதன் தலைமையகம் கட்டப்பட்டது.