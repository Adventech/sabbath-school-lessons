---
title:  மெய்யான யோசுவா, நிஜம்
date:   03/12/2025
---

யோசுவாவின் அனுபவத்தை நிழலியல் எனும் கண்ணாடி வழியாகப் பார்க்கவேண்டும். யோசுவா தலைமையின்கீழ் நடந்த யுத்தங்கள் வரலாற்று நிகழ்வுகள், இஸ்ரவேலின் வரலாற்றில் இன்றியமையாத ஒரு பகுதி. அந்த யுத்தங்களின் நோக்கம் இஸ்ரவேலர்களை வாக்குத்தத்த தேசத்தில் குடியமர்த்துவது ஆகும்; அங்கே அவர்கள் தங்களுக்கு ஒதுக்கப்பட்ட சுதந்தரத்தை சமாதானத்துடன் அனுபவித்து, தேவ கட்டளையின்படி ஒரு புதிய சமுதாயத்தை உருவாக்குவதே நோக்கம்.

பிறகு, ஏசாயா போன்ற பழைய ஏற்பாட்டு ஆசிரியர்களும், யோசுவா புத்தகத்தில் காணப்படுகிற அதே வார்த்தைகளைப் பயன்படுத்துகிறார்கள்; உதாரணமாக, மேசியாவின் பணியில் அவர் ‘(தம் ஜனங்களை) பாழாய்க்கிடக் கிற இடங்களைச் சுதந்தரிக்கப்பண்ணுவதும்’ உண்டென ஏசாயா சொல்கிறார். ஏசா 49:8. இஸ்ரவேலருக்கு தேசத்தைப் பங்கிடுவது யோசுவாவின் பணியாக இருந்ததுபோல, புதிய யோசுவாவாகச் சித்திரிக்கப்படுகிற மேசியாவும் புதிய இஸ்ரவேலருக்கு ஆவிக்குரிய சுதந்தரத்தைப் பங்கிட்டுக்கொடுக்கிறார்.

`புதிய மோசேயாகிய யோசுவா எவ்வாறு இயேசு கிறிஸ்துவுக்கு நிழலாக இருப்பதாக புதிய ஏற்பாடு உறுதிப்படுத்துகிறது? எபி 3:7-4:11.`

புதிய ஏற்பாட்டு ஆசிரியர்கள் இயேசு கிறிஸ்துவினுடைய ஊழியத்தின் பல அம்சங்களை யோசுவாவினுடைய பணியை வைத்துச் சொல்லியுள்ளார்கள். வனாந்தரத்தில் 40 வருடங்கள் செலவிட்டபிறகு கானானுக்குள் யோசுவா சென்றதுபோல, ‘நிஜ யோசுவாவாகிய’ இயேசு, வனாந்தரத்தில் 40 நாட்கள் இருந்தபிறகு, தம் பூலோக ஊழியத்திற்குள் பிரவேசித்தார். மத் 4:1-11; லூக் 4:1-13. மேலும் இந்தப் பூமியின் வனாந்தரத்தில் 40 நாட்கள் இருந்தபிறகு பரலோக ஊழியத்தில் பிரவேசித்தார். அப் 1:3,9-11; எபி 1:2.

இயேசு யோர்தான் நதியில் ஞானஸ்நானம் பெற்றார்; அது அவர் யோர்தானைக் கடந்ததற்கு அடையாளமாக இருக்கிறது. மத் 3:13-17; மாற்கு 1:9-11. அதற்குப் பிறகு சுவிசேஷப் புத்தக ஆசிரியர்கள் ஒரு மேசிய சங்கீதத்திலிருந்தும் (சங் 2:7), யாவேயின் பாடுபடுகிற தாசனைப்பற்றிய ஒரு பாடலிலிருந்தும் (ஏசா 42:1) மேற்கோள் காட்டுகிறார்கள். மத் 3:17, மாற்கு 1:11, லூக் 3:22. இயேசு ஞானஸ்நானம் பெற்று, தெய்வீக வீரராகக் காட்டப்படுகிறார்; அவர் மரணபரியந்தம் மெய்யான கீழ்ப்படிதலுள்ள ஒரு வாழ்க்கையை வாழ்ந்து, தீய வல்லமைகளுக்கு எதிராக யாவேயின் யுத்தங்களை நடத்துகிறார். அவரது வாழ்க்கையும் சிலுவை மரணமும் சாத்தானை பரலோகத்திலிருந்து வெளி யேற்றியது; நம் ஆவிக்குரிய எதிரிகளுக்கு எதிராக நாம் வெற்றிபெற வழிவகுத்தது; அவரது மக்களுக்கு ஆவிக்குரிய இளைப்பாறுதலை அருளியது; மீட்கப்பட்டவர்களுக்கு ஒரு சுதந்தரத்தை அருளியது. எபே 4:8; எபி 1:4;9:15.

`கிறிஸ்து நமக்காகச் செய்திருப்பவற்றில் ‘இளைப்பாறுவது’ என்றால் என்ன? அதாவது, நமக்காக இயேசு சாத்தானைத் தோற்கடித்துவிட்டார் என்பதை நாம் எவ்வாறு உறுதியாக நம்பமுடியும்?`