---
title:  மேலும் படிக்க
date:   05/12/2025
---

“‘கிறிஸ்துவின் காலத்திலிருந்தவர்கள் அவருடைய ஊழியப்பணிபற்றிப் புரிந்திருக்கவில்லை. தேவன் அவர்களுக்குக் கற்றுக்கொடுக்க விரும்பின பாடங்களை பாரம்பரியங்களும் கோட்பாடுகளும் மனிதர்களின் சட்டதிட்டங்களும் மறைத்துவிட்டன. மெய்மார்க்கத்தைப் புரிந்துகொண்டு, அதன்படி நடக்கமுடியாதபடி இந்தக் கோட்பாடுகளும் பாரம்பரியங்களும் தடுத்தன. முன்னடையாளமாகக் கொடுக்கப்பட்டு, அவற்றின் நிழல்கள் சுட்டிக்காட்டியவை கிறிஸ்து எனும் நபரில் நிஜமாக நிறைவேறியபோது உணரவில்லை. நிஜத்தைப் புறக்கணித்துவிட்டு, அடையாளங்களையும் பயனற்ற சடங்குகளையும் பிடித்துக்கொண்டனர். தேவகுமாரன் வந்திருந்தார்; ஆனால் அவர்கள் அடையாளத்தைக் கேட்டுவந்தனர். “மனந்திரும்புங்கள் பரலோகராஜ்யம் சமீபித்திருக்கிறது” என்ற சொன்னபோது, ஒரு அற்புதத்தை நிகழ்த்துமாறு கோரிக்கை வைத்தனர். இரட்சகருக்குப் பதிலாக, அடையாளங்களைக் கேட்டதால், கிறிஸ்துவின் சுவிசேஷமானது அவர்களுக்கு தடைகல்லாயிருந்தது. வெற்றிகரமாக படையெடுப்புகள் நடத்தி, பூமியின் ராஜ்யங்களைக் கவிழ்த்து, தம்முடைய ராஜ்யத்தை நிறுவி, தாம் மேசியாவென அவர் நிரூபிக்க விரும்பினார்கள். இந்த எதிர்பார்ப்புக்கான பதிலைத்தான் விதைக்கிறவனுடைய உவமையில் கிறிஸ்து சொன்னார். படைபலத்தாலோ வன்முறையாலோ அல்ல, மனிதரின் இருதயங்களில் ஒரு புதிய நியதியை வேரூன்றுவதாலேயே தேவனுடைய இராஜ்யத்தை நிலைப்படுத்தி மேலோங்கச் செய்யமுடியும்.’”

“‘நித்திய ஜீவனைப் பெறுவதற்கு கீழ்ப்படியுமாறு தேவன் சொல்கிற எளிய நிபந்தனையை ஏற்றுக்கொள்ள ஆயத்தமாக இருக்கிற உண்மையுள்ள காலேபுகளும், யோசுவாக்களும் திருச்சபைக்கு தேவை. நம் திருச்சபைகள் ஊழியர்கள் இன்றி தவிக்கின்றன. இந்த உலகம்தான் நம்முடைய களம். சத்தியத்தின் ஒளியை ஒருபோதும் கண்டிராத, கிழக்கத்திய பகுதிகளில் உள்ள அஞ்ஞானிகளைவிட அதிகமாக விக்கிரக ஆராதனையால் நிறைந்துள்ள பட்டணங்களிலும் கிராமங்களிலும் ஊழியர்கள் தேவைப்படுகிறார்கள். தங்களைப்பற்றி பெருமையாகப் பேசிக்கொள்கிற திருச்சபைகளிலிருந்து ஊழியப்பணியின் ஆவி பறந்து போய்விட்டது; ஆத்துமாக்கள்மீதான அன்பாலும், கிறிஸ்துவின் மந்தைக்குள் அவர்களை வழிநடத்துவதற்கான ஆசையாலும் அவர்களது இருதயங்கள் கொழுந்துவிட்டு எரிவதில்லை. ஊக்கமான ஊழியர்கள் நமக்கு தேவைப்படுகிறார்கள். “வந்து எங்களுக்கு உதவிசெய்யவேண்டும்” என்று ஒவ்வொரு திசையிலுமிருந்து எழுகிற கூக்குரலுக்குப் பதிலளிக்கிறவர்கள் ஒருவருமில்லையா?’”

**கலந்துரையாடக்கேள்விகள்**

`உங்களுக்கான கிறிஸ்துவின் ஊழியத்தை சிறப்பாகப் புரிந்துகொள்ள வேதாகம நிழலியல் எவ்வாறு உதவுகிறது?`

`நம் ஆவிக்குரிய போராட்டம் எவ்விதத்தில் கானானைக் கைப்பற்றியதற்கு ஒத்திருக்கிறது? எவ்வாறு வித்தியாசப்படுகிறது?`

`வேதனை, உபத்திரவம், மரணம் இல்லாத ஓர் உலகம்குறித்த காட்சியானது நம் அன்றாட வாழ்வின் போராட்டங்களில் நமக்கு எவ்வாறு மெய்யான நம்பிக்கையைக் கொடுக்கிறது?`

`கிறிஸ்துவின் ஊழியத்தை முன்னடையாளமாகக் காட்டுமளவிற்கு யோசுவா தன் தேவனுடைய குணத்தைப் பிரதிபலித்தார். கிறிஸ்து தம்முடைய குணத்தை அதிகமுழுமையாக உங்களில் பிரதிபலிக்கச் செய்வதற்கு நடைமுறைரீதியில் எந்தெந்த வழிகளில் அவரை அனுமதிக்கலாம்?`