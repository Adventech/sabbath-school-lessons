---
title:  வேதாகம நிழலியல்
date:   30/11/2025
---

`நிழல்கள் அல்லது முன்னடையாளங்களைச் சுட்டிக்காட்டுகிற பின்வரும் வசனங்களை வாசித்து, வேதாகம நிழலியலுக்கு விளக்கமளியுங்கள்: ரோமர் 5:14; 1கொரி 10:1-13; எபி 8:5; எபி 9:23.`

ஒரு பழைய ஏற்பாட்டு வசனம் அல்லது நிகழ்ச்சிக்கும், அதற்கு அந்தக்காலத்தில் அல்லது எதிர்காலத்தில் உள்ள அர்த்தத்திற்கும் இடையே காணப்படுகிற தொடர்பையும் சுட்டிக்காட்ட ‘நிழல்’ (கிரேக்க வார்த்தை டைபோஸ்), ‘நிஜம் அல்லது நிறைவேறுதல்’ (கிரேக்க வார்த்தை அன்டிடைபோஸ்) ஆகிய வார்த்தைகளை வேதாகமம் பயன்படுத்துகிறது.

சுவிசேஷத்திலுள்ள பிற உண்மைகளையோ இயேசுவையோ முன்னடையாளமாகக் காட்டின நபர்கள், நிகழ்வுகள், ஏற்பாடுகள்குறித்த சிறப்பு வியாக்கியானம்தான் நிழலியல். ஒரு அச்சை வைத்து, அசல் வடிவத்தைப் புரிந்துகொள்ளலாம்; அதுபோன்றதே நிஜமும் நிழலும். நிழலின் நோக்கத்தை முற்றிலுமாக நிறைவேற்றுவது நிஜம். இவ்வாறு தேவனுடைய மனதில் கருத்தாக நிலவியதை நமக்கு வெளிப்படுத்த தெய்வீகத் திட்டத்தால் உருவானது வேதாகம நிழலியல். எதிர்கால நிகழ்வுகளை (நிஜங்களை) அவை சுட்டிக்காட்டுகின்றன.

புதிய ஏற்பாட்டு எழுத்தாளர்கள் தங்கள் விருப்பத்திற்கு கருத்து சொல்வதற்காக சில பழைய ஏற்பாட்டு வசனங்களை அங்கொன்றும் இங்கொன்றுமாகப் பயன்படுத்தவில்லை. ஒரு பழைய ஏற்பாட்டு நிழலானது, புதிய ஏற்பாட்டில் நிஜமாக நிறைவேறுவதற்குமுன், தீர்க்கதரிசன எழுத்துகளில் அந்த நிறைவேறுதல்பற்றி சொல்லப்பட்டிருக்கும்.

**தாவீதுபற்றி பழைய ஏற்பாடு சொல்வதையும், அதன் நிஜம்பற்றி புதிய ஏற்பாடு சொல்வதையும் பாருங்கள். நிழலியல் செயல்படுகிற விதம்பற்றி இந்த உதாரணத்திலிருந்து என்ன அறியலாம்?**

`அ. தாவீது (சங் 22:1, 14-18):`

`ஆ. புதிய தாவீது (எரே 23:5; ஏசா 9:5,6; 11:1-5):`

`இ. நிறைவேறுதலைக் காட்டுகிற தாவீது (யோவான் 19:24):`

நிழல்களை அடையாளங்கண்டு, பயன்படுத்தவேண்டிய விதத்தை அறிய பழைய ஏற்பாடுதானே உதவுவதை இந்த வசனங்கள் காட்டுகின்றன. அதாவது, பழைய ஏற்பாட்டை வேதாகமமாகப் பெற்றிருந்த புதிய ஏற்பாட்டு எழுத்தாளர்கள் இயேசுவையும் அவரது ஊழியத்தையும் வெளிப்படுத்த பழைய ஏற்பாட்டு நிழல்களைப் பயன்படுத்தும்படி பரிசுத்த ஆவியால் ஏவப்பட்டார்கள்.