---
title:  தெரிந்துகொள்கிற சுதந்திரம்
date:   29/10/2025
---

`உபாகமத்தில் சொல்லப்பட்டுள்ள போர்ச்சட்டமும், ஒரு விக்கிரகாராதனை பட்டணத்திற்கு எதிரான நடைமுறையும், இஸ்ரவேலர் ஈடுபட்டிருந்த போரில் முழுமையான அழிவின் வரம்புகளைப் புரிந்துகொள்ள நமக்கு எவ்வாறு உதவுகின்றன? உபா 20:10,15-18; 13:12-18; யோசுவா 10:40.`

போரில் மக்களை அழிப்பதைச் சுட்டிக்காட்ட கெரெம் என்கிற எபிரெய வார்த்தை பயன்படுகிறது. 'தடைசெய்யப்பட்டதை,' 'சபிக்கப்பட்டதை,' அல்லது 'அழிவுக்கு அர்ப்பணிக்கப்பட்டதை'அழிப்பது என்று அர்த்தம். அது, தேவனுடைய பிரத்தியேக தீர்மானத்தின்படி, மக்களையும் மிருகங்களையும் அல்லது உயிரற்ற பொருட்களையும் திரும்ப வரவே முடியாத அளவுக்கு முற்றிலும் தள்ளுவதைக் குறிக்கிறது; அது போராக இருந்தால், முற்றிலும் அழிப்பதைக் குறிக்கிறது. போரில் மக்களை முழுமையாக அழிக்கிற கெரெம் என்கிற கருத்தையும் நடவடிக்கையையும் பிரபஞ்சத்தில் தீமையின் வல்லமைகளுடன் யாவே போரிட்டு வருவதின் பின்னணியில் புரிந்துகொள்ள வேண்டும்; ஏனென்றால் அது தேவனுடைய குணமும் நற்பெயரும் சம்பந்தப்பட்ட போர்.

எனவே, அந்தப் போர் துவங்கியதுமுதல் நடுநிலைக்கே வாய்ப்பில்லை; தேவன் பக்கமோ அவருக்கு எதிராகவோ இருந்தாகவேண்டும். ஒன்று ஜீவனாகிய நித்திய ஜீவனுக்கும், இன்னொன்று மரணமாகிய நித்திய மரணத்திற்கும் வழிநடத்துகிறது.

முழு அழிவு நடைமுறையானது பாவத்திற்கும் தீமைக்கும் எதிரான தேவனுடைய நீதியான நியாயத்தீர்ப்பை எடுத்துக்காட்டுகிறது. தேவன் தம் நியாயத்தீர்ப்பை நிறைவேற்றுகிற வேலைக்கு தாம் தெரிந்துகொண்ட மக்களான பண்டைய இஸ்ரவேலை நியமித்தார். இம்மியளவும் நீதிவிலகாத தம் ராஜ்யத்தின் விதிப்படி அந்த முழு அழிவை அனுமதித்தார்; வரலாற்றின் ஒரு குறிப்பிட்ட காலத்தில், கானான் என்று திட்டமாகச் சொல்லப்படுகிற ஒரு நிலப்பகுதியில் அந்தப் போர் நடைபெற்றது. இவ்வாறு அழிவுக்கு நியமிக்கப்பட்டவர்கள் தேவநோக்கங்களுக்கு எதிராக தொடர்ந்து கலகம்செய்தார்கள், அவற்றிற்கு எதிர்த்து நின்றார்கள், மனந்திரும்பவில்லை என்று பார்த்தோம். ஆகையால், அவர்களை அழிக்க தேவன் தீர்மானித்தது தன்னிச்சையானதோ தேசியரீதியானதோ அல்ல.

மேலும், கானானியர்களின் வாழ்க்கைமுறையைப் பின்பற்றத் தீர்மானித்தால் இஸ்ரவேலருக்கும் அதே முடிவுதான் காத்திருந்தது. உபா 13. அந்தத் தெய்வீகப் போரில் இஸ்ரவேலர் தேசத்தைச் சுதந்தரிக்கவும், கானானியர்கள் அழிக்கப்படவும் முன்னரே தீர்மானிக்கப்பட்டதுபோலத் தெரியலாம்; ஆனால் இந்நிலை நேரெதிராக மாறவும் சாத்தியமிருந்தது; ராகாப், ஆகான், கிபியோனியர்கள் அனுபவத்தில் அதைப் பார்க்கலாம். தன்னிச்சையாக யாருக்கும் பாதுகாப்போ அழிவோ கொடுக்கப்படவில்லை. யாவேயுடனான உறவால் நன்மையை அனுபவித்தவர்கள், கலகம் செய்தால் அந்தச் சிலாக்கியத்தை இழக்கக்கூடும்; தடையின்கீழ் இருப்பவர்கள் யாவேயின் அதிகாரத்திற்கு அர்ப்பணித்தால், வாழலாம்.

`கானானியர்கள் தேவனை எதிர்த்து நின்றது, இன்று நமக்குக் கற்றுக்கொடுக்கிற ஆவிக்குரிய பாடம் என்ன? அதாவது, நம் சுயாதீனத் தீர்மானங்களால் தனிப்பட்ட விதத்தில் நமக்கு எப்படிப்பட்ட விளைவுகள் உண்டாகலாம்?`