---
title:  மிஷன் கதை
date:   31/10/2025
---

### 'இது விபத்து அல்ல'

லாரி டென்ஸ்கி-ஸ்னைமேன்

தென் ஆசியாவிலுள்ள ஒரு பெரிய நகரத்தில் ஊழியம்செய்து வந்த மரியாவும் டேவிட் டும் ஒரு நபருடைய வீட்டிற்குச் சென்றிருந்தார்கள். அந்த நபரின் மனைவி டேவிட்டின் நம்பிக்கைபற்றி கேள்விகள் கேட்டார். டேவிட் சொன்ன பதிலை அந்த நபர் தன் கைபேசியில் பதிவு செய்தார். அந்த நபரின்முகபாவனை மரியாவுக்கு சற்று பயத்தைக் கொடுத்தது.

"நான் ஏற்கனவே சொன்னதுபோல நாங்கள் செவந்த்-டே அட்வென்ட்டிஸ்ட் கிறிஸ்தவர்கள்" என்று டேவிட் சொன்னார். "அப்படியானால் நீங்கள் கிறிஸ்தவர்களா?" என்று அந்த நபர் கேட்டார்.

டேவிட் மனதிற்குள் ஜெபித்தார். அந்த நாட்டில் அநேகர் கிறிஸ்தவமார்க்கத்தை விரும்பாதவர்கள். ஏனென்றால் தங்கள் மதம் தடைசெய்த மதுபானம், அசுத்தமான உணவுகள் ஆகியவற்றை கிறிஸ்தவர்கள் பலர் உட்கொண்டது அவர்களுக்குப் பிடிக்கதில்லை.

உடனே டேவிட், "நான் விளக்கமாகச் சொல்கிறேன். உபா 6:4 உட்பட்ட வேதவசனங்கள் சொல்கிற 'நம்முடைய தேவனாகிய கர்த்தர் ஒருவரே கர்த்தர்' என்கிற உண்மையை நாங்கள் நம்புகிறோம்! ஒரே தேவன் உண்டென்பதை நம்புகிறோம்" என்று சொன்னார்.

உடனே அந்த நபர், "சுவாரஸ்யம்" என்றார். "வெள்ளிக்கிழமை சூரிய அஸ்தமனத்தில் தொடங்கி, சனிக்கிழமை சூரிய அஸ்தமனத்தில் முடிகிற ஓய்வுநாளில்தான் தேவனை நாம் ஆராதிக்கவேண்டும் என்று டோராவில் சொல்லப்பட்டுள்ள கட்டளையையும் நம்புகிறோம்" என்று டேவிட் சொன்னார். பிறகு பன்றிறைச்சியை தேவன் தடைசெய்திருப்பதுபற்றி ஏசா 66:17 சொல்வது குறித்தும் பேசினார். அந்த நபரது கடுகடுப்பு மெல்லிய புன்னகையாக மாறியது.

டேவிட் தொடர்ந்து, "நம் சரீரங்கள் தேவனுடைய ஆலயமாக இருப்பதையும் நம்புகிறோம், அவை நமக்கு கடனாகக் கொடுக்கப்பட்டுள்ளன. இந்தப் பூமியில் இருக்கும்போது அவற்றை நாம் பராமரிக்க வேண்டும்" என்று கூறினார்.

"புகைப்பழக்கம் அல்லது மதுப்பழக்கத்தால் நம் உடலுக்குத் தீங்குசெய்யக்கூடாது" என்று சொன்னார்.

உடனே அந்த நபர், "நம்முடைய சந்திப்பை தேவனே ஏற்பாடு செய்திருக்கிறார்" என்று சொல்லிவிட்டு, எழுந்துபோய் உணவு எடுத்துவந்தார். அதை மேசைமீது வைத்து, வந்திருந்தவர்களைச் சாப்பிடும்படி கூறினார். "இது விபத்தான சந்திப்பு அல்ல, இது தேவன் ஏற்பாடு செய்த சந்திப்பு" என்று மீண்டும் கூறினார்.

பிறகு, எதிர்பாராத அந்தச் சந்திப்புக்காக நன்றி கூறியும், உணவை ஆசீர்வதிக்கவேண்டியும் ஜெபித்தார். பிறகு பின்புற அறையில் இருந்த தன் மகனை அழைத்து வந்து, "இவர்களை நீ சந்திக்கவேண்டும்" என்று சொன்னார். பிறகு மரியா மற்றும் டேவிட்டிடம் திரும்பி, "என் குடும்பத்தை உங்களுக்கு அறிமுகப்படுத்த விரும்புகிறேன்" என்று கூறினார். மேலும் தானும் தன் குடும்பத்தாரும் உபவாசத்தில் இருந்ததால், உங்களோடு சேரந்து சாப்பிடமுடியவில்லை என்று வருத்தம் தெரிவித்தார். வந்திருந்தவர்கள் சாப்பிட்டுக் கொண்டிருந்த வேளையில், மாபெரும் போராட்டம்பற்றி பல கேள்விகளைக் கேட்டார். அவர்கள் சொன்ன பதில்களை பாராட்டுகிற வகையில் பேசினார்.