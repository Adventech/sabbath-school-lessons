---
title:  மகத்துவ நீதிபதி
date:   27/10/2025
---

`ஆதி 18:25; சங் 7:11; 50:6; 82:1; 96:10; 2 தீமோ 4:1,8 ஆகிய வசனங்கள் தேவனுடைய ஒழுக்க குணம்பற்றி என்ன சொல்கின்றன? தேவன் பிரபஞ்சத்தின் நியாயாதிபதியாக இருக்கிறார் என்பது இந்த தெய்வீக போர்கள்பற்றிப் புரிந்துகொள்ள எவ்வாறு உதவுகிறது?`

தேவ குணம் பரிசுத்தமானது என்பதால், பாவத்தை அவரால் சகிக்கமுடியாது. அவர் பொறுமையுள்ளவர். ஆனால் பாவத்தின் இறுதி தண்டனை மரணம் என்பதை மாற்றமுடியாது. ரோமர் 6:23. பாவம் இஸ்ரவேலில் இருந்தாலும் அல்லது கானானிய குடிமக்கள் மத்தியில் காணப்பட்டாலும், அதற்கு எதிராக தேவன் போரிட்டார். இஸ்ரவேலாக இருக்கட்டும், தாம் தெரிந்துகொண்ட தேசத்தைத் தண்டிப்பதற்கு அவர் கட்டளையிட்ட மற்ற தேசங்களாக இருக்கட்டும் (உபா 9:4,5; 12:29,30), தெய்வீக போர்களில் ஈடுபட்டதால் அவர்கள் பரிசுத்தமாகிவிடவில்லை. பண்டைய கிழக்கத்திய மக்களுக்கு நிகழாத சம்பவங்கள் இஸ்ரவேலருக்கு நிகழ்ந்திருக்கின்றன; அதாவது, தேவன் அவர்கள் பட்சத்தில் போரிடாமல் அவர்களுக்கு எதிராகப் போரிட்டபோது, அவர்களுடைய எதிரிகள் அவர்களை ஒடுக்கியிருக்கிறார்கள். அதுவும்கூட நேரெதிர் தெய்வீக போர்கள் தாம். ஒப்பிடவும் யோசுவா 7.

தேவன் நியாயாதிபதியாகச் செயல்படுவதின் அடிப்படையில்தான் தெய்வீக போர்களைப் புரிந்துகொள்ளமுடியும். அவ்வாறு பார்த்தால், பிற தேசங்களைப் பிடிக்க இஸ்ரவேலர் மேற்கொண்ட யுத்தங்கள் புதிய வெளிச்சத்தில் புலப்படும். பண்டைய காலத்திலும், ஏன் இன்றும்கூட சுயபெருமைக்கான ஏகாதிபத்திய போர்கள்தாம் தொடுக்கப்படுகின்றன. ஆனால் இஸ்ரவேலர் மேற்கொண்ட போர்கள் அவர்களுக்கு மகிமையைப் பெறுவதற்கு அல்ல, மாறாக தேசத்தில் தேவனுடைய நியாயத்தையும் சமாதானத்தையும் நிலைநிறுத்துவதற்கே. ஆகையால், பரிசுத்த போர்களைப் புரிந்துகொள்ள தேவன் ஆட்சிசெய்வதையும், அவரது சர்வமகத்துவத்தையும் புரிந்துகொள்ளவேண்டும்; இவை இரண்டும் தேவனை ராஜாவாக, நீதிபதியாக, யுத்தத்தில் வல்லவராகச் சித்திரிப்பதில் முக்கியப் பங்காற்றுகின்றன.

யாவே யுத்தத்தில் வல்லவர் என்றால், ஒரு நியாயாதிபதியாக ஆட்சி சட்டத்தை நடைமுறைப்படுத்தி, நிலைநிறுத்தி, பராமரிக்கவேண்டும். அதுதான் அவரது குணத்தின் பிரதிபலிப்பு. தேவன் நியாயாதிபதி, ராஜா என்பதைப் போன்று அவர் யுத்தத்தில் வல்லவர் என்கிற உருவகமும்கூட, அவரது ஒழுங்கிற்கு எதிரான கலகத்தை அவரால் என்றென்றும் சகிக்கமுடியாது என்பதை உறுதிப்படுத்துகிறது. ஆகையால், யாவேயின் நோக்கம் யுத்தம் செய்வதோ, வெற்றி பெறுவதோ அல்ல, நியாயத்தையும் சமாதானத்தையும் மீண்டும் நிலைநாட்டுவது. ஒரு நடவடிக்கையில் தேவன் மூலகாரணராக இருந்தால், அவர் நியாயந்தீர்க்கிறார், போர் செய்கிறார் அல்லது நியாயத்தை நிலைநாட்டுகிறார் என்று அர்த்தம்.

`தேவன் நீதியுள்ள ஒரு நியாயாதிபதி. பரிதானமும் பாரபட்சமும் அவரிடம் எடுபடாது. பாவம், ஒடுக்குதல், குற்றமற்றவர்களின் உபத்திரவம், ஒடுக்கப்பட்டவர்களின் வியாகுலம் ஆகியவற்றை நிரந்தரமாகப் பொறுத்துக்கொள்ள முடியாத ஒரு தேவன் இருக்கிறார் என்பது எவ்வாறு சுவிசேஷத்தின் இன்றியமையாத ஒரு பகுதியாக உள்ளது?`