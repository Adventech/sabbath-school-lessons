---
title:  துரத்துதலா, சர்வசங்காரமா?
date:   28/10/2025
---

`போரின் நோக்கம், அழிவின் அளவுபற்றி பின்வரும் வசனங்கள் வெளிப்படுத்துவது என்ன? யாத் 23:28-30; 33:2; 34:11; எண் 33:52; உபா 7:20; யாத் 34:13 ஐயும், உபா 7:5; 9:3; 12:2,3; 31:3, 4 ஐயும் ஒப்பிடுங்கள்.`

தேவனுடைய ஆதிநோக்கம் கானானியர்களை அழிப்பது அல்ல; அங்கிருந்து துரத்துவதுதான். இஸ்ரவேலர்கள் மேற்கொண்ட ஆக்கிரமிப்பு போர்களை ஆராய்ந்தால், வாக்குத்தத்த தேசத்தில் குடியிருந்தவர்களை அங்கிருந்து வெளியேற்றுவது, துரத்துவது, அகற்றுவது போன்ற வார்த்தைகள் வருகின்றன.

ஆனால் இஸ்ரவேலர் அந்த அழிவின் வேலையில் ஈடுபடுவதைக் குறிப்பிடும் போது, அஞ்ஞான தொழுகையில் சம்பந்தப்பட்ட உயிரற்ற பொருட்கள், அழிவுக்கு நியமிக்கப்பட்ட பொருட்கள் போன்றவற்றை அழிப்பது சம்பந்தப்பட்ட வார்த்தைகள் வருகின்றன. ஏனென்றால் கானானியருடைய மார்க்கத்தில் அஞ்ஞான தொழுகையிடங்களும் பலிபீடங்களும் முக்கிய ஸ்தலங்களாக இருந்தன.

தெய்வீக போர்கள் கானானியரின் சீர்கெட்ட கலாச்சாரத்திற்கும் சமுதாயத்திற்கும் எதிராகத் தொடுக்கப்பட்டவை. இஸ்ரவேலர் தீட்டுப்படாதபடிக்கு, அந்தச் சீர்கேட்டைப் பரவச்செய்கிற அனைத்து விஷயங்களையும் அழிக்கவேண்டியிருந்தது. ஆனாலும், அங்கிருந்த ஒவ்வொரு நபரும், தேவனுடைய சர்வமகத்துவத்தை உணர்ந்த அனைவரும் அந்தப் போருக்கு முன்னரும், அல்லது போரின்போதும் வேறு இடங்களுக்குக் குடிபெயர்ந்து, தப்பித்துக்கொள்ள வழியிருந்தது. யோசுவா 2:9-14; ஒப்பிடவும் நியா 1:24-26. ஆனால் கானானின் அரணான பட்டணங்களுக்குள் இருந்துகொண்டு, இஸ்ரவேலரைக்குறித்த தேவதிட்டத்திற்கு எதிராக விடாப்பிடியுடன் கலகம்செய்து, தங்கள் இருதயங்களைக் கடினப்படுத்தின கானானியர்கள்மட்டுமே அழிவுக்கு நியமிக்கப்பட்டார்கள். யோசுவா 11:19,20.

இருந்தாலும் இது ஒரு கேள்வியை எழுப்புகிறது: கானானைப் பிடிக்கச் சொன்னதின் முக்கிய நோக்கம் அதன் குடிகளை வெளியே துரத்துவதுதான், அழிப்பதல்ல என்றால், இஸ்ரவேலர்கள் ஏன் ஏராளமான மக்களைக் கொன்றிருக்கவேண்டும்?

கானானைப் பிடிப்பது சம்பந்தப்பட்ட வேதாகம வசனங்களை ஆராயும்போது, அந்தப் போரின் மெய்யான நோக்கம் கானானிய மக்களை அங்கிருந்து விரட்டுவதுதான் என்பது தெரிகிறது. ஆனாலும், எகிப்தின் பார்வோனைப்போல, பெரும்பாலான கானானியர்கள், தங்கள் இருதயங்களைக் கடினப்படுத்தினார்கள்; அந்தக் கலாச்சாரத்துடன் ஒன்றரக் கலந்தார்கள்; அதனால் அந்தக் கலாச்சாரத்தை அழிக்கும்போது, அவர்களையும் அழிக்கவேண்டியதாயிற்று.

`உங்களுடைய குணத்திலும் பழக்கவழக்கங்களிலும் எந்தெந்த விஷயங்களைப் பிடுங்கி, அழிக்கவேண்டியுள்ளது?`