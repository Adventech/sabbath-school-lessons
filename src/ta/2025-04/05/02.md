---
title:  கானானியரின் அக்கிரமம்
date:   26/10/2025
---

`கானான் தேசத்தை இஸ்ரவேலர்களுக்குக் கொடுத்ததில் தேவனுடைய விசாலமான திட்டம்பற்றி ஆதி 15:16; லேவி 18:24-30; உபா 18:9-14; எஸ்றா 9:11 ஆகிய வசனங்கள் என்ன சொல்கின்றன?`

கானான் குடிகளின் அக்கிரமம்பற்றிப் புரிந்துகொள்ள யோசுவா புத்தகத்தைத் தாண்டிப் பார்க்கவேண்டும். பிள்ளைகளைத் தீக்கடக்கப்பண்ணுதல், குறிபார்த்தல், அஞ்ஞனம் பார்த்தல், மாயவித்தை, பில்லிசூனியம் செய்தல், செத்தவர்களிடத்தில் விசாரித்தல் போன்ற அருவருப்பான நடவடிக்கைகளில் அத்தேசத்தார் ஈடுபட்டார்கள். உபா 18:9-12.

பண்டைய உகாரிடிக் எழுத்துகளின் கண்டுபிடிப்பு (ராஸ் ஷம்ரா எனும் இடத்தில்) கானானிய மார்க்கம் மற்றும் சமுதாயம்பற்றி அதிகம் அறிந்துகொள்ள உதவுகிறது; அதன்மூலம் அந்தக் கலாச்சாரம் அழிவுக்கு நியமிக்கப்பட்ட காரணத்தைப் புரிந்துகொள்ளமுடிகிறது; பழைய ஏற்பாட்டு ஒழுக்க நெறிகளின்படி அது நியாயமானதாகவும் இருக்கிறது.

'தேவர்களுக்கும் தேவதைகளுக்கும் இடையே நடக்கிற பாலுறவால் இயற்கை ஒழுங்கான கருக்தரித்தல், கட்டுப்படுத்தப்படுகிறது' என்கிற நம்பிக்கையின் அடிப்படையில் கானானிய மார்க்கம் அமைந்திருந்தது. அந்தத் தேவர்களின் பாலுறவு செயலை தங்கள் பாலுறவு நடத்தையுடன் சம்பந்தப்படுத்திப் பார்த்தார்கள்; அந்தத் தேவர்களும் தேவதைகளும் பாலுறவில் ஈடுபடத் தூண்டுவதற்கு பாலுறவு சடங்குகளை நடத்தினார்கள். அதனால் தங்கள் மார்க்க நடவடிக்கையின் ஒரு பகுதியாக, ஆண்களும் பெண்களும் வேசித்தனத்தில் ஈடுபடுகிற 'புனித' விபசார நிகழ்ச்சி உருவாக ஏதுவானது.

மக்கள் எப்படிப்பட்ட தேவர்களை வணங்குகிறார்களோ அதற்கு அதிகமான ஒரு ஒழுக்கத்தரத்தை அடைவதற்கு வழியில்லை. கானானியர் தங்கள் தேவர்களைப்பற்றி என்ன புரிந்திருந்திருந்தார்களோ அதற்கேற்றபடி அவர்களது மார்க்க நடவடிக்கைகளில் குழந்தை பலி இடம்பெற்றிருந்தது; அது கூடவேகூடாதென வேதாகமம் எச்சரிக்கிறது.

கானானியக் குடிகள் தங்களுக்கு முதல் பிறக்கிற குழந்தைகளை தாங்கள் வணங்கின பிசாசுகளாகிய தங்கள் தேவர்களுக்குப் பலியிட்டதாக தொல்லொருள் ஆதாரங்கள் தெரிவிக்கின்றன. பொருத்தனை வார்த்தைகள் பொறிக்கப்பட்ட பெரிய சாடிகளில் குழந்தைகளின் எலும்புக்கூடுகள் கண்டுபிடிக்கப்பட் டன; அது அவர்களது இழிவான மார்க்கத்திற்கும், பல குழந்தைகளின் கதி என்னவானது என்பதற்கும் சாட்சியாக இருக்கிறது.

எனவே கானானியர்களை அழிக்கத் தீர்மானித்தது, இஸ்ரவேலருக்கு கானான் தேசத்தைக் கொடுப்பதாக தேவன் தீர்மானித்தபிறகு எடுக்கப்பட்ட முடிவு அல்ல. கானானின் குடிகளுக்கு தவணையின் காலம் கொடுக்கப்பட்டது; அந்த இரக்கத்தின் காலத்தில், அவர்கள் மத்தியில் வாழ்ந்த கோத்திரப்பிதாக்களுடைய சாட்சிகளின்மூலம் தேவனையும் அவரது குணத்தையும் கண்டுகொள்ள வதற்கு அவர்களுக்கு வாய்ப்பிருந்தது. ஆனால் அந்த வாய்ப்பை வீணடித்து, தேவன் இறுதியாக அவர்களுக்கு முற்றுப்புள்ளி வைக்கிற வரையிலும் அந்தக் கொடிய நடவடிக்கைகளில் ஈடுபட்டார்கள்.