---
title:  சமாதானப் பிரபு
date:   30/10/2025
---

`தேவன் தம் மக்களுக்குத் திட்டமிட்டுள்ள எதிர்காலம்பற்றி ஏசா 9:6; 11:1-5; 60:17; ஓசியா 2:18; மீகா 4:3 ஆகிய வசனங்கள் என்ன சொல்கின்றன?`

இந்தவாரப் பாடத்தின் முக்கியநோக்கம் பழைய ஏற்பாட்டில் தேவன் கட்டளையிட்டு, உதவிசெய்த போர்கள்பற்றி ஆராய்வது என்றாலும், பழைய ஏற்பாட்டின் தீர்க்கதரிசன புத்தகங்களில் இதே முக்கியத்துவத்துடன் சொல்லப்படுகிற இன்னொரு கருத்தையும் ஆராயவேண்டும்; அது, சமாதானம் நிறைந்த, மேசிய யுகம்குறித்த எதிர்கால தரிசனமாகும். மேசியா 'சமாதானப் பிரபு' என்று அழைக்கப்படுகிறார். ஏசா 9:6. அவர் சமாதானம் ஆட்சிசெய்கிற ஒரு ராஜ்யத்தை ஸ்தாபிப்பார், அங்கே ஆட்டுக்குட்டியும் சிங்கமும் கூடிமேயும். ஏசா 11:1-8. அங்கே அழிவோ வேதனையோ இருக்காது. ஏசா 11:9. சமாதானம் ஆட்சிசெய்யும். ஏசா 60:17. அது நதிபோலப் பாயும். ஏசா 66:12.

`தம் மக்களையும் மனுகுலத்தையும்குறித்த தேவனுடைய ஆழமான நோக்கங்களைப் புரிந்துகொள்ள 2இராஜா 6:16-23 எவ்வாறு உதவுகிறது?`

எலிசா சொன்னதின்பேரில் சீரிய படைவீரர்களுக்கு விருந்தளிக்கப்பட்ட சம்பவத்தை வாசியுங்கள். அவர்களை படுகொலை செய்வதற்கு பதிலாக (2இராஜா 6:22), இலட்சிய சமாதான நடத்தை எதுவென அவர்களுக்குக் காண்பித்தார்; அப்படிப்பட்ட ஒரு நிலையில் தம் மக்கள் இருக்கவே தேவன் விரும்புகிறார். எதிரிகளைச் சூழ்ந்திருந்த கண்ணுக்குப் புலப்படாத சேனை எவ்வளவு வல்லமைபடைத்தது என்பதை எலிசா உணர்ந்திருந்தார். 2இராஜா 6:17. நம் பூமியையும் பாதித்துள்ள ஒரு பிரபஞ்சப்போராட்டத்தில் தேவன் ஈடுபட்டிருப்பது உண்மையாக இருந்தாலும், மீட்பின் இறுதி இலக்கு முடிவே இல்லாத சண்டையோ, சதாகாலமும் எதிரிகளை அடிமை நிலையிலேயே வைத்திருப்பதோ அல்ல, மாறாக நித்திய சமாதானமாகும். வன்முறை வன்முறையைப் பிறப்பிப்பதுபோல, சமாதானம் சமாதானத்தைப் பிறப்பிக்கிறது. 'சீரியரின் தண்டுகள் இஸ்ரவேல் தேசத்திலே அப்புறம் வரவில்லை' என்று அந்தச் சம்பவம் முடிகிறது. 2இராஜா 6:23.

`இயேசுவின் முன்மாதிரியைப் பின்பற்றி நாம் எந்தெந்த வழிகளிலெல்லாம் சமாதானத்தின் ஏதுகரமாக இருக்கலாமென யோசியுங்கள். உங்களுடைய வாழ்க்கை தற்சமயம் எப்படி இருக்கிறது? நீங்கள் எப்படிப்பட்ட போராட்டங்களில் இருந்தாலும், எந்தெந்த வழிகளிலெல்லாம் சர்ச்சையின் ஏதுகரமாக அல்லாமல், சமாதானத்தின் ஏதுகரமாக இருக்கலாம்?`