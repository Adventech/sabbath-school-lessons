---
title:  கவலைக்கான அறிகுறி
date:   15/12/2025
---

யோசுவா புத்தகம் மகிமையான விதத்தில் முடிகிறது; கீழ்ப்படிதலின் நிபந்தனையின்படியே எல்லாம் நிறைவேறியதும் தெரிகிறது. யோசு 21:43-45. எப்படியும் வெற்றிக்கிடைக்குமென எண்ணக்கூடாது; வெற்றி தேவ வார்த்தைக்குக் கீழ்ப்படிவதால்மட்டுமே கிடைக்கிறது. எனவே, தேசத்தைப் பங்கிட்டது இஸ்ரவேலுக்கு தேவன் உண்மையுள்ளவராக இருந்ததின் ஓர் அடையாளமாக இருந்தாலும் (நெகே 9:8), அவர்களுடைய மனநிலையைப் பொறுத்து எதிர்கால வளர்ச்சி எப்படி வேண்டுமானாலும் மாறலாம் என்கிற நிலை காணப்பட்டது. இஸ்ரவேல் தான் பெற்றுக்கொண்டதைத் தக்கவைத்துக்கொள்ளுமா?

`யோசுவாவின் அறிமுகப்பேச்சின் முக்கியக் கருத்துகள் என்ன? யோசுவா 23:1-5.`

யோசுவா வயதுசென்று, முதிர்ந்தவராக இருந்தாரென இருமுறை வருகிறது; தேவன் ஒப்படைத்திருந்த பணியைச் செய்யவேண்டிய மக்களிடம் அந்த முதியவர் பேசுகிறார். தேவன் அவர்களுக்காக யுத்தம்பண்ணினதால் வெற்றி சாத்தியமானதாகச் சுட்டிக்காட்டுகிறார். யாத்திராகம அனுபவத்திற்கு பிறகு, தங்கள் அவநம்பிக்கை, உண்மையற்ற வாழ்க்கையின்நிமித்தம் இஸ்ரவேலர் போர்களில் ஈடுபடவேண்டியதாயிற்று. ஆனாலும், அவர்களது இராணுவ பெலத்தால் அல்ல, தேவனுடைய தலையீட்டால்தான் அத்தேசத்தைப் பிடிக்க முடிந்தது.

தேவன் இஸ்ரவேலர்களுக்கு அவர்களுடைய எதிரிகளிடமிருந்து இளைப்பாறுதலைக் கொடுத்திருந்தார்; ஆனாலும் சில இடங்களில் எதிரிகளைத் துரத்த வேண்டியிருந்தது. இஸ்ரவேலுக்கு வெற்றி முற்றிலும் சாத்தியமாகி விட்டதாகவோ, மாற்றமுடியாத எதார்த்தமாகவோ இருக்கவில்லை; மாறாக, தேவ உதவியை உண்மையுடன் தொடர்ந்து சார்ந்திருப்பதில்தான் சாத்தியப்பட்டிருந்தது.

`இஸ்ரவேலர்கள் யோசுவாவின்கீழ் கானானைக் கைப்பற்றியதற்கும், கிறிஸ்தவர்கள் இன்று வெற்றியான ஆவிக்குரிய வாழ்க்கையை வாழமுடிவதற்கும் உள்ள ஒற்றுமைகள் என்ன? யோசு 23:10; கொலோ 2:15; 2 கொரி 10:3–5; எபே 6:11–18.`

இஸ்ரவேலரின் வெற்றிகளுக்கு அவர்களது பெலமும் வியூகமும் காரணமே அல்ல. அதுபோல பாவத்திற்கும் பாவச்சோதனைக்கும் எதிரான ஆவிக்குரிய வெற்றியும் இயேசு கிறிஸ்துவின் பலியாலும் உயிர்த்தெழுதலாலும்மட்டுமே கிடைக்கிறது; ஆனாலும் இன்றைய தேவபிள்ளைகள் வெற்றிகரமான வாழ்க்கையை வாழ்வதற்கு பரிசுத்த ஆவியானவர் வழங்குகிற ஆவிக்குரிய உதவிகளை தொடர்ந்து சார்ந்திருக்கவேண்டும்.

`அற்புதமான பல வாக்குறுதிகள் நமக்குமுன் இருக்க, நாம் பாவம் செய்வது ஏன் எளிதாக இருக்கிறது?`