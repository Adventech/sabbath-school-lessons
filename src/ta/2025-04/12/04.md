---
title:  தெளிவான வரம்புகள்
date:   16/12/2025
---

புத்தகத்தின் தொடக்கத்தில் தன்னிடம் சொல்லப்பட்ட அதே வார்த்தைகளைப் பயன்படுத்தி, இஸ்ரவேலரிடம் பேசுகிறார்; அவர்களுக்கு முன்னிருந்த பணி இராணுவம் சம்பந்தப்பட்டதல்ல என்பதை வலியுறுத்துகிறார். யோசு 1:7,8. அது ஆவிக்குரிய தன்மையுடையது. அது ட்டோராவில் வெளிப்படுத்தப்பட்ட தேவசித்தத்திற்குக் கீழ்ப்படிவதோடு தொடர்புடையது.

`சுற்றிலுமிருந்த தேசத்தாரை இஸ்ரவேலர்கள் பார்க்கவேண்டிய விதம்பற்றின கருத்தில் யோசுவா உறுதியாக இருந்தது ஏன்? யோசு 23:6–8,12,13.`

எதிரிகளின் பகையல்ல, அவர்களுடன் நட்பாகப் பழகுவதிலிருந்த ஆபத்துதான் பெரிய ஆபத்தாக இருந்தது. அவர்களுடைய ஆயுதங்கள் இஸ்ரவேலருக்கு சவாலே அல்ல; மாறாக, அவர்களுடைய கருத்துகளும் விழுமியங்களும் (எதிர்விழுமியங்களும்) வேறு எந்த இராணுவப் பெலத்தையும்விட அதிக தீங்கு விளைவிக்கக் கூடியவையாக இருந்தன. அவர்கள் ஆவிக்குரிய யுத்தத்தில் ஈடுபட்டிருந்ததே உண்மையென தலைவர்களை யோசுவா எச்சரிக்கிறார். அதனால்தான் இஸ்ரவேலர்கள் தங்கள் தனி அடையாளத்தைப் பாதுகாக்கவேண்டியிருந்தது.

ஒரு தெய்வத்தின் பெயரை உச்சரிப்பதும், அதன் பேரில் ஆணையிடுவதும், அதைச் சேவிப்பதும் பணிவதும் விக்கிரகவழிபாடு; அதனால்தான் அது தடைசெய்யப்பட்டிருந்தது. மத்தியக் கிழக்குப் பகுதியில், ஒரு கடவுளின் பெலத்தைச் சுட்டிக்காட்டுகிற வகையில் அதன் பெயரைப் பயன்படுத்துவார்கள். அன்றாட வாழ்த்துகளிலும் வணிக பரிவர்த்தனைகளிலும் அந்நிய தேவர்களின் பெயரை உச்சரிப்பது அவற்றின் அதிகாரத்தை அங்கீகரிப்பதைக் குறிக்கிறது; மேலும், தேவைப்படும் நேரத்தில் இஸ்ரவேலர் அவற்றின் அதிகாரத்தை நாட வழிவகுத்தது. நியா 2:1-3,11-13.

மீதமிருந்த கானானியர்களுடன் கலப்புத்திருமணத்தில் ஈடுபடுவது இஸ்ரவேலரின் ஆவிக்குரிய தூய்மையைக் கெடச்செய்துவிடும். யோசுவா அவ்வாறு அறிவுறுத்தினதற்கு காரணம் இனத் தூய்மையை ஊக்குவிப்பதற்காக அல்ல, மாறாக இஸ்ரவேலரின் ஆவிக்குரிய அழிவுக்கு வழிநடத்தக்கூடிய விக்கிரகாராதனையைத் தடுப்பதற்கே. 1இராஜா 3:1; 11:1-8. புதிய ஏற்பாட்டில், அவிசுவாசிகளுடன் திருமண பந்தத்தில் ஈடுபடவேண்டாமென வெளிப்படையாகவே கிறிஸ்தவர்களுக்கு எச்சரிக்கப்பட்டுள்ளது. 2கொரி 6:14. அப்படியிருந்தும் திருமணம்செய்தால், அவிசுவாசியான வாழ்க்கைத் துணையை விவாகரத்து செய்ய பவுல் அறிவுறுத்தாமல், அவர்களை கிறிஸ்துவுக்காக ஆயத்தம்பண்ணும்படி முன்மாதிரியான கிறிஸ்தவ வாழ்க்கையை வாழும்படி கூறுகிறார். 1கொரி 7:12-16.

`தீமையான சகவாசங்களுக்கு எதிராக யோசுவா எச்சரிப்பது, ‘உலகத்துடன்’ கிறிஸ்தவர்களுக்கு இருக்கவேண்டிய உறவில் கேள்வியை எழுப்புகிறது. நம்மைச் சுற்றியுள்ள சமுதாயத்துடன் நாம் எவ்வாறு சமநிலையான உறவைப் பேணலாம்?`