---
title:  சகலமும் நிறைவேறின
date:   14/12/2025
---

`தேவனைப்பற்றி யோசு 21:43-45 சித்திரிப்பது என்ன? இந்த வார்த்தைகள் வரலாற்று வாக்குத்தத்த தேசத்திற்கு மட்டுமல்ல, நம் இரட்சிப்பின் உண்மை நிலைக்கும் எவ்வாறு பொருந்துகிறது? 2தீமோ 2:11-13.`

இந்த வசனங்கள் யோசுவா புத்தகத்தின் நிறைவுப்பகுதியாக, அப்புத்தகம் சொல்கிற இறையியல் கருத்தின் சுருக்கமாக உள்ளன. தம் வாக்குறுதிகளையும் ஆணைகளையும் நிறைவேற்றுகிற யாவே தம் உடன்படிக்கையில் உண்மையுள்ளவர் என்கிற முக்கியக் கருத்தை வலியுறுத்துகின்றன. இச்சிறுப் பகுதியில் அப்புத்தகத்தின் உள்ளடக்கம் முழுவதும் உள்ளது. தேசம் பங்கிடப்பட்டு, மக்கள் குடியமர்ந்தார்கள். யோசு 21:43; 13-21. எதிரிகளை வெற்றிகொண்டு, தேசம் முழுவதையும் கட்டுப்பாட்டுக்குள் கொண்டுவந்தார்கள். யோசு 21:44; 1-12. இந்தக் கடந்தகால நிகழ்வுகள் அனைத்தும் தேவன் உண்மையுள்ளவர் என்பதைக் காட்டின. தேவன் தம் வார்த்தையில் உண்மையுள்ளவராக இருந்திராதபட்சத்தில் இஸ்ரேலர்கள் தங்கள் எதிரிகளின்மீது வெற்றிபெற்றிருக்கமுடியாது; அல்லது தேசத்தைச் சுதந்தரித்திருக்கமுடியாது.

‘கர்த்தர் ஆணையிட்டபடியெல்லாம்’, ‘நிறைவேறிற்று’. யோசு 21:44,45. அவரே ‘தேசத்தையெல்லாம் கொடுத்தார்’, ‘அவர்கள் சத்துருக்களையெல்லாம் ஒப்புக்கொடுத்தார்’. யோசு 21:43,44. இந்த வசனங்களில் ‘எல்லாம்’ என்பதற்கான கோல் எனும் எபிரெய வார்த்தை ஆறுமுறை வருகிறது. யோசு 21:43-45. அந்தத் தேசத்தை யாவே ஈவாகக் கொடுத்தார். அதைக் கைப்பற்றியதில் இஸ்ரவேலருக்கு எந்தப் புகழும் சேராது என்பதையே இது மீண்டும் வலியுறுத்துகிறது. தேவன்தாமே அத்தேசத்தை ‘கொடுப்பேன்’ என்று ஆணையிட்டார்; அவர்களுடைய எதிரிகளை அவர்களது கரங்களில் ‘ஒப்புக்கொடுத்தார்’.

இஸ்ரவேலரின் வெற்றிக்கு தேவனுடைய முயற்சியும் நம்பகத்தன்மையும் தான் முழுக்க முழுக்க காரணம். இந்த உண்மை நம் இரட்சிப்பிற்கும் பொருந்தும்: ‘கிருபையினாலே விசுவாசத்தைக்கொண்டு இரட்சிக்கப்பட்டீர்கள்; இது உங்களால் உண்டானதல்ல, இது தேவனுடைய ஈவு; ஒருவரும் பெருமைபாராட்டாதபடிக்கு இது கிரியைகளினால் உண்டானதல்ல’. எபே 2:8,9.

தேவனுடைய நம்பகத்தன்மையை வலியுறுத்தி பவுலும் இவ்வாறு எழுதினார்: ‘இந்த வார்த்தை உண்மையுள்ளது; என்னவெனில், நாம் அவரோடேகூட மரித்தோமானால், அவரோடேகூடப் பிழைத்துமிருப்போம்; அவரோடேகூடப் பாடுகளைச் சகித்தோமானால் அவரோடேகூட ஆளுகையும் செய்வோம்; நாம் அவரை மறுதலித்தால், அவரும் நம்மை மறுதலிப்பார்; நாம் உண்மையில்லாதவர்களாயிருந்தாலும், அவர் உண்மையுள்ளவராயிருக்கிறார்; அவர் தம்மைத்தாம் மறுதலிக்கமாட்டார்’. 2தீமோ 2:11-13.

`தேவன் தம் வாக்குறுதிகளில் உண்மையுள்ளவராக இருக்கிறாரென்பது எதிர்காலம்குறித்து அவர் சொல்லியுள்ள வாக்குறுதிகள் ஒன்றும் நிறைவேறாமல் போகாது என்கிற நம்பிக்கையை எவ்வாறு கொடுக்கிறது? 1கொரி 10:13; 2கொரி. 1:18–20.`