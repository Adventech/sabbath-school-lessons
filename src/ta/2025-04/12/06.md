---
title:  தேவனைப் பற்றிக்கொள்
date:   18/12/2025
---

விக்கிரகாராதனைமீதான தூண்டுதலையும், தேவகோபத்தையும் இஸ்ரவேல் தவிர்ப்பதற்கான ஒரே வழி, உடன்படிக்கையில் ‘செய்யக்கூடாது’ என்று சொல்லப்பட்டவற்றில் கவனம் செலுத்துவது அல்ல; மாறாக மனதார, நிலையாக தேவன்மீது மெய்ப்பற்றுடன் இருப்பதுதான். கர்த்தரை ‘பற்றிக்கொள்’ என்பதற்கான வினைச்சொல்தான் கணவனுக்கு மனைவிக்கும் இடையே உள்ள திருமண உடன்படிக்கையை அல்லது நகோமிக்கு ரூத் உண்மையாக இருந்ததை விவரிக்கவும் பயன்படுகிறது. ஆதி 2:24; ரூத் 1:14. அப்படிப்பட்ட உண்மைத்தன்மைதான் இஸ்ரவேலை ஒரு தேசமாக ‘இந்நாள்மட்டும்’ அடையாளப்படுத்தியது என்றும் யோசுவா குறிப்பிடுகிறார். ஆனால் இஸ்ரவேல் வரலாற்றின் பின்னாட்களில் இவ்வாறு சொல்லமுடியவில்லை; நியாயாதிபதிகளின் புத்தகத்தில் அந்த வருத்தமான உண்மையைப் பார்க்கிறோம். நியா 2:2,7,11; 3:7,12; 4:1 முதலியன.

`உங்கள் தேவனாகிய கர்த்தரில் அன்புகூருங்கள் என்று யோசுவா சொல்கிறார். யோசு 23:11; உபா 6:5. அன்பைக் கட்டாயப்படுத்த முடியாது; கட்டாயப்படுத்தினால் அது அன்பாகவே இருக்காது. ஆனாலும், அன்பை எவ்விதத்தில் கட்டளையிட முடியும்?`

உடன்படிக்கையின் ஆசீர்வாதங்களை இஸ்ரவேலர்கள் தொடர்ந்து அனுபவிப்பதற்கு, எப்போதும் அவர்மீது மெய்ப்பற்றுடன் இருக்கவேண்டும். ‘உங்களுடைய சொந்த ஆத்துமாவின் நிமித்தம் மிகவும் கவனமாக இருங்கள்’ என்று எபிரெய மொழியில் உள்ளது. ‘அன்புகூருதல்’ என்பதற்கு பயன்படுத்தப்பட்டுள்ள எபிரெய வார்த்தை அஹபா; நட்பினால் உண்டாகிற இணைப்பு, பாலியல் நெருக்கம், தாய்-பிள்ளை அன்பு, காதல் உணர்வு, தேவனுக்கு மெய்ப்பற்றுடன் இருப்பது உள்ளிட்ட பலவகை மனித பாசஉணர்வுகளை அது சுட்டிக்காட்டுகிறது. தேவனிடம் மனதார அர்ப்பணிப்பதும் ஒப்படைப்பதுமே அவர்மீது அன்புகாட்டுவது என்பது புரிந்தால், அதன் மெய்தன்மையை மீறாமல் அதைக் கட்டளையிடமுடியும். யோவான் 13:34. தம்மீதான தனிப்பட்ட உறவின்நிமித்தம், தாம் தம் இரக்கத்தாலும் அன்பாலும் அவர்களுக்குச் செய்த நன்மைகள் நிமித்தம் அவர்கள் தம் கட்டளைகளுக்குக் கீழ்ப்படியவேண்டுமென தேவன் விரும்பினார். ‘நான் உங்களை என்னண்டையிலே சேர்த்துக்கொண்டேன்’. யாத் 19:4. உபா 6:5; மத் 22:37.

தேவன்மீது அன்புகூரவேண்டும் என்கிற கட்டளை தெய்வீக அன்பின் பரஸ்பர தன்மையைக் காட்டுகிறது; அதற்காக மனித அன்பும் தேவ அன்பும் ஒன்றாகிவிடாது. தம் அன்பை அதிகமாகப் பிரதிபலிக்கிற ஒவ்வொரு நபரோடும் நெருக்கமான, தனிப்பட்ட ஓர் உறவை ஏற்படுத்த தேவன் விரும்புகிறார். இவ்வாறு அனைவர்மீதும் அவர் காட்டுகிற அன்புதான் நம் தன்னார்வ, பரஸ்பர அன்புக்கு அடிப்படையை உருவாக்குகிறது.

`தேவன் தம் சீடர்களுக்கு புதிய கட்டளையைக் கொடுத்தார். இந்தக் கட்டளை எவ்விதத்தில் புதியதாகவும் அதே நேரத்தில் பழையதாகவும் உள்ளது? யோவான் 13:34; 15:17; 1யோவான் 3:11; லேவி 19:18.`