---
title:  கடந்தகாலத்தால் வாதிக்கப்படுதல்
date:   09/12/2025
---

`இப்போது எண் 25இன் வெளிச்சத்தில், யோசுவா 22:13-15ஐ மீண்டும் வாசியுங்கள். அந்த இரண்டரை கோத்திரங்களின் மனிதரைச் சந்திக்கச் சென்ற பிரதிநிதிகளுக்கு இஸ்ரவேலர்கள் பினெகாசை தலைவராகத் தெரிந்துகொண்டது ஏன்?`

சுதந்தரப் பிரகடனம் செய்யப்பட்டதாக வதந்தி கிளம்பியிருந்தது. அதை உறுதிப்படுத்துவதற்கு, ‘இஸ்ரவேலின் புத்திரர்கள்’ என்று இரண்டுமுறை குறிப்பிடப்படுகிற ஒன்பதரை கோத்திரத்தார், அந்தப் பலிபீடத்தைக் கட்டினதற்கான நோக்கத்தையும் அர்த்தத்தையும் அறிந்துகொள்ள பிரதிநிதி குழு ஒன்றை அனுப்புகிறார்கள். அந்தக் குழுவில் பிரதான ஆசாரியனாகிய எலெயாசாரின் மகன் பினெகாசும் இருந்தான்; எலெயாசாருக்கு பிறகு பிரதான ஆசாரியனாகக்கூடியவன். யோசு 24:33. பாகால்பேயோரில் இஸ்ரவேலரின் வேசித்தனத்திற்கு முடிவு கட்டினதில் ஆசாரியனாகிய பினெகாசுக்கு நற்பெயர் இருந்தது. எண் 25.

‘அதை ஆசாரியனாகிய ஆரோனின் குமாரனான எலெயாசாரின் மகன் பினெகாஸ் கண்டபோது, அவன் நடுச்சபையிலிருந்து எழுந்து, ஒரு ஈட்டியைத் தன் கையிலே பிடித்து, இஸ்ரவேலனாகிய அந்த மனிதன் வேசித்தனம்பண்ணும் அறையிலே அவன் பின்னாலே போய், இஸ்ரவேல் மனிதனும் அந்த ஸ்திரீயுமாகிய இருவருடைய வயிற்றிலும் ஈட்டி உருவிப்போக அவர்களைக் குத்திப் போட்டான்; அப்பொழுது இஸ்ரவேல் புத்திரரில் உண்டான வாதை நின்று போயிற்று’. எண் 25:7,8.

பினெகாசுக்கு கொஞ்சம் செல்வாக்கு இருந்தது உண்மைதான். அவருடன் சென்ற மற்ற தூதுவர்கள் யோர்தானுக்கு மேற்கிலிருந்த ஒன்பதரை கோத்திரத்தாரிலிருந்து வந்த பிரதிநிதிகள்; இஸ்ரவேல் வம்சங்களில் கோத்திரத்திற்கு ஒரு குடும்பத்தின் தலைவர்கள்; அதாவது, ‘தன் தன் பிதாவின் குடும்பத்துக்குத் தலைவனாய்’ இருந்தவர்கள். தெய்வநிந்தனை மற்றும் கலகம் ஆகிய குற்றச்சாட்டுகளை ‘சொல்லுகிறது என்னவென்றால்’ என்று தீர்க்கதரிசன பாணியில் முன்வைக்கிறார்கள். (யோசுவா 22:16, சமகால மொழிபெயர்ப்பு).

இங்கு வித்தியாசம் என்னவென்றால், பேசுவது கர்த்தர் அல்ல, மாறாக ‘கர்த்தருடைய சபையார் எல்லாரும்’. வச 20. மீறுதல், துரோகம், கலகம் ஆகிய குற்றச்சாட்டுகளை வைத்தார்கள். ‘மீறுதல்’ என்பதற்கான அதே எபிரெய வார்த்தைதான் ஆகானின் பாவத்தை விவரிப்பதிலும் வருகிறது. யோசு 7:1. அந்த வார்த்தை மோசேயின் முதல் ஐந்து புத்தகங்களில் பல இடங்களில் வருகிறது. உதாரணமாக, லேவி 5:15; 6:2; எண் 5:6,12. ஆகான் மற்றும் பாகால்பேயோரின் அனுபவங்களை துரோகத்திற்கும் கலகத்திற்கும் உதாரணங்களாகக் காட்டிப் பேசுகிறார்கள். அதிகாரப்பூர்வ அனுமதியின்றி கட்டப்பட்ட அந்தப் பலிபீடம் தேவதுரோகம், விக்கிரகாராதனை, தீயொழுக்கம் ஆகியவற்றிற்கு வழிநடத்தி, இஸ்ரவேல் தேசம் முழுவதிலும் தேவகோபத்தை வருவிக்கக்கூடுமோ என்று ஒன்பதரை கோத்திரத்தாரும் பயந்தார்கள்.

`நம் கடந்தகால மோசமான அனுபவங்கள் எதிர்காலத்தில் அதுபோன்று நடக்கிற சம்பவங்களை நாம் கையாளுவதில் தாக்கத்தை ஏற்படுத்துகின்றன. நம் கடந்தகால துயரங்கள் தற்சமயம் நம் மைச்சுற்றியுள்ளவர்களை நாம் நடத்துகிற விதத்தைத் தீர்மானிக்காதபடி தேவகிருபை எவ்வாறு உதவமுடியும்?`