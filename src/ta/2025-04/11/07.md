---
title:  மேலும் படிக்க
date:   12/12/2025
---

“‘பாவத்தை மெத்தனமாக கையாள்வதைத் தவிர்க்கவேண்டும்; இரக்கமற்ற தீர்ப்பையும் அடிப்படையற்ற சந்தேகத்தையும் புறந்தள்ளவேண்டும்; இரண்டும் சமஅளவு முக்கியம்...

‘ரூபனியர்களும் அவர்களது சகாக்களும் ஞானமாக நடந்துகொண்டது, நாம் பின்பற்றத்தகுதியானது. மெய்ப்பக்தியின் நோக்கத்திற்காக நேர்மையாக நடக்க முயன்ற நிலையில், தவறாகப் புரிந்துகொள்ளப்பட்டு, கடும் கண்டனத்திற்கு ஆளானார்கள்; ஆனாலும் மனக்கசப்பை வெளிப்படுத்தவில்லை. தங்கள் நியாயத்தைச் சொல்வதற்குமுன் தங்கள் சகோதரர்களுடைய குற்றச்சாட்டுகளுக்கு மனிதாபிமானத்தோடும் பொறுமையோடும் செவிகொடுத்து விட்டு, தங்கள் நோக்கங்களை புரியும்படி விளக்கினார்கள். தாங்கள் குற்றமற்றவர்கள் என்பதைக் காட்டினார்கள். கடும் விளைவுகளை ஏற்படுத்துவதுபோலத் தோன்றிய சிக்கல் சுமுகமாகத் தீர்க்கப்பட்டது.

‘தங்கள்மீது நியாயம் இருக்கும்போது தவறாகக் குற்றஞ்சாட்டப்படுபவர்கள் அமைதியோடும் அக்கறையோடும் நடக்கவேண்டும். மனிதர்கள் தவறாகப் புரிந்துகொண்டு, தவறாக அர்த்தங்காண்கிற அனைத்தும் தேவனுக்கு நன்றாகத் தெரியும். நாம் நம் விஷயத்தை பாதுகாப்பாக அவரது கரங்களில் விட்டுவிடலாம். அவர் ஆகானின் குற்றத்தை ஆராய்ந்து அறிந்ததுபோல தம்மில் நம்பிக்கை வைக்கிறவர்களுடைய வழக்கையும் நிச்சயமாக நியாயந்தீர்ப்பார்.

‘தம் மக்கள் மத்தியில் சகோதர அன்பும் ஒற்றுமையும் காணப்படவேண்டும் என்பது தேவசித்தம். தாம் சிலுவையில் அறையப்படுவதற்குமுன் கிறிஸ்து ஏறெடுத்த ஜெபத்தில், பிதா தம்மை அனுப்பினதை உலகத்தார் விசுவாசிக்கும்படி தாமும் பிதாவும் ஒன்றாயிருப்பதுபோல அவர்களும் ஒன்றாயிருக்க கேட்டுக்கொண்டார். மனதைத் தொடுகிற, அற்புதமான இந்த ஜெபம், யுகங்கள் கடந்து, நம் காலத்திற்கும் பொருந்தும்; ஏனெனில் அவர் “நான் இவர்களுக்காக வேண்டிக்கொள்ளுகிறதுமல்லாமல், இவர்களுடைய வார்த்தையினால் என்னை விசுவாசிக்கிறவர்களுக்காகவும் வேண்டிக்கொள்ளுகிறேன்” என்று ஜெபித்தார். யோவான் 17:20. சத்தியத்தின் ஒரு நியதியைக்கூட நாம் பலியாக்கிவிடக்கூடாது, அதேநேரம் இந்த ஐக்கியத்தின் நிலையை எட்டுவதே எப்போதும் நம் நோக்கமாக இருக்கவேண்டும்’.”

**கலந்துரையாடக்கேள்விகள்**

`“‘மனத்தாழ்மையினாலே ஒருவரையொருவர் (உங்களிலும்) மேன்மையானவர்களாக எண்ணக்கடவீர்கள்’” என்கிற அறிவுரை, நம் சகோதர சகோதரிகளைப்பற்றி நாம் தீமைபேசவிடாமல் நம்மை எவ்வாறு தடுக்கவேண்டும்? பிலி 2:3.`

`நம் கடந்தகால தோல்விகள் அல்லது தவறுகள்நிமித்தம் குறிப்பிட்ட ஒரு சூழநிலையில் நாம் எல்லைமீறி நடந்துகொள்வது ஏன்? இதை எவ்வாறு தவிர்க்கலாம்?`

`மற்றவர்களுடைய கருத்தையும் கேட்கவேண்டியதின் முக்கியத்துவம்பற்றி விவாதியுங்கள். நம் திருச்சபையில் காதுகொடுத்துக் கேட்கிற மனநிலையை வளர்ப்பதற்கு என்ன செய்யலாம்? யாக் 1:9.`

`பணி, குடும்பப் பொறுப்புகள், திருச்சபை சம்பந்தப்பட்ட கடமைகள், பிற கடமைகள் ஆகியவற்றால் திக்குமுக்காடிப்போகிற ஒரு சமுதாயத்தில் வாழ்கிறோம். அனைத்தையும் கர்த்தருக்கே செய்வதுபோல செய்யவேண்டும் என்கிற நியதி எவ்வாறு நம்மை அதிக பொறுப்புள்ளவர்களாக மாற்றுகிறது, மேலும் மனச்சமாதானத்தைக் கொடுக்கிறது?`