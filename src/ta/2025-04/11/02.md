---
title:  அர்ப்பணிப்பு
date:   07/12/2025
---

`ரூபனியர்கள், காத்தியர்கள், மனாசேயின் பாதி கோத்திரத்தார் ஆகியோரின் அர்ப்பணிப்புபற்றி யோசுவா 22:1-8 சொல்வது என்ன?`

யோர்தானுக்கு அப்புறத்திலிருந்த கோத்திரத்தார் மோசேயும் தானும் அறிவித்த கடமைகளை முற்றிலும் நிறைவேற்றியதாகவும், அதனால் இஸ்ரவேலின் பொது நன்மைக்கு முக்கியப் பங்காற்றினதாகவும் யோசுவா உறுதிப்படுத்துகிறார். அவர்கள் தங்கள் சகோதரர்களுடன் சேர்ந்து ‘நெடுநாளாய்’ யுத்தம் பண்ணினார்கள்; அது கிட்டத்தட்ட ஆறு, ஏழு வருடங்கள் ஆகும். யோசு 11:18;14:10; உபா 2:14. தங்கள் மனைவிகள், பிள்ளைகளை யோர்தானுக்கு கிழக்கே விட்டுவிட்டு வந்திருந்தார்கள்; போரில் காயம், மரணம் ஆகிய அச்சுறுத்தல்கள் இருந்த நிலையிலும், தங்கள் சகோதரர்களுடன் சேர்ந்து உண்மையுடன் போரிடத் தீர்மானித்தார்கள்.

தேசத்தில் காணப்படவேண்டிய ஒற்றுமையை இந்த வசனங்கள் மறைமுகமாக வலியுறுத்துகின்றன. ஒற்றுமையை வலியுறுத்துகிற மற்றுமொரு சம்பவம் தொடர்ந்து நிகழ்கிறது. யோர்தானுக்கு மேற்கேயிருந்த கோத்திரங்களுக்கும் கிழக்கேயிருந்த கோத்திரங்களுக்கும் இடையே யோர்தான் குறுக்கே இருந்த நிலையில், ஒற்றுமையைப் பேணமுடியுமா? தங்கள் தேசிய அடையாளத்தில் நிலப்பரப்பு தலையிட அனுமதிப்பார்களா? அல்லது தேவன் தெரிந்துகொண்ட தேசத்தாராக தாங்கள் ஒரே தேவனைத் தொழுவதை உணர்ந்து, அவரது ஆளுகையின் வழிநடத்துதலின்கீழ் ஒற்றுமையும் உறுதியோடும் இருப்பார்களா?

அப்படிப்பட்ட அன்புறுதிக்கு ஒரே வழிதான் இருக்கிறதென யோசுவா விளக்குகிறார்; தாங்கள் தங்கள் சக இஸ்ரவேலர்களை அல்ல, யாவேயைச் சேவிப்பதையும், அவரே தங்களுக்கு ஊழியக்கட்டளையைக் கொடுத்திருத்தையும் உணர்வதே அது.

புதிய ஏற்பாட்டில் இதே நியதியைப் பார்க்கிறோம். மனிதர்களுக்கு மட்டுமல்ல, தேவனுக்கே சேவைசெய்வதுபோல கிறிஸ்தவர்கள் வேலைசெய்யும்படி பவுல் அறிவுறுத்துகிறார். எபே 6:7; கொலோ 3:23; 1 தெச 2:4. பிரபஞ்சத்தின் சிருஷ்டிகருக்காக வேலைசெய்வதைவிட பெரிய அழைப்பு என்ன இருக்கிறது?

அனுதின வாழ்க்கையில், நாம் எதிர்கொள்கிற சவால்களும் கஷ்டங்களும் எளிதில் நம்மை அதைரியப்படுத்தி, போராட்டத்திலிருந்து விலகவைக்க முயல்கின்றன. அவ்வாறு செய்வது சிலசமயங்களில் எளிதாகவும் இருக்கிறது. ஆனாலும், நம்மோடு இருப்பதாகவும், தாம் சொல்கிறபடி செய்யவைப்பதற்கான திறனைக் கொடுப்பதாகவும் வாக்குரைக்கிற தேவனுடைய வல்லமையை நாம் கேட்கலாம். நம்முடைய உன்னதமான அழைப்பை எப்போதும் மறக்காமல் இருந்தால், விழுந்துபோன நிலையில் தவிர்க்கமுடியாமல் எழுகிற சவால்கள் அதைரியங்கள் மத்தியில் நாம் தொடர்ந்து செல்வதற்கான ஊக்கம் கிடைக்கும்.

`திரும்ப ஊருக்குப் புறப்பட்ட கோத்திரத்தாரிடம் தேவனுக்கு உண்மையாக இருக்கும்படி வேண்டிக்கொண்டு, யோசுவா அவர்களை ஆசீர்வதித்ததாக யோசுவா 22:5,6 சொல்கிறது. பொதுவாக நாம் செய்வதைவிட அதிகமாக ஒருவருக்கொருவர் ஜெபித்தால், திருச்சபையில் நமது உறவுகள் எவ்வாறு மாறக்கூடும்?`