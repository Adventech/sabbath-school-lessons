---
title:  சச்சரவுக்கான தீர்வு
date:   11/12/2025
---

`சச்சரவுக்குத் தீர்வு காண்பதற்கும், திருச்சபையில் ஒற்றுமையை நிலைநாட்டுவதற்கும் உதவியாக இந்த ஒட்டுமொத்த சம்பவமும் வலியுறுத்துகிற சில கருத்துகள் என்ன? சங் 133; யோவான் 17:20-23; 1 பேதுரு 3:8,9.`

தகவல்தொடர்பு சம்பந்தப்பட்ட பல நியதிகள் யோசுவா 22இன் சம்பவத்தில் உள்ளன; குடும்பத்திலும் திருச்சபையிலும் சமூகத்திலும் அனுதின மனித உறவுகளில் அவற்றைப் பயன்படுத்தமுடியும்.

1. தவறு நடந்தால் அல்லது நடப்பதுபோலத் தெரிந்தால், நமக்குள்ளேயே அடக்கி, பூதாகாரமாக வெடிக்கிற நிலை வருவதற்குள் அதைப் பேசிவிடவேண்டும். பிரச்சினை உருவாவதுபோலத் தெரியும்போது, தேவபிள்ளைகள் கண்டுகொள்ளாமல் இருக்கக்கூடாது. யோர்தானுக்கு அப்புறத்திலிருந்த கோத்திரத்தார் தாங்கள் ஒரு பலிபீடத்தைக் கட்ட எண்ணியிருந்ததை முன்னரே சொல்லியிருந்தால் அந்தப் பிரச்சினையே எழுந்திருக்காது.
2. ஒருவர் தாங்கள் நினைத்ததை உறுதியாகச் சொன்னதுமே, அவசரப்பட்டு முடிவுகளுக்கு வரக்கூடாது. மேற்கில் இருந்த கோத்திரத்தார் தங்கள் காதுகளுக்கு எட்டின வதந்தியை உடனே நம்பினார்கள். கிழக்கில் இருந்த கோத்திரத்தார் தேவதுரோகம் செய்துவிட்டதாக தவறான முடிவுக்கு வந்தார்கள்.
3. தீர்மானங்களுக்கு வருவதற்குமுன் உண்மையான பிரச்சினையாக இருந்தாலும், பிரச்சினைபோலத் தோன்றினாலும், அதைப் பேசிவிடுங்கள்.
4. ஒற்றுமையை உண்டாக்குவதற்கு தியாகம்செய்ய ஆயத்தமாயிருங்கள். யோர்தானுக்கு அப்புறத்தில் இருப்பதால் தேவதுரோகம் செய்கிறார்களோ என்று எண்ணியதால், அவர்களைக் குடியமர்த்துவதற்கு தங்களுக்கு ஒதுக்கப்பட்ட பகுதியில் ஒரு பங்கைக் கொடுப்பதற்கு மேற்கிலிருந்த கோத்திரத்தார் தயாராக இருந்தார்கள்.
5. குற்றச்சாட்டு தவறோ உண்மையோ, மெதுவான பிரதியுத்தரம் கோபத்தைப் போக்குகிறது. குற்றச்சாட்டிற்கு பதில் குற்றச்சாட்டைத் தொடுப்பது ஒரு போதும் சமாதானத்திற்கு வழிநடத்தாது. உங்களைப் புரியவைக்க முயல்வதற்குமுன் நீங்கள் புரிந்துகொள்ளுங்கள்.
6. மீண்டும் சமாதானம் உண்டானதும், மகிழ்ந்து, தேவனைப் போற்றுங்கள். இரண்டரை கோத்திரத்தாரின் உண்மையான நோக்கத்தை அறிந்ததும், பிரதான இஸ்ரவேலின் சபையார் மெய்யான மகிழ்ச்சியடைந்தார்கள். தாங்கள் எண்ணியிருந்ததுதான் சரியென்கிற அகந்தையில், தாங்கள் சொல்வதில் தவறே இருக்காது என்று பிடிவாதம் காட்டவில்லை.

யோர்தானுக்குக் கிழக்கிலிருந்த கோத்திரத்தார் தேவதுரோகம் செய்திருந்தால், இஸ்ரவேல் மக்கள் உடன்படிக்கையின் நிபந்தனைகளின்படி நடந்திருப்பார்கள். ஒற்றுமை என்கிற பெயரில் சத்தியத்தில் சமரசமாவதோ வேதாகம நியதிகளை ஒதுக்குவதோ கூடாது. ஆனாலும், ஒப்புரவாக்குதலுக்கான முயற்சிகளும், தேவவார்த்தையின்படி சரிசெய்ய போதகர் எடுக்கிற முயற்சிகளும் பலன்கொடுக்காதபோது முதல்படியாக அல்ல, கடைசிப்படியாக சபை ஒழுங்கு நடவடிக்கையில் இறங்கவேண்டும். இந்த எளிய நியதிகளை எப்போதும் கடைப்பிடித்தால் நம் திருச்சபைகள் எவ்வளவு வித்தியாசமாகக் காணப்படும்!