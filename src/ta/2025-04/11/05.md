---
title:  மெதுவான பிரதியுத்தரம்
date:   10/12/2025
---

`நீதி 15:1இன் வெளிச்சத்தில் யோசுவா 22:21-29ஐ வாசியுங்கள். கிழக்குப்பகுதியின் கோத்திரத்தார் சொன்ன பதிலிலிருந்து என்ன கற்றுக்கொள்ளலாம்?`

குற்றஞ்சாட்டினவர்களைப்போலவே குற்றஞ்சாட்டப்பட்டவர்களும் நேரடியாக, வலுவாகப் பதிலளிக்கிறார்கள்; அதுதான் அந்த அதிகாரத்தின் மையப் பொருளாக உள்ளது. அதுவரை, அந்தக் கோத்திரத்தார் அந்தக் குற்றச்சாட்டுகளுக்குப் பதிலளிக்காமல், தங்களுக்கு எதிரான குற்றச்சாட்டுகளை அமைதியாகக் கேட்டார்கள். குற்றச்சாட்டுகளின் தீவிரத்தின் அடிப்படையில், அவர்கள் காட்டிய பொறுமை நல்ல எடுத்துக்காட்டாக, பின்வரும் நீதிமொழியின் அர்த்தத்தை விளக்குவதாக உள்ளது: ‘மெதுவான பிரதியுத்தரம் உக்கிரத்தை மாற்றும்; கடுஞ்சொற்களோ கோபத்தை எழுப்பும்.’ நீதி 15:1.

ஏல், எலோஹிம், யாவே எனும் இஸ்ரவேலின் தேவனுடைய தெய்வீக பெயர்களைச் சொல்லி பதிலளிக்க ஆரம்பிக்கிறார்கள். யோசு 22:22. இஸ்ரவேலில் உள்நாட்டுப் போருக்கு வழிவகுத்திருக்கக்கூடிய சந்தேகங்களையும் தவறான குற்றச்சாட்டுகளையும் போக்குகிற வகையில் தேவன்பேரில் ஆணையிடுகிற வகையில் அந்தப் பெயர்களை இருமுறை சொல்கிறார்கள். அந்தச் சூழநிலையை தேவன் அறிவார் என்றும், அங்கு வந்திருந்த பிரதிநிதிகளும் அதைப் புரிந்துகொள்வார்கள் என்றும் நம்பினார்கள். தாங்கள் குற்றம்செய்திருந்தால், தேவன் தங்களைப் பழிவாங்கட்டும் என்று சொன்னதால், தேவனுக்குமுன் தாங்கள் பொறுப்புள்ளவர்களாக இருந்ததையும் அந்த இரண்டரை கோத்திரத்தாரும் உணர்ந்திருந்தார்கள். உபா 18:19; 1சாமு 20:16.

ஒரு ஆச்சரியமான உண்மை வெளிப்படுகிறது; ஒரு பலிபீடமானது பலியிடுகிற இடமாகமட்டுமே இருக்கவேண்டிய அவசியமில்லை என்பதால், அவர்கள்மீது வைக்கப்பட்ட குற்றச்சாட்டு காரணமற்றது என்பது ஒருபுறம் தெரிவருகிறது. இன்னொரு புறம், அவர்களது மெய்யான நோக்கமும் வெளிப்படுகிறது. தேவதுரோகத்தால் அல்ல, இஸ்ரவேலைவிட்டுப் பிரிந்துவிடக்கூடாது என்பதற்காகவே அவ்வாறு செய்திருந்தார்கள். எனவே, அந்தப் பலிபீடத்தைக் கட்டினது அவர்கள் எண்ணியிருந்ததுபோல தேவதுரோகத்திற்கான ஆதாரமல்ல. உண்மையில், அதற்கு முற்றிலும் எதிரானது: மேற்குப் பகுதி கோத்திரத்தாரிடம் காணப்பட்ட அதே தேவபயம்தான் இவர்களை இவ்வாறு செய்யவைத்திருந்தது. இஸ்ரவேலரின் ஒற்றுமைக்கு மெய்யான அடித்தளம் நிலப்பரப்போ உலகப்பிரகாரமான சுதந்தரத்தின் அளவோ அல்ல, மாறாக கர்த்தருடைய நிபந்தனைகளுக்கு ஆவிக்குரிய ரீதியாக மெய்ப்பற்றுடன் இருப்பதுதான்.

கிழக்குப்பகுதியின் கோத்திரத்தார் தவறிழைக்கவில்லை என்று தெரிந்ததும், மேற்கு பகுதியின் கோத்திரத்தார் மகிழ்ச்சியடைந்ததார்கள்; எனவே உண்மையான அக்கறை இருந்திருக்கிறது. தங்கள் சகோதரர்களுடைய பேச்சுக்கு மறுபேச்சுப் பேசமுடியவில்லை என்று நினைக்கவில்லை; மாறாக, தாங்கள் சந்தேகப்பட்டது தவறு என்பதை உணர்ந்து சந்தோஷப்பட்டார்கள். இஸ்ரவேலில் உள்நாட்டுப் போர் தவிர்க்கப்பட்டது; தேசத்தின் ஒற்றுமை பாதுகாக்கப்பட்டது.

`பொய்யான குற்றச்சாட்டுகளை எவ்வாறு கையாளுகிறீர்கள்? உங்கள் மனநிலையைக் கட்டுப்படுத்துகிற சில நியதிகளைப் பகிருங்கள். சங் 37:3-6,34,37.`