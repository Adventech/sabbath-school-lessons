---
title:  நம்பிக்கையின் கதவு
date:   05/11/2025
---

`நம்முடைய மிகமோசமான தோல்விகளைக்கூட வாய்ப்புகளாக தேவனால் மாற்ற முடியும் என்பதுபற்றி யோசுவா 8:1-29 சொல்வது என்ன?`

யாவேயின் யுத்தி இஸ்ரவேலரின் ஆரம்பத் தோல்வியை வெற்றியாக்கி, ஆகோரின் பள்ளத்தாக்கை (ஆகோர் என்றால் 'பிரச்சினை') நம்பிக்கையின் வாசலாக மாற்றுகிறது. ஒப்பிடவும் ஓசியா 2:15. இஸ்ரவேலர்களுக்கு எதிராக ஆரம்பத்தில் கிடைத்த வெற்றியால் அளவுக்கு அதிகமான சுயநம்பிக்கை அடைந்த ஆயி பட்டணத்தின் குடிமக்கள், அதே உத்தியுடன் தாக்குவதற்காகப் புறப்பட, இஸ்ரவேலர்கள் பயந்து, பின்வாங்குவதுபோல நடிக்கிறார்கள். ஆயி மனுஷர் அரண்களை விட்டு வெளியே வந்ததும், பட்டணத்தின் அருகிலேயே பதுங்கியிருந்த 30,000 இஸ்ரவேலர்களும், காலியான அந்தப் பட்டணத்தைக் கைப்பற்றி, கொளுத்தி விடுகிறார்கள். யோசு 8:4. அந்த உத்தியல்ல, தேவனே வெற்றியளித்து, ஆயி பட்டணத்தை இஸ்ரவேலரிடம் கொடுப்பாரென யோசுவா 8:7 சொல்கிறது. அந்தப் புத்தகத்தின் வேறு எந்த அதிகாரத்தையும்விட இங்கு இராணுவ அம்சங்கள் அதிகமிருந்தாலும்கூட, அந்த வெற்றி யாவேயால் கிடைத்த பரிசு என்பதைச் சுட்டிக்காட்ட வசனம் மறக்கவில்லை.

ஆயி பட்டணத்தார் வெளியே வந்து, இஸ்ரவேலரைத் துரத்தின சமயம் தான் அந்தப் போரின் முக்கியத் தருணமாக இருந்தது. யோசுவா 8:2இல் போர் உத்திகுறித்து சொன்ன தேவன், இப்போது இரண்டாவது முறையாகப் பேசுகிறார். அவரது தலைமையில் அந்த யுத்தம் நடந்ததை அது காட்டுகிறது. அத்தருணம்வரை, யுத்தத்தின் முடிவு எப்படி இருக்குமென நமக்குத் தெரியாது. அதற்கு பிறகு, இஸ்ரவேலரின் வெற்றி உறுதியானது தெரிகிறது.

யோசுவா தன் கையில் வைத்திருந்தது ஈட்டியோ பட்டயமோ அல்ல, ஒரு கொடுவாள். யோசுவாவின் காலத்தில் அது ஆயுதமாக அல்ல, அரச அதிகாரத்தின் அடையாளமாகப் பயன்படுத்தப்பட்டது. தாக்கும்படி சமிக்ஞை கொடுக்க மட்டுமல்ல, ஆயி பட்டணத்தின் தோல்வியில் தேவனே அரசராக இருந்ததையும் அது காட்டுகிறது. முழு வெற்றி கிடைக்கிற வரையிலும் யோசுவா கொடுவாளை நீட்டிக்கொண்டே இருந்தார்; சிவந்த சமுத்திரத்தைக் கடக்கிற போதும், யோசுவா தலைமைதாங்கின அமலேக்கியருக்கு எதிரான போரின்போதும், மோசேயிடம் காணப்பட்ட தலைமைத்துவக் கடமையை இப்போது யோசுவா முற்றிலும் ஏற்றிருந்ததை அது காட்டுகிறது. யாத் 14:16; 17:11-13.

இந்த முறை தேவன் கண்காணும் வகையில் அல்லது அற்புதவிதமாகத் தலையிடவில்லை; ஆனால் முதல் தலைமுறையில் எகிப்தியருக்கு எதிராகவும், பின்னர் எரிகோவுக்கு எதிராகவும் கிடைத்த வெற்றிபோலவே ஆயி பட்டணத்தின் மீதான வெற்றியும் தேவனால்தாம் சாத்தியமாகியது. தேவனுடைய வார்த்தையில் யோசுவாவுக்கு இருந்த விசுவாசமும், அதற்கு சற்றும் விலகாத கீழ்ப்படிதலும்தான் வெற்றிக்கு முக்கியக் காரணமாக இருந்தது. இந்தச் சம்பவத்தின் நியதி, இன்று பல இடங்களில் வசிக்கிற, பல சவால்களை எதிர் கொள்ளகிற தேவக்களுக்கும் பொருந்தும்.