---
title:  தேவ வல்லமைக்கு ஒரு சாட்சி
date:   06/11/2025
---

அஞ்ஞான தேசங்கள் தம்மை அறியவும், தங்கள் தீய வழிகளிலிருந்து திரும்பவும் தேவன் ஒரு வாய்ப்பளித்தாரெனப் பார்த்தோம். (பாடம் 5). ஆனாலும் அவர்கள் மறுத்தார்கள்; இறுதியில் தேவனுடைய நியாயத்தீர்ப்புக்கு ஆளானார்கள்.

`தங்களுக்கு அழிவு நேரிட்டதும் யோசுவா செய்ததை யோசுவா 7:6-9இல் பார்க்கலாம். குறிப்பாக 7:9இல், அவர் பேசுகிற வார்த்தைகளில் உள்ள முக்கிய இறையியல் நியதி என்ன?`

எகிப்திலிருந்து புறப்பட்ட பிறகு, கஷ்டங்கள் வந்ததும் இஸ்ரவேல்மக்கள் பேசினதுபோலவே யோசுவா பேசுவதுபோல் முதலில் தெரியலாம்: 'நாங்கள் இறைச்சிப் பாத்திரங்களண்டையிலே உட்கார்ந்து அப்பத்தைத் திருப்தியாகச் சாப்பிட்ட எகிப்துதேசத்திலே, கர்த்தரின் கையால் செத்துப்போனோமானால் தாவிளை; இந்தக் கூட்டம் முழுவதையும் பட்டினியினால் கொல்லும்படி நீங்கள் எங்களைப் புறப்படப்பண்ணி, இந்த வனாந்தரத்திலே அழைத்துவந்தீர்களே.' யாத் 16:3.

யோசுவா இங்கே, 'ஆ, கர்த்தராகிய ஆண்டவரே, எங்களை அழிக்கும்படிக்கு எமோரியர் கைகளில் ஒப்புக்கொடுப்பதற்காகவா தேவரீர் இந்த ஜனத்தை யோர்தானைக் கடக்கப்பண்ணினீர்? நாங்கள் யோர்தானுக்கு அப்புறத்தில் மனத் திருப்தியாக இருந்துவிட்டோமானால் நலமாயிருக்கும்' என்கிறார். யோசுவா 7:7.

ஆனாலும், இந்தத் தோல்வியால் தேவனுடைய நாமத்திற்கும் புகழுக்கும் பாதிப்பு ஏற்படுமென தான் கவலைப்படுவதைக் காட்டுகிறார். 'கானானியரும் தேசத்துக்குடிகள் யாவரும் இதைக்கேட்டு, எங்களை வளைந்துகொண்டு, எங்களைப் பூமியிலிராதபடிக்கு வேரற்றுப்போகப் பண்ணுவார்களே; அப்பொழுது உமது மகத்தான நாமத்துக்கு என்ன செய்வீர்?' யோசுவா 7:9. 	

இஸ்ரவேலைக் குறித்த தேவநோக்கத்தின் ஒரு கருத்தையும் நியதியையும் இது வெளிப்படுத்துகிறது. தமக்குக் கீழ்ப்படிகிறவர்களுக்கு தம்மால் செய்யக்கூடிய மகத்தான காரியங்களை சுற்றிலுமிருந்த அஞ்ஞான தேசங்கள் காண அவர் விரும்பினார்; அப்போது, தமது மக்களின் வெற்றியின்மூலமும் இஸ்ரவேலின் தேவனைப்பற்றி ராகாபைப்போல அவர்கள் அறிந்துகொள்ள முடியும். மறுபுறத்தில், இஸ்ரவேலருக்கு தோல்விகிடைத்தால், இஸ்ரவேலின் தேவன் பெலனற்றவர், பயனற்றவர் என்று பிற தேசத்தார் கருதக்கூடும். எண் 14:16; உபா 9:28. அது கானானியரின் மனக்கடினத்தை மேலும் துணிகரமாக்கும்.

அதாவது, எபிரெயர்கள் தேசத்தைப் பிடிப்பதிலும்கூட தேவனுக்கு மகிமையும் கனமும் கொண்டுவருவது சம்பந்தப்பட்ட பெரிய விஷயங்களும் நியதிகளும் சம்பந்தப்பட்டிருந்தன; அவர்மட்டுமே அஞ்ஞானிகளுக்கும் இஸ்ரவேலுக்கும் ஒரே நம்பிக்கையாக இருந்தார்.

`இஸ்ரவேலர் உலகத்திற்குச் சாட்சிபகர அழைக்கப்பட்டிருந்தார்கள்; இன்றைய ஏழாம் நாள் அட்வென்டிஸ்டுகளாகிய நாமும் சாட்சிபகர அழைக்கப்பட்டுள்ளோம், இரண்டுக்கும் இடையே எந்தெந்த வழிகளில் ஒற்றுமைகளைக் காணமுடிகிறது?`