---
title:  ஆகானின் பாவம்
date:   03/11/2025
---

`தேவனையும் ஆகானையும்பற்றி யோசுவா 7:16-19 சொல்வது என்ன?`

மீறினவன் யாரென நேரடியாகச் சொல்வதற்குப் பதிலாக, தம் நியாயமும் கிருபையும் விளங்கும்படியான ஒரு நடைமுறையை தேவன் முன்வைக்கிறார்.

இஸ்ரவேலரின் தோல்விக்கான காரணத்தைச் சொல்லி, அவர்களைப் பரிசுத்தப்படுத்துமாறு அழைத்துவிட்டு, அந்த நடைமுறையையும் அதன் விளைவையும் அறிவிப்பதற்குமுன் கால அவகாசம் கொடுக்கிறார்; ஆகான் யோசிக்கவும் மனந்திரும்பவும் தன் பாவத்தை அறிக்கையிடவும் அப்போது நேரம் கிடைக்கிறது.

அதுபோல, அந்தக் குற்றத்தில் சம்பந்தப்படுவதா, அழிவைத் தவிர்த்த கோராகுவின் புத்திரர்போல தங்கள் அப்பாவுக்கு ஆதரவாக நில்லாமல் அந்த அழிவைத் தவிர்ப்பதா என்று அவனுடைய குடும்பத்தார் தீர்மானிக்க வேண்டியிருந்தது (ஒருவேளை அதை அறிந்திருந்தால்). யோசு 7:13; எண் 16:23-33; எண் 26:11.

யாரால் அந்தக் குற்றம் நுழைந்து, வாதை உண்டானது என்பதைக் கண்டுபிடிப்பதே அந்த இக்கட்டிற்கான தீர்வு; ஒரு குறிப்பிட்ட கோத்திரத்தின்மீது சீட்டு விழுந்ததால், ஒட்டுமொத்த தேசம் அந்தக் குற்றத்திலிருந்து விடுவிக்கப்படுகிறது; பிறகு அந்தக் கோத்திரத்திலிருந்து குடும்பம், குடும்பத்திலிருந்து வீட்டார், வீட்டாரிலிருந்து தனிநபர்கள் என்று செல்கிறது. அந்த விசாரணையில், குற்றம்செய்தவன் காட்டப்பட்டதுடன், குற்றம்செய்யாதவர்கள் விடுவிக்கப்பட்டார்கள்.

அதுபோல, ஆகான் யாருக்கும் தெரியாமல் செயல்பட்டதை தேவன்தாமே சாட்சியிடுவதும் அந்த விசாரணையில் முக்கிய அம்சமாகும்.

ஆகானே காரணமென தேவன் காட்டுகிறார். தன்னைக் கண்டுபிடிக்கவாய்ப்பே இல்லையென ஆகான் நினைத்தானோ? தேவனுடைய ஊடுருவுகிற கண்களுக்கு மறைவானது ஒன்றுமில்லை. சங் 139:1-16; 2 நாளா. 16:9. மனிதனுடைய இருதயத்தில் மறைந்திருப்பதை அவரே அறிவார். 1 சாமு 16:7; எரே 17:10; நீதி 5:21.

ஆகானை 'மகனே' என்று யோசுவா அழைக்கிறார். வயதில் முதிர்ந்தவர், தலைமைத்துவப் பதவியில் இருந்தவர் என்பதை மட்டும் இது காட்டவில்லை, மாறாக இந்த மாபெரும் வீரர் நியாயத்தை அணுகின விதத்தையும் காட்டுகிறது. குற்றம்செய்த ஆகானுக்கு தண்டனை வழங்கும்படி அவரிடம் சொல்லப்பட்டாலும்கூட, அவன்மீது மனதுருக்கத்தால் நிறைந்திருந்தார். யோசுவாவின் மனநிலை 'முரட்டுத்தனமில்லாத, தேவையில்லாமல் கடுமையான ஒரு வார்த்தைகூட பேசாத' ஒருவரின் உணர்வையும், இரக்கத்தையும், அன்பையும் காட்டுகிறது; 'அவர் (இயேசு) மாய்மாலத்தையும் அவநம்பிக்கையையும் அக்கிரமத்தையும் பயமின்றி கடிந்துகொண்டார், ஆனாலும் அவர் கடுமையாகக் கடிந்துகொண்ட போது, கண்ணீரோடு பேசினார்'1.

`நம்மைக்குறித்த மறைவான விஷயங்கள் உட்பட எல்லாமே தேவனுக்குத் தெரியும் என்கிற உண்மை நம் வாழ்க்கையில் என்ன தாக்கத்தை உண்டாக்குகிறது? இப்போது நாம் வாழ்கிற விதத்தில் அது என்ன தாக்கத்தை உண்டாக்கவேண்டும்?`