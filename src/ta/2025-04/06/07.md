---
title:  மேலும் படிக்க
date:   07/11/2025
---

'இச்சையை வேராகக் கொண்டிருந்த பாவம்தான் ஆகானின் அழிவுக்கு வழிநடத்தியது, அது எல்லா பாவங்களிலும் வெகுசாதாரணமாக, மிகவும் அற்பமாகக் கருதப்படுகிற பாவமாகும்.

'ஆகான் தன் குற்றத்தை ஒத்துக்கொண்டான்; ஆனால் தனக்கு நன்மை உண்டாக முடியாத அளவுக்கு காலந்தாழ்ந்த செயல். இஸ்ரவேலின் படைகள் ஆயி பட்டணத்தால் தோற்கடிக்கப்பட்டு, சோர்ந்துபோய் வருவதைக் கண்டான்; ஆனாலும் முன்வந்து, தன் பாவத்தை அறிக்கையிடவில்லை. விவரிக்கமுடியாத துக்கத்தால் யோசுவாவும் இஸ்ரவேலின் மூப்பர்களும் தரையில் விழுந்து கிடந்ததைப் பார்த்தான். அப்போது அவன் அறிக்கையிட்டிருந்தால், அது கொஞ்சமாவது மெய்யான மனமாற்றத்திற்கான ஆதாரமாக இருந்திருக்கும்; ஆனாலும் அமைதியாகவே இருந்தான். மிகப்பெரிய குற்றம் நிகழ்ந்துவிட்ட பேச்சுகளைக் கேட்டான், அது எப்படிப்பட்ட தன்மையுடையது என்பதும் அவன் காதில் விழுந்தது. ஆனால் வாயைத்திறக்கவில்லை. பிறகுதான், முறையான விசாரணை துவங்கியது. தன் கோத்திரம், குடும்பம், வீட்டார் பெயரில் சீட்டு விழுந்தபோது, அவனது ஆத்துமா பயத்தால் சிலிர்த்தது! ஆனாலும் தேவன் தன்னைச் சுட்டிக்காட்டுகிற வரையிலும் அறிக்கையிடவில்லை. பிறகு, தன் பாவத்தை இனியும் மறைக்கமுடியாது என்று தெரிந்ததும், உண்மையை ஒத்துக்கொண்டான். பெரும்பாலும் இவ்வாறுதான் அறிக்கையிடுகிறார்கள். நிரூபிக்கப்பட்ட பிறகு உண்மைகளை ஒத்துக்கொள்வதற்கும், நமக்கும் தேவனுக்கும்மட்டுமே தெரிந்த நிலையில் பாவங்களை அறிக்கையிடுவதற்கும் மிகப்பெரிய வித்தியாசம் உள்ளது. தான் அறிக்கையிடுவதால் தனது குற்றத்தின் விளைவுகளைத் தவிர்க்கலாம் என்று நம்பாதிருந்த ஆகான் தன் பாவத்தை அறிக்கையிட விரும்பவில்லை. பாவத்திற்கான மெய்யான மனந்திரும்புதலும், மனநொறுங்குதலும், நோக்கத்தில் மாற்றமும், தீமைமீதான அருவருப்பும் காணப்படவில்லை'.

**கலந்துரையாடக் கேள்விகள்**

`விளம்பரங்களும் மிகைநுகர்ப்போக்கும் அதிகரித்துள்ள ஓர் உலகத்தில் பத்தாவது கற்பனை எவ்வாறெல்லாம் பொருந்தும்? யாத் 20:17. தேவைக்கும் விருப்பத்திற்கும் இடையே உள்ள வித்தியாசத்தை நடைமுறைரீதியாக எவ்வாறு அறியலாம்? அந்த வித்தியாசம் ஏன் முக்கியமானது?`

`தானி 9:4-19இல் தானியேலின் ஜெபத்தை வாசியுங்கள். இஸ்ரவேலரின் பாவத்தை அறிக்கையிட்டபோது, 'நாங்கள்' இன்னென்ன மோசமான காரியங்களைச் செய்தோம் என்று தானியேல் அடிக்கடி கூறுகிறார்; தானியேல் தீமை செய்ததாக எந்தப் பதிவும் இல்லாத நிலையில், அவரது வார்த்தைகளின் முக்கியத்துவம் என்ன?`

`வியாழக்கிழமை பாடத்தின் கடைசியிலுள்ள கேள்விபற்றி யோசியுங்கள். இஸ்ரவேலர் சாட்சியிடுவதற்கு அனைத்து 'கற்பனைகளுக்கும் கட்டளைகளுக்கும்' அவர்கள் கீழ்ப்படிவது ஏன் முக்கியமாக இருந்தது? இதே நியதி இன்று நம் சபைக்கு எவ்வாறு பொருந்துகிறது? அதாவது, தேவன் நமக்குக் கொடுத்திருக்கிற அனைத்திற்கும் நாம் கீழ்ப்படிந்தால், நம் சாட்சி எவ்வாறு அதிக பயனுள்ளதாக இருக்கும்?`