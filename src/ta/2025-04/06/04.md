---
title:  கேடுவிளைவித்த தீர்மானங்கள்
date:   04/11/2025
---

`ஆகானிடம் யோசுவா என்ன செய்யச் சொல்கிறார்? யோசுவா 7:19-21. அதிலுள்ள முக்கியத்துவம் என்ன? அவனது அறிக்கையை எவ்வாறு புரிந்துகொள்ளலாம்?`

இரண்டு விஷயங்களைச் செய்யச் சொல்கிறார்: ஆகான் தேவனை மகிமைப்படுத்தி, அவரைக் கனப்படுத்தவேண்டும். இரண்டாவது, தான் செய்ததை மறைக்காமல் அறிக்கையிட வேண்டும். தன் செயலை தேவனிடம் மறைக்காமல், அவரை மகிமைப்படுத்த வேண்டியிருந்தது. மகிமைப்படுத்தல் என்பதற்கான எபிரெய வார்த்தை ற்டோடா; அது ஸ்தோத்தரிப்பதையும் (சங் 26:7; ஏசா 51:3; எரே 17:26), பாவத்தை அறிக்கையிடுவதையும் குறிக்கிறது. எஸ்றா 10:11.

ஆகானிடம் மெய்யான மனந்திரும்புதல் காணப்பட்டதற்கான அறிகுறி எதுவும் வேதாகமத்தில் தென்படவில்லை. கடைசி வரைக்கும் காரியம் வெளிப்படாமலேயே போகுமெனக் கருதினான். அவனது துணிகரமான மனநிலை அவனை அதிகபட்ச குற்றவாளியாக்கியது; அப்படிப்பட்டவனுக்கு மோசேயின் நியாயப்பிரமாணத்தின்படி பாவநிவாரணமே கிடையாது. எண் 15:27-31.

யோசுவா 7:21இல் ஆகான் பேசுகிற வார்த்தைகள் ஆதாம்-ஏவாளின் விழுகையை நினைவூட்டுகிறது. ஏவாள் அந்த விருட்சம் இச்சிக்கத்தக்கது(காமத்) என்று கண்டாள் (ராஹ்); இறுதியாக அதன் கனியைப் பறித்தாள் (லகாக்ஹ்). ஆதி 3:6. கொள்ளையிலே நேர்த்தியான ஒரு பாபிலோனிய சால்வையையும், இருநூறு வெள்ளிச்சேக்கலையும், ஐம்பது சேக்கல் நிறையான ஒரு பொன்பாளத்தையும் நான் கண்டேன் (ராஹ்) என்று ஆகான் சொன்னான். பிறகு அதை இச்சித்து (காமத்), எடுத்துக்கொண்டான் (லகாக்ஹ்). ஆதாம்-ஏவாளைப்போல ஆகானின் தீர்மானத்தில், அவநம்பிக்கை பாவம்தான் இச்சை எனும் பாவமாக வெளிப்படுவதாகத் தெரிகிறது. தேவன் தம் சிருஷ்டிகளின் நலன்களில் அக்கறைகாட்டுவதில்லை, சில பிரத்தியேக இன்பங்களை மறைக்கிறார் என்று சந்தேகிப்பதே அது.

விழுகை சமயத்தில் நடந்ததை ஒப்பிடுவதுபோக, ஆகானுக்கும் ராகாபுக்கும் இடையே நடத்தைகளில் காணப்பட்ட வித்தியாசத்தையும் அப்பகுதி வலியுறுத்துகிறது. யோசுவா 2:1-13. அவள் அந்த ஒற்றர்களை வீட்டின்மேல் ஒளித்துவைத்து, வீரர்களிடமிருந்து காப்பாற்றினாள்; ஆனால் ஆகான், தடைசெய்யப்பட்ட பொருட்களை எடுத்து, யோசுவாவிடமிருந்து ஒளித்துவைத்தான். இஸ்ரவேலின் ஒற்றர்களுக்கு இரக்கம் காட்டி, அவர்கள் வெற்றிபெற உதவினாள்; இவன் தன் பேராசையால் இஸ்ரவேலுக்கு இக்கட்டை வருவித்து, அவர்கள் தோல்வியடையச் செய்தான். அவள் இஸ்ரவேலர்களுடன் உடன்படிக்கை செய்தாள்; இவன் யாவேயுடன் உடன்படிக்கையை முறித்தான். ராகாப் தன்னையும் தன் குடும்பத்தையும் காப்பாற்றினாள்; அவர்கள் இஸ்ரவேலின் மதிப்புமிக்க குடிமக்களானார்கள்; ஆகான் தன்னையும் தன் குடும்பத்தையும் அழிவுக்கு ஆளாக்கி, அவமானத்திற்கு முன்னுதாரணமானான்.

`இச்சை எனும் பாவம்பற்றி யோசியுங்கள். நம்மிடம் இருக்கிறதோ இல்லையோ அந்தப் பாவத்தில் நாம் விழாமல் எவ்வாறு தப்பித்துக்கொள்ளலாம்? லூக் 12:15.`