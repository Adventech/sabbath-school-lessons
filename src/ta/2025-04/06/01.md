---
title:  உள்ளே இருந்த எதிரி
date:   01/11/2025
---

### இவ்வார ஆராய்ச்சிக்கு

1 பேதுரு 1:4; யோசுவா 7; சங் 139:1-16; எஸ்றா 10:11; லூக் 12:15; யோசுவா 8:1-29.

> <p>மனன வசனம்</p>
> கர்த்தராகிய நானே ஒவ்வொருவனுக்கும், அவனவன் வழிகளுக்கும் செய்கைகளின் பலன்களுக்கும் தக்கதைக் கொடுக்கும்படிக்கு, இருதயத்தை ஆராய்கிறவரும் உள்ளிந்திரியங்களைச் சோதித்தறிகிறவருமாயிருக்கிறேன். எரேமியா 17:10.

துயரமான ஓர் அனுபவத்தின்மூலம் உடன்படிக்கையின் நீண்ட விளைவுகளையும் ஆழமான அர்த்தத்தையும் இஸ்ரவேலர் கற்ற சம்பவம் யோசுவா 7இல் முதன்முதலாக வருகிறது. உடன்படிக்கையின் நிபந்தனைகளுக்குக் கீழ்ப்படிவது வெற்றியைக் கொண்டுவந்தது; அதேசமயம், அதன் நிபந்தனைகளைப் புறக்கணிப்பது தோல்வியைக் கொண்டுவந்தது. இஸ்ரவேலரின் இராணுவ வெற்றி அவர்களது எண்ணிக்கை, யுத்த வியூகம் அல்லது புத்திசாலித்தனம் ஆகியவற்றை அல்ல, அவர்களுடன் இருந்த தெய்வீக வல்லவரைச் சார்ந்திருந்தது.

வாக்குத்தத்த தேசத்தைப் பங்கிட்டுக் கொடுத்தபோது, தங்களுடைய மிகவும் ஆபத்தான எதிரி வெளியே அல்ல, தங்கள் கூட்டத்தில், தங்கள் குழுவில் இருந்ததை மிகக்கடினமான விதத்தில் கற்றுக்கொள்ள வேண்டியிருந்தது. அவர்களுக்கு முன்னிருந்த மிகப்பெரிய சவால் கானானின் அரணான பட்டணங்களோ அவர்களுடைய முற்போக்கான இராணுவ தொழில்நுட்பமோ அல்ல, தேவனுடைய கட்டளைகளுக்குக் கீழ்ப்படிவதில்லை என்கிற துணிகர சித்தத்துடன் அவர்களுக்குள்ளேயே இருந்த நபர்கள்தாம்.

பரலோக சுதந்தரத்திற்காக நாம் காத்திருக்கிறபோது, நாமும் இதே சவால்களை எதிர்கொள்கிறோம். 1பேதுரு 1:4; கொலோ 3:24. நாம் வாக்குத்தத்த தேசத்தின் எல்லையில் நிற்கிற வேளையில், நம் விசுவாசம் சோதிக்கப்படுகிறது, இயேசுகிறிஸ்துவிடம் நம்மை அர்ப்பணிப்பதன்மூலமாக மட்டுமே வெற்றிபெறமுடியும்.

2025, நவம்பர் 8 வகுப்புக்காகப் படிக்கவேண்டிய பாடம்