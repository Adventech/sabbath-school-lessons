---
title:  உடன்படிக்கையை மீறுதல்
date:   02/11/2025
---

`ஆயி பட்டணத்தின் குடிமக்கள் இஸ்ரவேலரைத் தோற்கடித்ததற்கு இரண்டு முக்கியக் காரணங்கள் என்ன? யோசுவா 7.`

யாவேயின் கோபத்திற்கான காரணமும், தவறு செய்தவனுடைய பெயரும் வாசகருக்குத் தெரியலாம். எனவே, ஆகானின் மீறுதலின் மறைமுக காரணங்களைப் புரிந்துகொள்ள வாசகர்களின், யோசுவாவின், இஸ்ரவேலரின் கண்ணோட்டங்கள் உதவுகின்றன. பழைய ஏற்பாட்டின் பல அதிகாரங்களில் உள்ளதுபோல யோசுவா 7லிலும் கியாஸ அமைப்பு உள்ளது. அதிலுள்ள மைய, உச்சக்கட்டபகுதி, இஸ்ரவேலரால் ஆயி பட்டணத்தை முதல் முயற்சியில் கைப்பற்ற முடியாமல் போனதற்கான காரணங்களைக் கூறுகிறது.

ஆயி பட்டணத்தின் குடிமக்கள் இஸ்ரவேலைத் தோற்கடித்ததற்கு இரண்டு காரணங்கள் இருந்தன: ஆகானின் பாவம் மற்றும் தங்கள் சொந்தப் பெலத்தில் இஸ்ரவேலர்களுக்கிருந்த அளவுக்கு அதிகமான நம்பிக்கை. அந்த நம்பிக்கையால்தான் ஆயி பட்டணத்தைத் தாக்குவதற்குமுன் கர்த்தருடைய சித்தத்தைக் கேட்கவில்லை; எதிரியின் படைகளை குறைத்து மதிப்பிட்டார்கள்.

தடையை மீறி நயவஞ்சகமாகச் செயல்பட்டதில் ஆகான் குற்றவாளியாக இருந்தாலும், அதற்கான பொறுப்பு ஒட்டுமொத்த தேசத்தின்மீதும் சுமத்தப்பட்டது; அவன் செயலுக்காக அவர்களும் அவதிப்பட்டார்கள். யோசு 7:1,11-13.

ஆகானுடைய பாவத்தின் தீவிரத்தை அடுக்கடுக்கான வார்த்தைகளில் தேவன் குறிப்பிடுகிறார். வச 11. முதலாவது, பாவத்தை 'காற்டா' எனும் பொதுவான வார்த்தையில் குறிப்பிடுகிறார். பிறகு, கேம் என்கிற வினையுரிச் சொல்லைப் பயன்படுத்தி, ஐந்து குறிப்பிட்ட பாவங்களைச் சுட்டிக்காட்டுகிறார்: 1) அபார்; 'மீறுதல்', 2) அழிவுக்கு (கெரெம்) நியமிக்கப்பட்ட பொருட்களிலிருந்து எடுத்தல் (லகாக்), 3) களவுசெய்தல் (கனாப்), 4) மேலும் வஞ்சித்தல் (ககாஷ்), 5) களவாடின கெரெமை தங்கள் உடமைகளுக்குள் வைத்தல் (ஸிம்).

யாவேக்கும் இஸ்ரவேலருக்கும் இடையிலான உடன்படிக்கையில் தனித்தனி நபர்களும், ஒட்டுமொத்த தேசமும் அடங்குவர். உடன்படிக்கையின்படி, அது தேவன் தெரிந்துகொண்ட தேசம் என்கிற அந்தஸ்தைப் பெற்றிருந்தது. அதனால், ஒருவரோ சிலரோ பாவம் செய்வது, அந்த ஒட்டுமொத்த உடன்படிக்கை சமுகத்தையும் பாதிக்கிறது. 'இஸ்ரவேலர் பாவஞ்செய்தார்கள்; நான் அவர்களுக்குக் கட்டளையிட்ட என் உடன்படிக்கையை மீறினார்கள்' என்று தேவன் சொன்னார். யோசுவா 7:11.

`சமுதாயத்தில் மோசமான நபர்களின் செயல்களால் முழுச் சமுதாயமும் எந்தெந்த வழிகளில் பாதிக்கப்படும், பாதிக்கப்பட்டிருக்கிறது? சில உதாரணங்கள் என்ன? அத்தகைய பாதிப்பின் விளைவு என்ன?`