---
title:  யோர்தானைக் கடத்தல்
date:   12/10/2025
---

`யோர்தானைக் கடப்பதற்குமுன் மக்கள் விசேஷவிதத்தில் தங்களை ஆயப்படுத்துமாறு தேவன் இஸ்ரவேலரிடம் சொன்னது ஏன்? யோசுவா 3:1-5; எண் 14:41-44.`

யோசுவா புத்தகத்தில் உடன்படிக்கை பெட்டிபற்றி இங்குதான் முதன்முதலாக வருகிறது. பழைய ஏற்பாட்டில் அதுவரை, ஆசரிப்புக்கூடாரம் சம்பந்தமாகவே சொல்லப்படுகிறது (யாத் 40:21); இஸ்ரவேலர் சீனாயிலிருந்து புறப்பட்டது (எண் 10:33-36;), கானானைப் பிடிக்கிற முயற்சியில் தோற்றது (எண் 14:44) போன்ற சம்பவங்களில் அதைக் காணலாம். அது இஸ்ரவேலின் ஆசரிப்புக்கூடாரத்தின் மிகவும் பரிசுத்தமான ஒரு பொருள், தேவனுடன் இஸ்ரவேலருக்கிருந்த விசேஷித்த உறவை வெளிப்படுத்துகிற மூன்று பொருட்கள் அதனுள் இருந்தன: 1) பத்துக்கற்பனைகள் அடங்கிய கற்பலகைகள்; 2) பிரதான ஆசாரியனாகிய ஆரோனின் கோல்; 3) மன்னா அடங்கிய கலசம். யாத் 16:33; எபி 9:4.

அவர்கள் தங்கள் சொந்தப் பாணியிலும், தாங்கள் தீர்மானித்த நேரத்திலும் கானானுக்குள் நுழையவில்லை என்பதை உடன்படிக்கை பெட்டியும், யோர்தானைக் கடப்பதற்கான ஆயத்தமும் இஸ்ரவேலருக்கு ஞாபகப்படுத்தின. தேவனுடைய வழியையும், நேரத்தையும் பின்பற்றினால்மட்டுமே அவர்கள் அத்தேசத்தைப் பிடிப்பது வெற்றிகரமாக அமையும். உடன்படிக்கை பெட்டியை மூடியபடி நின்ற கேரூபின்களுக்குமேல் தேவனுடைய சிங்காசனம் இருந்தது (யாத் 25:22, எண் 7:89); எனவே உடன்படிக்கை பெட்டி செல்கிற இடமெங்கும் தேவனும் சென்றார்; கானானைக் கைப்பற்றுவதில் அவரே இஸ்ரவேலர்களுக்கு முன்பாக வழிநடத்திச் சென்றது தெரிகிறது.

யோசுவா 3:5இல் வருகிற 'பரிசுத்தம்பண்ணுதல்' என்கிற வார்த்தை, ஆசரிப்புக்கூடாரத்தில் ஊழியத்தைத் துவக்குவதற்குமுன் ஆசாரியர்கள் செய்த (யாத் 28:41; யாத் 29:1), சீனாயில் தேவன் தம்மை வெளிப்படுத்துவதற்குமுன் இஸ்ரவேலர் செய்த (யாத் 19:10,14) செயல்முறை போன்றது. அப்போது அவர்கள் பாவங்களை அறிக்கையிட்டு, சடங்காச்சார தீட்டுகள் யாவையும் தங்களைவிட்டு அகற்றினார்கள். தேவன் அற்புதம் செய்யவிருந்த ஒவ்வொரு சம்பவத்தின் போதும் அவர்களைப் பரிசுத்தம்பண்ணச் சொன்னார். எண் 11:18. யுத்தசமயங்களில் போருக்குச் செல்வதற்கு முன்னரும் அவர்கள் தங்களைப் பரிசுத்தம்பண்ணவேண்டியிருந்தது. உபா 23:14. தேவன் இஸ்ரவேலருக்காக யுத்தம் செய்வதற்கு முன் தேவன்மீது தங்களுக்குப் பற்றிருந்ததையும், அவரை தங்கள் தலைவராக ஏற்றுக்கொண்டதையும் அவர்கள் காண்பிக்க வேண்டியிருந்தது.

கானானின் குடிகளை அங்கிருந்து துரத்துவதாக தேவன் கொடுத்த வாக்குறுதியை நம்பலாம் என்பதற்கு யோர்தானை அற்புதமாகக் கடந்த அனுபவம் ஆதாரமாக இருந்தது. யோர்தானை வற்றச்செய்து கடந்துபோகச் செய்யக்கூடியவரால், அத்தேசத்தை ஓர் ஈவாகவும் அவர்களுக்குக் கொடுக்கமுடியும்.

`தேவன் எப்போதும் யோர்தானை இரண்டாகப் பிரிப்பதில்லை; அவரது தலையீடுகள் எப்போதும் கண்கூடாகத் தெரிவதில்லை. ஆனாலும் நம் சார்பாக அவர் தலையிடுவதை அனுபவித்து, பகுத்தறிவதற்கான ஆவிக்குரிய ஆயத்தநிலையை எவ்வாறு உருவாக்கலாம்?`