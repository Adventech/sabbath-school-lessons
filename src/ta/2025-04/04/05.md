---
title:  தேவன் உனக்காக யுத்தம்பண்ணுவார்
date:   22/10/2025
---

`யுத்தங்களில் இஸ்ரவேலர் ஈடுபடுவதுகுறித்து தேவனுடைய அசலான, இலட்சியத் திட்டம் என்னவாக இருந்தது? யாத் 14:13,14,25.`

அதற்குமேல் சரீரப்பிரகாரமாக தங்களால் ஒன்றுமே செய்யமுடியாது என்கிற நிலையில் இஸ்ரவேல் மக்கள் இருந்தபோது, 'மோசே ஜனங்களை நோக்கி: பயப்படாதிருங்கள்; நீங்கள் நின்றுகொண்டு இன்றைக்குக் கர்த்தர் உங்களுக்குச் செய்யும் இரட்சிப்பைப் பாருங்கள்; இன்றைக்கு நீங்கள் காண்கிற எகிப்தியரை இனி என்றைக்கும் காணமாட்டீர்கள். கர்த்தர் உங்களுக்காக யுத்தம்பண்ணுவார்; நீங்கள் சும்மாயிருப்பீர்கள் என்றான்.' யாத் 14:13,14. வேதாகமம் சொல்கிறபடி, அந்த உண்மையை எகிப்தியர்தாமே அறிந்திருந்தார்கள்: 'இஸ்ரவேலரைவிட்டு ஓடிப்போவோம், கர்த்தர் அவர்களுக்குத் துணைநின்று எகிப்தியருக்கு விரோதமாய் யுத்தம்பண்ணுகிறார் என்றார்கள்.' யாத் 14:25.

இராணுவத் திறன்களில் பயிற்சிபெறாத, உதவியற்ற நிலையில் இருந்த இஸ்ரவேலருக்காக தேவன் அற்புதவிதமாகத் தலையிட்டதுபோலவே, யாத்திராகம அனுபவத்திலும் இஸ்ரவேலருக்காக தேவன் தலையிட்டார். இங்கு யாவே அவர்களுக்காக யுத்தம்பண்ணினார், அதுமட்டுமல்ல, இஸ்ரவேலர் யுத்தம்பண்ணவேண்டிய அவசியமிருக்கவில்லை. யாத் 14:14. தேவன் யுத்தத்தில் வல்லவர்; எப்போது யுத்தம் தேவை என்பது அவருக்குத் தெரியும். அவரே வியூகம் அமைக்கிறார்; வழிவகைகளை உருவாக்குகிறார்; நடவடிக்கையை மேற்கொள்ள கிறார். யாவே இஸ்ரவேலருக்காக யுத்தம்பண்ணவில்லை என்றால், அவர்கள் வெற்றிபெற சாத்தியமே இல்லை.

இந்த உண்மையை எலன் ஒய்ட் இவ்வாறு சொல்கிறார்; 'வாக்குத்தத்தேசத்தை அவர்கள் போர்செய்து பிடிக்குமாறு தேவன் திட்டமிடவில்லை; மாறாக, அர்ப்பணிப்பாலும், முழுக் கீழ்ப்படிதலாலும் பெறுவதை விரும்பினார்'. எகிப்திலிருந்து அவர்கள் விடுவிக்கப்பட்டபோது நடந்ததுபோல, அவர்களுக்காக தாம் யுத்தம்பண்ண விரும்பினார். அவர்கள் அமர்ந்திருந்து, அவரது வல்லமையான தலையீட்டைப் பார்ப்பது போதுமானதாக இருந்தது.

இஸ்ரவேலர் தேவன்மீது நம்பிக்கையுடன் இருந்தபோதெல்லாம், அவர்கள் சண்டையிட அவசியம் உண்டாகவில்லை என்று வரலாறு எடுத்துக்காட்டுகிறது. பார்க்கவும் 2இராஜா 19; 2நாளா 32; ஏசா 37.

இஸ்ரவேலர் தங்களுக்காக யுத்தம் பண்ணக்கூடாது என்பதே தேவனுடைய இலட்சியத் திட்டம். ஆனால் யாத்திரை அனுபவத்திற்குப் பிறகு, அவர்களது அவநம்பிக்கையால், கானானியருக்கு எதிரான யுத்தத்தில் அவர்களுக்கும் ஒரு பங்கிருக்க தேவன் அனுமதித்தார். அதேபோல, யாத்திராகம அனுபவத்திலும், எகிப்தியர்களுக்கு எதிராக அவர்கள் ஒரு வார்த்தைகூட பேச அவசியமிருக்கவில்லை; கானானைப் பிடிப்பதற்கும்கூட அவர்கள் யுத்தம்செய்ய அவசியமில்லாமல் இருந்திருக்கலாம். உபா 7:17-19.

`'இஸ்ரவேல் புத்திரர் கர்த்தருக்கு விரோதமாக முறுமுறுக்காமல் இருந்திருந்தால், அவர்களுடைய எதிரிகள் அவர்களுடன் யுத்தம்பண்ண அவர் அனுமதித்திருக்க மாட்டார்'. முறுமுறுப்பது இன்று நம் வாழ்க்கையில் எவ்வாறு தாக்கத்தை உண்டாக்குகிறது?`