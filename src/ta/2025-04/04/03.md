---
title:  பரலோகத்தில் யுத்தம்
date:   20/10/2025
---

`அந்த யுத்தம் ஒரு மாபெரும் போரின் ஒரு பகுதியாக இருந்ததை யோசுவா அறிந்திருந்தார். தேவன்தாமே ஈடுபட்டுள்ள போரைப்பற்றி உங்களுக்கு என்ன தெரியும்? வெளி 12:7–9; ஏசா 14:12-14; எசே 28:11–19; தானி 10:12-14.`

தேவன் இந்தப் பிரபஞ்சத்தில் பொறுப்புமிக்க ஜீவிகளைப் படைத்து வைத்து, அவர்களுக்கு சுயாதீனச் சித்தத்தைக் கொடுத்தார். அவர்கள் அன்புகாட்டக்கூடியவர்களாக இருப்பதற்கு அது முக்கியம். தேவ சித்தத்திற்கு இசைவாகவோ எதிராகவோ செயல்பட அவர்கள் தீர்மானிக்கமுடியும். தூதர்களில் மிகவும் வல்லமைபடைத்த லூசிபர், தேவனுக்கு எதிராகக் கலகம் செய்தான்; அநேக தூதர்களை தன் பக்கமாக இழுத்தான்.

ஏசாயாவும் எசேக்கியேலும் அந்த யுத்தம்பற்றிக் குறிப்பிடுகிறார்கள்; ஆனாலும் ஏசா 14உம் எசே 28உம் அதிகாரங்கள் பாபிலோன் ராஜாவையும், தீரு ராஜாவையும்பற்றிச் சொல்வதாக சில விளக்கவுரையாளர்கள் சொல்கிறார்கள். அதையும் கடந்த ஓர் உண்மை இருப்பதற்கு வேதாகமத்தில் தெளிவான குறிப்புகள் உள்ளன. பாபிலோன் ராஜா தேவனுடைய சிங்காசனத்தண்டையில் இருந்ததாகச் சொல்லப்படுகிறது. ஏசா 14:12,13. தீரு ராஜா தேவனுடைய பரிசுத்த பர்வதத்தில் காப்பாற்றுகிற கேருபீனாக ஏதேனில் வசித்ததாகச் சொல்லப்படுகிறது. எசே 28:12-15. எனவே பாபிலோனிலும் தீருவிலும் ஆட்சிசெய்த மன்னர்களுக்கு இது பொருந்தாது.

குற்றமற்றிருத்தல், 'விசித்திரமாய்ச் செய்யப்பட்ட முத்திரைமோதிரம்' போன்ற வார்த்தைகள் இந்தப் பூலோக ராஜாக்கள் எவருக்கும் பொருந்தாது. எனவே, பூமியிலிருந்த பாபிலோன் மற்றும் தீரு ராஜ்யங்களுக்கு அப்பாற்பட்ட ஒன்றை இந்த நபர்கள் சுட்டிக்காட்டவேண்டும். ஏசாயா இங்கு உவமையாக (எபிரெய வார்த்தை, மஷால்) பேசுகிறார்; அது அந்த வரலாற்றுப் பின்னணிக்கும் அப்பாற்பட்ட ஓர் அர்த்தத்தைக் குறிக்கிறது. இங்கு கலகம், சுயநிறைவு, பெருமைக்கு உதாரணமாக பாபிலோனின் ராஜா காட்டப்படுகிறான். அதுபோல, தீருவின் அதிபதியையும் (எசே 28:2), தீருவின் ராஜாவையும் வித்தியாசப்படுத்தி எசேக்கியேல் பேசுகிறார். எசே 28:11,12. பரலோகத்தில் அதிகாரமிக்க அந்தஸ்தில் இருந்த ஒருவனுக்கு பூமியிலிருந்த தீருவின் ராஜா ஓர் அடையாளமாகக் காட்டப்படுகிறான்.

கலகக்குணமுள்ள இந்தப் பரலோக ஜீவிகள், பூமியில் தேவனுடைய நோக்கங்கள் நிறைவேறுவதற்கு தடையாக இருக்கிறார்கள். தானி 10:12-14. இஸ்ரவேலருக்கு தேவன் அனுமதித்த போர்களை பரலோகத்திற்கும் பூமிக்கும் இடையே உள்ள இந்தத் தொடர்பின் அடிப்படையில் புரிந்துகொள்ளவேண்டும். அவை எல்லாம் தேவனுக்கும் சாத்தானுக்கும், நன்மைக்கும் தீமைக்கும் இடையே நடக்கிற மாபெரும் போராட்டத்தின் பூலோக வெளிப்பாடுகள்; விழுந்துபோன ஓர் உலகத்தில் தேவனுடைய நியாயத்தையும் அன்பையும் நிலைநாட்டுவதற்காக நடைபெறுபவை.

`உலகத்தில் நம்மைச் சுற்றிலும், நம் சொந்த வாழ்க்கையிலும், நன்மைக்கும் தீமைக்கும் இடையே நடக்கிற இந்தப் போராட்டத்தை எந்தெந்த வழிகளில் காண்கிறோம்?`