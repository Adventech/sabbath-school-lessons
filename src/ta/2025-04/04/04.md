---
title:  கர்த்தர் யுத்தத்தில் வல்லவர்
date:   21/10/2025
---

`தேவன் யுத்தத்தில் வல்லவர் என்பதின் அர்த்தம் என்ன? யாத் 2:23-25; 12:12,13; யாத் 15:3-11.`

இஸ்ரவேலர்கள் எகிப்தில் நீண்டகாலம் தங்கியிருந்த சமயத்தில் தங்கள் முற்பிதாக்களின் தேவனை மறந்திருந்தார்கள். ஆபிரகாம், ஈசாக்கு, யாக்கோபின் தேவனைப்பற்றிய அறிவு அவர்களுக்கு மங்க ஆரம்பித்திருந்ததை வனாந்தரத்தின் பல சம்பவங்கள் எடுத்துக்காட்டுகின்றன; தங்கள் மார்க்கநடவடிக்கைகளில் அஞ்ஞான விஷயங்களையும் கலந்திருந்தார்கள். யாத் 32:1-4. எகிப்தியருடைய ஒடுக்குதலினால், கர்த்தரை நோக்கிக் கூக்குரலிட்டார்கள். யாத் 2:23-25. சரியான சமயத்தில் தேவன் அவர்களுக்காகத் தலையிட்டார்.

யாத்திராகமப் புத்தகத்தின் முதல் 12 அதிகாரங்களில் சொல்லப்படுகிற யுத்தம், மோசேக்கும் பார்வோனுக்கும் இடையே நடைபெற்ற அதிகாரப் போராட்டம் மட்டுமல்ல. பண்டைய மத்தியக்கிழக்குப் பகுதிகளின் போர் சித்தாந்தத்தின் படி, தேசங்களுக்கு இடையே நடக்கிற போர்கள் எல்லாம் அந்தந்த ஜனங்களின் தேவர்களுக்கு இடையே நடக்கிற போர்களாகக் கருதப்பட்டன. பார்வோன்மீது மட்டுமல்ல, வல்லமைமிக்க பிசாசுகளான எகிப்தின் தேவர்களுக்கு எதிராக தேவன் நியாயத்த் தீர்ப்பு வழங்கியதாக யாத் 12:12 சொல்கிறது. லேவி 17:7; உபா 32:17. எகிப்தின் அடக்குமுறை அதிகாரத்திற்கும் நியாயமற்ற சமுக ஒழுங்கிற்கும் பின்னாலிருந்து அவைதாம் செயல்பட்டன.

இறுதியாக, தேவன் பாவத்துடன் யுத்தம்செய்து வருகிறார். இந்தப் போராட்டத்தை நிரந்தரமாக அவர் அனுமதிக்கமுடியாது. சங் 24:8; வெளி 19:11; 20:1-4, 14. விழுந்துபோன எல்லா தூதர்களும், பாவத்துடன் கைகோர்க்கத் தீர்மானித்து, பின்வாங்க விரும்பாத எல்லா மனிதர்களும் அழிக்கப்படுவார்கள். எனவே, கானான் தேசத்தின் குடிமக்களுக்கு எதிரான யுத்தங்கள் இந்தப் போராட்டத்தின் ஆரம்பக்கட்டங்கள். சிலுவையில் அது உச்சக்கட்டத்தை அடைந்தது; இறுதிநியாயத்தீர்ப்பில் முடிவடையப்போகிறது. அப்போது, தேவனுடைய நியாயமும் அன்பான குணமும் நிலைநிறுத்தப்படும்.

கானானியரின் முழு அழிவுபற்றிய கருத்தை, வேதாகமக் கண்ணோட்டத்தின்படி பார்க்கவேண்டும், அதாவது, பிரபஞ்சத்தில் தீமையின் வல்லமைகளுடன் தேவன் பிரபஞ்ச அளவிலான ஒரு யுத்தத்தில் ஈடுபட்டிருக்கிறார். அந்த யுத்தத்தின் முடிவைச் சார்ந்தே தேவ கனமும் குணமும் நிரூபிக்கப்படும். ரோமர் 3:4; வெளி 15:3.

மனிதர்களின் வாழ்க்கையில் பாவம் நுழைந்துவிட்டதால், யாரும் நடுநிலை வகிக்கவே வாய்ப்பில்லை. ஒன்று தேவன் பக்கம் இருக்கவேண்டும் அல்லது தீமையின் பக்கம் இருக்கவேண்டும். எனவே, இறுதி நியாயத்தீர்ப்பின் அடிப்படையில் கானானியர்கள் முற்றிலும் அழிக்கப்பட்டதைப் புரிந்துகொள்ளவேண்டும்.

`இரண்டு பக்கங்களில் ஏதாவது ஒன்றில்தான் நாம் இருக்கமுடியும் என்பதை மாபெரும் போராட்டத்தின் எதார்த்த நிலை காட்டுகிறது. நீங்கள் உண்மையில் எந்தப் பக்கம் இருக்கிறீர்கள்? அதை எவ்வாறு அறியலாம்?`