---
title:  இரண்டாவது சிறந்த தேர்வு
date:   23/10/2025
---

`யாத் 17:7-13; யோசுவா 6:15-20 ஆகிய வசனங்களில் சொல்லப்படுகிற இரண்டு யுத்தங்களுக்கும் இடையே என்ன ஒற்றுமைகளைக் காணமுடிகிறது? என்ன வேற்றுமைகள் உள்ளன?`

யாத்திராகம அனுபவத்திற்கு பிறகு இஸ்ரவேலர் செய்த முதல் யுத்தம்பற்றி யாத் 17இல் வருகிறது. அங்கு அமலேக்கியர்களுக்கு எதிராக இஸ்ரவேலர் போரிட்டார்கள். எகிப்தியரை வாதித்ததிலும், தங்களை விடுதலைக்கு வழிநடத்தியதிலும் தேவனுடைய மகத்துவமான வல்லமையை இஸ்ரவேலர் கண்டிருந்தார்கள். தேவனுடைய ஆதி திட்டத்தில், மற்றவர்களுக்கு எதிராக இஸ்ரவேலர் யுத்தம்பண்ணவேண்டும் என்கிற திட்டமே இல்லை. யாத் 23:28; 33:2.

ஆனால் எகிப்திலிருந்து விடுதலையான சில காலத்திலேயே, வழியில் இஸ்ரவேலர் முறுமுறுக்க ஆரம்பித்தார்கள். யாத் 17:3. ஏன், தங்கள் மத்தியில் தேவ பிரசன்னம் இருக்கிறதா என்றுகூட சந்தேகித்தார்கள். இது எதேச்சையாக நிகழவில்லை. இஸ்ரவேலர்கள் மீண்டும் தம்மை நம்பக் கற்றுக்கொள்ளும்படி, அமலேக்கியர்கள் அவர்களைத் தாக்குவதற்கு தேவன் அனுமதித்திருந்தார்.

தேவன் தம் நியதிகளில் சமரசமாகாமல், தம் மக்கள் இருக்கிற நிலைக்கு இறங்கிவந்து, தம் இலட்சியத்திட்டத்திற்குத் திரும்பும்படி மீண்டும் மீண்டும் அவர்களை அழைத்தார்; அதாவது, தேவ தலையீட்டில் தயக்கமின்றி முழு நம்பிக்கை கொள்ளும்படி கூறினார். உண்மையில், வனாந்தர அனுபவத்திற்கு 40 வருடங்கள் கழித்துதான், போர்ச்சட்டமே கொடுக்கப்பட்டது. உபா 20. அதற்குக் காரணமும் இஸ்ரவேலரின் அவநம்பிக்கைதான். புதிய சூழ்நிலைகளைப் பொறுத்து, புதிய வியூகங்கள் தேவைப்பட்டன; அந்நிலையில்தான் கானானியரை முற்றிலும் அழிக்கும்படி இஸ்ரவேலரிடம் தேவன் சொன்னார். உபா 20:16-18.

இஸ்ரவேல் புத்திரருக்கு யுத்தம் அவசியமான ஒன்றாக மாறியிருந்தாலும் கூட, யாவேமீது மெய்ப்பற்று இருக்கிறதா என்பதற்கு ஒரு சோதனையாகவும் இருந்தது. தேவன் அவர்களைக் கைவிடவில்லை, மாறாக தம்மை முற்றிலும் சார்ந்திருப்பதன்மூலம் தம் வல்லமையை அவர்கள் காண அனுமதித்தார்.

அந்தப் போரில் இஸ்ரவேலர்களும் செயல்படவேண்டியிருந்ததை யோசுவா சொல்கிற வார்த்தைகளிலிருந்து அறியமுடிகிறது. அங்கே கானானியர்கள் இஸ்ரவேலர்களுக்கு எதிராகப் போரிட்டார்கள். யோசுவா 24:11. எரிகோ மதில் தேவனுடைய அற்புதத்தால் தகர்ந்து விழுந்தது, அப்பட்டணத்தின் கடின இருதயமிக்க குடிகளை இஸ்ரவேலர் போரிட்டு எதிர்கொள்ள வேண்டியிருந்தது.

இஸ்ரவேலர் ஆயுதமேந்தி போரிட ஆரம்பித்த பிறகு, அவர்கள் யாவேயின் உதவியை எந்த நிபந்தனையுமின்றி சார்ந்திருக்க அது ஒரு வழியாக மாறியது. ஆனாலும் ஒவ்வொரு யுத்தத்தின் முடிவும் தேவனுடைய கரங்களில் இருந்ததும், தேவனுடைய வாக்குறுதிகளில் அவர்களுக்கு விசுவாசம் இருக்கிறதா இல்லையா என்பதை பொறுத்து இராணுவ நடவடிக்கையின் விளைவு இருந்ததும் எப்போதும் அவர்களுக்கு நினைவூட்டப்பட்டது. ஆனால் தீர்மானம் அவர்களது கையில்தான் இருந்தது.