---
title:  மிஷன் கதை
date:   24/10/2025
---

### ‘உனக்கு என்ன வேண்டும்?’

லாரி டென்ஸ்கி-ஸ்னைமேன்

தென் ஆசியாவில் கிறிஸ்துவை அறியாத ஒரு பெரிய பட்டணத்தில் ஒரு ஊழியரும் அவரது கூட்டாளியும் கிறிஸ்தவப் புத்தகங்களை விற்றுக்கொண்டிருந்தார்கள். அங்கிருந்தவர்கள் அணிந்திருந்த ஆடைகளிலேயே அவர்களது மதப்பற்று தெரிந்தது. பெண்கள் முழு நீள ஆடைகளை உடுத்தியிருந்தார்கள்; ஆண்கள் நீளமாக தாடி வளர்த்திருந்தார்கள். சிலரது நெற்றிகளில் கருப்பு தழும்புகள் தெரிந்தன; அவை நீண்டநேரம் குனிந்து பிரார்த்தனை செய்ததால் வந்தவை.

ஒரு வீட்டில், ஒரு மனிதர் கோபமாக வெளியே வந்தார். "உங்களுக்கு என்ன வேண்டும்?" என்று கேட்டார். கதவைத் திறக்கவில்லை. "உங்கள் பகுதியில் ஒரு திட்டப்பணியில் ஈடுபட்டுள்ளோம், புத்தகங்களை விற்பனை செய்கிறோம். ஒரு சில நிமிடங்கள் ஒதுக்கி இந்தப் புத்தகங்களைப் பார்க்கிறீர்களா?" என்று ஊழியரான டேவிட் கேட்டார்.

"ஒரு நிமிடம் காத்திருங்கள்" என்று கடுப்புடன் பதிலளித்துவிட்டு, உள்ளே சென்றார். அந்த ஊழியரின் உள்ளூர் கூட்டாளியான மரியா பயந்துபோனார். "அவரைப் பார்த்தால் பயமாக இருக்கிறது. தன் மதத்தில் தீவிரமாக இருப்பதுபோலத் தெரிகிறது" என்று சொன்னார். "ஒருவேளை அவர் பசியோடு இருக்கலாம்" என்று டேவிட் சொன்னார். வருடத்தின் அந்தச் சமயத்தில், மதக்கடமையை தீவிரமாகப் பின்பற்றுகிறவர்கள், ஒரு மாதத்திற்கு பகலில் சாப்பிடாமல் நோன்பு இருப்பார்கள்.

அந்த மனிதர் திரும்பி வந்தார். "உள்ளே வாருங்கள்" என்று அழைத்தார். உள்ளே சென்றதும், "உங்களுக்கு என்ன வேண்டும்?" என்று நேரடியாகவே கேட்டார்.

டேவிட் தன் பையிலிருந்து பல புத்தகங்களை வெளியே எடுத்தார். அந்த மனிதர் ஆர்வமடைந்தார். "என் மனைவி ஒரு ஊட்டச்சத்து நிபுணர், அவருக்கு இந்தப் புத்தகங்கள் பிடிக்கும்" என்று சொல்லிவிட்டு, அவரை அழைத்து, அந்தப் புத்தகங்களைப் பார்க்கும்படி கூறினார். அவரும் அவரது மனைவியும் அந்தப் புத்தகங்களைப் பார்த்தபோது, "இந்தப் புத்தகங்கள் உண்மையிலேயே பிரயோஜனமாக இருக்கின்றன" என்று கூறினார்.

பிறகு நேரடியாகவே, "நீங்கள் யாருக்காக வேலைசெய்கிறீர்கள்?" என்று கேட்டார்.

"நாங்கள் செவந்த்-டே அட்வென்ட்டிஸ்ட் கிறிஸ்தவர்கள்".

உடனே அவர் எழுந்து, நடந்துசென்றுவிட்டார். பிறகு, திரும்பிவந்து உட்கார்ந்தார். வந்திருந்தவர்களைப் பார்த்தார். அந்த அமைதி அசௌகரியமாக இருந்தது. அவரது மனைவி பேச ஆரம்பித்தார். "என் வாடிக்கையாளர்களில் அட்வென்ட்டிஸ்டுகளும் உண்டு. அவர்கள் நல்ல மனிதர்கள். ஆனால் அவர்களைப்பற்றி எனக்கு அதிகம் தெரியாது" என்று சொன்னார். உடனே அவரது கணவர் பதட்டமடைவதுபோலத் தெரிந்தது, பிறகு அமைதியானார்.

"உங்களிடம் என்னென்ன புத்தகங்கள் உள்ளன?" என்று அவரது மனைவி கேட்டார்.

டேவிட் தன் பையைத் திறந்து, மாபெரும் போராட்டம் புத்தகத்தை எடுத்தார். அந்தப் பெண்மணி அதை ஆர்வத்தோடு பார்த்தார். கிறிஸ்துவிடம் செல்லும் வழி, ஆசீர்வாத மலையிலிருந்து கருத்துகள் ஆகிய புத்தகங்களையும் டேவிட் காண்பித்தார். அந்த மனிதர் மீண்டும் எழுந்து, நடக்க ஆரம்பித்தார். அவர்கள் சொன்ன ஒவ்வொரு வார்த்தையையும் கேட்கவேண்டும் என்கிற ஆர்வம் அவரிடம் காணப்பட்டது.