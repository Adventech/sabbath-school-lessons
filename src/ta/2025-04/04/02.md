---
title:  கர்த்தருடைய சேனையின் அதிபதி
date:   19/10/2025
---

`கானானைக் கைப்பற்றினதின் பின்னணிபற்றி யோசுவா 5:13-15 என்ன சொல்கிறது?`

இஸ்ரவேலர்கள் அப்போதுதான் யோர்தானைக் கடந்து, எதிரியின் பகுதிக்குள்ளாகச் சென்றிருந்தார்கள். எரிகோவின் அரணான மதில்களுக்கு வெளியே நின்றிருந்தார்கள். அதன் கதவுகள் அடைக்கப்பட்டிருந்தன. யோசுவா 6:1. அந்தச் சமயத்தில் மக்கள் போர் வியூகம் அறியாதவர்களாக இருந்தார்கள். வெகுகாலம் முற்றுகைபோட்டாலும் தாக்குப்பிடிக்கக்கூடிய அரணான ஒரு பட்டணத்தை கவண்கள், ஈட்டிகள், அம்புகளால்மட்டுமே இஸ்ரவேலர் எதிர்கொண்டார்கள்.

தனக்குமுன் நின்றிருந்த அறிமுகமற்ற அந்த நபரிடம் யோசுவா கேட்ட கேள்விக்கும் 'இல்லை' என்றுதான் பதில் கிடைத்தது. யோசுவாவின் வரையறைகளுக்கு தாம் அப்பாற்பட்டவர் என்பதையே அவரது பதில் தெரிவித்தது. அதாவது, அவர் யோசுவாவின் பக்கத்தச் சேர்ந்தவரா என்பதல்ல, யோசுவா அவரது பக்கத்தைச் சேர்ந்தவரா என்பதே கேள்வியாக இருந்தது.

`யோசுவா 5:14,15 வசனங்களை 2இராஜா 6:8–17; நெகே 9:6; ஏசாயா 37:16 வசனங்களுடன் ஒப்பிடுங்கள். கர்த்தருடைய சேனையின் அதிபதியினுடைய அடையாளம்பற்றி என்ன அறிந்துகொண்டீர்கள்?`

எபிரெய வேதாகமத்தில் வருகிற 'கர்த்தருடைய சேனையின் அதிபதி' என்கிற வார்த்தைகள் தனித்துவமான ஒன்று என்றாலும், 'சேனை', 'அதிபதி' எனும் வார்த்தைகள் இணைந்து வருவது எப்போதும் ஒரு இராணுவத் தலைவரைச் சுட்டிக்காட்டும். வேதாகமத்தில் 'சேனை' என்கிற வார்த்தையானது இராணுவத் துருப்புகள், தேவதூதர்கள் அல்லது வானுலக ஜீவிகளைச் சுட்டிக்காட்டலாம்.

மன்னுருவாவதற்கு முந்தைய கிறிஸ்து யோசுவாவுக்கு ஒரு கூட்டாளியாக அல்லது இஸ்ரவேலின் படையின் தளபதியாகமட்டும் தரிசனமாகவில்லை, கானானியர்களுடனான போரைவிட மிகப்பெரிய போரில் ஈடுபட்டுள்ள தேவதூதர்கள் படையின் தளபதியாகவும் தோன்றுகிறார். அந்த அதிபதி யாரென்பதை யோசுவா அறிந்திருந்ததை அவரது பதில் காட்டுகிறது. அவர் தேவனுக்கு சமமானவர்; அதனால் முழு மரியாதையோடும் தொழுகையோடும் அவருக்குமுன் யோசுவா சாஷ்டங்கமாக விழுந்தார். யோசு 5:14; ஆதி 17:3; 2 சாமுவேல் 9:6; 2 நாளா 20:18. சேனைகளின் தேவன்தாமே ஈடுபட்டிருந்த ஒரு மிகப்பெரிய போரின் ஒரு பகுதியாக இருந்த போருக்கான இராணுவ உத்தியைப் பெற யோசுவா தயாராக இருக்கிறார்.

`'கர்த்தருடைய சேனையின் அதிபதி' தம் மக்களின் பாதுகாப்புக்காகச் செயல்படுகிறார் என்பதை அறிவதால் நாம் எப்படிப்பட்ட ஆறுதலைப் பெறலாம்? பெறவேண்டும்?`