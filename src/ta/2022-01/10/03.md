---
title:  தேவனுடைய அழைப்பு
date:   28/02/2022
---

`இஸ்ரவேலரின் சீனாய் மலை அனுபவம் என்ன? எபி 12:18-21.`

தேவன் இஸ்ரவேலரை எகிப்திலிருந்து அழைத்துவந்ததின் நோக்கம், அவர்களோடு நெருக்கமான உறவை ஏற்படுத்துவதாகும். ‘நான் எகிப்தியருக்குச் செய்ததையும், நான் உங்களைக் கழுகுகளுடைய செட்டைகளின்மேல் சுமந்து, உங்களை என்னண்டையிலே சேர்த்துக்கொண்டதையும், நீங்கள் கண்டிருக்கிறீர்கள்’. யாத் 19:3,4.

மக்கள் தம்மைச் சந்திக்கும்படி மோசேமூலம் வழிகாட்டல்களைக் கொடுத்தார். முதலாவது மக்கள் தங்களைப் பரிசுத்தப்படுத்த வேண்டும். யாத் 19:10-15. அந்த ஆயத்தத்தைச் செய்யாமல், மலையடிவாரத்தை நெருங்கிஏற முயன்றவர்கள் சாகநேரிட்டது. மக்கள் தங்களை இரண்டு நாட்கள் ஆயத்தம்செய்து, மூன்றாம் நாளில், ‘எக்காளம் நெடுந்தொனியாய்த் தொனிக்கையில், அவர்கள் மலையின் அடிவாரத்தில் வரக்கடவர்கள்’ என்று சொன்னார். யாத் 19:13. மோசேயும் இஸ்ரவேலின் தலைவர்களும் மலைமேல் ஏறிச் சென்று, ‘தேவனைத் தரிசித்து, பின்பு புசித்துக் குடித்த அதே அனுபவத்தை மக்களும் பெற விரும்பினார். யாத் 24:9-11 அதன்மூலம், தேவன் தம் மகிமையை தங்களுக்கு வெளிப்படுத்தியதையும், ‘தேவன் மனுஷனோடே பேசியும், உயிரோடிருக்க’ முடியும் என்பதையும் புரிந்துகொள்ளலாம். உபா 5:24, ஆனால் அந்தத் தருணம் வந்தபோது, விசுவாசக்குறைச்சல் உண்டானது. அதுகுறித்து பலவருடங்களுக்கு பிறகு மோசே இவ்வாறு சொன்னான்:’நீங்கள் அக்கினிக்குப் பயந்து மலையில் ஏறாமல் இருந்தீர்கள்.’ உபா 5:5. மோசே தங்களுக்கு மத்தியஸ்தனாக இருக்கும்படி சொன்னார்கள். உபா 5:25-27; ஒப்பிடவும் யாத் 20:18-21.

சீனாய் மலையில் தேவன் தம் பரிசுத்தத்தை வெளிப்படுத்தினதின் நோக்கம் அவர்கள் தமக்குப் பயப்படும் ‘பயத்தை’ அல்லது பய பக்தியைக் கற்றுக்கொள்வதற்கே. ‘கர்த்தருக்குப் பயப்படுதல்’ ஜீவனையும் ஞானத்தையும் கனத்தையும் கொடுக்கிறது. உபா 4:10; ஒப்பிடவும்:சங் 111:10; நீதி 1:7; 9:10; 10:27. மேலும், தேவன் கிருபையும் இரக்கமுமுள்ளவர் என்று கற்றுக்கொள்ளச் செய்கிறது. யாத் 34:4-8. மக்கள் தம்மிடம் வரவேண்டுமென்று தேவன் விரும்பினார்; மக்களோ பயந்து, மோசேயை தங்களுக்கு மத்தியஸ்தனாக இருக்கச் சொன்னார்கள். சீனாய் மலை யருகே மக்கள் விசுவாசமின்றி நடந்து கொண்டார்கள்; பொன் கன்றுக்குட்டி செய்து தேவதுரோகம் செய்தார்கள்; அவர்களை தேவன் அழித்துவிடுவாரோ என்று மோசே பயந்தார். இந்தப் பயத்தைப்பற்றித்தான் எபிரெயர் பேசுகிறது. உபா 9:19. மக்கள் அவ்வாறு நடந்து கொண்டது தேவதிட்டம் அல்ல; தங்கள் அவிசுவாசத்தின் நிமித்தம் அவ்வாறு நடந்தார்கள்.

`இயேசு இருப்பதால், நாம் ஏன் பரிசுத்தமான தேவனண்டை நெருங்கிச் சேர பயப்படவேண்டிய தில்லை? நாம் நெருங்கிச் சேருவதற்கான நிபந்தனைகள் யாவை?`