---
title:  சோர்வு
date:   28/12/2021
---

புறக்கணிப்புக்கும் உபத்திரவத்திற்கும் மத்தியிலும் கிறிஸ்துவின்மேலான அர்ப்பணிப்பையும் விசுவாசத்தையும் அந்த எபிரெய விசுவாசிகள் காத்துக் கொண்டார்கள். காலப்போக்கில் அந்தப் போராட்டம் மிகவும் தீவிரமானது. நல்ல போராட்டத்தைப் போராடி, வெற்றிபெற்றாலும்கூட களைத்துப்போனார்கள்.

`எபி 2:18; 3:12,13; 4:15; 10:25; 12:3,12,13; 13:1-9,13 ஆகிய வசனங்களை வாசியுங்கள். அந்த விசுவாசிகள் சந்தித்த சில சவால்கள் என்ன?`

அவர்கள் அடுக்கடுக்காகப் பிரச்சனைகளைச் சந்தித்து வந்தார்கள். நற்பெயர் களங்கப்படும் வகையில் அவர்களைத் திட்டினார்கள்; அடித்தார்கள். எபி 13:13. சில விசுவாசிகளை சிறையில் அடைத்துவைத்திருந்தார்கள். எபி 13:3. அவை அனைத்தும் பொருளாதாரரீதியிலும் மனரீதியிலும் அவர்களைக் களைத்திருக்கச் செய்யலாம். எபி 12:12,13. மிகவும் தளர்ந்து, ‘ஆத்துமாக்களில் சோர்வுடன்’ இருந்தார்கள். எபி 12:3.

தனிநபர்களோ, சமுதாயமோ எதிரிகளிடமிருந்து கிடைத்த வெற்றிப் பரவசமும், அதனால் உண்டான தன்னம்பிக்கையும் பிறநம்பிக்கைகளும் காலப்போக்கில் குறையும்போது, எதிரிகளின் எதிர்தாக்குதலால் எளிதில் நிலைகுலைந்து போகிறார்கள். முதன்முதலாக அச்சுறுத்தல் உண்டானபோது, அந்த நபரோ சமுதாயமோ பெற்ற அதே பெலத்தை இரண்டாம் முறை பெறமுடிவதில்லை.

`1இராஜா 19:1-4இல் எலியாவுக்கு என்னவாயிற்று?`

"ஆழமான விசுவாசத்தால் கிடைக்கிற மகிமையான வெற்றியைத் தொடர்ந்து பலருக்கும் ஏற்படுகிற பாதிப்பே எலியாவையும் அழுத்திக்கொண்டிருந்தது. ‘கர்மேலில் உண்டான சீர்திருத்தம் நீடிக்காதோ?’ என்று பயந்தான்; மனச்சோர்வு அவனை ஆட் கொண்டது. பிஸ்காவின் உயரமளவிற்கு மேன்மையடைந்தவன் இப்பொழுது படுபாதாளமளவிற்கு வீழ்ந்தான். சர்வவல்லவரின் ஏவுதலின்கீழ், விசுவாசத்திற்குவந்த பயங்கரச் சோதனையை மேற்கொண்டான்; ஆனால், இப்போது அதைரியமான சூழ்நிலையில், யேசபேலின் மிரட்டல்தான் காதில் ஒலித்துக் கொண்டிருந்தது; அந்தத் துன்மார்க்க ஸ்திரீயின் சதியால் சாத்தானின் கை ஓங்குவதுபோல் தெரிந்தது; எனவே, தேவன்மேலுள்ள தன் பிடியை நழுவவிட்டான். முன்பு சொல்லமுடியாத அளவு மேன்மையடைந்திருந்தான். அதன் விளைவு அற்புதமானதாக இருந்தது. இப்போதோ தேவனை மறந்த எலியா வனாந்தரப் பகுதியைச் சேரும்மட்டும் தனியாளாக ஓடிக்கொண்டே இருந்தான்." Ellen G. White, Prophets and Kings, pp. 161, 162. 

`கிறிஸ்தவ வாழ்வில்‌ என்னென்ன தருணங்களில்‌ தோல்வியைச்‌ சந்தித்தீர்கள்‌? அந்தத்‌ தோல்விகளுக்கு பின்னணியிலிருந்த காரணிகளும்‌ சூழ்நிலைகளும்‌ என்ன? அவற்றை எவ்வாறு வித்தியாசமாகக்‌ கையாண்டிருக்கலாம்‌?`