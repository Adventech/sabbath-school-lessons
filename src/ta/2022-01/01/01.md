---
title:  எபிரேயருக்கும் நமக்கும் எழுதின நிருபம்
date:   25/12/2021
---

### இவ்வார ஆராய்ச்சிக்கு
எபி 2:3,4; 1பேதுரு 4:14,16; எபி 13:1-9,13; 1இராஜா 19:1-18; எபி 3:12-14; எண் 13.

> <p>மனன வசனம்</p>
> ‘நீங்கள் தேவனுடைய சித்தத்தின்படி செய்து, வாக்குத்தத்தம் பண்ணப்பட்டதைப் பெறும்படிக்குப் பொறுமை உங்களுக்கு வேண்டியதாயிருக்கிறது’. எபி 10:36.

இயேசுவின் பிரசங்கத்தையோ அப்போஸ்தலர்களில் ஒருவருடைய பிரசங்கத்தையோ நேரடியாகக் கேட்கமுடிந்தால் எப்படி இருக்கும்? அவர்களுடைய பிரசங்கங்கள் சிலவற்றின் சில பகுதிகளையும் பிரசங்கச் சுருக்கங்களையும் வேதாகமத்தில் காணலாம்; ஆனாலும் அது நேரடியாகக் கேட்கும் அளவிற்கு இருக்காது. இருந்தாலும் ஒரு பிரசங்கத்தை முழுவதுமாக தேவன் நமக்காகப் பத்திரப்படுத்தியிருக்கிறார். அது எபிரெயருக்கு பவுல் எழுதின நிருபம். 

எபிரெயர் நிருபத்தை எழுதின பவுல், தன் நிருபத்தை ‘புத்திமதியான வார்த்தைகள்’ என்று குறிப்பிடுகிறான். எபி 13:22. தேவாலய ஆராதனைகளிலும் கிறிஸ்தவத் தொழுகைகளிலும் போதிக்கிற பிரசங்கங்களை ‘புத்திசொல்லுதல்’ என்று அழைப்பதுண்டு. அப் 13:15; 1தீமோ 4:13. நமக்குக் கிடைத்துள்ள பழங்கால ‘முழுக் கிறிஸ்தவப் பிரசங்கம்’ எபிரெயர் நிருபம்தான். இயேசுவை ஏற்றுக் கொண்டு, உபத்திரவங்களை அனுபவித்த விசுவாசிகளுக்கு சொன்ன வார்த்தைகள்தாம் எபிரெயர். அவர்களில் சிலர் பொதுவிடத்தில் அவமானத்தையும் உபத்திரவத்தையும் அனுபவித்தார்கள். எபி 10:32-34. வேறு சிலர் பொருளாதாரப் பிரச்சனைகளைச் சந்தித்தார்கள். எபி 13:5,6. அநேகர் களைத்து, தங்கள் விசுவாசம்குறித்து சந்தேகப்பட ஆரம்பித்தார்கள். எபி 3:12,13. உங்களில் யாராவது இதுபோன்ற சூழலில் இருக்கிறீர்களா?

இயேசுவிலான விசுவாசத்தில் உறுதியாக இருக்கவும், இப்போது பரலோக பரிசுத்த ஸ்தலத்தில் இருக்கும் இயேசுவையே நோக்கிப்பார்க்கவும் அனல்மூட்டும் தன் பிரசங்கத்தினால் அறைகூவல் விடுக்கிறான் பவுல்.

_2021, ஜனவரி 1 வகுப்புக்காகப் படிக்கவேண்டிய பாடம்_