---
title:  இந்தக் கடேசி நாட்களில்
date:   30/12/2021
---

`காலம் சம்பந்தமாக பவுல் வலியுறுத்துகிற கருத்து என்ன? எபி 1:2; 9:26-28; 10:25,36-38; 12:25-28.`

கொஞ்சமும் தாமதிக்காமல் தன்னுடைய புத்திமதியின்படி நடக்குமாறு பவுல் சொல்கிறான்; விசுவாசிகள் ‘கடைசி நாட்களில்’ வாழ்வதாகவும், வாக்குறுதிகள் நிறைவேறப் போவதாகவும் குறிப்பிடுகிறான். எபி 1:2; 10:36-38. எபிரெயர் நிருபத்தை எந்த விசுவாசிகளுக்கு எழுதினானோ அவர்களை, கானானின் எல்லையில், வாக்குத்தத்த தேசத்திற்குள் பிரவேசிக்க ஆயத்தமாக நின்ற மக்களுடன் ஒப்பிட்டு நிருபம் முழுவதிலும் பேசுகிறான். ‘வருகிறவர் இன்னுங் கொஞ்சக்காலத்தில் வருவார், தாமதம்பண்ணார்’ என்று ஞாபகப்படுத்துகிறான். எபி 10:37. பிறகு, ‘நாமோ கெட்டுப்போகப் பின்வாங்குகிறவர்களாயிராமல், ஆத்துமா ஈடேற விசுவாசிக்கிறவர்களாய் இருக்கிறோம்’ என்று ஊக்குவிக்கிறான். எபி 10:39. தேவனுடைய வாக்குறுதி நிறைவேற இருந்த சமயத்தில், தேவமக்கள் இடறியதை நமக்கும் எபிரெய விசுவாசிகளுக்கும் நினைவூட்டும்வகையில் இந்தக் கடைசி அறிவுரையைச் சொல்கிறான்.

அதுகுறித்து எண்ணாகமப் புத்தகத்தில் வாசிக்கலாம். வாக்குத்தத்த தேசத்திற்குள் செல்வதற்குமுன் இரண்டுமுறை இஸ்ரவேலர் தோல்வியைச் சந்தித்ததாக வேதாகமப் பதிவு சொல்கிறது. முதல் சம்பவம் எண் 13;14இல் உள்ளது. சபையார் மத்தியில் இஸ்ரவேலின் தலைவர்கள் பலர் சந்தேகங்களைக் கிளப்பி விட்டார்கள்; இஸ்ரவேலர் விசுவாசமிழக்க அது வழிசெய்தது. அதனால், கானானுக்குள் செல்லும் நிலையில் இருந்தவர்கள், தங்களுக்கு புதிதாக ஒரு தலைவரை நியமித்து, எகிப்திற்குத் திரும்பிச்செல்லத் தீர்மானித்தார்கள். 

இரண்டாவது சம்பவம் பாகால் பேயாரில் நடந்தது. இஸ்ரவேலர் சிற்றின்பத்தில் மூழ்கி, பொய்த்தொழுகையில் மூழ்கினார்கள். எண் 24,25. பிலேயாமால் இஸ்ரவேலரைச் சபிக்கமுடியவில்லை; அதனால் சாத்தான் பாலியல் தூண்டல்கள் மூலம் இஸ்ரவேலரை பொய்த்தொழுகையிலும் பாவத்திலும் விழவைத்து, தேவனுடைய அதிருப்திக்கு ஆளாக்குகிறான்.

இந்த இரண்டு ஆபத்துகளையும் மனதில்வைத்து அந்த விசுவாசிகளை பவுல் எச்சரிக்கிறான். முதலாவது, விசுவாசத்தை அறிக்கையிடுவதில் உறுதியாக இருக்கவும், இயேசுவையே நோக்கிப் பார்த்துச் செல்லவும் புத்திமதி கூறுகிறான். எபி 4:14; 10:23; 12:1-4. இரண்டாவது, ஒழுக்கமற்ற வாழ்க்கையையும் இச்சையையும் விட்டுவிடுமாறு புத்திமதி கூறுகிறான். எபி 13:4-6. இறுதியாக, அவர்களது தலைவர்கள் சொல்வதைக் கேட்டு, கீழ்ப்படியும்படி அறிவுறுத்துகிறான். எபி 13:7,17.

`மரித்தோரின்‌ நிலைபற்றி நமக்கு நன்றாகவே தெரியும்‌. மரணத்தில்‌ கண்ணை மூடினதும்‌, அடுத்த கணம்‌ இரண்டாம்‌ வருகைதான்‌. அதன்படி பார்த்தால்‌, எவ்வாறு அனைவருமே “கடைசிக்‌ காலத்‌தில்‌” வாழ்ந்தவர்களாக, வாழ்கிறவர்களாக இருக்கிறார்கள்‌ ?`