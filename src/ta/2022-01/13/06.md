---
title:  பாளயத்துக்குப் புறம்பே இயேசுவிடம் போவோம்
date:   24/03/2022
---

`பாளயத்துக்குப் புறம்பே இயேசுவிடம் போவது என்றால் என்ன? எபி 13:10-14; மாற்கு 8:34; மத் 10:38; லூக் 14:27; கலா 2:20 ஆகிய வசனங்களை ஒப்பிடுங்கள்.`

பாளயத்திலேயே வாசலுக்கு வெளியே இருந்த இடம்தான் மிகவும் அசுத்தமானதாகும். பலிமிருகங்களின் உடல்களை அங்கு எரித்தார்கள். லேவி 4:12. குஷ்டரோகிகளை பாளயத்திற்கு புறம்பே அனுப்பினார்கள். லேவி 13:46. தேவதூஷணம் செய்தவர்களையும், பிற குற்றவாளிகளையும் அங்கே கொன்றார்கள். லேவி 24:10-16, 23; 1இராஜா 21:13; அப் 7:58, பாளயத்திற்கு உள்ளே தேவபிரசன்னம் இருந்ததை அந்தச் சட்டத்திட்டங்கள் சுட்டிக்காட்டின. அசுத்தமான எதையும் பாளயத்திற்கு புறம்பே தள்ளினார்கள்; ‘தீட்டான’ அல்லது ‘அசுசியான’ எதுவும் பாளயத்தில் இருப்பதை தேவன் விரும்பவில்லை. எண் 5:3; உபா 23:14.

எருசலேமுக்கு வெளியேதான் சிலுவையில் இயேசு தொங்கினார். யோவான் 19:17-20. அவர்மேல் சுமந்த நிந்தை அவ்வளவு பெரிது. எபி 12:2. அவர் ‘தேவ தூஷணம்’ செய்ததாக அதிகாரிகள் குற்றஞ்சாட்டினார்கள். இஸ்ரவேலர் உண்மைக்குப்புறம்பாக, அவரை நகரத்திற்கு வெளியே சிலுவையில் அறைந்தார்கள். மாற்கு 14:63, 64; லேவி 24:11, 16. இயேசுவை ‘நிந்தையுள்ள’ ‘தீட்டான’ அல்லது’ அசுசியான’ ஒருவராகக் கருதி, பாளயத்திற்குப் புறம்பே தள்ளினார்கள். எபி 12:2. ஆனாலும், நாம் வாசலுக்கு வெளியே இயேசுவிடம் சென்று, அவர் அனுபவித்த பாடுகளை அனுபவிக்கும்படி பவுல் அறிவுறுத்துகிறான். எபி 12:2; 13:13. அதே பாதையில்தான் மோசே சென்றான்; எகிப்தின் ஐசுவரியங்களைவிட ‘கிறிஸ்துவினிமித்தம் வரும் நிந்தையைத்’ தெரிந்துகொண்டான். எபி 11:26.

தேவனுடைய பிரசன்னம் இப்போது பாளயத்திற்குப் புறம்பே இருப்பதாக எபிரெயர் சுட்டிக்காட்டுகிறது. பாளயத்திற்குப் புறம்பே இயேசுவிடம் செல்வது என்றால், அவருடைய அவமானத்தை அல்லது ‘நிந்தையைச் சுமப்பது’ மட்டுமல்ல; அவரிடத்திற்கு ‘புறப்பட்டு’ போவதாகும். எபி 13:13, இஸ்ரவேலரும் அப்படியே, பொன்கன்று குட்டி பாவத்திற்குபின் மோசே கூடாரத்தைப் பெயர்த்தபிறகு, ‘கர்த்தரைத் தேடும்’ யாவரும் வனாந்தரத்தில் இருந்த ‘பாளயத்துக்குப் புறம்பான’ ஆசரிப்புக்கூடாரத்திற்குச் சென்றார்கள். யாத் 33:7. பொன்கன்றுகுட்டி செய்த தேவதுரோகச் செயல்போல, இயேசுவைப் புறக்கணித்தல் என்பது, தேவனைப் புறக்கணிப்பதாகும். யாத் 32; 33. எனவே, நிந்தையும் அவமானமும் நிறைந்த பாதைதான் தேவனிடத்திற்குச் செல்கிற பாதையாகும்.

இயேசுவே விசுவாசிகளின் ‘விசுவாசத்தைத் துவக்குகிறவர், முடிக்கிறவர்’ என்று பவுல் சொல்கிறான். எபி 12:2. எனவே விசுவாசிகள் தற்போது ஏற்படுகிற உபத்திரவங்களை ‘நீதியாகிய சமாதான பலனைத் தருகிற ‘ தற்காலிகச் சிட்சை என்று எண்ணுமாறு அழைக்கிறான். எபி 12:11. அவர்கள் தீட்டான நகரத்தை அல்லது பாளயத்தைவிட்டு, தேவன்தாமே கட்டி உண்டாக்கின ‘வரப்போகிற’ நகரத்தைத் தேடிச் செல்கிறார்கள். எபி 13:14; 11:10, 16.

`உங்கள் வாழ்க்கையில் ‘பாளயத்திற்குப் புறம்பே’ இயேசுவிடம் செல்வது என்றால் என்ன? இயேசுவின்மேலுள்ள விசுவாசத்தின் என்னென்ன அம்சங்கள் உங்களைச் சுற்றியுள்ளவர்களிட மிருந்து உங்களுக்கு ‘நிந்தை’ ‘அல்லது’ ‘அவமானத்தைக்’ கொண்டுவரலாம்?`