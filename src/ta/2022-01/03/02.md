---
title:  இந்தக் கடைசி நாட்களில்
date:   09/01/2022
---

எபிரெயர் நிருபத்தின் முதல் பத்தி என்ன சொல்கிறது? தான் ‘கடைசி நாட்களில்’ வாழ்வதாக பவுல் நம்பினான். எதிர்காலத்தைச் சுட்டிக்காட்ட ‘கடைசி நாட்கள்’, ‘முடிவு காலம்’ எனும் இரண்டு சொற்றொடர்களை வேதாகமம் பயன்படுத்துகிறது; இரண்டுக்கும் அர்த்தம் வேறு. எதிர்காலத்தை ‘கடைசி நாட்கள்’ என்று தீர்க்கதரிசிகள் குறிப்பிடுகிறார்கள். உபா 4:30,31; எரே 23:20. பூலோக வரலாற்றின் கடைசி நாட்களை ‘முடிவுகாலம்’ என்று தானியேல் குறிப்பிடுகிறான். தானி 8:17; 12:4.

`‘கடைசி நாட்களில்’ தேவன் தம் மக்களுக்கு என்ன செய்யப்போவதாக வாக்குரைக்கிறார்? எண் 24:14-19; ஏசா 2:2,3.`

பழைய ஏற்பாட்டு தீர்க்கதரிசிகள் பலர், ‘கடைசி நாட்களில்’ தேவன் தம் மக்களின் எதிரிகளை அழிக்கப்போகிற ஒரு ராஜாவை எழுப்புவார் என்றும், அவர் பிற தேசத்தாரை இஸ்ரவேலுக்கு வரவழைப்பார் என்றும் அறிவித்தார்கள். எண் 24:14-19; ஏசா 2:2,3. இந்த வாக்குறுதிகள் இயேசுவில் நிறைவேறினதாக பவுல் சொல்கிறான். அவர் சாத்தானைத் தோற்கடித்தார்; சுவிசேஷம் அறிவிக்கப்பட்டு வருவதன்மூலம் அவர் சகல தேசத்தாரையும் தம்மிடத்தில் இழுத்து வருகிறார். கொலோ 2:15; யோவான் 12:32. இந்த வகையில், தேவனுடைய வாக்குறுதிகளை இயேசு நிறைவேற்றி இருப்பதால், ‘கடைசி நாட்கள்’ ஆரம்பமாகிவிட்டன.

நம் ஆவிக்குரிய பிதாக்கள் விசுவாசத்தில் மரித்தார்கள். வாக்குறுதிகளை ‘தூரத்தில்’ கண்டு மகிழ்ந்தார்கள்; அவற்றின் நிறைவேறுதலைக் காணவில்லை. மாறாக இயேசுவில் அவை நிறைவேறியதை நாம் கண்டிருக்கிறோம்.

தேவனுடைய வாக்குறுதிகளையும் இயேசுவையும்பற்றி ஒரு கணம் சிந்திப்போம். பிதா தம் பிள்ளைகளை உயிர்த்தெழுப்புவதாக வாக்குரைத்தார். 1தெச 4:15,16. அற்புதமான செய்தி என்னவென்றால், இயேசுவை உயிர்த்தெழுப்பி, தம் பிள்ளைகளின் உயிர்த்தெழுதலுக்கு அச்சாரமிட்டிருக்கிறார். 1கொரி 15:20; மத் 27:51-53. பிதா புதுச் சிருஷ்டிப்பின் வாக்குறுதியையும் கொடுத்தார். ஏசா 65:17. அந்த வாக்குறுதியை நமக்குள் புதிய ஆவிக்குரிய வாழ்வை உருவாக்கி, நிறைவேற்றத் தொடங்கினார். 2கொரி 5:17; கலா 6:15. தம்முடைய இறுதி ராஜ்யத்தை ஸ்தாபிக்கப்போவதாக வாக்குரைத்தார். தானி 2:44. சாத்தானின் வல்லமையிலிருந்து நம்மை விடுவித்து, இயேசுவை நம் ராஜாவாக நியமித்து, அந்த வாக்குறுதி நிறைவேறச் செய்தார். மத் 12:28-30; லூக் 10:18-20. ஆனாலும், இது ஆரம்பம் மட்டுமே.இயேசுவின் முதலாம் வருகையில் பிதா செய்யத் தொடங்கியதை இயேசுவின் இரண்டாம் வருகையில் பிதா முற்றிலும் நிறைவேற்றுவார்.

`கடந்தகாலத்தில் தேவன் நிறைவேற்றின வாக்குறுதிகளை எல்லாம் எண்ணிப்பாருங்கள். மீதமுள்ள வாக்குறுதிகளையும் அவர் நிறைவேற்றுவாரென நம்புவதற்கு அது எவ்வாறு உதவியாக இருக்கும்?`