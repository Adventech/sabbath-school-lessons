---
title:  மேலும் படிக்க
date:   14/01/2022
---

இயேசு தேவகுமாரனாக இந்தப் பூமிக்கு வந்தபோது, ஒரே சமயத்தில் பல்வேறு பயன்கள் நிகழ்ந்தன. முதலாவது, தேவனுடைய தெய்வீக குமாரனாக வந்து, பிதாவை நமக்கு வெளிப்படுத்தினார். பிதா உண்மையில் எத்தகைய தன்மையுள்ளவர் என்பதையும், நாம் ஏன் அவரை நம்பிக் கீழ்ப்படிய வேண்டியதற்கான காரணத்தையும் தம் வார்த்தைகளாலும் செயல்களாலும் காட்டினார்.

தாவீதின், ஆபிரகாமின், ஆதாமின் வாக்குத்தத்த குமாரனாகவும் இயேசு வந்தார்; அவர் மூலமாகச் சத்துருவைத் தோற்கடித்து, உலகத்தை அரசாளப்போவதாக தேவன் வாக்குரைத்திருந்தார். எனவே, ஆதாமுக்குப்பதிலாக மனுக்குலத்தின் தலைவராக இருந்து, அவர்களுக்கான தேவனுடைய ஆதிதிட்டத்தை நிறைவேற்ற இயேசு வந்தார். ஆதி 1:26-28; சங் 8:38. ஒரு நீதியான அரசர் இந்த உலகத்தை அரசாளவேண்டும் என்பதே எப்போதும் தேவனுடைய விருப்பமாக இருந்தது; அதற்காக இயேசு வந்தார்.

"யோர்தானில், ‘இவர் என்னுடைய நேசகுமாரன், இவரில் பிரியமாயிருக்கிறேன்’ என்று சொன்னதற்கும் மனுக்குலத்திற்கும் சம்பந்தமுள்ளது. இயேசு நம் பிரதிநிதி என்பதால் தேவன் அதைச் சொன்னார். நம் பாவங்கள், பெலவீனங்கள் மத்தியில் நம்மை தகுதியற்றவர்களாக ஒதுக்கவில்லை. ‘பிரியமானவருக்குள் நம்மை சுவிகாரபுத்திரராகும்படி முன்குறித்திருக்கிறார்’. எபே 1:6. கிறிஸ்துவின்மேல் இறங்கின மகிமையானது தேவன்நம்மேல் வைத்த அன்பின் அடையாளம். திறந்திருந்த வானத்தின் வாசல்கள்வழியே இரட்சகரின் தலைமேல் வீசிய அதே வெளிச்சம், சோதனையை எதிர்த்துநிற்க உதவி கேட்டு ஜெபிக்கும்போது, நம் மேலும் வீசப்படும். இயேசுவிடம் பேசிய சத்தமானது விசுவாசிக்கிற ஒவ்வோர் ஆத்துமாவிடமும், இது என் நேசப்பிள்ளை, இவரில் நான் பிரியமாயிருக்கிறேன் என்று சொல்லுகிறது". 

**கலந்துரையாடக் கேள்விகள்**

`1.	இயேசுவின் வார்த்தைகளையும் செயல்களையும் சிறப்பாக அறிந்துகொள்வது, தேவனை சிறப்பாக அறிந்துகொள்ள உதவுகிறது. அனுதின வாழ்வில் எவ்விதங்களில் எல்லாம் பிதாவாகிய தேவனோடு உங்கள் உறவை மேம்படுத்த இகு உதவுகிறது?`

`2.	இயேசுவிடம் தேவன் பேசினது போலவும், அவரை நடத்தினதுபோலவும் நம்மிடமும் நடந்துகொள்ள தேவன் விரும்புகிறார். மற்றவர்களை நம் நடத்த வேண்டிய விதம்பற்றி இதிலிருந்து என்ன அறிந்துகொள்ளலாம்?`

`3.	கிறிஸ்து நித்திய காலமும் இருக்கிற தெய்வம் என்கிற கருத்தைத் தியானியுங்கள். சிலுவைக்குச் சென்ற இயேசுவை, நம்மைப் போலவே சிருஷ்டித்திருக்க வேண்டும் என்கிற எண்ணம் இருந்தால், எதை இழந்துபோவோம்? அதற்கு மாறாக, நித்திய தேவனாகிய கிறிஸ்து சிலுவைக்கு நமக்காகச் சென்றார் என்று நம்பினால் எப்படி இருக்கும்? இரு கருத்துகளுக்கும் இடையேயான மிகப்பெரிய வித்தியாசம் என்ன?`

`4.	தேவனை மகிமைப்படுத்துவது என்றால் என்ன? வெளி 14:7. நிகழ்காலச் சத்தியத்திலும் மூன்று தூதர்களுடைய செய்திகளிலும் தேவனை மகிமைப்படுத்துவது எவ்வாறு ஒரு முக்கிய விஷயமாக வலியுறுத்தப்படுகிறது?`