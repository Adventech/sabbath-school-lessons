---
title:  இவரைக்கொண்டு உலகங்களையும் உண்டாக்கினார்
date:   12/01/2022
---

தேவன் இயேசுவைக் ‘கொண்டும்’, இயேசுவின் ‘மூலமும்’ உலகத்தைப் படைத்தார்; அந்த இயேசு தம் வல்லமையான வார்த்தையால் உலகத்தைத் தாங்கி நடத்துகிறார் என்று எபிரெயர் உறுதிப்படுத்துகிறது.

`தாம் ‘ஒருவராய்’ உலகத்தைப் படைத்ததாகவும், தாம் ‘ஒருவரே கர்த்தர்’ என்றும் பழைய ஏற்பாட்டில் தேவன் சொல்லுகிறார். ஏசா 44:24; 45:18; நெகே 9:6. ஆனால் புதிய ஏற்பாட்டில் இயேசுவைக் ‘கொண்டு’ உலகத்தைப் படைத்ததாக தேவன் சொல்லுகிறார். எபி 1:2,3. இதை எவ்வாறு புரிந்துகொள்வது?`

சிருஷ்டிப்பில் இயேசுவை தேவன் ஒரு கருவியாகப் பயன்படுத்தியதாக சிலர் கருதுகிறார்கள். அதற்கு வாய்ப்பில்லை. அதற்கு முதல் காரணம், கர்த்தராகிய இயேசு உலகத்தைச் சிருஷ்டித்தாரென பவுல் சொல்லுகிறான். அவர் உதவியாளராக இருக்கவில்லை. இயேசுவே வானங்களையும் பூமியையும் படைத்த கர்த்தர். எபி 1:10. சங்கீதம் 102:25-27 சொல்கிற சிருஷ்டிகராகிய யாவேதாம் இயேசு என்று பவுல் சுட்டிக்காட்டுகிறான். இரண்டாவது காரணம், பிதாவானவர் தமக்காவும் தம்மாலேயும் உலகத்தைப் படைத்ததாக எபி 2:10 சொல்லுகிறது; எபி 1:2இல் இயேசுவைப்பற்றிச் சொல்லப்படும் அதே சொற்றொடர்கள் வருகின் றன. பிதா சிருஷ்டித்தார்; இயேசு சிருஷ்டித்தார். எபி 1:2,10; 2:10. பிதாவுக்கும் குமாரனுக்கும் இடையே நோக்கத்திலும் செயல்பாட்டிலும் ஒரு பரிபூரண இணக்கம் காணப்படுகிறது. இது திரித்துவத்தின் ஒரு மறைபொருள். இயேசு சிருஷ்டித்தார், பிதா சிருஷ்டித்தார்; ஆனால் சிருஷ்டிகராகிய தேவன் ஒருவரே. என்ன தெரிகிறது? இயேசு, தேவனாக இருக்கிறார் என்பது தெரிகிறது.

இயேசு நியாயாதிபதியும்கூட. எபி 4:13. சகலத்தையும் சிருஷ்டித்து, தாங்கி நடத்துபவர் தேவன் என்பதால், அவருக்கு அரசாளவும் நியாயந்தீர்க்கவும் அதிகாரமிருக்கிறது. ஏசா 44:24-28.

இயேசு பிரபஞ்சத்தைத் தாங்கிநடத்துபவரும்கூட. எபி 1:3; கொலோ 1:17. தாங்கி நடத்துதல் என்பது வழிகாட்டுவதை அல்லது பாதுகாப்பதைக் குறிக்கிறது. தாங்குதல், சுமத்தல் என்பதற்கான கிரேக்க பதம் பெரான்; காற்று ஒரு படகை இழுத்துச் செல்வதைச் சுட்டிக்காட்ட அந்த வார்த்தை பயன்படுகிறது. தேவன் தம் தீர்க்கதரிசிகளை வழிநடத்துவதைச் சுட்டிக்காட்டவும் அந்த வார்த்தை பயன்படுகிறது. அப் 27:15,17; 2பேதுரு 1:21. இதன்மூலம், இயேசு நம்மைச் சிருஷ்டித்தவர் மட்டுமல்ல, நம்மைத் தாங்குகிறவர் என்பதும் தெரிகிறது. ஒவ்வொரு மூச்சும், ஒவ்வோர் இதயத்துடிப்பும், நம் வாழ்வின் ஒவ்வொரு கணமும் இயேசுவில்தான் உள்ளன; அவரே சகலத்தையும் சிருஷ்டித்தவர்.

`இயேசுவையும் அவருடைய வல்லமையையும்பற்றி அப் 17:28 சொல்வது என்ன? இதே இயேசுதாம் சிலுவையில் நம் பாவங்களுக்காக மரித்தார். நம் ஆண்டவர் சுயத்தை மறுக்கிறவர் என்கிற குணம்பற்றி இந்த உண்மை சுட்டிக்காட்டுவது என்ன?`