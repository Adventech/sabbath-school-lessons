---
title:  தேவன் தம் குமாரன்மூலம் திருவுளம்பற்றினார்
date:   10/01/2022
---

`எபி 1:1-4 வசனங்களின் மையக்கருத்து என்ன?`

கிரேக்க மொழியில் எபி 1:1-4 வசனங்கள் ஒரே வாக்கியமாக உள்ளது; புதிய ஏற்பாட்டிலேயே மிகஅழகான சொல்ஜால வாக்கியமாக அது போற்றப் படுகிறது. தேவன் தம் குமாரனாகிய இயேசுவின்மூலம் நம்மோடு பேசியிருக்கிறார் என்பதே அதன் முக்கியக் கருத்து. 

கி.பி. முதலாம் நூற்றாண்டில் வாழ்ந்த யூதர்களுக்கு, தேவ வார்த்தை வெகு காலமாக கிடைக்காமல் இருந்தது. மல்கியா தீர்க்கதரிசி சொன்ன வார்த்தைகளும், அதற்கு நான்கு வருடங்களுக்கு முன் எஸ்றாவும் நெகேமியாவும் தங்கள் ஊழியக்காலங்களில் சொன்ன வார்த்தைகளும்தாம் கடைசியாக அவர்களுக்குக் கிடைத்த வெளிப்பாடு; அவை வேதாகமத்தில் எழுதப்பட்டிருந்தன. ஆனால் இப்போது இயேசுவின்மூலம் தேவன் மீண்டும் அவர்களோடு பேசினார். 

ஆனாலும் இயேசுவின்மூலம் தேவன் கொடுத்த வெளிப்பாடு, தீர்க்கதரிசிகள்மூலம் கொடுத்த வெளிப்பாட்டைவிட மேன்மையானது. ஏனெனில், இயேசுதாம் மிகச்சிறந்த வெளிப்பாடு. அவர் வானத்தையும் பூமியையும் சிருஷ்டித்த தேவன்; பிரபஞ்சத்தை அரசாளுகிறவர். கிறிஸ்துவின் தெய்வதன்மைபற்றி பவுல் கொஞ்சங்கூட சந்தேகிக்கவில்லை. அதை உறுதியாக நம்பினான்.

மேலும், பழைய ஏற்பாடு தேவனுடைய வார்த்தை என்று பவுல் உறுதியாக நம்பினான். முற்காலத்தில் பேசின அதே தேவன்தாம் இப்போதும் பேசி வருகிறார். தேவ சித்தத்தின் மெய்யான அறிவை பழைய ஏற்பாடு தெரிவித்தது.

ஆனாலும் அதன் முழுப்பொருள், குமாரன் இப்பூமிக்கு வந்தபோதுதான் தெளிவானது. புதிர்படப் போட்டியில், ஒவ்வொரு துண்டையும் சரியான இடத்தில் வைப்பதற்கு, அதிலுள்ள படம் உதவுவதுபோல, குமாரன்மூலமாக பிதா தந்த வெளிப்பாடுதாம் பழைய ஏற்பாட்டை முழுவதும் புரிந்துகொள்ள உதவியதாக பவுல் சொல்கிறான் . இயேசுதாம் பழைய ஏற்பாட்டை முழு வெளிச்சத்தில் காட் டினார். அதேசமயம், இயேசு நம் பிரதிநிதியாகவும் இரட்சகராகவும் வந்தார். நம் சார்பாக யுத்தம்செய்து, சர்ப்பத்தை வெல்லவிருந்தார். அதுபோல, எபிரெயரில் இயேசு ‘முன்னோடி’, ‘அதிபதி’ என்று அழைக்கப்படுகிறார். எபி 2:10; 6:20. அவர் நமக்காக யுத்தம்செய்கிறார்; நம் பிரதிநிதியாக இருக்கிறார். எனவே நம் பிரதிநிதியாகிய இயேசுவுக்கு பிதா என்ன செய்தாரோ, அதை நமக்கும் செய்ய விரும்புகிறார். இயேசுவை தமது வலதுபாரிசத்தில் அமரவைத்தவர், நாமும் அவரோடு சிங்காசனத்தில் உட்காரவேண்டுமென்று விரும்புகிறார். வெளி 3:21. இவ்வுலக நன்மைக்காகவும் நித்திய நன்மைக்காகவும் இயேசுமூலமாக தேவன் நமக்குச் செய்தி அனுப்பினார். அதுமட்டுமல்ல; இயேசுமூலமாகவும் இயேசுவுக்கும் தேவன் செய்தவற்றன்மூலமாகவும் தேவன் நம்மோடு பேசுகிறார். 

`தேவனாகிய இயேசு இந்தப் பூமிக்கு வந்ததுபற்றித் தியானியுங்கள். இந்தச் சத்தியம் எவ்வாறு அதிக நம்பிக்கையைக் கொடுக்கவேண்டும்?`