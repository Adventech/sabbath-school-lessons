---
title:  மேலும் படிக்க
date:   11/03/2022
---

‘விசுவாசத்தால் நீங்கள் கிறிஸ்துவின் சொந்தமானீர்கள். இப்போதும் அதே விசுவாசத்தால் அவருக்குள் வளர வேண்டும். உங்கள் மனம், சித்தம், சேவை அனைத்தையும் அவரிடம் கொடுக்க வேண்டும்; அவருடைய சகல நிபந்தனைகளுக்கும் கீழ்ப்படிய, உங்களையே அர்ப்பணிக்க வேண்டும். கிறிஸ்து உங்கள் இருதயத்தில் வாசம்செய்து, உங்கள் பெலனாகவும் நீதியாகவும் துணையாகவும் இருந்து, கீழ்ப்படிய வல்லமை தருவார். இந்த ஆசீர்வாதங்கள் முழுவதும் கிறிஸ்துவில் இருப்பதால், மொத்தமாக அவரைப் பிடித்துக்கொள்ள வேண்டும்’. 

‘நாம் விசுவாசிப்பதற்குப் போதுமான ஆதாரங்களைக் கொடுக்காமல், தேவன் ஒருபோதும் விசுவாசிக்கச் சொல்வதில்லை. தேவன் இருப்பதையும், அவர் குணத்தையும், அவர் வார்த்தை உண்மை என்பதையும் நம் பகுத்தறிவுக்கு ஏற்றவாறு தேவன் தம் சாட்சிகளால் நிலைநாட்டுகிறார். ஏராளமான சாட்சிகள் இருந்தாலும், சந்தேகம் ஏற்படுவதற்கான சாத்தியக்கூறுகளை தேவன் நீக்கிவிடவில்லை. கண்ணால் காண்பதில் அல்ல, சாட்சிகள் மேல்தான் நம் விசுவாசம் நிலைத்திருக்க வேண்டும். சந்தேகப்பட விரும்புகிறவர்களுக்குத் தருணம் கிடைக்கும். அதேவேளையில், உண்மையாகவே சத்தியத்தை அறிய விரும்புகிறவர் களுக்கு, தங்கள் விசுவாசத்தை நிலைநிறுத்துவதற்கான ஆதாரங்கள் ஏராளம் கிடைக்கும்.

‘எல்லையில்லாப் பரம்பொருளின் குணத்தையோ செயல்களையோ எல்லையுள்ள மனிதர்கள் முழுவதும் அறிந்துகொள்வது இயலாத காரியம். உயர்கல்வி கற்றவர்களுக்கும் அறிவுக்கூர்மை பெற்றவர்களுக்கும்கூட பரம்பொருள் பெரும் மறைபொருளாகவே இருந்து வருகிறார். தேவனுடைய அந்தரங்க ஞானத்தை நீர் ஆராய்ந்து சர்வவல்லவருடைய சம்பூரணத்தை நீர் அறியக்கூடுமோ? அது வானபரியந்தம் உயர்ந்தது; உம்மால் என்ன ஆகும்? அது பாதாளத்திலும் ஆழமானது, நீர் அறியக்கூடியது என்ன? யோபு 11:7, 8.’

**கலந்துரையாடக் கேள்விகள்**

`1.	முற்கால கிறிஸ்தவ அறிஞர் ஒருவர், ‘கிரிடோ அட் இன்டெல்லிகம்’ என்று எழுதி னார். அந்த லத்தீன் வாசகத்திற்கு, ‘நான் புரிந்துகொள்வதற்காக நம்புகிறேன்’ என்று அர்த்தம். ‘விசுவாசத்தினாலே நாம் அறிந்திருக்கிறோம்’ என்று எபி 11:3 சொல்கிறது. விசுவாசத்திற்கும் அறிவுக்கும் உள்ள தொடர்பு என்ன? ஏன் அறிவுக்கு முன்னானதாக விசுவாசம் இருக்க வேண்டும்? சிலசமயங்களில் நாம் அறியாத ஒன்றை முதலில் விசு வாசத்தோடு அணுகவேண்டியதிருக்கலாம்; அதன்பிறகு அதுகுறித்த அதிக புரிதல் கிடைக்கலாம். அதுபற்றி விளக்குங்கள்.`

`2.	பிஸ்டிஸ் எனும் கிரேக்க வார்த்தை ‘விசுவாசம்’, ‘உண்மைதன்மை’ என இரண்டையும் குறிக்கிறது. ‘விசுவாசத்தோடு’ வாழ்வதுபற்றிப் புரிந்துகொள்ள ஏன் இந்த இரண்டு அர்த்தங்களும் முக்கியமானவை? எபிரெயர் 11 இன் விகவாச ஜாம்பாவான்கள் தங்கள் விசுவாசம் உண்மை என்பதை எவ்வாறு தங்கள் உண்மைதன்மைமூலம் காட்டினார்கள்? அதேபோல நாமும் எவ்வாறு வெளிப்படுத்தலாம்?`

`3.	விசுவாசம் தேவனுடைய ஒரு வரம்தான். ரோமர் 12:3. ஆனாலும் அந்த வரத்தைப் பெறுவதிலும், பராமரிப்பதிலும் நம்முடைய பங்கு என்ன?`