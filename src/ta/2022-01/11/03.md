---
title:  விசுவாசத்தினால் ஆபிரகாம்
date:   07/03/2022
---

‘விசுவாசமானது நம்பப்படுகிறவைகளின் உறுதியும், காணப்படாதவைகளின் நிச்சயமுமாயிருக்கிறது’ என்று எபி 11:1 சொல்கிறது. பிறகு இஸ்ரவேல் வரலாற்றில் விசுவாசத்திற்கு முன்னுதாரணமாக வாழ்ந்து, தங்கள் செயல்களில் விசுவாசத்தை வெளிப்படுத்தின உண்மையுள்ள மக்களைப் பட்டியலிடுகிறது.

`எபி 11:1-19இன் விசுவாச ‘ஜாம்பாவான்கள்’ விசுவாசத்திற்கு முன்னுதாரணமாகச் செய்தது என்ன? காணப்படாதவைகளின் நிச்சயத்தோடு எவ்வாறு நடந்தார்கள்?`

இந்த அதிகாரத்தில் வரும் மிகமுக்கிய நபர் ஆபிரகாம், ஆபிரகாம் கடைசியாக விசுவாசத்தோடு நடந்துகொண்ட செயல், விசுவாசத்தின் மெய்தன்மைபற்றிய படிப்பினையாக உள்ளது.

ஈசாக்கைப் பலியிடும்படி ஆபிரகாமிடம் தேவன் சொன்னது சற்று முரண்போலத் தெரியலாம். எபி 11:17,18. ஆபிரகாமுக்கு ஈசாக்குமட்டுமே பிள்ளை இல்லை.ஆபிரகாமுக்கு முதலில் பிறந்தவன் இஸ்மவேல். ஆனால் சாராள் சொன்னதைக் கேட்கும்படியும், இஸ்மவேலையும் அவன் தாயையும் துரத்தி விடும்படியும் ஆபிரகாமிடம் தேவன் சொன்னார். தாம் அவர்களைப் பார்த்துக்கொள்வதாகவும், ஈசாக்கினிடத்தில் ஆபிரகாமின் சந்ததி விளங்குமென்றும் கூறினார். ஆதி 21:12,13.ஆனால் அடுத்த அதிகாரத்தில், ஈசாக்கை சர்வாங்க தகனபலியாகச் செலுத்தும்படி ஆபிரகாமிடம் தேவன் சொல்கிறார். ஆதி 12-21இல் தேவன் கொடுக்கிற வாக்குறுதிகளுக்கு முரணாக ஆதி 22இல் அக்கட்டளையைக் கொடுத்தார்.

அந்த இக்கட்டான நிலைக்கு ஆபிரகாம் அருமையான ஒரு தீர்வைக் கண்டதாக எபிரெயர் சொல்கிறது. அதாவது, ஈசாக்கை தான் பலியிட்டாலும் தேவன் அவனை எழுப்படி ஆபிரகாம் நம்பினான். அதற்கு முன் அப்படி யாரையும் அவர் எழுப்பினதில்லை என்பதுதான் ஆச்சரியம்! தேவனோடு சமீபத்தில் ஏற்பட்டிருந்த அனுபவம்தான் அவ்வாறு தீர்மானிக்கச் செய்திருக்க வேண்டும். ஆபிரகாம் ‘சரீரஞ்செத்தவனாக’ இருந்தான். எபி 11:12. தேவ வல்லமையால் ஈசாக்கு கருவில் உருவானான். ஆபிரகாம் ‘சரீரஞ்செத்தவனாகவும்’, சாராள் பிள்ளையற்றவளாகவும் இருந்தாலும், ‘தான் அநேக ஜாதிகளுக்குத் தகப்பனாவதை நம்புகிறதற்கு ஏதுவில்லாதிருந்தும், அதை நம்பிக்கையோடே விசுவாசித்தான்’. தேவன் ‘மரித்தோரை உயிர்ப்பித்து, இல்லாதவைகளை இருக்கிறவைகளைப் போல் அழைக்கிறவர்’ என்று நம்பினான். ரோமர் 4:17-20. எனவே ஒருவிதத்தில், செத்த நிலையிலிருந்துதான் ஈசாக்கை தேவன் எழுப்பிருந்தார். எனவே, மீண்டும் அதை அவர் செய்ய முடியும் என்று ஆபிரகாம் நினைத்திருக்கலாம். கடந்த காலத்தில் தேவன் தன்னை வழிநடத்தியதை வைத்து, எதிர்காலத்தில் அவர் என்ன செய்ய முடியும் என்பதை ஆபிரகாம் கண்டான்.

`கடந்தகாலத்தில் தேவன் நம்மை வழிநடத்தியுள்ள விதத்தைத் தியானிப்பது, எவ்வாறு இப்போது நாம் விசுவாசத்தோடும் நம்பிக்கையோடும் நடந்துகொள்ள உதவியாக இருக்கும்?`