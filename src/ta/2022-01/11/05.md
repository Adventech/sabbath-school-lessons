---
title:  விசுவாசத்தினால் ராகாபும் மற்றவர்களும்
date:   09/03/2022
---

`வேதாகமக் கதாபாத்திரங்களுடன் அஞ்ஞான தேசத்து விபசாரப் பெண்ணான ராகாபையும் பவுல் சொல்வதன் காரணம் என்ன? எபி 11:31; யோசுவா 2:9-11.`

எபிரெயர் 11இன் பட்டியலில், ராகாபின் பெயரை யாரும் எதிர் பார்க்க வாய்ப்பில்லை. அந்தப் பட்டியலில் இரண்டு பெண்களின் பெயர்கள் வருகின்றன; அவற்றில் ராகாபும் ஒருத்தி. பத்தாவதாகச் சொல்லப்படுகிறாள். நீதிமான்களாகிய இஸ்ரவேலின் முற்பிதாக்கள், கோத்திரப்பிதாக்களின் பெயர்களைத் தொடர்ந்து ராகாபின் பெயர் வருகிறது. அவள்புறஜாதி, விபசாரப் பெண்.

அவள் அந்த அதிகாரத்தின் கருப்பொருளாக, உச்சக்கட்டமாக வருவது ஆச்சரியமானது. ஒரு குறிப்பிட்ட ஒழுங்குடன் பட்டியல் அமைந்துள்ளது. ஒவ்வொருவரையும்பற்றி ‘விசுவாசத்தினால்’ என்று பவுல் ஆரம்பிக்கிறான். ‘விசுவாசத்தினால் இன்னார் இதைச் செய்தார்’ அல்லது’ விசுவாசத்தினால் இன்னாருக்கு இவ்வாறு நடந்தது’ என்கிற பாணியில் சொல்கிறான். அடுத்தடுத்து அவ்வாறு சொல்கிற விதம் நம் எதிர்பார்ப்பை எகிறச்செய்கிறது; தொடர்ந்து, ‘விசுவாசத் தினாலே யோசுவா வாக்குத்தத்த தேசத்திற்குள் மக்களை வழிநடத்தினான்’ என்று சொல்லப்போகிறானென எதிர்பார்க்கலாம். 

ஆனால், அப்படி இல்லை. மாறாக, யோசுவாவின் பெயரை விட்டுவிட்டு, அந்த விபசாரப் பெண்ணின் பெயர் வருகிறது. ஏற்கனவே சொல்லிவந்த பாணியை ராகாபுடன் நிறுத்திவிட்டு,’ பின்னும் நான் என்ன சொல்லுவேன்?’ என்கிறான். எபி 11:32. தொடர்ந்து,அவசரஅவசரமாக சில பெயர்களையும் நிகழ்ச்சிகளையும் பட்டியலிட்டு, அதிகம் விளக்கமளிக்காமல் செல்கிறான்.

ராகாபின் விசுவாசச் செயல் என்ன? அவள் காணாத போதிலும், தான் கேட்ட வற்றை நம்பினாள்; கீழ்ப்படிந்தாள். அவள் எகிப்தின் வாதைகளையோ, செங்கடல் நிகழ்வையோ, கன்மலையிலிருந்து தண்ணீர் புறப்பட்டு வந்ததையோ, வானத்திலிருந்து மன்னா பொழிந்ததையோ காணவில்லை; ஆனாலும் நம்பினாள். எபிரெயர் நிருபத்தை பவுல் எழுதின விசுவாசிகளுக்கும், ஏன் நமக்கும் அவள் நல்ல எடுத்துக்காட்டு. ஏனென்றால், இயேசு பிரசங்கம்செய்ததையோ, அற்புதம் செய்ததையோ அவர்களும் காணவில்லை, நாமும் காணவில்லை.

‘எரிகோவின் மதில் மேலிருந்த வீட்டில் வசித்த விபசாரப் பெண் ராகாப். அந்நகரத்தின் அரண்களை வேவுபார்க்க அனுப்பின இரண்டு ஒற்றர்களை ஒளித்து வைத்தாள். அவர்களிடம் அன்பாக நடந்துகொண்டதாலும், தேவனைநம்புவதாகச் சொன்னதாலும், எரிகோவைத் தாக்கும்போது, ராகாபையும் அவள்குடும்பத் தையும் கொல்லாமல் விடுவதாக அந்த ஒற்றர்கள் வாக்குக்கொடுத்தார்கள்’.1

பவுல் தொடர்ந்து, பாடுகளை அனுபவித்த அநேகரைப் பற்றிச் சொல்கிறான். எபி 11:35-38. ‘விடுதலைபெறச் சம்மதியாமல்’ என்றால், விடுதலைபெற வாய்ப்பிருந்தும் அதைத் தெரிந்துகொள்ளாததைச் சுட்டிக்காட்டுகிறது. எபி 11:35. ஏனென்றால்,  தேவனளிக்கும் பலன்மேலேயே நோக்கமாக இருந்தார்கள்.

`ஆறு நாள் சிருஷ்டிப்பு, யாத்திராகம அனுபவம், கிறிஸ்துவின் சிலுவை அனுபவம் போன்ற எதையும் நாம் கண்டதில்லை; ஆனாலும் அவர்களைப் போல நாமும் விசுவாசிப்பதற்கு ஏன் பல நல்ல காரணங்கள் உள்ளன?`