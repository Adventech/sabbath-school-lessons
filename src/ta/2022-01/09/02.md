---
title:  பலிகள் ஏன் அவசியமாக இருந்தன?
date:   20/02/2022
---

தேவபிள்ளைகள் ‘வாக்குத்தத்தம் பண்ணப்பட்ட நித்திய சுதந்தரத்தை அடைந்துகொள்வதற்காக’ ‘முதலாம் உடன்படிக்கையின் காலத்திலே நடந்த அக்கிரமங்களை நிவிர்த்திசெய்வதற்காக இயேசு பலியானதாக எபிரெயர் 9:15 விளக்குகிறது.

பண்டைய கிழக்கத்திய நாடுகளில், இரு நபர்கள் அல்லது இரு தேசங்கள் கடும் நிபந்தனைகளுடன் உடன்படிக்கை செய்வார்கள். ஒருவருக் கொருவர் ஆணையிட்டு, வாக்குறுதிகளைக் கொடுப்பார்கள். அதாவது ஆணையை மீறுகிறவரைகடவுள் தண்டிப் பார் என்று அர்த்தம். பெரும்பாலும் மிருகபலியிட்டு உடன்படிக்கைகளை உறுதிசெய்தார்கள்.

உதாரணமாக, ஆபிரகாமுடன் தேவன் உடன்படிக்கை செய்தபோது, மிருகங்களை நடுவாகத் துண்டித்து வைக்கச்சொன்னார். ஆதி 15:6-21. உடன்படிக்கையை மீறுகிறவர் அதுபோலத் துண்டிக்கப்படுவார் என்பதற்கு அடையாளமாக இருசாராரும் அந்தத்துண்டங்களுக்கு நடுவே நடந்து செல்ல வேண்டும். ஆனால் தேவன் மட்டுமே அந்தத் துண்டங்களுக்கு நடுவே கடந்துசென்றார் ; தம்முடைய வாக்குறுதியை தாம் மீறப்போவதில்லை என்பதை அதன்மூலம் காட்டினார்.

`ஆதி 15:6-21 ; எரே 34:8-22 ஆகிய வசனங்களை ஒப்பிடுங்கள். உடன்படிக்கை பற்றி இந்த வசனங்கள் போதிப்பது என்ன?`

தேவனுக்கும் இஸ்ரவேலுக்கும் இடையேயான உடன்படிக்கையில், வாக்குத்தத்த தேசத்தைச் சுதந்தரிப்பது குறித்த வாக்குறுதியைக் கொடுத்திருந்தார். பத்துக் கற்பனைகளுக்குக் கீழ்ப்படியவும், பலி பீடத்தில் இரத்தம் தெளிக்கவும் கட்டளை யிட்டிருந்தார். உடன்படிக்கையை மீறுகிறவருக்கு என்ன நேரும் என்பதை இரத்தம் தெளித்தல் சடங்கு சுட்டிக்காட்டியது. அதனால்தான் எபிரெயர், ‘இரத்தஞ் சிந்துதலில்லாமல் மன்னிப்பு உண்டாகாது’ என்று சொல்லுகிறது. எபி 9:22.

இஸ்ரவேலர் உடன்படிக்கையை மீறினபோது, தேவனுக்கு தர்மசங்கடமான நிலை உண்டானது. உடன்படிக்கை நிபந்தனைபடி, அதை மீறினவர் சாக வேண்டும் ; ஆனால் தேவன் தம் மக்களை நேசித்தார். அதற்கு மாற்று வழியைத் தேடியிருந்தால், அதாவது, மீறினவர்களைத் தண்டிக்காமல் விட்டிருந்தால், அவரது கட்டளைகளின்படி நடக்குமாறு எவரிடமும் சொல்லக்கூட முடியாது: இந்த உலகம் குழப்பத்தில் ஆழ்ந்திருக்கும்.

ஆனால் தேவகுமாரன் நமக்குப் பதிலாக அவரே மரித்தார். ‘வாக்குத்தத்தம் பண்ணப்பட்ட நித்திய சுதந்தரத்தை அடைந்துகொள்வதற்காக’ நமக்குப்பதிலாக மரித்தார். எபி 9:15,26 ; ரோமர் 3:21-26. பிரமாணத்தின் புனிதத்தையும் பாதுகாக்க வேண்டும் ; அதேசமயம், பிரமாணத்தை மீறினவர்களையும் மீட்க வேண்டும் ; அதுவே தேவநோக்கம். சிலுவைதான் அதற்கான ஒரே வழியாக இருந்தது.

`நற்செய்தியின் மையமாக சிலுவை இருப்பதற்கான காரணம்பற்றி என்ன புரிகிறது ?`