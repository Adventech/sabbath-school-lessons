---
title:  இயேசுவின் பூரண பலி
date:   22/02/2022
---

`இயேசுவின் பலிபற்றி எபி 7:27; 10:10 வசனங்கள் சொல்வது என்ன ?`

லேவிகோத்திர ஆசாரியர்கள் அநேகர் இருந்தார்கள் ; ஏனென்றால் அவர்கள் ‘மரணத்தினிமித்தம் நிலைத்திருக்கக்கூடாதவர்களாக’ இருந்தார்கள். எபி 7:23. ஆனால் இயேசு, என்றென்றும் ஜீவிக்கிறார் ; நித்திய ஆசாரியத்துவத்தைப் பெற்றிருக்கிறார். எபி 7:24, 25. லேவிகோத்திர ஆசாரியர்கள் ‘நாடோறும்’, ‘வருஷந்தோறும்’ பலிகளையும் காணிக்கைகளையும் செலுத்தினார்கள். எபி 7:27 ; 9:25. அவை ‘ஆராதனை செய்கிறவனுடைய மனச்சாட்சியைப் பூரணப் படுத்தக்கூடாத வைகளாம்.’ எபி 9:9; 10:1-4.

ஆனாலும் இயேசு தம்மை ‘ஒரேதரம்’ பலியாக்கி, ‘ஒரே பலியைச்’ செலுத்தினார். எபி 10:10, 12-14. அது நம் மனச்சாட்சியைச் சுத்திகரிக்கிறது. எபி 9:14 ; 10:1-10. அது நம் ‘பாவங்களை நீக்குகிறது’. எபி 9:26. மிருகபலிகளைவிட இயேசுவின் பலி மேலானது ; ஏனென்றால், இயேசுவானவர் தேவகுமாரன். எபி 7:26-28. அவர் தேவ சித்தத்தை முற்றிலும் நிறைவேற்றினார். எபி 10:5-10.

‘ஒரேதரம்’ இயேசு பலியானார் என்பதில் பல முக்கிய உண்மைகள் அடங்கியுள்ளன.

முதலாவது, இயேசுவின் பலி முழுப்பயனுள்ளது ; அதற்கு மிஞ்சின பலி இல்லை. லேவிகோத்திர ஆசாரியர்கள் மீண்டும்மீண்டும் பலிசெலுத்தினார்கள்: ஏனென்றால் அந்தப்பலிகள் பூரணப்படுத்தவில்லை ; ‘பூரணப்படுத்துமானால், ஆராதனை செய்கிறவர்கள் ஒருதரம் சுத்தமாக்கப்பட்டபின்பு, இன்னும் பாவங்களுண் டென்று உணர்த்தும் மனச்சாட்சி அவர்களுக்கு இல்லாதிருப்பதினால், அந்தப் பலிகளைச் செலுத்துகிறது நிறுத்தப்படுமல்லவா ?’ எபி 10:2.

இரண்டாவது, பழைய ஏற்பாட்டின் பல்வேறு வகை பலிகள் சிலுவையில் முற்றிலுமாக நிறைவேறின. எனவே, இயேசு நம் பாவங்களைச் சுத்திகரிக்கிறார். எபி 9:14. அதுமட்டுமல்ல. நம் ஜீவியத்தில் பாவங்களை நீக்கி, நம்மைப் பரிசுத்தப்படுத்துகிறார். எபி 9:26; 10:10-14. ஆசாரியர்கள் ஆசரிப்புக்கூடாரத்தில் தேவனுடைய சமூகத்திற்குச் சென்று, சக மனிதர்களுக்காக ஊழியம் செய்வதற்கு முன் தங்களைச் சுத்திகரித்து, பரிசுத்தப்படுத்த வேண்டியதிருந்தது.லேவி 8,9.நாம் தேவனுடைய சமூகத்திற்குள் தைரியமாய் செல்லவும், ‘ராஜரீக ஆசாரியக் கூட்டமாக’ அவரைச்சேவிக்கவும், இயேசுவின் பலி நம்மைச் சுத்திகரிக்கிறது ; பரிசுத்தப் படுத்துகிறது. எபி 10:19-23; 9:14; 1பேதுரு 2:9.

மூன்றாவது, இயேசுவின் பலி நம் ஆவிக்குரிய வாழ்விற்கான ஊட்டத்தை அளிக்கிறது. நமக்கு முன்மாதிரியை வழங்குகிறது. எனவே, இயேசுவை நோக்கிப்பார்க்க, குறிப்பாக சிலுவையின் நிகழ்ச்சிகளைப் பார்த்து, அவர் வழிநடத்துதலைப் பின்பற்ற எபிரெயர் நம்மை அழைக்கிறது. எபி 12:1-4 ; 13:12,13.

`தேவன் நமக்கு அருளுகிற சகல நன்மைகளுக்கும் அடிப்படை சிலுவைதான். அது பாவத்திலிருந்து சுத்திகரிக்கிறது, நாம் ஊழியம்செய்ய நம்மைப் பரிசுத்தப்படுத்துகிறது ; வளருவதற்கு ஊட்டமளிக்கிறது. இயேசுவில் நமக்கு அருளப்பட்டுள்ளதை சிறப்பாக அனுபவிக்க நாம் என்ன செய்யலாம் ?`