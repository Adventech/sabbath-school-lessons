---
title:  நம்மை மீட்கிற சகோதரர்
date:   16/01/2022
---

`வறுமையால் ஒருவன் தன் சொத்தையோ உரிமையையோ இழந்தால் யார் அவனை மீட்கலாம்? லேவி 25:25-27, 47-49.`

கொடிய தரித்திரத்தின்நிமித்தம் தன் பிழைப்புக்காக தனது சொத்தையோ தன்னையோ ஒருவன் விற்க நேர்ந்தால், யூபிலி வருடமான 50ஆம் வருடங்களில், அந்தச் சொத்தை திரும்பக் கொடுக்கவேண்டும்; அல்லது அவனை விடுதலை செய்யவேண்டும். யூபிலி வருடம் என்பது ‘பெரிய’ ஓய்வுநாள்; அப்போது கடன்களை மன்னிக்குமாறும், சொத்துக்களைத் திரும்பக் கொடுக்குமாறும், விடுதலையை அறிவிக்குமாறும் தேவன் கட்டளையிட்டார். 

ஆனாலும் ஐம்பது வருடங்கள் என்பது நீண்ட காலக்கட்டம்தான். அதனால் கடன்வாங்கினவனின் நெருங்கிய உறவினன் அவன் கடனை சீக்கிரம் அடைத்து, அவனை மீட்கும்படி மோசேயின் நியாயப்பிரமாணம் கட்டளையிட்டது.

ஒருவன் கொலைசெய்யப்பட்டால், நெருங்கிய உறவினன்தான் அதற்கு நீதி கிடைப்பதை உறுதிசெய்யவேண்டும். கொலைசெய்தனைத் தொடர்ந்து அந்த உறவினன் சென்று, கொலைசெய்யப்பட்டவன் இரத்தத்திற்காகப் பழிவாங்கி, கொலைசெய்தவனைத் தண்டிக்கவேண்டும். எண் 35:9-15.

`இயேசுவைப்பற்றியும், நம்மைப்பற்றியும் எபி 2:14-16 என்ன சொல்கிறது?`

நாம் பிசாசின் அடிமைகள், இயேசு நம்மை விடுவிக்கிறார் என்று இந்த வசனங்கள் சொல்கின்றன. ஆதாம் பாவம்செய்த போது, மனிதர்கள் சாத்தானுடைய அதிகாரத்தின்கீழ் சென்றுவிட்டார்கள். அதனால். பாவத்தை எதிர்த்து நிற்க நாம் திறனற்றவர்கள் ஆனோம். ரோமர் 7:14-24. மரணத்தண்டனைக்கு ஏதுவான மீறுதல் அது. ரோமர் 6:23. அதனால் கொஞ்சங்கூட நம்பிக்கையற்ற நிலைக்கு நாம் சென்றுவிட்டோம்.

ஆனாலும் இயேசு, நம் மனித தன்மையைத் தரித்து, நம்மைப்போல மாம்சமும் இரத்தமும் உடையவரானார். அவர் நம் நெருங்கிய உறவினராகி, நம்மை மீட்டார். ‘சகோதரர்’ என்று நம்மை அழைக்க அவர் வெட்கப்படவில்லை. எபிரெயர் 2:11.

முரண்பாடு என்னவென்றால், நம் இயல்பைத் தரித்து, நம்மை மீட்டதில், இயேசு தம் தெய்வீக இயல்பையும் வெளிப்படுத்தினார். இஸ்ரவேலின் மெய்யான மீட்பர், அவர்களின் நெருங்கிய உறவினர் யாவேதாம் என்று பழைய ஏற்பாடு சொல்கிறது. சங் 19:14; ஏசா 41:14; 43:14; 44:22; எரே 31:11; ஓசியா 13:14. 

`கிறிஸ்து உங்களுடைய நெருங்கிய உறவினராக இருப்பதை உங்களுடைய அனுபவத்தில் எப்படியெல்லாம் நீங்கள் அனுபவிக்க முடியும்? உங்கள் விசுவாசத்தில் இந்த அனுபவம் ஏன் முக்கியத்துவம் வாய்ந்த ஒன்று?`