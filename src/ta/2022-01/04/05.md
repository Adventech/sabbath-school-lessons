---
title:  உபத்திரவங்களினாலே பூரணப்படுதல்
date:   19/01/2022
---

`இயேசுவின் வாழ்வில் பாடுகள் உண்டானதின் நோக்கம் என்ன? எபி 2:10, 17,18; 5:8,9.`

இயேசுவை தேவன் ‘உபத்திரவங்களினாலே பூரணப்படுத்தினார்’. இது ஆச்சரியம்! இயேசு தேவனுடைய ‘மகிமையின் பிரகாசமும், அவருடைய தன்மையின் சொரூபம்’; பாவற்றவர், குற்றமற்றவர், மாசில்லாதவர், பரிசுத்தர் என்று முன்பு பவுல் சொல்லியிருந்தான். எபி 1:3; 4:15; 7:26-28; 9:14; 10:5-10. ஒழுக்கத்தில் அல்லது நன்னெறியில் இயேசுவிடம் சிறு குறைகூட காணப்படவில்லை. ஒழுக்கத்திலும் நன்னெறியிலும் பூரணராக இருந்தார்.

ஆனாலும் இயேசு ‘பூரணப்படுதலின்’ படிகளைக் கடந்து சென்றதாகவும், அது நம் இரட்சிப்புக்கு ஏதுவாக அமைந்ததாகவும் எபிரெயர் சொல்லுகிறது. இயேசு பூரணப்பட்டார் என்றால், நம் இரட்சகராக இருக்கத் தகுதிபெற்றார் என்பதாகும்.

1. இயேசு நம் இரட்சிப்பின் அதிபதியாகும்படிக்கு உபத்திரவங்கஞால் ‘பூரண ப்படுத்தப்பட்டார்’. எபி 2:10. பிதா நம்மை இரட்சிப்பதற்கு சட்டப்பூர்வ வழியுண்டாகும்படி, சிலுவையில் இயேசு பலியாக வேண்டியதிருந்தது. இயேசு மட்டுமே மாசற்ற சுத்தமான பலியாக இருந்தார். அவர் தேவன்; அவர் நம்மை நியாயந்தீர்க்க வல்லவர்; பலியானதால், நம்மை இரட்சிக்கவும் வல்லவர்.

2. இயேசு உபத்திரவங்கள்மூலம் கீழ்ப்படிதலைக் கற்றுக்கொண்டார். எபி 5:8. கீழ்ப்படிதல் இரண்டு விஷயங்களில் முக்கியப் பங்காற்றியது. முதலாவது, கீழ்ப்படிந்ததால் தம்மை தேவனுக்கு பிரியமான பலியாக ஒப்புக்கொடுக்க முடிந்தது. எபி 9:14; 10:5-10. இரண்டாவது, தம் பாடுகளால் நம் முன்மாதிரியாகும் தகுதியைப் பெறமுடிந்தது. எபி 5:9. இயேசு கீழ்ப்படிதலைக் ‘கற்றுக்கொண்டார்’; ஏனெனில் அதற்குமுன் அவர் அந்த நிலையில் இருந்ததில்லை. ஒரு தேவன் யாருக்குக் கீழ்ப்படிய அவசியமிருந்திருக்கும்? அவர் நித்திய குமாரன்; தேவனோடு ஒன்றாக இருந்தவர்; பிரபஞ்சத்தின் அரசராக எல்லாரும் அவருக்குக் கீழ்ப்படிந்தார்கள். இயேசு முதலில் கீழ்ப்படியாமல் இருந்து, பின்னர் கீழ்ப்படி கிறவராக மாறவில்லை; அனைத்தையும் ஆளுகிறவராக இருந்து, கீழ்ப்படிகிறவராகவும் தம்மைத் தாழ்த்துகிறவராகவும் மாறினார். மேன்மை வாய்ந்த தேவகுமாரன், கீழ்ப்படிதலுள்ள மனுஷகுமாரனாக மாறினார்.

3. இயேசு சோதனைகளைச் சகித்து, வெற்றிபெற்றதால், இரக்கமும் உண்மையுமுள்ள பிரதான ஆசாரியராக முடிந்தது. எபி 2:17,18. உபத்திரவங்கள் இயேசுவை அதிக இரக்கமுள்ளவராக மாற்றவில்லை. மாறாக, இயேசு இரக்கமுள்ளவராக இருந்ததால், நம்மை இரட்சிக்கும்படிச் சிலுவையில் மரித்தார். எபி 10:5-10; ஒப்பிடவும் ரோமர் 5:7,8. ஆனாலும், உபத்திரவங்களில்தான் அவருடைய சகோதர சிநேகம் உண்மையானது என்பது வெளிச்சமானது.

`பாவமற்ற இயேசுவே உபத்திரவமடைந்திருந்தால், பாவிகளாகிய நமக்கும் உபத்திரவங்கள் வரும். வாழ்க்கையின் துயரங்களையும் சகிக்கப் பழகவேண்டும்; அதேநேரம், வல்லமையான பல வழிகளில் தம் அன்பை நமக்கு வெளிப்படுத்தியுள்ள ஆண்டவரில் நம்பிக்கையும் உறுதியும் பெறவேண்டும்; அதற்கு நாம் என்ன செய்யலாம்?`