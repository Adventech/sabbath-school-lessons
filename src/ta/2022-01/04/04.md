---
title:  நம்மைப்போல மாம்சமும் இரத்தமும் உடையவராக
date:   18/01/2022
---

நம்முடைய பிரதிநிதியாவதற்கும், நமக்காக மரிப்பதற்கும் ஏதுவாக இயேசு மனிததன்மையைத் தரித்ததாக எபிரெயர் சொல்லுகிறது. எபி 2:9,14-16; 10:5-10. அதுதான் இரட்சிப்பின் திட்டத்தின் அடித்தளம்; நித்தியவாழ்விற்கான நம்முடைய ஒரே நம்பிக்கை.

`மனித இயல்பின் என்னென்ன குறைகளைச் சுட்டிக்காட்ட ‘மாம்சமும் இரத்தமும்’ எனும் சொற்றொடரை பின்வரும் வசனங்கள் பயன்படுத்துகின்றன? மத் 16:17; கலா 1:16; 1கொரி 15:50; எபே 6:12.`

‘மாம்சமும் இரத்தமும்’ எனும் சொற்றொடரானது மனித பெலவீனம், அறியாமை, அழியும்தன்மை போன்ற மனித இயல்பின் குறைகளைச் சுட்டிக்காட்டுகிறது. எபே 6:12; மத் 16:17; கலா 1:16; 1கொரி 15:50. இயேசு ‘எவ்விதத்திலும் தம்முடைய சகோதரருக்கு ஒப்பானார்’. எபி 2:17. இயேசு முற்றிலும் மனிதராக மாறினதை இந்தச் சொற்றொடர் குறிக்கிறது. இயேசு வெறுமனே ‘பார்ப்பதற்கு’ அல்லது ‘தோற்றத்திற்கு’ மனிதனைப்போல மாறவில்லை; அவர் உண்மையில் மனிதனானார்; நம்மில் ஒருவரானார்.

ஆனால் பாவம் செய்யாமல், நம்மைவிட முற்றிலும் வித்தியாசமானவராக வாழ்ந்ததாக எபிரெயர் சொல்கிறது. முதலாவது, இயேசு பாவமே செய்யவில்லை. எபி 4:15. இரண்டாவது, இயேசு ‘பரிசுத்தரும், குற்றமற்றவரும், மாசில்லாதவரும், பாவிகளுக்கு விலகினவருமான’ மனிததன்மை உடையவராக இருந்தார். எபி 7:26. நாம் எல்லாரும் பாவம் செய்தோம்; நாம் எல்லாருமே பாவ இயல்புள்ளவர்கள். பாவத்திற்கு அடிமைப்படுவது நம் இயல்பிலேயே மறைந்திருக்கிறது. நாம் ‘பாவத்துக்குக் கீழாக விற்கப்பட்டு, மாம்சத்துக்குரியவர்களாக’ இருக்கிறோம். ரோமர் 7:14; 7:15-20. அகந்தையும், பிற பாவநோக்கங்களும் நம் நற்செயல்களுக்கு களங்கம்விளைவிக்கின்றன. ஆனால் இயேசுவோ பாவத்தால் களங்கப் படவில்லை. அவர் அப்படித்தான் இருந்தாகவேண்டும். அவர் ‘பாவத்துக்குக் கீழாக விற்கப்பட்டு, மாம்சத்துக்குரியவராக’ இருந்திருந்தால், அவருக்கும் ஓர் இரட்சகர் தேவைப்பட்டிருப்பார். மாறாக, இயேசு இரட்சகராக வந்தார்; நமக்காக தேவனிடம் ‘மாசில்லாப்’ பலியாக, தம்மை ஒப்புக்கொடுத்தார். எபி 7:26-28; 9:14.

நம் பாவங்களுக்காக குற்றமற்ற பலியாக இயேசு மரித்து, பிசாசின் வல்லமையை அழித்தார்; அதன்மூலம் நம் பாவம் மன்னிக்கப்படவும், தேவனோடு ஒப்புரவாகவும் வழியுண்டாக்கினார். எபி 2:14-17. மேலும் இயேசு, நாம் நீதியாக வாழ்வதற்கான வல்லமைகொடுத்து, பாவத்தின் வல்லமையை முறித்தார். நம் இருதயங்களில் பிரமாணத்தை எழுதுவதாகச் சொன்ன புதிய உடன்படிக்கையின் வாக்குறுதியை நிறைவேற்றினார். எபி 8:10. இவ்வாறு இயேசு, சத்துருவைத் தோற்கடித்து, நம்மை வல்லமையாக மீட்டிருக்கிறார்; அதனால் இப்போது நாம் ‘ஜீவனுள்ள தேவனுக்கு ஊழியஞ்செய்யலாம்’. எபி 9:14. இறுதி நியாயத்தீர்ப்பில் அவர் சாத்தானை அழிப்பார். வெளி 20:1-3,10.

`இயேசுவின்மூலம் வெற்றியுண்டு எனும் வாக்குறுதிக்குமத்தியிலும், நம்மில் அநேகர் பாவப் போராட்டத்தில் சிக்கித்தவிப்பது ஏன்? எங்கே தவறு செய்கிறோம்? முக்கியமாக, கிறிஸ்துவுக்குள்ளான உன்னதமான அழைப்பின்படி எவ்வாறு வாழ ஆரம்பிக்கலாம்?`