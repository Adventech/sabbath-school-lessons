---
title:  சகோதரர் நம் முன்மாதிரியாக
date:   20/01/2022
---

இயேசு நம் மனிததன்மையைத் தரித்து, நம் மத்தியில் வாழ்ந்ததற்கான மற்றொரு காரணம், அவர் நம் முன்மாதிரியாக இருப்பதற்கே; தேவனுக்குமுன் நாம் எவ்வாறு நீதியாக வாழமுடியும் என்பதை அவர்மட்டுமே காட்டமுடியும். 

`கிறிஸ்தவ வாழ்வின் ஓட்டத்தை நாம் எவ்வாறு ஓடவேண்டும் என்று அப்போஸ்தலன் சொல்லுகிறான்? எபி 12:1-4.`

தேவனை விசுவாசிப்பதில் முன்மாதிரிகளென அப்போஸ்தலன் போடும் நீண்ட பட்டியலில் இயேசுவுக்கு முதலிடம் கொடுக்கிறான். இயேசு ‘விசுவாசத்தைத் துவக்குகிறவர்; முடிக்கிறவர்’. துவக்குகிறவர் என்பதற்கான கிரேக்க வார்த்தை ஆர்கியோஸ்; அதை ‘முன்னோடி’ என்றும் மொழிபெயர்க்கலாம். அவர் ஓட்டத்தின் முன்னோடி என்றால், விசுவாசிகளுக்கு வழிகாட்டிச் செல்பவர் என்று அர்த்தம். இயேசு நம் ‘முன்னோடி’ என்றுதான் எபி 6:20 சொல்கிறது. ‘முடிக்கிறவர்’ என்றால் கொஞ்சமும் கலப்பின்றி, முழுமையாக விசுவாசத்தை வெளிப்படுத் தினார் என்று அர்த்தம். முதன்முதலாக ஓட்டத்தை வெற்றியாக ஓடிமுடித்தவர் இயேசு என்றும், விசுவாசத்தோடு வாழும் கலையில் கற்றுத் தேர்ந்தவர் இயேசு என்றும் இந்த வாக்கியம் போதிக்கிறது.

‘நான் அவரிடத்தில் நம்பிக்கையாயிருப்பேன் என்றும்; இதோ, நானும், தேவன் எனக்குக் கொடுத்த பிள்ளைகளும் என்றும் சொல்லியிருக்கிறார்’. எபி 2:13. அதாவது, தேவனை தாம் நம்புவதாக இயேசு சொன்னார். ஏசாயா 8:17,18ஐச் சுட்டிக்காட்டி இங்கு எபிரெயர் பேசுகிறது.

இஸ்ரவேலின் வடராஜ்யமும் சீரியாவும் யூதாவை ஆக்கிரமிக்க முயன்று கொண்டிருந்த சமயத்தில் ஏசாயா இந்த வார்த்தைகளைச் சொன்னான். ஏசா 7:1,2. ஏசாயா விசுவாசத்தோடு இருந்தான்; ஆகாஸ் ராஜா விசுவாசமின்றி இருந்தான். 2இராஜா 16:5-18. ஆகாஸிடம் தேவன் தம்மை நம்பி, விடுவிக்க வல்லவரான தம்மிடம் ஓர் அடையாளத்தைக் கேட்கவும் சொன்னார். ஏசா 7:1-11. ஆகாஸ் தாவீதின் குமாரன் என்பதால், அவனை தம் சொந்தக்குமாரனைப்போலப் பாதுகாப்பதாகவும் தேவன் வாக்குரைத்திருந்தார். ஆனால் ஆகாஸ் அடையாளத்தைக் கேட்க மறுத்துவிட்டான்; மாறாக, அசீரிய ராஜாவான திகிலாத்பிலேசரிடத்திற்கு ஸ்தானாபதிகளை அனுப்பி, ‘நான் உம்முடைய அடியானும் உம்முடைய குமாரனுமாயிருக்கிறேன்’ என்று சொன்னான். 2இராஜா 16:7. எவ்வளவு வருத்தமானது! தேவனுடைய குமாரனாக இருப்பதைவிட திகிலாத்பிலேசரின் குமாரனாக இருக்கவே ஆகாஸ் விரும்பினான். 

ஆனால் இயேசுவோ தேவனை நம்பினார்; அவர் தம் எதிரிகளை தமக்குப் பாதபடியாக்கிப்போடுவார் என்று நம்பினார். எபி 1:13; 10:12,13. தேவன் அதே வாக்குறுதியை நமக்கும் கொடுத்திருக்கிறார்; இயேசுவைப்போல நாம் அவரை நம்பவேண்டும். ரோமர் 16:20.

`தேவனை நாம் நம்புவதை வெளிப்படுத்தும் வகையில் எவ்வாறு அனுதின தீர்மானங்களைச் செய்யலாம்? அடுத்து நீங்கள் செய்யவிருக்கும் முக்கியத் தீர்மானம் என்ன? தேவனை நீங்கள் நம்புவதை அந்தத் தீர்மானம் பிரதிபலிக்க என்ன செய்யலாம்?`