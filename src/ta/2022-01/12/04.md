---
title:  பூமியையும் வானத்தையும் அசைத்தல்
date:   15/03/2022
---

பரலோகத்தில் நடைபெறும் அந்த மகிழ்ச்சியான கொண்டாட்டத்தை விவரித்துவிட்டு, தேவனுடைய சத்தத்திற்குச் செவிகொடுக்கும்படி பவுல் விசுவாசிகளை எச்சரிக்கிறான். ஏனென்றால் தேவன் ‘இன்னும் ஒருதரம் பூமியை மாத்திரமல்ல, வானத்தையும் அசையப்பண்ணுவார்’. எபி 12:26. பரலோகத்தில் இயேசு அரசராகப் பதவியேற்றபோதிலும், நம் இரட்சிப்பு இன்னும் முற்றிலும் நிறைவேறவில்லை. முக்கிய நிகழ்வுகள் இன்னும் நிறைவேற இருப்பதால் நாம் கவனமாக இருக்க வேண்டும்.

`ஆகாய் 2:6-9, 20-22; சங் 96:9, 10; 99:1; எபி 12:26, 27 ஆகிய வசனங்களை ஒப்பிடுங்கள். இயேசு வானத்தையும் பூமியையும் அசையப்பண்ணுவதின் நோக்கம் என்ன? அதன் அர்த்தம் என்ன?`

பழைய ஏற்பாட்டில், பூமியை அசையப்பண்ணுவது தேவனுடைய பிரசன்னத்திற்கு ஓர் அடையாளமாக இருந்தது; பூமியை அசையப் பண்ணி தேவன் தம் மக்களைக் காப்பாற்றியிருக்கிறார். பாராக்கும் தெபொராளும் சிசெராவுக்கு எதிராக யுத்தம் செய்தபோது, தேவன் அவர்களுக்காக பரலோகத்திலிருந்து யுத்தம் செய்தார். நியா 5:20. அப்போது மிகப்பெரிய பூகம்பம் உண்டானது. தேவனுடைய பிரசன்னத்தால் பூமியும் பர்வதங்களும் அசைந்தன. நியா 5:4,5. பழைய ஏற்பாட்டில், தம் மக்களை ஒடுக்கினவர்களிடமிருந்து விடுவிக்க தேவன் செயல்பட்ட சமயங்களில் எல்லாம் இதே போன்ற காட்சி வருவதைக் காணலாம். சங் 68:7,8; 60:2; 77:17, 18. எனவே, பூமியின் மனிதர்கள்மேல் தமக்குள்ள அதிகாரத்தை உறுதிப் படுத்தும் வகையில் தேவன் பூமியை அசையப் பண்ணினார்; அது தேவனுடைய நியாயத்தீர்ப்பைச் சுட்டிக்காட்டியது. கர்த்தருடைய நாளிலும் அவ்வாறு நிகழுமென தீர்க்கதரிசி முன்னுரைத்தான். ஏசா 13:13; 24:18-23.

தேவன் வானத்தையும் பூமியையும் ‘அசையப் பண்ணுவது’, தேவனுடைய எதிரிகளின் அழிவைச்சுட்டிக்காட்டுவதை எபிரெயர் வலியுறுத்துகிறது. இயேசுவை அரசராக மூடிசூட்டியபோது, தேவன் கொடுத்த வாக்குறுதியும் அதுதான். ‘நான் உம்முடைய சத்துருக்களை உமக்குப் பாதபடியாக்கிப்போடும்வரைக்கும் நீர் என்னுடைய வலது பாரிசத்தில் உட்காரும் ‘. எபி 1:13. எனவே, இயேசு சத்துருவைத் தோற்கடித்திருக்கிறார். எபி 2:14-16. அரசராக முடிசூட்டப்பட்டுள்ளார். எபி 1:5-14. ஆனால் சத்துருக்கள் இன்னும் அழிக்கப்படவில்லை. எபி 10:11-14; 1கொரி 15:23-25.

முடிவுகாலத்தில் தேவன் வானத்தையும் பூமியையும் அசையப்பண்ணி, அந்த எதிரிகளை அழிப்பார். எனவே வானத்தையும் பூமியையும் அசையப்பண்ணுவது என்றால், தேவனுடைய மக்களை உபத்திரவப்படுத்தின பூலோக வல்லமைகளை அழிப்பதாகும்:முக்கியமாக, பூலோக வல்லமைகளின் பின்னால் நின்று, அவர்களைக் கட்டுப்படுத்தின தீய வல்லமைகளான சாத்தானையும் அவன் தூதர்களையும் அழிப்பதாகும். 

`ஒருநாள் தேவள் நீதியைச் சரிகட்டுவார்; இன்று உலகம்முழுவதிலும் நிறைந் திருக்கும் தீமை ஒழிக்கப்படும் என்கிற வாக்குறுதி ஏன் நமக்கு நம்பிக்கையளிக்கிற வாக்குறுதியாக இருக்கிறது? குறிப்பாக, தீமையை நேரடியாக அனுபவித்தவர்களுக்கு நம்பிக்கையளிக்கிறது?`