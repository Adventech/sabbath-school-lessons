---
title:  நன்றிசெலுத்தக்கடவோம்
date:   17/03/2022
---

இந்தப் பகுதியின் முடிவில் எபிரெயர் குறிப்பிடுகிற கருத்தைக் கவனிக்க வேண்டும். அதாவது தேவன் நமக்குச் செய்த சகல அதிசயங்களுக்காகவும் அவருக்கு நன்றி செலுத்த வேண்டும்; அவருக்கு பிரியமான தொழுகையைச் செலுத்துவதே அதற்கான வழி.

`எவ்வாறு தேவனுக்குப் பிரியமாக தொழுகைசெய்யலாம்? எபி 12:28; 13:15, 16.`

பழைய உடன்படிக்கை அமைப்பில், மக்கள் மனந்திரும்புதலையும் நன்றியையும் வெளிக்காட்டும் விதமாக மிருகங்களைப் பலியிட்டார்கள். ஆனால் தொழுபவரின் இருதயத்தில் மனந்திரும்புதலும் நன்றியறிதலும் உண்டானதற்கு ஓர் அடையாளமாக மட்டுமே அந்தப் பலிகள் இருந்தன. எனவே, மிருகங்களின் இரத் தத்தை அல்ல, ஆராதிப்பவர்களின் நீதியையும் நன்றியறிதலையும் நற்கிரியைகளையும்மட்டுமே தாம் உண்மையில் விரும்புவதாக சங்கீதங்களிலும் தீர்க்கதரிசிகளிலும் தேவன் தெளிவுப்படுத்தினார். சங் 50:7-23; ஏசா 1:11-17.

எனவே, பரலோக ஆசரிப்புக்கூடாரத்தில் உள்ள தேவனுடைய நாமத்தை அறிக்கையிட்டும், ஸ்தோத்திரப் பலி செலுத்தியும், நன்மை-தானதர்மங்கள் செய்தும் ஆராதிக்குமாறு பவுல் நம்மை அழைக்கிறான்; அதுவே அவருக்குப் பிரியமான ஆராதனை. பூமியில் இந்தப் பலிகளைத் தரும்போது, தேவன் தமக்குப் பிரியமான பலிகளாக பரலோகத்தில் ஏற்றுக்கொள்கிறார். இயேசுவின் நாமத்தை அறிக்கையிடுமாறும், தொடர்ந்து நற்கிரியைகளைச் செய்யுமாறும் அந்த நிருபம்முழுவதிலும் பவுல் அறிவுறுத்துகிற இடங்களில் எல்லாம் இந்த ஆலோசனை பொருந்தும். எபி 3:1; 4:14; 10:23; 6:10-12; 13:1, 2, 16.

‘தேவனுக்குப் பிரியமாய் ஆராதனை செய்யும்படி’ விசுவாசிகளை பவுல் அழைக்கிறான். எபி 12:28. ஏனென்றால், அவர்கள் இப்போதுதம்முடைய பலியால் இயேசு பரிசுத்தப்படுத்தி, பூரணமாக்கின கூட்டத்தார். எபி 10:10-14, 19-23. இஸ்ரவேலரைப்பற்றி தேவன் கொண்டிருந்த நோக்கம் இதன்மூலம் நிறைவேறுகிறது. அதாவது இஸ்ரவேல் ஓர் ஆசா ரியராஜ்யமாக இருக்க வேண்டும், அவர்கள் இரட்சிப்பின் நற்செய்தியை உலகத்திற்கு அறிவிக்க வேண்டும் என்று விரும்பினார். யாத் 19:4-6; 1 பேதுரு 2:9,10; வெளி 1:6; வெளி 5:10.

நடைமுறை வாழ்வில் நாம் எவ்வாறு நன்மை செய்ய வேண்டும், நம்மிடம் உள்ளதைப் பகிர்ந்துகொள்ள வேண்டும் என்பதை எபி 13:1-6 விவரிக்கிறது. இயேசு நம்மிடம் சகோதரசிநேகத்துடன் நடந்துகொண்டதுபோல, நாமும் அவ்வாறு நடக்க வேண்டும்.எபி 2:11, 12. விருந்தோம்ப வேண்டும்; சிறையில் இருப்பவர்களையும் அல்லது தீங்கனுபவித்தவர்களையும் சென்று சந்திக்க வேண்டும். எபி 13:3. விபசாரத்தையும் பேராசையையும் விட்டுவிலக வேண்டும்.

`நன்மைசெய்வதும் நம்மிடமுள்ளதைப் பகிர்வதும் தேவனை நாம் ஆராதிப்பதில் எவ்வாறு முக்கிய அங்கமாக இருக்கிறது? அதேநேரம், தேவனுக்கு நாம் ஏறெடுக்கிற ஆவிக்குரிய பலிகள்கூட எவ்விதங்களில் எல்லாம் கறைப்பட்டிருக்க வாய்ப்புள்ளது? ஏசா 1:11-17.`