---
title:  உங்கள் வளங்களை அல்ல, தேவனை நம்புங்கள்
date:   13/03/2023
---

தாவீது ராஜாவுக்கு நன்றாகவே அது தெரிந்திருக்க வேண்டும். தேவனோடு உடன்படிக்கை உறவில் இருக்கும்போது, கொஞ்ச பேரை வைத்தோ, அநேகம் பேரை வைத்தோ தேவன் வெற்றிதர முடியும் என்பதை தாவீது தன் உயிர்தோழனான யோனத்தானுடைய அனுபவத்திலிருந்து அறிந்திருக்க வேண்டும். சவுலின் மகன் யோனத்தானும், அவன் ஆயுததாரியும் பெலிஸ்தரின் தாணையம் முழுவதையும் தேவனுடைய உதவியோடு தோற்கடித்தார்கள். இது போன்று தேவ மக்களுடைய வரலாற்றில் பல அனுபவங்கள் இருந்தும், தாவீது இக்கட்டான காலக்கட்டங்களைச் சந்தித்தபோது, தன் சொந்தப் பெலத்தையும் ஞானத்தையும் நம்புவதற்கு சாத்தான் அவரைச் சோதித்தான். 1சாமுவேல் 14:1-23.

`இஸ்ரவேலரை தொகையிடுவதற்கு தாவீது தீர்மானித்தது ஏன்? 1நாளா 21:1-14. அவருடைய தளபதியான யோவாப் ஏன் அந்த ஆலோசனையை எதிர்த்தான்?`

படைவீரர்களைத் தொகையிடத் தூண்டியது சாத்தான் என்பதைக் கவனிக்க வேண்டும். தம்முடைய வழிநடத்துதலின்படி தேவன் தன்னைப் பாதுகாப்பதை நம்புவதற்குப்பதிலாக, தன் சொந்தப் பெலத்தை நம்பும்படி சாத்தான் அவரைத் தூண்டினான். இஸ்ரவேலின் படைத்தலைவனாகிய யோவாப், இஸ்ரவேலுக்காக தேவன் செய்திருந்த கிரியைகளைக் கண்டிருந்தபடியால், இஸ்ரவேலரைத் தொகையிட வேண்டாமென தாவீதிடம் சொல்லிப் பார்த்தான்; ஆனால் கண்டிப்பாகத் தொகையிட வேண்டுமென தாவீது சொன்னார். அவருடைய செயல்களால் இஸ்ரவேலில் பேரழிவு ஏற்பட்டதை வேதாகமம் சொல்லுகிறது.

தேவன்மேல் வைக்கும் நம்பிக்கை ஒருபோதும் வீணாய்ப் போவதில்லை. கர்த்தருக்காக யுத்தம்செய்கிற போதெல்லாம் உங்களை ஆயத்தப்படுத்துங்கள். மிகவும் சிறப்பாக ஆயத்தப்படுத்துங்கள். 15991658 காலக்கட்டங்களில் பிரிட்டனை ஆண்ட ஆலிவர் குரோம்வெல், ஒரு யுத்தத்திற்கு முன் தன் படைவீரர்களிடம், ‘வீரர்களே, தேவனில் நம்பிக்கை வையுங்கள்; வெடிப்பொருளை காய்ந்த நிலையில் வைத்திருங்கள்’ என்று சொன்னாராம். அதாவது, வெற்றிப்பெறுவதற்கு உங்களால் முடிந்த அனைத்தையும் செய்யுங்கள்; ஆனால் தேவன்மட்டுமே வெற்றியைக் கொடுக்க முடியும் என்று உணர்ந்திருங்கள் என்று அர்த்தம்.

இதை இன்றைய சூழலில் பார்த்தால், அரசாங்க ஆதரவிலும், வங்கிச் சேமிப்புகளிலும் நம்பிக்கைவைக்குமாறு நாம் தூண்டப்படலாம்; ஆனால், தேவனை மக்கள் நம்பியபோது, அவர்கள் நம்பிக்கையை அவர் கனப்படுத்தி, அவர்களுடைய தேவைகளைச் சந்தித்தார்.

தேவனோடு ஒப்புரவாகவும், கடனிலிருந்து மீளவும், நம்மிடம் இருப்பவற்றை தாராளமாகக் கொடுக்கவும் தற்போது தேவன் நமக்குக் கொடுத்துள்ள காலத்தைப் பயன்படுத்த வேண்டும். தாமஸ் டார்ஸெயின் பிரபல சுவிசேஷப் பாடலில் வருவதுபோல, ‘முன்பு எப்போதாவது தேவன் நமக்குத் தேவைப்பட்டிருக்கலாம்; ஆனால் இப்போது அவர் நிச்சயம் தேவை’.

`பணவிஷயத்தில் நல்ல நிலையை எட்டுவதற்கு நம்மால் முடிந்ததைச் செய்ய வேண்டும்; அதே சமயம், சகலவற்றிலும் கர்த்தரில் நம்பிக்கையாக இருக்க வேண்டும்; இதில் ஒரு சமநிலையைப் பேணுவதற்கு நாம் என்ன செய்யலாம்?`