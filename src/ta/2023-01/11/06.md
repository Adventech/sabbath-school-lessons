---
title:  ஒருவரும் வாங்கவோ விற்கவோ கூடாதபோது
date:   16/03/2023
---

இயேசுவின் இரண்டாம் வருகைக்குமுன் உலகம் இருக்கிற நிலைகுறித்து வேதனையான ஒரு காட்சியை வேதாகமம் காட்டுகிறது. ‘யாதொரு ஜாதியாரும் தோன்றினதுமுதல் அக்காலமட்டும் உண்டாயிராத ஆபத்துக்காலம் வரும்’ என்று தானியேல் எழுதுகிறார். தானி 12:1. கடந்த காலத்தில் ஏற்பட்ட சில இக்கட்டுக்காலங்களை யோசித்துப் பார்த்தால், அவர் குறிப்பிடுகிற காலம் மிகவும் மோசமாகத்தான் இருக்கும் என்பது தெரிகிறது.

கிறிஸ்துவின் வருகைக்கு முன்னான இக்கட்டுக் காலங்கள்பற்றி வெளிப்படுத்தல் புத்தகமும் சுட்டிக்காட்டுகிறது.

`கடைசிக்கால உபத்திரவத்தில் எவ்வாறு பண விஷயங்களும் சம்பந்தப்படுகின்றன? வெளி 13:11-17.`

வாங்கவோ விற்கவோ முடியாதா? இன்று நம் வாழ்க்கை எவ்வளவு தூரம் வாங்குவதையும் விற்பதையும் சார்ந்துள்ளது? ஒருவிதத்தில் நாம் செய்கிற வேலை, நம் நேரம், திறமைகள், பொருட்கள் ஆகியவற்றை அவை யாருக்குத் தேவையோ அவர்களுக்கு விற்றுக்கொண்டிருக்கிறோம். எனவே வாங்கவோ விற்கவோ கூடாமல் போகும்போது சமுதாயத்தில் செயல்படமுடியாத நிலை உண்டாகிறது. அப்போது உண்மையாக இருப்பவர்கள் மேலுள்ள அழுத்தம் அதிகரிக்கும். மேலும், அதிக பணம் இருந்தால், இந்த உலகத்தில் உடைமைகள் உட்பட அதிக பிடிமானம் இருக்கும்; எனவே உலகத்திற்கு ஒத்துப்போக வேண்டும் என்கிற அழுத்தமும் அதிகமாக இருக்கும்.

அதற்கு நாம் எவ்வாறு ஆயத்தமாகலாம்? நாம் தேவ கிருபையின்மூலம் பணத்திற்கோ இந்த உலகத்தின் பொருட்களுக்கோ அடிமைப்படவில்லை என்பதை உறுதிசெய்து, ஆயத்தப்படலாம். இப்போது அவற்றுக்கு நாம் அடிமைகளாக இராவிட்டால், உண்மையாக இருக்கும்படி அவற்றை விட்டுவிட நேரிடும்போது, அவற்றுக்கு அடிமைகளாக இருக்கமாட்டோம்.

`உபா 14:22, 23ஐ வாசியுங்கள். தேவ மக்கள் ஒவ்வொரு வருடமும் தங்களுக்குக் கிடைக்கிற விளைச்சல் அல்லது இலாபத்தில் என்ன செய்ய வேண்டும்? ஏன் அவ்வாறு செய்யும்படி தேவன் சொல்லுகிறார்?`

தசமபாக முறையை தேவன் ஏற்படுத்தின காரணங்களில் ஒன்று உபாகமம் 14:23 இல் உள்ளது. ‘நீ உன் தேவனாகிய கர்த்தருக்கு எப்பொழுதும் பயந்திருக்கப் பழகும்படிக்கு’ என்று மோசே மூலம் தேவன் விளக்கினார். உபா 14:23. சங்கீதம் 31:19இன் கவிதையில் வரும் இணைவாக்கிய இலக்கணப்படி, பயமும் நம்பிக்கையும் இணைச்சொற்களாக வருகின்றன. ‘உமக்குப் பயந்தவர்களுக்கும், மனுபுத்திரருக்குமுன்பாக உம்மை நம்புகிறவர்களுக்கும், நீர் உண்டுபண்ணிவைத்திருக்கிற உம்முடைய நன்மை எவ்வளவு பெரிதாயிருக்கிறது!’

இந்த இணைவாக்கியங்களின்படி கர்த்தருக்குப் பயப்படுதல் என்றால் அவரை நம்புவது. எனவே, சுயநலத்திலிருந்து பாதுகாக்கவும், தேவைகளை அவர் சந்திப்பாரென நம்பவும் நம்மை ஊக்குவிக்கவே தேவன் தசமபாகமுறையை ஏற்படுத்தியுள்ளார். தசமபாகத்தில் உண்மையுள்ளவர்கள் கடைசி வரைக்கும் உண்மையாக இருப்பார்கள் என்பதற்கு நிச்சயமில்லை; ஆனால் தசமபாகத்தில் உண்மை இல்லாதவர்கள் நிச்சயமாக தங்களை இக்கட்டிற்கு ஆளாக்குகிறார்கள்.