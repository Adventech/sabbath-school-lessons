---
title:  மேலும் படிக்க
date:   17/03/2023
---

சொத்துசேர்ப்பதுபற்றி வேதாகமம் எச்சரிக்காவிட்டாலும், சொத்து சேர்ப்பது ஆவிக்குரிய அர்ப்பணிப்பை அதிகரிக்கும் என்றும் வேதாகமம் சொல்லவில்லை. ஆனால் ஆவிக்குரிய அர்ப்பணிப்பைக் குறைக்கிறது என்பதே உண்மை. ‘பண ஆசையும், செல்வத்தின் மேலான நாட்டமும் சாத்தானோடு அவர்களை இணைக்கிற பொன்சங்கிலியாக உள்ளது’.–Ellen G. White, Steps to Christ, p. 44.

கிறிஸ்தவமார்க்கம் தோன்றினபிறகு, இந்தக் காலத்தில்தான் உலகின் பெரும்பாலான நாடுகளில் உள்ள திருச்சபையினர் மிகுந்த செல்வத்தையும் சொகுசான வாழ்க்கையையும் அனுபவித்துவருகிறார்கள். அதற்கான விலை என்ன என்பதுதான் கேள்வி. அத்தகைய வசதி நிச்சயமாக நம் ஆவிக்குரிய வாழ்க்கையில் தாக்கத்தை ஏற்படுத்துகிறது; ஆனால் நன்மையான விதத்தில் ஏற்படுத்துவதில்லை. அது எப்படி? செல்வமும் பொருளும் பெருகும்போது, சுயமறுப்பும் சுயதியாகமும் வளருமா? நம்மால் சாப்பிடமுடிவதைவிட அதிக உணவுப்பொருட்களை வீட்டின் குளிர்சாதனப்பெட்டியில் வைத்திருப்பதும், ஒன்று அல்லது இரண்டு கார்களை வைத்திருப்பதும், வருடாவருடம் சுற்றுலாச் செல்வதும், கணினிமூலம் பொருள் வாங்குவதும், நவீன கணினிகளையும் கைப்பேசிகளையும் வைத்திருப்பதும் நம் வாழ்க்கையாக உள்ளது. உலகத்தையும் உலகத்தில் இருப்பவைகளையும் நேசிக்காமல் இருப்பதை இவை எளிதாக்கி யிருக்கின்றனவா? இந்தச் சொகுசுகள் எல்லாம் நம் திருச்சபையின் அங்கத்தினர்கள் எல்லோரிடமும் இல்லை; ஆனால், பலரிடம் உள்ளன; அது அவர்களுடைய ஆத்துமாக்களுக்கு கண்ணிகளாகவே உள்ளன. இப்போது நாம் ‘பணக்காரர்களையும்’ கோடீஸ்வரர்களையும்பற்றிப் பேசவில்லை. தாங்கள் பணக்காரர்கள் என்பது அவர்களுக்குத் தெரியும்; விரும்பினால், வேதாகம எச்சரிப்புகளுக்கு செவிகொடுக்க வாய்ப்புள்ளது. மாறாக இங்கு நாம் நடுத்தர மக்களைப் பற்றிப் பேசுகிறோம். தங்களிடம் இந்த வசதிகள் இருந்தாலும், தாங்கள் ‘நடுத்தர வர்க்கத்தினராக’ இருப்பதால், தங்களுடைய வசதிகள் தங்கள் ஆவிக்குரிய வாழ்க்கைக்கு ஆபத்தாக இருக்காதென நினைக்கிறார்கள். அதனால்தான் தசமபாகம் கொடுப்பது குறிப்பாக ‘பணக்காரர்களாக’ இல்லாதவர்களுக்கு ஆற்றல்மிக்க ஆவிக்குரிய எதிர் மருந்தாக உள்ளது.

**கலந்துரையாடக் கேள்விகள்**

`உலகத் தரங்களின்படி நாம் பணக்காரர்களாக இல்லாவிட்டாலும், பணம், செல்வம் ஆகியவற்றின்மேல் நமக்குள்ள மனநிலைகுறித்து நாம் ஏன் கவனமாக இருக்க வேண்டும்?`

`தசமபாகம் கொடுப்பதுபோக, நடைமுறை ரீதியிலான வேறுசில செயல்களில் ஈடுபடுவது எவ்வாறு நாம் இந்த உலகத்தின் காரியங்களில் அகப்படாததை உறுதிப் படுத்த உதவுகின்றன?`

`‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிறவர்களாகிய பரிசுத்தவான்களில்’ ஒருவராக நீங்கள் எண்ணப் படுவதால், நாளைக்கே நீங்கள் வாங்கவோ விற்கவோ கூடாமல் ஆகிவிட்டால் என்ன செய்வீர்கள்? வெளி 14:12. உங்கள் விசுவாசம் எத்தகையதாக வெளிப்படும்?`