---
title:  தேவனுக்கு முதலிடம்
date:   12/03/2023
---

`நாம் சந்திக்கிற பிரச்சனைகள் எதுவாக இருந்தாலும், 2நாளா 20:1-22இன் சம்பவத்திலிருந்து நாம் என்ன முக்கிய ஆவிக்குரிய நியதிகளைக் கற்றுக்கொள்ளலாம்?`

யோசபாத்தின் ஆட்சிக்காலம் முடியவிருந்த சமயத்தில், எதிரிப் படையினர் யூதாவின்மேல் படையெடுத்தனர். யோசபாத் வீரதீரமுள்ளவர். பல வருடங்களாக தன் படைகளையும் அரண்களையும் பெலப்படுத்தி வந்தார். எந்த எதிரியையும் சந்திக்கிற நிலையில் இருந்தார். ஆனாலும் நெருக்கடி ஏற்பட்டபோது, அவர் தன் சொந்தப் பெலத்தில் நம்பிக்கை வைக்காமல், தேவ வல்லமையில் நம்பிக்கை வைத்தார். கர்த்தரைத் தேடினார்; யூதா முழுவதிலும் உபவாசத்தைப் பிரகடனப் படுத்தினார். ஆபத்துக் காலங்களில் இஸ்ரவேலர் தேவனைத் தேடவேண்டுமென சாலொமோன் ஜெபித்தது போன்றே, சகல ஜனங்களும் தேவாலயப் பிராகாரங்களில் கூடிவந்தார்கள். யூதா மனிதர்கள் அனைவரும் தங்கள் மனைவி பிள்ளைகளுடன் கர்த்தருக்குமுன் நின்றார்கள். தங்கள் எதிரிகளை தேவன் குழம்பச் செய்யவும், தேவனுடைய நாமம் மகிமைப்படவும் ஜெபித்தார்கள். பிறகு ராஜா, ‘எங்களுக்கு விரோதமாக வந்த இந்த ஏராளமான கூட்டத்திற்கு முன்பாக நிற்க எங்களுக்குப் பெலனில்லை; நாங்கள் செய்யவேண்டியது இன்னதென்று எங்களுக்குத் தெரியவில்லை; ஆகையால் எங்கள் கண்கள் உம்மையே நோக்கிக்கொண்டிருக்கிறது’ என்று ஜெபித்தார். 2நாளா 20:12.

இவ்வாறு அவர்கள் தங்களை தேவனிடம் அர்ப்பணித்தபிறகு, தேவ மனிதன் ஒருவன்மேல் கர்த்தருடைய ஆவியானவர் இறங்கினார்; அவன், ‘நீங்கள் அந்த ஏராளமான கூட்டத்திற்குப் பயப்படாமலும் கலங்காமலும் இருங்கள் என்று கர்த்தர் உங்களுக்குச் சொல்லுகிறார்; இந்த யுத்தம் உங்களுடையதல்ல, தேவனுடையது. இந்த யுத்தத்தைப் பண்ணுகிறவர்கள் நீங்கள் அல்ல; யூதா மனு ஷரே, எருசலேம் ஜனங்களே, நீங்கள் தரித்துநின்று கர்த்தர் உங்களுக்குச் செய்யும் இரட்சிப்பைப் பாருங்கள்’ என்று சொன்னான். 2நாளா 20:15-17.

எனவே அடுத்த நாள் அதிகாலையிலேயே, மக்களை ராஜா ஒன்று கூட்டினார்; தேவனைத் துதிக்கும்படி பாடல் பாடுகிற லேவியர்களை முன்பாக நிறுத்தினார். பிறகு ஜனங்களிடம், ‘உங்கள் தேவனாகிய கர்த்தரை நம்புங்கள், அப்பொழுது நிலைப்படுவீர்கள்; அவருடைய தீர்க்கதரிசிகளை நம்புங்கள், அப்பொழுது சித்திபெறுவீர்கள்’ என்று அறிவுறுத்தினார். 2நாளா 20:20. பாடல் குழுவினர் பாடல் பாடினார்கள்; எதிரிகள் தாங்களே ஒருவரை ஒருவர் அழித்துக் கொண்டார்கள்; ‘ஒருவரும் தப்பவில்லை’. 2நாளா 20:24. யுத்தத்தில் கிடைத்த கொள்ளைப்பொருட்களைக் கொள்ளையிட மூன்று நாட்கள் தேவைப் பட்டது; நான்காம் நாளில் பாடல் பாடிக்கொண்டே எருசலேமுக்குச் சென்றார்கள்.

அவர்களை விடுவித்த அதே தேவனைத்தாம் இன்று நாம் நேசிக்கிறோம்; தொழுகிறோம்; அன்றுபோலவே இன்றும் அவருடைய வல்லமை மிகப் பெரியது. சவால் என்னவென்றால், அவரையும் அவரது வழிநடத்தலையும் நம்புகிறோமா என்பதே.

`செவந்த்டே அட்வென்டிஸ்டுகளுக்கு 2நாளா 20:20 எவ்வாறு முக்கியத்துவம் வாய்ந்த வசனமாக உள்ளது?`