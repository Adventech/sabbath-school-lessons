---
title:  குறைக்கவேண்டிய நேரமா?
date:   14/03/2023
---

கடினமான காலக்கட்டங்களில் செவந்த்டே அட்வென்டிஸ்ட் கிறிஸ்தவர்கள் என்ன செய்ய வேண்டும்? நம்மை நாம் பாதுகாக்கும்படி பதுங்கிக்கொள்ள வேண்டுமா? இல்லை, அதற்கு எதிர்மாறாகச் செயல்பட வேண்டும். உலகத்தின் முடிவும், கிறிஸ்துவின் இரண்டாம் வருகையும் நெருங்கியிருப்பதால், சுவிசேஷத்தின் நற்செய்தியையும், தேவன் தம்மை நேசிப்பவர்களுக்கு ஆயத்தம்பண்ணி இருப்பவைகளையும் மற்றவர்களுக்கு அறிவிக்க நம்முடைய சொத்துகளைப் பயன்படுத்த வேண்டும். சீக்கிரத்தில் ஒருநாள் இந்தப் பூமியிலுள்ள அனைத்தும் எரிந்து சாம்பலாகப்போவதை நாம் அனைவருமே அறிந்திருக்கிறோம்.

`2பேதுரு 3:3-12இல் பேதுரு சொல்வது என்ன?`

நம்முடைய பொருட்களை எல்லாம் பரலோகத்திற்குக் கொண்டு செல்ல அவர் வாகனங்களை அனுப்பப்போவதாக வசனம் சொல்லவில்லை. கொழுந்து விட்டு எரிகிற அக்கினியில் பாவமும் தீமையும் ஒரு சுவடுகூட இல்லாமல் அழியும்போது, நம் உடைமைகளும் எரிந்து சாம்பலாகப் போகிறது.

அப்படியானால், நம் உடைமைகளை வைத்து என்ன செய்ய வேண்டும்? ‘இன்று நம் சகோதரர்கள் தங்கள் உடைமைகளை அதிகரிப்பதற்குப் பதிலாக குறைக்கவேண்டும். நாம் மேலான ஒரு தேசத்திற்கு, பரலோகத்திற்குச் செல்லப் போகிறோம். எனவே, நாம் பூமியில் வாசம்பண்ணுகிறவர்களைப் போல அல்லா மல், திசைகாட்டும் கருவி அளவுக்கு நம் பொருட்களைச் சுருக்கிவிட வேண்டும்’.–Ellen G. White, Counsels on Stewardship, p. 59.

ஆம், ஒரு நூற்றாண்டுக்கு முன்னரே அந்த வார்த்தைகளை எழுதினார்! ஆனால் அந்த நியதி இன்றும் பொருந்தும். அதாவது, நேரம் குறுகியது; ஏனென்றால் நம் வாழ்க்கை எப்போதுமே குறுகியது. ஒருவேளை நீங்கள் நல்ல மரபணுக்களையும் நல்ல உடல்நலப் பழக்கங்களையும் பெற்றிருந்தால், 60, 80 அல்லது 100 வருடங்கள்கூட வாழலாம்; ஆனால் நித்தியத்தோடு ஒப்பிடும்போது அது எம்மாத்திரம்? இந்த வாரப் பாடத்தை வாசித்து முடிக்கும்முன்னரே நீங்கள் மரிக்கலாம்; அடுத்து நீங்கள் பார்ப்பது இயேசுவின் இரண்டாம் வருகையாகத்தான் இருக்கும். அது எவ்வளவு சீக்கிரம் இல்லையா?

செவந்த்டே அட்வென்டிஸ்ட் கிறிஸ்தவர்கள் எப்போதும் இரண்டாம் வருகையை கண்முன் வைத்து வாழ வேண்டும். ஆம், நம் பிழைப்புக்கும், குடும்பங்களுடைய பிழைப்புக்கும் கடினமாக உழைக்க வேண்டும்; ஆண்டவர் நமக்கு சொத்துக்களைக் கொடுத்து ஆசீர்வதித்தால், அதை அனுபவிப்பதில் தவறில்லை; ஆனால் நாம் பேராசை உள்ளவர்களாக மாறக் கூடாது; உதவி தேவைப்படுகிற வர்களுக்கு தாராளமாகக் கொடுக்க வேண்டும். ஆனாலும் இங்குச் சேர்ப்பது எதுவாக இருந்தாலும் நீடிக்கப்போவ தில்லை; பறந்துபோகும்; கவனமாக இல்லா விட்டால், நம் ஆவிக்குரிய வாழ்க்கையைக் கெடுக்கிற ஆற்றலும் அதற்குண்டு.

`இன்னும் பத்து வருடங்களுக்குள் இயேசு வரப்போவதாக அறிந்திருந்தால், உங்கள் வாழ்க்கையில் என்ன மாற்றம்செய்வீர்கள்? ஐந்து வருடங்களுக்குள் என்றால் என்ன செய்வீர்கள்? மூன்று வருடங்களுக்குள் என்றால்?`