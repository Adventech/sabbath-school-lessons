---
title:  முன்னுரிமைகள்
date:   15/03/2023
---

கிறிஸ்துவுக்கு அரைகுறையாக அர்ப்பணிப்பதில் பயனில்லை என்பதை இயேசுவின் உவமைகள், போதனைகள், வேதாகமச் சம்பவங்கள், எலன் ஒய்ட்டின் ஆலோசனைகள் மிகவும் தெளிவாகக் காட்டுகின்றன. ஒன்று ஆண்டவர் பக்கம் இருப்போம், அல்லது இருக்கமாட்டோம்.

கற்பனையில் எந்தக் கற்பனை பெரியது என்று வேதபாரகன் ஒருவன் கேட்டபோது, ‘உன் தேவனாகிய கர்த்தரிடத்தில் உன் முழு இருதயத்தோடும், உன் முழு ஆத்துமாவோடும், உன் முழு மனதோடும், உன் முழுப் பலத்தோடும் அன்புகூருவாயாக’ என்று இயேசு சொன்னார். மாற்கு 12:30. நாம் அனைத்தையும் கிறிஸ்துவுக்குக் கொடுக்கும்போது, இன்னொரு எஜமானுக்குக் கொடுப்பதற்கு எதுவும் இருக்காது. அவ்வளவுதான். அப்படித்தான் இருக்க வேண்டும்.

`இந்த வார்த்தைகள் எவ்வளவு தூரம் உண்மை என்பதில் உங்களுடைய அனுபவம் என்ன? மத் 6:24.`

தேவனுக்கும் பணத்துக்கும் ஊழியம்செய்வது கடினம் என்று இயேசு சொல்லவில்லை; அவ்வாறு ஊழியம் செய்யும்போது கவனம் தேவை என்றும் சொல்லவில்லை. மாறாக, அப்படிச் செய்யக் கூடாது என்று சொன்னார். இந்த எண்ணம் எப்போதும் நம் ஆத்துமாக்களில் பயத்தையும் நடுக்கத்தையும் உண்டாக்க வேண்டும். பிலி 2:12.

`1யோவான் 2:15-17இல் சொல்லப்படும் மூன்று காரியங்களும் எவ்வாறு நம் உலகில் காணப்படுகின்றன; அவற்றால் வருகிற ஆபத்துக்கள் ஏன் நாம் நினைப்பதை விட நயவஞ்சகமாக இருக்கின்றன?`

‘பூமியிலுள்ளவைகளையல்ல, மேலானவைகளையே நாடுங்கள்’ என்று பவுல் எழுதியதில் ஆச்சரியம் ஒன்றுமில்லை. கொலோ 3:2. அவ்வாறு செய்வதை விட சொல்வது எளிது. ஏனென்றால், பூமியிலுள்ளவைகள் தினம்தினம் நம் கண்முன்னால் இருக்கின்றன. ‘உலகத்திலுள்ளவைகளின்’ இச்சை வலுவாக உள்ளது; உடனடியாக ஆசையை நிறைவேற்றவேணடும் என்கிற எண்ணம் நம்மை நச்சரித்துக் கொண்டே இருக்கிறது. உண்மையுள்ள கிறிஸ்தவர்களுக்குக்கூட ‘உலகத்திலுள்ளவைகள்’மேல் கொஞ்சமாவது ஆசை ஏற்படுவதில்லையா? ஒரு நாளில் எல்லாம் ஒழியப்போகிறது என்பதை தெரிந்திருந்தும், இந்த ஈர்ப்பை உணரத்தானே செய்கிறோம்? ஆனாலும் நற்செய்தி என்னவென்றால், அது நம்மை ஆண்டவரிடமிருந்து இழுத்துச் செல்ல அனுமதிக்க வேண்டியதில்லை.

`2பேதுரு 3:10-14இல் பேதுரு சொல்லுகிற உண்மை நாம் வாழ்கிறவிதத்திலும், நம் வளங்களை நாம் பயன்படுத்துகிற விதத்திலும் எவ்வாறு தாக்கத்தை உண்டாக்க வேண்டும்?`