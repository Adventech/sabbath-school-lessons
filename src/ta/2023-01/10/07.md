---
title:  மேலும் படிக்க
date:   10/03/2023
---

எலன் ஒய்ட் எழுதிய உக்கிராணத்துவம் குறித்த ஆலோசனைகள் எனும் புத்தகத்தில் 323-335ம் பக்கங்களில் சொத்து நிர்வாகம்பற்றிப் பேசியிருக்கிறார்: ‘பலர் தாங்கள் இறக்கும்வரை ஒத்திவைக்க கருதுகிற ஒரு விஷயத்தை, அவர்கள் கிறிஸ்தவர்களாக இருந்தால், தாங்கள் ஆரோக்கியமாக வாழ்கிற சமயத்திலேயே செய்திருப்பார்கள். அவர்கள் தங்களையும் தங்கள் சொத்தையும் தேவனுக்கு அர்ப்பணித்து, அதேசமயம் அவருடைய உக்கிராணக்காரர்களாக நடந்து, தங்கள் கடமையைச் செய்த திருப்தியை அடைவார்கள். நிறைவேற்றுபவரின் பொறுப்பை தாங்களே எடுப்பதன்மூலம், மற்றவர்கள்மேல் பொறுப்பைச் சுமத்துவதற்குப் பதிலாக தேவனுடைய கோரிக்கைகளை தாங்களே நிறைவேற்றுகிறார்கள்’.–Testimonies for the Church, vol. 4, p. 480.

‘நிறைவேற்றுபவரின் பொறுப்பை தாங்களே எடுப்பது’ என்று என்ன அர்த்தத்தில் சொல்லுகிறார்? உயில் எழுதும்போது, அதை நிறைவேற்றுகிற ஒருவரை எழுதுபவர் நியமிப்பார்; அவர் மரித்தபிறகு நிறைவேற்றுகிறவர் எனப்படும் அந்த நபரே உயிலில் எழுதியபடி சொத்துக்களைப் பிரித்துக் கொடுப்பார். நீங்கள் நிறைவேற்றுபவராக மாறிவிட்டால், உயிரோடிருக்கும்போது நீங்களே உங்கள் சொத்துக்களைப் பகிர்ந்து கொடுக்கலாம். அவ்வாறு செய்யும்போது, அதனால் ஏற்படக்கூடிய விளைவுகளைக் கண்டும், தேவன் ஒப்படைத்த தாலந்துகளை சரியாக நிர்வகித்திருப்பதைக் கண்டும் திருப்தியடையலாம்.

கிறிஸ்தவருக்கு கிறிஸ்துவின் இரண்டாம் வருகைதான் ‘பாக்கியமான நம்பிக்கை’. இயேசு மேகங்களின்மேல் வருவதைக் காண்பது எவ்வளவு மகிமையாக இருக்கும் என்று எல்லாருமே கற்பனை செய்திருப்போம். ‘நல்லது’ என்கிற வார்த்தைகளைக் கேட்கவும் ஆவலோடு இருக்கிறோம். மத் 25:21. ஆனால் இயேசு வருவதற்கு முன்னரே நாம் மரிக்க நேர்ந்தால் என்ன செய்வது? அவர் வெளிப்படுத்தியிருக்கிற சித்தத்தை நாம் பின்பற்றினால், தேவ பணி வளர்ச்சியடைவதைக் கண்டு மனநிம்மதியாக இருக்கலாம்; ஏனென்றால், சொத்துக்களை சரியாக நிர்வகித்ததால், நாம் மரித்தபிறகும் ஊழியப்பணிக்கு அது உதவியாக இருக்கும் என்று அறிந்து கொள்ள முடியும்.

**கலந்துரையாடக் கேள்விகள்**

`பரலோகத்தில் பொக்கிஷம் சேர்க்க வேண்டும்; அதற்காக அதை நம் இரட்சிப்பை சம்பாதிப்பதற்கான அல்லது ‘வாங்குவதற்கான’ வழியாகக் கருதாமல் இருக்க என்ன செய்யலாம்?`

`நம்மிடம் உள்ளதை தாராள மனதோடு கொடுக்க வேண்டும் என்றாலும், ஞானமாகவும் நடக்க வேண்டும். இயேசுவின் வருகைக்கு நாள் குறிப்பவர்கள், குறிப்பிட்ட தேதியில் இயேசு வரப்போவதால், நம்மிடமுள்ள பணம் எல்லாம் வீணாகிவிடும் என்றும், அதனால் அவற்றை தங்களுடைய ஊழியத்திற்கு அனுப்புமாறும் சொல்லுகிற எத்தனை பேர்பற்றிக் கேள்விப்படுகிறோம்? இந்த ஏமாற்று வேலைக்கும், தேவனுடைய ஊழியத்திற்காக இப்போதே நம் பணத்தை ஞானமாகப் பயன்படுத்துகிற விதத்திற்கும் இடையேயான வித்தியாசத்தை எவ்வாறு அறிந்துகொள்ளலாம்?`