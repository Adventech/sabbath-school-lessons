---
title:  ஐசுவரியவானாகிய மூடன்
date:   05/03/2023
---

`லூக்கா 12:16-21இல் நமக்கு பொருத்தமான என்ன செய்தி உள்ளது? அந்த மூடனுக்கு ஆண்டவர் கொடுத்த கடுமையான கண்டனம் என்ன? நம் உடைமைகளை நாம் கருதவேண்டிய விதம்பற்றி அது என்ன சொல்லுகிறது?`

அந்தச் சம்பவத்தில் பல கருத்துகள் உள்ளன; ஓய்வுபெற்ற பிறகு நாம் எதைச் செய்யக் கூடாது என்பதைக் காட்ட இயேசு இதைச் சொன்னதாகவும் சிலர் கருதுகிறார்கள். ஒருவர் தான் சேர்த்துவைத்த சொத்துக்களை தானே அனுபவிப்பதற்காக தன் வேலையை விடுவாரானால், அவருக்குத்தான் இந்த உவமை. வயதான காலத்தில் கடினமாக உழைப்பதும், செல்வம் சேர்ப்பதும், ஐசுவரியவானாக மாறுவதும் தவறல்ல. அதிலுள்ள மனநிலைதான் பிரச்சனை. உண்மையான பிரச்சனை என்னவென்பதை ‘நீ இளைப் பாறி, புசித்துக் குடித்து, பூரிப்பாயிரு’ எனும் இயேசுவின் வார்த்தைகள் காட்டுகின்றன. லூக்கா 12:19.

‘அழிந்துபோகிற மிருகங்களைவிட இந்த மனிதனுக்கு பெரிய குறிக்கோள் ஒன்றுமில்லை. தேவனும், பரலோகமும், எதிர்கால வாழ்க்கையும் இல்லாதது போலவும், தான் பெற்றிருந்த அனைத்திற்கும் தானே சொந்தக்காரன் போலவும், தேவனுக்கோ மனிதனுக்கோ எதிலும் கடன்படாதவன் போலவும் வாழ்ந்தான்’–Ellen G. White, Christ’s Object Lessons, pp. 257, 258.

நாம் நம்மைமட்டுமே யோசித்து, பிறர் தேவைகளையும், இக்காலத்திற்கான தேவ நோக்கத்தையும் புறக்கணித்தால், அந்தப் பணக்கார மூடனுடைய உதாரணத்தைப் பின்பற்றுகிறோம். அந்த ஐசுவரியவான் சோம்பேறி அல்லது நேர்மையற்றவன் என்று இயேசுவின் அந்த உவமையில் சொல்லப்படவே இல்லை. ஆனால் தேவன் அவனிடம் ஒப்படைத்திருந்ததை அவன் செலவழித்த விதத்தில்தான் பிரச்சனை இருந்தது. நம் மரண நாள் நமக்குத் தெரியாது என்பதால், சுயநலமான வாழ்க்கை வாழாமல், தேவ சித்தப்படி செய்கிறவர்களாக வாழ வேண்டும்.

வேதாகமத்தின் பொதுவான கண்ணோட்டம் என்னவென்றால், ஒருவர் சரீர பெலன் இருக்கும்வரையிலும் வேலைசெய்து, பயனுள்ளவராக வாழ்கிறார். தானியேல், வெளிப்படுத்தல் போன்ற மாபெரும் தீர்க்கதரிசன புத்தகங்களை எழுதினவர்கள், 80 வயது காலக்கட்டத்தில்தான் அந்தப் புத்தகங்களை எழுதி முடித்ததாக அநேகர் நம்புகிறார்கள். சராசரியாக மக்கள் 50 வயதில் மரித்து வந்த சமயத்தில் அது நிகழ்ந்தது. எலன் ஒய்ட் மிகவும் பிரபலமான, அதிகம் விரும்பி வாசிக்கப்படுகிற யுகங்களின் வாஞ்சை போன்ற புத்தகங்களை சுமார் 70 வயதிற்கு பிறகுதான் வெளியிட்டார். ஆரோக்கியமாக இருக்கிற வரையிலும் முடிந்த வரை ஏதாவது நன்மை செய்து, பயனுள்ளவர்களாக வாழ்வதை நிறுத்தக் கூடாது.

`தம் இரண்டாம் வருகையை எதிர்நோக்குகிறவர்களிடம் வெறுமனே காத்திராமல், தொடர்ந்து வேலை செய்யும்படியும் இயேசு ஆலோசனை சொன்னார். மத் 24:44-46. எந்த வயதாக இருந்தாலும், எவ்வளவு பணம் இருந்தாலும், மூடனாகிய அந்த ஐசுவரியவான் விழுந்த கண்ணியில் விழாமல் இருக்க என்னசெய்யலாம்? எதற்காக வாழ்கிறேன் என்று உங்களை நீங்களே கேளுங்கள்.`