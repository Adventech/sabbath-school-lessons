---
title:  ஆவிக்குரிய பாரம்பரியம்
date:   09/03/2023
---

மனிதர்கள் பாவமே செய்யாமல் இருந்திருந்தால், பூமியில் வாழ்க்கை எப்படி இருந்திருக்கும் என்பதை கற்பனை செய்வது கடினம் என்றாலும், ஒரு விஷயத்தை உறுதியாக அறியலாம். அதாவது, பொருட்களைக் குவிப்பதும் பேராசையும் வறுமையும் இருந்திருக்காது. இவைதாம் வரலாறுமுழுவதிலும் மனுக்குலத்தை வாதித்துவந்துள்ளன. நேர்மையாக வேலைசெய்து சம்பாதிப்பவற்றிற்கு நாம் தான் உரிமையாளர்கள் என்கிற உணர்வு, விழுந்துபோன உலகத்தில் வாழ்வதின் ஒரு வெளிப்பாடு. நம்மிடம் எவ்வளவு இருக்கிறது, அல்லது எவ்வளவு இல்லை என்பது பிரச்சனையே அல்ல; இறுதியாக ஒரு விஷயத்தை நாம் மனதில் வைத்திருக்க வேண்டியது மிகமிக முக்கியம்.

`பின்வரும் வசனங்களை வாசியுங்கள். அவற்றின் முக்கியக் கருத்து என்ன? தேவன் நமக்கு ஆசீர்வாதமாகக் கொடுத்திருக்கிற உலகச் சொத்துகள் எதுவாக இருந்தாலும் அவற்றை நாம் பார்க்கிறவிதத்தில் இந்தக் கருத்து என்ன தாக்கத்தை ஏற்படுத்த வேண்டும்? சங் 24:1; எபி 3:4; சங் 50:10; ஆதி 14:19; கொலோ 1:15-17.`

தேவன் நம்மிடம் ஒப்படைத்துள்ளவற்றிற்கு நாம் உக்கிராணத்துவக்காரர்கள்; மேலாளர்கள். எல்லாவற்றிற்கும் அவரே எஜமான்; அவரே நமக்கு ஜீவனையும், வாழ்க்கையையும், அனைத்தையும் பெற்று அனுபவிக்க பெலத்தையும் கொடுக்கிறார். எனவே தேவன் கொடுத்தவற்றை நிர்வகிக்கிற காலம் முடியும்போது, நம் குடும்ப பராமரிப்புக்கு தேவையானவற்றைக் கொடுத்தபிறகு, மீத முள்ளதை அவரிடமே திரும்பக் கொடுத்துவிட வேண்டும்.

‘தேவபணிக்காகக் கொடுக்கும்போது, பரலோகத்தில் உங்கள் பொக்கிஷங்களைச் சேர்த்து வைக்கிறீர்கள். நீங்கள் மேலே சேர்க்கிறவை அனைத்தும் அழிவதில்லை, தொலைவதில்லை; அது நித்திய, நீடித்த பொருளாகப் பெருகிக்கொண்டே இருக்கும்’. 1

வாழும்போதே கொடுப்பதில் அதிக நன்மைகள் உள்ளன. அவற்றில் சில:

1\. கொடுப்பவர்தான் கொடுப்பதின் விளைவுகளைக் காண முடியும் அதாவது அந்தப் பணத்தை வைத்து ஒரு புதிய சபை கட்டிடம் கட்டப்படலாம்; யாராவது ஒரு வாலிபரின் கல்லூரி படிப்பு சாத்தியமாகலாம்; சுவிசேஷம் கூட்டம் நடத்தலாம் போன்றவை.
2\. உதவி தேவைப்படுகிற ஓர் ஊழியத்திற்கு அல்லது நபருக்கு அதுஉதவலாம்.
3\. மரித்தபிறகு குடும்பத்தினர் அல்லது நண்பர்களிடையே சண்டைகள் ஏற்படுவதைத் தடுக்கலாம்.
4\. தயாளகுணம், பிறர் மேலான அன்பு ஆகிய குடும்ப விழுமியங்களுக்கு முன்னுதாரணமாகத் திகழலாம்.
5\. சொத்து வரிகளிலிருந்து தப்பலாம்.
6\. நீதிமன்றமோ, அதிருப்தியுள்ள உறவினர்களோ தீர்மானம் செய்யவேண்டிய அவசியமிராமல், விரும்புகிற இடத்திற்கு அதை எழுதிவைக்கலாம்.
7\. நீங்கள் சுயநலமுள்ளவராக இருந்து சுயநலமற்றவராக மாறினதற்கு ஒரு சாட்சியாகப் பார்க்கலாம்.
8\. பரலோகத்தில் பொக்கிஷத்தைச் சேர்க்கலாம்.