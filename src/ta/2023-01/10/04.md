---
title:  தனிப்பட்ட தேவைகளோடு துவங்குங்கள்
date:   07/03/2023
---

பழைய ஏற்பாட்டுக் காலங்களில், இஸ்ரவேல் புத்திரரில் பலர் விவசாயிகள்; மேய்ப்பர்கள். எனவே, தேவன் ஆசீர்வாதமாகச் சொல்லியுள்ள சில வாக்குத்தத்தங்கள் விவசாய மொழியில் உள்ளன. உதாரணமாக நீதி 3:9, 10இல் தேவன், பண விஷயத்தில் நாம் அவருக்கு உண்மையோடு இருந்தால் நம்முடைய ‘களஞ்சியங்கள் பூரணமாய் நிரம்பும்’ என்று சொல்லுகிறார். பெரும்பாலான கிறிஸ்தவர்களிடம் இன்று களஞ்சியம் கிடையாது. எனவே நாம் தேவனைப் பின்பற்றி, அவருக்குக் கீழ்ப்படிந்தால் அவர் நம் வேலை அல்லது வியாபாரத்தை ஆசீர்வதிப்பார் என்பதை அது காட்டுகிறது.

`இன்று வாழுகிற கிறிஸ்தவர்களாகிய நாம், ‘உன் ஆடுகளின் நிலைமையை நன்றாய் அறிந்துகொள்’ எனும் வார்த்தைகளுக்கு என்ன அர்த்தம் காணலாம்? நீதி 27:23-27.`

ஐசுவரியவான்கள் தரித்திரரை அடக்குவதையும், பேராசையோடு சொத்து சேர்ப்பதையும் வேதாகமம் எச்சரிக்கிறது. ஆனாலும், சொத்துகளை சேர்க்க முயலுவது குறித்து வேதாகமம் கண்டனம் செய்யவில்லை. நேர்மையற்ற வழியில் அல்லது பிறரை வஞ்சித்து அவ்வாறு செய்யக் கூடாது. நமக்கும் நம் குடும்பத்திற்கும் தேவையானதைச் சம்பாதிக்க பண விஷயங்களில் கருத்தோடு இருக்க வேண்டுமென இன்று நாம் பார்த்த நீதிமொழிகளின் வசனங்கள் சொல்கின்றன. ‘வெள்ளாட்டுப்பால் உன் ஆகாரத்துக்கும், உன் வீட்டாரின் ஆகாரத்துக்கும், உன் வேலைக்காரிகளின் பிழைப்புக்கும் போதுமானபடியிருக்கும்’. நீதி 27:27.

இன்றைய நடைமுறைக்கு ஏற்றபடி நீதி 27:27ஐ எவ்வாறு சொல்லலாம்? ‘உங்கள் நிதி நிலையை ஆராய்ந்து, வீட்டுக் காரியங்களை நிர்வகியுங்கள்’ என்று சொல்லலாம். அல்லது ‘வரவு செலவைப் பார்த்து, கடன்பங்கு விகிதத்தை அறிந்து கொள்ளுங்கள்’ என்று சொல்லலாம். சம்பாதிக்கிற வருடங்களில் அவ்வப்போது உயில்களிலும் அல்லது பிற ஆவணங்களிலும், சொத்து விஷயங்களிலும் திருத்தம் செய்யவேண்டியது அவசியம். சொத்துகளைத் திட்டமிடும் செயல்முறையில் உயில் போன்ற ஆவணங்களை ஆரம்பத்திலேயே தயாராக வைத்திருக்க வேண்டும். அப்போதுதான் எதிர்பாராமல் மரணம் நேரிட்டாலோ, நோய்வந்து சொத்து விஷயத்தில் தீர்மானம் எடுக்கமுடியாத நிலை ஏற்பட்டாலோ அவற்றைப் பாதுகாக்க முடியும். நம்மால் இயலாமல் போவதற்கு முன்னரே நம் உடைமைகள்பற்றி திட்டமிடுதல் அவசியம்.

சுருக்கமாகச் சொன்னால், தேவன் நம்மை ஆசீர்வதித்துள்ள விஷயங்களை நாம் உயிரோடு இருக்கும்போது மட்டுமல்ல, இறந்தபிறகும் சரியாக நிர்வகித்திருப்பதுதான் நல்ல உக்கிராணத்துவம். ஏனென்றால், நம் வாழ்நாளில் ஆண்டவர் வராதபட்சத்தில், நாம் மரித்தபிறகு நம்முடைய சொத்துகளை இங்கு விட்டுச் செல்ல வேண்டியதிருக்கும். எனவே தேவன் நம்மை ஆசீர்வதித்துள்ள விஷயங்களை மற்றவர்களுக்கும், தேவ பணியின் வளர்ச்சிக்கும் பயன்படும்படி இப்போதே ஏற்பாடுகளைச் செய்ய வேண்டும்.

`செல்வம் என்றைக்கும் நிலையாது’. நீதி 27:24. இந்த எண்ணம் எப்போதும் மனதில் இருக்கவேண்டியது ஏன் அவசியம்?`