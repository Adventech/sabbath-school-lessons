---
title:  பரலோகத்தில் பொக்கிஷம்
date:   05/01/2023
---

‘பூமியிலே உங்களுக்குப் பொக்கிஷங்களைச் சேர்த்து வைக்க வேண்டாம்; இங்கே பூச்சியும் துருவும் அவைகளைக் கெடுக்கும்; இங்கே திருடரும் கன்ன மிட்டுத் திருடுவார்கள். பரலோகத்திலே உங்களுக்கு பொக்கிஷங்களைச் சேர்த்துவையுங்கள்; அங்கே பூச்சியாவது துருவாவது கெடுக்கிறதும் இல்லை; அங்கே திருடர் கன்னமிட்டுத் திருடுகிறதும் இல்லை. உங்கள் பொக்கிஷம் எங்கேயிருக்கிறதோ அங்கே உங்கள் இருதயமும் இருக்கும்’. மத் 6:19-21. 

`இயேசு இங்கு சுட்டிக்காட்டுகிற மிகமுக்கியமான சத்தியம் என்ன?`

சொத்தைக் குவித்து, பிறகு ஒன்றுமில்லாமல் போன எத்தனை கதைகளைக் கேட்டிருப்போம்? நம் உலகம் நிலையற்றது; யுத்தங்களும் குற்றங்களும் வன்முறையும் இயற்கைப் பேரழிவுகளும் நிறைந்துள்ளன. ஒரு நொடியில் எதுவும் மாறலாம்; நாம் கஷ்டப்பட்டு சேர்த்த, ஏன் நேர்மையாகவும் உண்மையாகவும் சம்பாதித்த அனைத்தையும் இழந்துவிடலாம். ஒரு கணத்தில் மரணம் நேரிடுகிறது; எனவே உலகச் சொத்துகள் எல்லாமே பயனற்றவையாக மாறுகின்றன. 

செல்வந்தராக இருப்பதோ, சொத்து சேர்ப்பதோ தவறென்று வேதாகமம் சொல்லவில்லை. மாறாக, அவற்றிற்குக் கொடுக்கவேண்டிய இடத்தைக் கொடுக்கும்படி இந்த வசனங்களில் இயேசு எச்சரிக்கிறார்.

எனவே, பரலோகத்தில பொக்கிஷத்தைச் சேர்ப்பது என்றால் பணத்திற்கு முதலிடம் கொடுப்பதற்கு பதிலாக தேவனுக்கும் அவரது ஊழியத்திற்கும் முதலிடம் கொடுப்பது. நம்மிடமுள்ளதை தேவபணிக்காகவும், தேவராஜ்யத்தின் வளர்சிக்காகவும், பிறரை ஆதரிக்கவும் ஆசீர்வதிக்கவும் பயன்படுத்துவது. 

உதாரணமாக, பூமியிலுள்ள குடும்பங்களையெல்லாம் ஆசீர்வதிக்க அவரையும் அவரது குடும்பத்தையும் பயன்படுத்தவே ஆபிரகாமை தேவன் அழைத்தார். ‘தேவனுடைய சிநேகிதனென்னப்பட்ட’ ஆபிரகாமிடம் தேவன், ‘நான் உன்னைப் பெரிய ஜாதியாக்கி, உன்னை ஆசீர்வதித்து, உன் பேரைப் பெருமைப்படுத்துவேன்; நீ ஆசீர்வாதமாய் இருப்பாய். உன்னை ஆசீர்வதிக்கிறவர்களை ஆசீர்வதிப்பேன், உன்னைச் சபிக்கிறவனைச் சபிப்பேன்; பூமியிலுள்ள வம்சங்களெல் லாம் உனக்குள் ஆசீர்வதிக்கப்படும்’ என்று சொன்னார். யாக் 2:23; ஆதி 12:2, 3. 

‘அந்தப்படி விசுவாசமார்க்கத்தார் விசுவாசமுள்ள ஆபிரகாமுடனே ஆசீர்வதிக்கப்படுகிறார்கள்’. கலா 3:9. அவருக்குக் கொடுக்கப்பட்ட அதே சவால் இன்று நமக்கும் கொடுக்கப்பட்டுள்ளது. 

‘பணத்திற்கு மிகுந்த மதிப்புண்டு; ஏனென்றால் அதால் அதிக நன்மையைச் செய்ய முடியும். அது தேவபிள்ளைகளின் கையிலிருந்தால் ஏழைகளுக்கு உணவளிக்கலாம்; தாகமுள்ளோரின் தாகத்தைத் தீர்க்கலாம்; வஸ்திரமில்லாதோருக்கு வஸ்திரம் கொடுக்கலாம். ஒடுக்கப்பட்டோரைக் காப்பாற்றும் ஆயுதமாகவும், வியாதியஸ்தருக்கு உதவுகிற கருவியாகவும் அதைப் பயன்படுத்தலாம். வாழ்க்கையின் அடிப்படை தேவைகளைப் பூர்த்திசெய்யவும், மற்றவர்களுக்கு ஆசீர்வாதமாக இருக்கவும், கிறிஸ்துவின் நோக்கத்தை நிறைவேற்றவும் பயன்படுத்தா விட்டால், பணம் வெறும் காகிதம்தான்’. 

`உங்கள் பொக்கிஷம் எங்கே இருப்பதாக உங்களுடைய இருதயம் சொல்லுகிறது? மத் 6:21.`