---
title:  நாம் தேவனுடைய குடும்பத்தார்
date:   01/01/2023
---

`‘இதினிமித்தம் நான் பரலோகத்திலும் பூலோகத்திலுமுள்ள முழுக்குடும்பத்துக்கும் நாமகாரணராகிய, நம்முடைய கர்த்தராயிருக்கிற இயேசுகிறிஸ்துவினுடைய பிதாவை நோக்கி முழங்கால்படியிட்டு’. எபேசியர் 3:14, 15. இந்த வசனத்தில் என்ன உருவகம் வருகிறது? அதில் நமக்குள்ள நம்பிக்கை என்ன?`

இயேசு தம் ஊழியத்தின் ஆரம்பக்கட்டத்தில், ‘பரமண்டலங்களிலிருக்கிற எங்கள் பிதாவே’ என்று சொல்லுகிறார். மத் 6:9. பிறகு தம் சீடர்களோடு தனியாக இருந்தபோது, அதே ஜெபத்தைத் திரும்பச் சொல்கிறார். லூக் 11:2. அதாவது, ‘பரமண்டலங்களிலிருக்கிற எங்கள் பிதாவே’ என்று தம் பிதாவை நாம் அழைக்கும்படி இயேசு சொல்லுகிறார். இயேசு உயிர்த்தெழுந்தபிறகு, மரியாளைச் சந்தித்தபோது, அவரைப் பிடித்துக்கொள்ளப் பார்த்தாள். ‘இயேசு அவளை நோக்கி: என்னைத் தொடாதே, நான் இன்னும் என் பிதாவினிடத்திற்கு ஏறிப்போகவில்லை; நீ என் சகோதரரிடத்திற்குப் போய், நான் என் பிதாவினிடத்திற்கும் உங்கள் பிதாவினிடத்திற்கும், என் தேவனிடத்திற்கும் உங்கள் தேவனிடத்திற்கும் ஏறிப்போகிறேன் என்று அவர்களுக்குச் சொல்லு என்றார்.’ யோவான் 20:17.

இயேசுவின் பிதாவே நமக்கும் பிதா; இயேசு நம் சகோதரர்; நாம் எல்லாரும் கர்த்தருக்குள் சகோதர சகோதரிகள். நாம் பரலோகக் குடும்பத்தில் அங்கத்தினர்களாவதற்கு இயேசு பூலோகக் குடும்பத்தின் அங்கத்தினரானார். ‘பரலோகக் குடும்பமும் பூலோகக் குடும்பமும் சேர்ந்து ஒரே குடும்பம்’.—Ellen G. White, The Desire of Ages, p. 832.

`தேவன் நமக்கு என்ன உறவு என்று யாத் 3:10; 5:1; கலா 3:26, 29 சொல்கின்றன?`

உலகத்தின் படைப்புபற்றிப் பேசும்போது, உணர்ச்சியற்ற இயற்கை விதிகளால் நாம் உருவானதாக சில கோட்பாடுகள் கூறுகின்றன. மாறாக வேதாகமம், தேவன் இருக்கிறார், அவர் நம்மை நேசிக்கிறார், அவர் நம்மை தம் குடும்பத்தினர்போல அன்போடு பார்க்கிறார் என்று சொல்லுகிறது. அதனால்தான் வேதாகமம் அந்த உறவைச் சுட்டிக்காட்ட குடும்பத்தை உருவகமாகப் பயன்படுத்துகிறது. இயேசுவானவர் ‘என் ஜனங்கள்’ என்று இஸ்ரவேலரை அழைத்ததிலும், ‘தேவனுடைய புத்திரர்கள்’ என்று நம்மை அழைத்ததிலும், ‘உங்கள் பிதா’ என்று தேவனைக் குறிப்பிட்டதிலும் அர்த்தம் ஒன்றே. அதாவது, குடும்ப அங்கத்தினர்கள் ஒருவருக்கொருவர் எவ்வாறு அன்புள்ளவர்களாக இருக்கவேண்டுமோ, அதுபோல தேவன் நம்மை நேசிக்கிறார். பகைமையான இந்த உலகில் இதைவிட நற்செய்தி ஏதாவது இருக்கமுடியுமா? 

`நாம் ஒருவரையொருவர் நம் குடும்ப அங்கத்தினர்களாக நடத்தினால், அந்த உலகம் எப்படியிருக்குமென கற்பனைபண்ணுங்கள். எல்லா மனிதர்களையும் நம் சகோதர, சகோதரிகளாகப் பார்ப்பதற்கு நாம் என்ன செய்யலாம்?`