---
title:  தேவனே சகலத்திற்கும் உரிமையாளர்
date:   02/01/2023
---

`சங் 50:10-12; சங் 24:1; 1நாளா 29:13, 14; ஆகாய் 2:8 ஆகிய வசனங்கள் சொல்லும் செய்தி என்ன? இந்த உண்மை நமக்கு எதை உணர்த்த வேண்டும்? இந்த உண்மையினிமித்தம் நம்மிடமுள்ளவற்றை நாம் எவ்வாறு பார்க்க வேண்டும்?`

தேவனுக்கு ஒரு வீடுகட்ட தாவீது ராஜாஆசைப்பட்டதுபற்றி 1நாளாகமம் 17இல் பார்க்கிறோம். தன் ஆசையை நாத்தான் தீர்க்கதரிசியிடம் ராஜா சொன்னார்; உடனே தீர்க்கதரிசி, ‘உம்முடைய இருதயத்தில் இருக்கிறதையெல்லாம் செய்யும்’ என்று சொன்னார். 1நாளா 17:2. ஆனால் அன்று இரவு கர்த்தருடைய வார்த்தை நத்தானுக்கு உண்டாகி, தாவீது யுத்தமனிதனாக இருந்ததால், அவர் தேவனுக்கு வீடுகட்டக் கூடாது என்றும், அவருடைய மகன் அதைச் செய்வார் என்றும் சொன்னார். உடனே தாவீது, அதற்கான திட்டங்களைப் போடவும், தேவையான பொருட்களைச் சேகரிக்கவும் அனுமதிகேட்டார். அனுமதி கிடைத்தது. அதினிமித்தம் வெட்டப்பட்ட கற்கள், கேதுரு மரம், இரும்பு, பொன், வெள்ளி, வெண்கலம் ஆகியவற்றை ‘ஏராளமாகச்’ சேகரித்தார். கட்டுமான பொருட்கள் எல்லாம் ஆயத்தமானபிறகு, ஆலயக் கட்டுமான இடத்தில் அவற்றை வைத்து, அதற்காக ஸ்தோத்தரித்து, நன்றிசெலுத்திக் கொண்டாடுவதற்கு இஸ்ரவேலின் தலைவர்களை எல்லாம் தாவீது அழைத்தார்.

1நாளா 29:13, 14இல் எல்லாருக்கும் முன்பாக தாவீது செய்த அந்த ஜெபத்தில், நேரத்தையும் பணத்தையும் செலவிட்டு அவரும் அவரது மக்களும் சேர்த்த அனைத்து கட்டுமானப் பொருட்களுக்கும் உண்மையான எஜமான் யாரெனச் சொல்லுகிறார்? அவர் சொல்வதின் சாரம்சம் இதுதான்: ‘இந்தப் பொருட்களைச் சேர்த்த பெருமை எங்களைச் சேராது; ஏனென்றால் உம்முடைய பொருட்களைத் தாம் திரும்ப உம்மிடமே கொடுக்கிறோம்’.

ஏழையோ பணக்காரரோ, இது எல்லாருக்கும் குறிப்பாக பணக்காரர்களுக்கு முக்கியமான கருத்து. ஆதியில் தேவனே அனைத்தையும் படைத்ததால், இருக்கிற அனைத்திற்கும் நம்மிடம் இருப்பவைகள் உட்பட அவரே மெய்யான எஜமான். அவற்றை நாம் எவ்வளவு கருத்தோடும் உண்மையோடும் கடினமாகவும் முயன்று சம்பாதித்திருந்தாலும்கூட அவரே அவருக்குச் சொந்தக்காரார். தேவனுடைய கிருபைமட்டும் இல்லையென்றால், நமக்கு எதுவும் கிடைத்திருக்காது; நாம் ஒன்றும் இல்லை. ஏன், நாம் இருந்திருக்கவே மாட்டோம். எனவே, அனைத்திற்கும் தேவனே எஜமான் என்கிற உணர்வோடு வாழ வேண்டும்; அவர் நம்மேல் காண்பித்த தயவுக்காக அவரைப் போற்றி, புகழ்வதன்மூலம் இந்தச் சத்தியத்தை எப்போதும் நமக்குமுன்பாக வைத்திருக்க முடியும். 

`‘இப்படி மனப்பூர்வமாய்க் கொடுக்கும் திராணி உண்டாவதற்கு நான் எம்மாத்திரம்?’ 1நாளா 29:14. இந்த வார்த்தைகள் வெளிப்படுத்தும் முக்கியமான நியதிகள் என்ன? தேவனைப்பற்றியும், நாம் பெற்றிருக்கிற பொருட்களைபற்றியும் நம் மனநிலை எப்படி இருக்க வேண்டும்?`