---
title:  மேலும் படிக்க
date:   06/01/2023
---

‘மரணத்தைக் காட்டிலும் வலிமைமிக்க அன்பால் தேவனுடைய உள்ளம் தம் பூலோகப் பிள்ளைகளுக்காக ஏங்கிக்கொண்டிருக்கிறது. தேவன் தம் குமாரனைக் கொடுத்ததன்மூலம், அந்த ஒரே ஈவில் பரலோகம் முழுவதையுமே அள்ளிக் கொடுத்தார். இரட்சககர் இப்பூமியில் வாழ்ந்தார், மரித்தார், இப்போது பரிந்துபேசுகிறார்; தூதர்கள் நமக்குப் பணிவிடைசெய்கிறார்கள்; ஆவியானவர் நம்மோடு போராடுகிறார்; இவை அனைத்தின்மூலமாகவும் பரலோகிலிருந்து பிதா செயல்பட்டு வருகிறார். பரலோகவாசிகள் எல்லோரும் எல்லையில்லா ஆர்வம்காட்டுகிறார்கள். நம் மீட்புக்காக எல்லோரையும் தேவன் பயன்படுத்துகிறார்.’

‘நீங்கள் சுயத்தைப் புறக்கணித்து, கிறிஸ்துவுக்கு உங்களை அர்ப்பணித்திருந்தால், நீங்கள் தேவ குடும்பத்தின் அங்கத்தினர்; பிதாவின் வீட்டிலுள்ள அனைத்தும் உங்களுக்கு சொந்தம். இந்த உலகத்திலும் இனிவரும் உலகத்திலுமுள்ள தேவனுடைய பொக்கிஷங்கள் யாவும் உங்களுக்குத் திறந்திருக்கின்றன. தூதர்களின் பணிவிடையும், அவருடைய ஆவியானவரின் வரங்களும் உங்களுக்கு உரியவை. உலகத்தோடு உலகத்திலுள்ளவை அனைத்திலும் உங்களுக்கு நன்மைதருபவை எல்லாம் உங்களுக்கு உரியவை’. 

**கலந்துரையாடக் கேள்விகள்**

`தேவன் தம் பிள்ளைகளுக்கு இவ்வளவு அற்புதமான ஈவுகளைக் கொடுப்பதால், சங்கீதக்காரனோடு சேர்ந்து நாமும், ‘கர்த்தர் எனக்குச் செய்த எல்லா உபகாரங்களுக் காகவும், அவருக்கு என்னத்தைச் செலுத்துவேன்?’ என்று கேட்கவேண்டுமல்லவா? சங் 116:12. உங்களுடைய ஆவிக்குரிய வாழ்க்கையிலும், உலக வாழ்க்கையிலும் தேவன் அருளியுள்ள ஆசீர்வாதங்களைப் பட்டியலிடுங்கள்; அதை வகுப்பில் பகிர்ந்துகொள்ளுங்கள். நீங்கள் எவ்வளவு தூரம் தேவனுக்கு நன்றியுள்ளவர்களாக இருக்க வேண்டியுள்ளது?`

`தேவன் நம்மைப் படைத்தவர்மட்டுல்ல; நம்மைத் தாங்கி நடத்துகிறவரும் அவரே. எபி 1:3; யோபு 38:33-37; சங் 135:6, 7; கொலோ 1:17; அப் 17:28; 2பேதுரு 3:7. விண்வெளியிலுள்ள விண்மீன் மண்டலங்கள், நம் இருதயத்தின் துடிப்புகள், அறியப்பட்ட அனைத்துப் பொருட்களின் அணு அமைப்பைகளை ஒன்றாக வைத்திருக்கிற ஆற்றல்கள் என அனைத்தையும் தேவனுடைய வல்லமை இயக்கி வருகிறது. எனவே, தேவன் நமக்குக் கொடுத்திருப்பவற்றைப் பயன்படுத்துவதில் நமக்குள்ள கடமைகளைப் புரிந்து கொள்ள இந்த வேதாகமச் சத்தியம் எவ்வாறு உதவுகிறது? வாழ்க்கையையும் வாழ்க்கையின் நோக்கத்தையும் சரியான கண்ணோட்டத்துடன் பார்த்து வாழ, இது எவ்வாறு உதவுகிறது?`

`தேவன் கொடுத்திருக்கிற அனைத்திலும், இரட்சிப்பின் திட்டமும் இயேசுவும் மிகப்பெரிய ஈவுகள். அது ஏன் உண்மை? அந்த ஈவுகளும் அவை அருளுகிற மாபெரும் நம்பிக்கையும் இல்லாவிட்டால், என்ன பயன் உண்டு? ‘சிதைகிற எலும்புகளின் மேல் ஒட்டியிருக்கிற கெட்டுப்போகிற மாமிசத் துண்டுகள்தாம் மனிதர்கள்’ என்று நாத்திகரான ஓர் எழுத்தாளர் குறிப்பிட்டார். சுவிசேஷம் எனும் ஈவு மட்டும் இல்லை யென்றால், நாம் வாழ்வதில் ஏன் அர்த்தமிருக்காது?`