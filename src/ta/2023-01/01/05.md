---
title:  தேவ குடும்பத்தாரின் பொறுப்புகள்
date:   04/01/2023
---

தேவன் கொடுத்திருக்கிற ஆவிக்குரிய ஆசீர்வாதங்களையும் இவ்வுலக ஆசீர்வாதங்களையும் எல்லாரும் அனுபவிக்கிறோம். நாம் ‘தேவ குடும்பத்தின் அங்கத்தினர்கள்’ என்கிற உணர்வு, எவ்வளவு ஆறுதலாக இருக்கிறது! 

`உபா 6:5; மத் 22:37 சொல்வது என்ன? அதன்படி எவ்வாறு செய்யலாம்?`

‘உன் முழு இருதயத்தோடும், உன் முழு ஆத்துமாவோடும் உன் முழு மனதோடும்’ உங்கள் தேவனிடத்தில் எவ்வாறு அன்புகூரலாம்? மத் 22:37. வேதாகமம் அதற்கான பதிலைச் சொல்லுகிறது; அது அநேகர் எதிர்பார்க்கிற பதிலல்ல. பரமண்டலங்களிலிருக்கிற நம் பிதாவுடன் அன்பான உறவு இருந்தால், நாம் எவ்வாறு செயல்படுவோமென வேதாகமம் கூறுகிறது? உபா 10:12, 13; 1யோவான் 5:3.

கற்பனைகளைக் கைக்கொள்வதா? கட்டளைகளுக்குக் கீழ்ப்படிவதா? வருத்தம் என்னவென்றால், பெரும்பாலான கிறிஸ்தவர்கள் கற்பனைகளுக்குக் கீழ்ப்படிவதை, குறிப்பாக நான்காம் கற்பனைக்குக் கீழ்ப்படிவதை கிரியைத்துவ மெனக் கருதுகிறார்கள்; தேவன்மேல் அன்புகூரவும், நம்மிடத்தில் அன்பு கூருவதுபோல பிறரிடத்திலும் அன்புகூரவுமே நாம் அழைக்கப்பட்டிருப்பதாகச் சொல்கிறார்கள். ஆனால் தேவனோ, நாம் அவருடைய கற்பனைகளுக்குக் கீழ்ப்படிந்து தேவனையும் நம் அயலாரையும் நேசிப்பதை வெளிப்படுத்த வேண்டுமென தெளிவாகச் சொல்லுகிறார். 

‘நாம் தேவனுடைய கற்பனைகளைக் கைக்கொள்வதே அவரிடத்தில் அன்புகூருவதாம்’. 1யோவான் 5:3. இந்த வசனத்தை, தேவனிடத்தில் அன்புகூருவதே அவருடைய கற்பனைகளைக் கைக்கொள்வது என்று புரிந்துகொள்ள வாய்ப்புள்ளது. அது சரிதான். ஆனால் அதை, ‘அதில்தான் தேவ அன்பு அடங்கியிருக்கிறது’ என்றும் வாசிக்கலாம். (பொது மொழிபெயர்ப்பு). அதாவது தேவனுடைய கற்பனைகளைக் கைக்கொள்வதன்மூலம் அவருடைய அன்பை அறிகிறோம்; அனுபவிக்கிறோம். 

மத் 7:21-27இல், தம்முடைய வார்த்தைகளைக் கேட்டு, அதன்படி செய்கிறவன் கற்பாறையின்மேல் வீட்டைக் கட்டின புத்தியுள்ளவனுக்கு ஒப்பாயிருப்பதாக இயேசு சொன்னார். வார்த்தைகளைக் கேட்டும், அதன்படி செய்யாதவர்கள் மணலின்மேல் வீட்டைக் கட்டின புத்தியில்லாவனுக்கு ஒப்பாயிருக்கிறார்கள். அதன் விளைவுகள் மோசமாக இருக்கும். இருவரும் வசனத்தைக் கேட்டார்கள்; ஒருவன் கீழ்ப்படிந்தான்; இன்னொருவன் கீழ்ப்படியவில்லை. அதன் விளைவுகள் ஒருவனுக்கு ஜீவனாகவும், மற்றவனுக்கு மரணமாகவும் அமைந்தது. 

`தேவன்மேல் அன்புகூருவதற்கும் அவருடைய கற்பனைகளுக்குக் கீழ்ப்படிவதற்கும் இடையே உள்ள தொடர்புபற்றி யோசியுங்கள். தேவன் மேலான அன்பை ஏன் அவ்வாறு வெளிப்படுத்த வேண்டும்? கற்பனைகளைக் கைக்கொள்வது எவ்வாறு உண்மையில் அந்த அன்பை வெளிப்படுத்துகிறது? குறிப்பு: அவற்றிற்குக் கீழ்ப்படியாதது என்னென்ன விளைவுகளை உண்டாக்கு கிறதென யோசியுங்கள்.`