---
title:  புதிய எருசலேம்
date:   21/03/2023
---

புதிய எருசலேம்பற்றி வேதாகமம் என்ன சொல்லுகிறதோ அதை ஆபிரகாம் விசுவாசத்தால் கண்டார். ‘ஏனெனில், தேவன் தாமே கட்டி உண்டாக்கின அஸ்திபாரங்களுள்ள நகரத்துக்கு அவன் காத்திருந்தான்.’ எபி 11:10. புதிய எருசலேம் தேவனுடைய கைவேலைப்பாடு; அவரில் அன்புகூர்ந்து, அவருடைய கற்பனைகளைக் கைக்கொள்பவர்களுக்காக அவரே கட்டியிருக்கிறார். ஆயிர வருட அரசாட்சியில் புதிய எருசலேம்தான் தேவனுடைய உண்மைப் பிள்ளைகளுக்கான வீடாக இருக்கப் போகிறது; அதன்பிறகு நித்திய காலமும் புதிய பூமியில் வசிக்கப் போகிறார்கள். தங்கள் பொருட்களை எல்லாம் சுமந்துசெல்ல விரும்பாதவர்களுக்கு இது நல்ல செய்தி. தேவனே எல்லாவற்றையும் பார்த்துக்கொள்ளுகிறார். தான் அந்த நகரத்தைப் பார்த்ததாக யோவான் சொல்லுகிறார். ‘யோவானாகிய நான், புதிய எருசலேமாகிய பரிசுத்த நகரத்தை தேவனிடத்தினின்று பரலோகத்தைவிட்டு இறங்கிவரக்கண்டேன்; அது தன் புருஷனுக்காக அலங்கரிக்கப்பட்ட மணவாட்டியைப் போல ஆயத்தமாக்கப்பட்டிருந்தது’. வெளி 21:2.

`நமக்கு வாக்குரைக்கப்பட்டுள்ள வேறுசில விஷயங்கள் யாவை? வெளி 21.`

பாவத்தால் பாதிக்கப்பட்ட நம் சிந்தையால் புரிந்துகொள்ள முடியாத ஏராளமான விஷயங்கள் உள்ளன; நமக்குத் தெரிந்ததெல்லாம் பாவம் பாதித்த விழுந்துபோன ஓர் உலகம்தான். ஆனால் நம்மால் புரிந்துகொள்ள முடிகிற விஷயங்கள் முற்றிலும் நம்பிக்கை நிறைந்தவையாக உள்ளன.

முதலாவது, விழுந்துபோன இந்த உலகத்திற்கு இயேசு மாம்சத்தில் வந்தபோது, அவர் நம்மோடு வாசம்பண்ணினதுபோல, புதிய பூமியிலும் அவர் நம்மோடு வாசம்பண்ணுவார். இயேசுவை நெருக்கமாக, தனிப்பட்ட விதத்தில் பார்க்கிறவர்களுக்கு அது எவ்வளவு பெரிய சிலாக்கியம்! நாம் பார்ப்பதைச் சிதைக்கிற பாவத்தின் திரையில்லாமல் பார்க்கிற வாய்ப்பு அப்போதுதான் கிடைக்கும்.

மேலும், கண்ணீரையும் துக்கத்தையும் அழுகையையும் வேதனையையும் அறிந்திருக்கிற நாம், வேதாகமம் முழுவதிலுமுள்ள மிகப்பெரிய வாக்குறுதிகளில் ஒன்றான பின்வரும் வாக்குறுதியை எவ்வாறு புரிந்துகொள்கிறோம்: ‘அவர்களுடைய கண்ணீர் யாவையும் தேவன் துடைப்பார்; இனி மரணமுமில்லை, துக்கமுமில்லை, அலறுதலுமில்லை, வருத்தமுமில்லை; முந்தினவைகள் ஒழிந்துபோயின’. வெளி 21:4. ‘முந்தினவைகள்’ அனைத்தும் ஒழிந்துபோயின; உண்மையில் அவை ஆரம்பத்தில் தோன்றியிருக்கவே கூடாது என்பதே உண்மை.

மேலும் தேவனுடைய சிங்காசனத்திலிருந்து சுத்தமான ஜீவநதி ஓடிவருகிறது; நதியின் இருபக்கங்களிலும் ஜீவ விருட்சம் இருக்கிறது. தேவனுடைய சிங்காசனம் அங்கே இருக்கும்; ‘அவருடைய சமுகத்தைத் தரிசிப்பார்கள்’. வெளி 22:4. மேலும், மீட்கப்பட்டவர்கள் தேவனோடு நெருக்கமாக வாழ்வார்கள்; இன்று பெரும்பாலும் அத்தகைய பாக்கியம் நமக்குக் கிடைப்பதில்லை.

`இரண்டாம் மரணத்தைச் சந்திக்கிறவர்களின் முடிவுபற்றி வெளி 21:8 சொல்கிறது. அங்குச் சொல்லப்படும் பாவங்களில் எந்தப் பாவத்தை இயேசுவால் மன்னிக்க முடியாது? வெளி 21:8 சொல்கிற அதே பாவங்களைச் செய்த சிலர் இரட்சிக்கப்பட்டிருக்க, அக்கினிக்கடலில் போடப்பட்டவர்கள் ஏன் தொலைந்துபோனார்கள்? இந்த இரு பிரிவினர்களுக்கும் இடையேயுள்ள வித்தியாசம் என்ன?`