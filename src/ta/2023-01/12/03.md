---
title:  நித்திய ஜீவன்
date:   20/03/2023
---

நாம் விரும்புகிறோமோ இல்லையோ, மனிதர்களாகிய நமக்கு ஒரு நித்திய முடிவு காத்திருக்கிறது. வேதாகமத்தின்படி, இரண்டு வகை நித்திய முடிவுகள் இருக்கின்றன. ஒவ்வொருவருடைய வாழ்க்கையிலும் அவற்றில் ஏதாவது ஒன்று நிறைவேறப்போகின்றது: நித்திய வாழ்க்கை அல்லது நித்திய மரணம். அவ்வளவுதான். இதில் நடுநிலைக்கே வழியில்லை. அங்கொரு கால், இங்கொருகால் என்கிற பேச்சுக்கே இடமில்லை. ஒன்று வாழ்க்கை அல்லது மரணம். ஒன்று வாழ வேண்டும் அல்லது ஒரேயடியாக சாகவேண்டும்.

`நமக்குமுன் வைக்கப்படுகிற விருப்பத்தேர்வுகள் யாவை? ரோமர் 6:23; யோவான் 3:16. இரண்டுக்கும் மேற்பட்ட தேர்வுகள் இருப்பதாக கற்பனைசெய்ய வாய்ப்பே இல்லை அல்லவா?`

இதை நீங்கள் வாசிக்கிறீர்கள் என்றால், நீங்கள் நித்திய ஜீவனைத் தேர்வு செய்திருக்கவோ, அதுபற்றி யோசிக்கவோ வாய்ப்பு உள்ளது. தேவன் தாம் செய்வதாகச் சொல்பவற்றை, அதாவது தம் வாக்குறுதிகள் அனைத்தையும் நிறைவேற்றுகிற தனித்திறமை படைத்தவர். அவரை நம்புவதும், இயேசுவின் புண்ணியங்களில் சார்ந்திருப்பதும், விசுவாசத்தோடு அவருடைய வார்த்தைக்குக் கீழ்ப்படிவதும்மட்டுமே நம்முடைய வேலை.

`யோவான் 14:1-3ஐ வாசிக்கவும். முதலாம் வசனத்தில் ஆண்டவர் சொல்கிற ஆலோசனை என்ன? 2, 3ம் வசனங்களில் அவர் நமக்குக் கொடுக்கும் வாக்குறுதி என்ன?`

இயேசுவினுடைய பூலோக ஊழியத்தின் இறுதி நாட்களில், தம் சீடர் களுக்கு நம்பிக்கையும் தைரியமும் ஊட்டும்படிக்கு இயேசு இந்த வார்த்தைகளைச் சொன்னார். அதைரியமும் சோதனையுமான வேளைகளில் அவர்களுடைய ஆத்துமாக்களை உற்சாகப்படுத்துகிற வார்த்தைகளாக இருந்தன. நமக்கும் அப்படியே இருக்க வேண்டும். இயேசு பரலோகத்திலிருந்து வந்து, மீண்டும் பரலோகத்திற்குத் திரும்பிச் செல்லும்முன், ‘நான் இருக்கிற இடத்திலே நீங்களும் இருக்கும்படி, நான் மறுபடியும் வந்து உங்களை என்னிடத்தில் சேர்த்துக்கொள்ளு வேன்’ என்று வாக்களித்திருக்கிறார். யோவான் 14:3.

எல்லாவற்றிற்கும் மேலாக, கிறிஸ்து முதலாம் முறை வந்து, சிலுவையில் மரித்ததுதான், அவருடைய இரண்டாம் வருகைக்கான மிகப்பெரிய நிச்சயமாக இருக்கிறது; இரண்டாம் வருகை இல்லாமல், முதலாம் வருகையால் என்ன பயன்? இயேசு நமக்காக சிலுவையில் மரித்தாரென எவ்வளவு உறுதியாக நம்புகிறோமோ, அதுபோல ‘நான் இருக்கிற இடத்திலே நீங்களும் இருக்கும்படி, நான் மறுபடியும் வந்து உங்களை என்னிடத்தில் சேர்த்துக்கொள்ளுவேன்’ என்று வாக்குரைத்தபடி அவர் திரும்பி வருவாரென்றும் நம்பலாம்.

`கிறிஸ்துவின் முதலாம் வருகைதான் அவருடைய இரண்டாம் வருகைக்கான அச்சாரமாக இருக்கிறது என்பதுபற்றி அதிகமாகத் தியானியுங்கள். அவருடைய முதலாம் வருகையில் நிகழ்ந்த எந்தச் சம்பவம், அவருடைய இரண்டாம் வருகையை நாம் நம்பக்கூடிய வாக்குறுதியாக அமைகிறது?`