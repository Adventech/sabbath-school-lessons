---
title:  கணக்குக் கேட்டல்
date:   22/03/2023
---

இயேசுவின் ஊழியக்காலத்தின் முடிவில், அவருடைய சீடர்கள் அவரிடம் தனியாக வந்து, ‘இவைகள் எப்பொழுது சம்பவிக்கும்? உம்முடைய வருகைக்கும், உலகத்தின் முடிவுக்கும் அடையாளம் என்ன? எங்களுக்குச் சொல்ல வேண்டும்’ என்று கேட்டார்கள். மத் 24:3. அதற்குப் பதிலளிக்க இயேசு இரண்டு அதிகாரங்களை எடுத்துக்கொண்டார். மத்தேயு 24ம் அதிகாரம், போர்கள், பேரழிவுகள் போன்று உலகத்தில் நம்மைச் சுற்றிலும் காணப்படுகிற அடையாளங்களைப் பற்றிச் சொல்லுகிறது. பிறகு மத்தேயு 25ம் அதிகாரம், இயேசு மீண்டும் வருவதற்கு முன் திருச்சபையில் காணப்படுகிற நிலைமைகளைப் பற்றிப் பேசுகிறது. மூன்று கதைகள்மூலம் அந்த நிலைமைகளை விளக்கினார். அதில் ஒன்று தாலந்துகள் பற்றிய உவமை; அது, தேவமக்கள் தங்களுக்குக் கொடுக்கப்பட்ட வரங் களைப் பயன்படுத்தின விதம்பற்றிப் பேசுகிறது.

`தூர தேசத்திற்குப் பயணம் சென்றவர் யார்? மத் 25:14-19. தன் உடமைகளை யாரிடம் ஒப்படைத்தார்? ‘கணக்குக்கேட்பது’ என்றால் என்ன அர்த்தம்? மத் 25:19.`

தாலந்துகள் என்றால் பாடல்பாடுதல், பேசுதல் போன்ற நம்முடைய இயற்கையான வரங்கள் என்று நினைக்கிறோம். ஆனால் லூக்கா 19:12-24இல் இதே போன்ற ராத்தல் குறித்த சம்பவத்தில், பணத்தையும் அதை நிர்வகிப்பதையும் குறித்தே சுட்டிக்காட்டப்படுகிறது. எலன் ஒய்ட் இவ்வாறு சொன்னார்: ‘தாலந்துகள் பற்றிய உவமையை முழுதளவில் யாரும் புரிந்து கொள்ளவில்லை என்று எனக்குக் காட்டப்பட்டது. கடைசி நாட்களில் வாழ்கிற கிறிஸ்தவர்களின் நலனுக்காகவே இந்த முக்கியப் பாடம் சீடர்களுக்குக் கொடுக்கப்பட்டது. இந்தத் தாலந்துகள் வெறுமனே பேச்சுத்திறமையையும், வேதாகமத்திலிருந்து போதிக்கும் திறனையும் சுட்டிக்காட்டவில்லை. இந்த உவமை தேவன் தம் மக்களிடம் ஒப்படைத்திருக்கிற தற்காலிக வசதிகளைப் பற்றிப் பேசுகிறது’–Testimonies for the Church, vol. 1, p. 197.

`தம் ஊழியத்தை ஆதரிக்கும்படி உண்மையோடு பணத்தை நிர்வாகம் செய்தவர் களைப் பற்றி தேவன் என்ன சொல்லுகிறார்? மத் 25:20-23. ‘உன் எஜமானுடைய சந்தோஷத்திற்குள் பிரவேசி’ என்றால் என்ன அர்த்தம்? மத் 25:23.`

நம்மைவிட வேறொரு நபர் அதிக தாலந்துகளைப் பெற்றிருக்கிறார் என்றும், எனவே அவரே தேவனுக்கு அதிக பொறுப்பாளி என்றும் நினைப்பது பொதுவாகக் காணப்படுகிறது. இந்தச் சம்பவத்தில், ஒரே ஒரு தாலந்தோடு மிகக்குறைவான பணம் வைத்திருந்தவனே உண்மையற்றவனாகக் காணப்பட்டு, ராஜ்யத்தை இழந்தான். மற்றவர்களுடைய பொறுப்புகளைப் பற்றி யோசிப்பதற்கு பதிலாக, தேவன் நம்மிடம் ஒப்படைத்துள்ளவற்றையும், அவற்றை அவருடைய மகிமைக்காகப் பயன்படுத்தவேண்டிய விதம்பற்றியும் யோசிக்க வேண்டும்.

`தேவன் உங்களிடம் வந்து ‘கணக்கு கேட்கும்போது’, நீங்கள் சொல்வது எவ்வளவு தூரத்திற்கு எடுபடும்?`