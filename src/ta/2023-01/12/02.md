---
title:  உண்மையாயிருப்பதின் வெகுமதிகள்
date:   19/03/2023
---

`எபிரெயர் 11:6 சொல்லுகிற செய்தி என்ன? அதற்கு நம் பதில்வினை எப்படி இருக்க வேண்டும்? வெளி 22:12; ஏசா 40:10; ஏசா 62:11 ஆகிய வசனங்கள் சொல்லுகிற செய்தி என்ன?`

உண்மையுள்ள தம்முடைய பிள்ளைகளுக்கு தேவன் அருளுகிற வெகுமதி தனித்துவமானது; பல ஆவிக்குரிய விஷயங்களைப் போல, இதுவும் குறைவுள்ள நம் அறிவுக்கு எட்டாமல் இருக்கலாம். ‘நீதிமான்களுக்குக் கிடைக்கிற வெகுமதியை விவரிக்க மனித வார்த்தைகள் போதாது. அதைக் காண்கிறவர்கள் மட்டுமே அதை அறிந்துகொள்ள முடியும். தேவனுடைய பரதீசின் மகிமையை குறைவுள்ள அறிவால் புரிந்துகொள்ளவே முடியாது’–Ellen G. White, The Great Controversy, p. 674.

மலைப்பிரசங்கத்தின் ஆரம்பத்தில் இயேசு சொன்ன பாக்கிய வசனங்களை பின்வரும் வார்த்தைகளோடு முடித்தார்: ‘என்னிமித்தம் உங்களை நிந்தித்துத் துன்பப்படுத்தி, பலவித தீமையான மொழிகளையும் உங்கள்பேரில் பொய்யாய்ச் சொல்வார்களானால் பாக்கியவான்களாயிருப்பீர்கள்; சந்தோஷப்பட்டு, களிகூருங்கள்; பரலோகத்தில் உங்கள் பலன் மிகுதியாயிருக்கும்; உங்களுக்கு முன்னிருந்த தீர்க்கதரிசிகளையும் அப்படியே துன்பப்படுத்தினார்களே’. மத் 5:11, 12. பவுல் எபிரெயர் 11இல் விசுவாச வீரர்களைப் பட்டியலிட்ட பிறகு, அடுத்த அதிகாரத்தைத் துவங்கும்போது சிலுவையில் மரிக்க இயேசு ஏன் ஆயத்தமாக இருந்தாரெனச் சொல்கிறார்.

‘ஆகையால், மேகம் போன்ற இத்தனை திரளான சாட்சிகள் நம்மைச் சூழ்ந்து கொண்டிருக்க, பாரமான யாவற்றையும், நம்மைச் சுற்றி நெருங்கிநிற்கிற பாவத்தையும் தள்ளிவிட்டு, விசுவாசத்தைத் துவக்குகிறவரும் முடிக்கிறவருமாயிருக்கிற இயேசுவை நோக்கி, நமக்கு நியமித்திருக்கிற ஓட்டத்தில் பொறுமையோடே ஓடக்கடவோம்; அவர் தமக்குமுன் வைத்திருந்த சந்தோஷத்தின்பொருட்டு, அவமானத்தை எண்ணாமல், சிலுவையைச் சகித்து, தேவனுடைய சிங்காசனத்தின் வலது பாரிசத்தில் வீற்றிருக்கிறார்’. எபி 12:1, 2.

உண்மையான வாழ்க்கைக்கான வெகுமதிகளைப் பெறுவதும், கிரியைகளினால் இரட்சிப்படைவதும் ஒன்றல்ல. நம் மத்தியிலோ வேதாகம நபர்களிலோ தேவனுக்குமுன் புண்ணியத்தைச் சம்பாதிக்கிற அளவுக்கு நற்கிரியைகளைச் செய்தவர் உண்டா? ஒருவரும் இல்லை. அதுதான் சிலுவை வலியுறுத்துகிற மையக் கருத்து. நாம் நம்மை கிரியைகளால் இரட்சித்திருக்க முடியுமானால், இயேசு சிலுவைக்குச் சென்றிருக்கவே வேண்டாம். எனவே கிருபையால்தான் இரட்சிக்கப்படுகிறோம். ‘அது கிருபையினாலே உண்டாயிருந்தால் கிரியை களினாலே உண்டாயிராது; அப்படியல்லவென்றால், கிருபையானது கிருபையல்லவே. அன்றியும் அது கிரியைகளினாலே உண்டாயிருந்தால் அது கிருபையாயிராது; அப்படியல்லவென்றால், கிரியையானது கிரியையல்லவே’. ரோமர் 11:6.

`கிருபையால் இரட்சிக்கப்படுவதற்கும், கிரியைகளின்படி பிரதிபலனைப் பெறுவதற்கும் இடையேயுள்ள வித்தியாசத்தை எவ்வாறு புரியளலாம்? பதிலை ஓய்வுநாள் வகுப்பில் கலந் தாலோசியுங்கள்.`