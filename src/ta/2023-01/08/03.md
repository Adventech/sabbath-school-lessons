---
title:  வேலையின் ஆசீர்வாதம் (மிகச்சிறந்த ஒன்று)
date:   20/02/2023
---

ஒன்று நீங்கள் பணக்காரராகவோ, பரம்பரைச் சொத்து உள்ளவராகவோ இருக்க வேண்டும்; இல்லையெனில், வேலைசெய்தால் மட்டுமே உலகில் வாழ முடியும். பரம்பரை சொத்துமூலம் அதிக பணம்படைத்த சிறுவர்களின் சம்பவங்களை வாசித்தால், அவர்கள் வாழ்க்கை பெரும்பாலும் சோகத்தில்தான் முடிந்திருக்கும். வேலையை பொறுத்தவரை, அது பிடித்திருக்க வேண்டும்; நல்ல வருமானத்தைக் கொடுக்க வேண்டும்; அதில் நல்ல பயிற்சி இருக்க வேண்டும்; உடலில் பெலமிருக்கிற வரையிலும் செய்ய இயல வேண்டும். அதுதான் மிகச்சிறந்த வேலை. ஆனால் எப்போதுமே அப்படி நடந்து விடுவதில்லை.

`பாவம் நுழைவதற்கு முன்னரே ஆதாமுக்கு, ஏன் ஏவாளுக்கும்கூட வேலை கொடுக்கப்பட்டது என்பதிலுள்ள முக்கியத்துவம் என்ன? ஆதி 2:15; பிர 9:10; 2தெச 3:8-10. மேலே நாம் பார்த்ததுபோல, வேலை செய்யவேண்டிய அவசியமில்லாதவர்களுக்கு அது ஏன் ஒரு சாபமாக இருக்கிறது?`

வேலை ஒரு தண்டனையே அல்ல. அது மனிதர்களின் நன்மைக்காகக் கொடுக்கப்பட்டுள்ளது. பாவமும் மரணமும் உபத்திரவமும் இல்லாதிருந்த ஏதேன் பரதீசிலும்கூட, மனிதர்கள் வேலைசெய்ய வேண்டியது அவசியமென தேவன் அறிந்திருந்தார்.

‘ஆதாமுக்கு தோட்டத்தைப் பண்படுத்துகிற வேலையைக் கொடுத்தார். வேலை செய்யாமல் ஆதாம் மகிழ்ச்சியாக இருக்க முடியாது என்பதை சிருஷ்டிகர் அறிந்திருந்தார். தோட்டத்தின் அழகு அவருக்குப் பரவசம் தந்தது; ஆனால் அது மட்டும் போதுமானதாக இல்லை. சரீரத்தின் அற்புதமான உறுப்புகளுக்குப் பயிற்சியளிக்கும்படி, அவர் வேலைசெய்ய வேண்டியிருந்தது. எதுவும் செய்யாமல் இருப்பதுதான் மகிழ்ச்சி என்றால், மனிதன் பாவம் அறியாமல் இருந்த நாட்களில் அவனுக்கு வேலை கொடுக்கப்பட்டிருக்காது. ஆனால் மனிதனைச் சிருஷ்டித்தவர் எது அவனுக்கு மகிழ்ச்சியைக் கொடுக்கும் என்பதை அறிந்திருந்தார்; எனவே மனிதனைப் படைத்ததுமே, அவனுக்கு நியமிக்கப்பட்ட வேலையைக் கொடுத்தார். வருங்கால மகிமை குறித்த வாக்குறுதியும், மனிதன் தன் அனுதின பிழைப்புக்காக வேலைசெய்ய வேண்டும் என்கிற கட்டளையும் ஒரே சிங்காசனத்திலிருந்து புறப்பட்டன’–Ellen G. White, Our High Calling, p. 223.

விழுகைக்குப் பிறகு மற்ற அனைத்தையும் போல வேலையும் பாவத்தால் கறைப்பட்டாலும், ஆதாமிடம் தேவன், ‘பூமி உன் நிமித்தம் சபிக்கப்பட்டிருக்கும்; நீ உயிரோடிருக்கும் நாளெல்லாம் வருத்தத்தோடே அதின் பலனைப் புசிப்பாய்’ என்று சொன்னார். ஆதி 3:17. தேவன் ‘உன் நிமித்தம்’ என்று சொல்லுகிறார். அதாவது, ஆதாமின் நிமித்தமாக நிலத்தைச் சபித்தாராம். எனவே, விழுந்துபோன நிலையில் ஆதாம் வேலைசெய்ய வேண்டியது அவசியமென அறிந்திருந்தார்.

`வேலைகுறித்த என்ன உண்மை அதை உண்மையிலேயே நமக்கு ஓர் ஆசீர்வாதமாக மாற்ற வேண்டும்?`