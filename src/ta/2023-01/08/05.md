---
title:  நேர்மையாக வேலைசெய்தல்
date:   22/02/2023
---

‘வெற்றிகரமான’ ஒரு வாழ்க்கையின் மற்றொரு கட்டமான கடைசி கட்டம், மிகவும் மகிழ்ச்சியாக வாழ்க்கையை மாற்றும் சாத்தியமுடைய கட்டம்; அதற்கு ஆரம்ப வருடங்களில் ஞானமாகத் தீர்மானம் செய்திருக்க வேண்டும்; எதிர்பாராத நிகழ்வுகளால் இடையூறு ஏற்பட்டிருக்கக் கூடாது. இலட்சியச் சூழலில், பெற்றோர் தங்கள் பிள்ளைகளை சொந்தக் காலில் நிற்கிற பெரியவர்களாக வளர்த்திருப்பார்கள்; வீட்டுச் செலவு, போக்குவரத்துச் செலவு போன்றவற்றுக்கும், குடும்பத்தின் மூத்த அங்கத்தினர்களின் தேவைகளுக்கும் ஏற்பாடு செய்திருப்பார்கள்.

வேலையிலும் வாழ்க்கையிலும் உயர்தரத்தைக் கடைப்பிடிக்குமாறு தேவன் தம் பிள்ளைகளை அழைக்கிறார். தேவனுடைய பிரமாணம் இருதயங்களில் எழுதப்பட்டு, நம் குணங்களில் பிரதிபலிப்பதே அந்தத் தரம். எரே 31:33. சமுதாயம் சீர்கெடலாம்; கிறிஸ்தவப் போதனை கலப்படம் செய்யப்பட்டு, வீரியம் குறையலாம்; அந்த நிலையில் குறைசொல்லமுடியாத அளவுக்கு ஒவ்வொரு கிறிஸ்தவரும் வாழ்வதும் வேலைசெய்வதும் முக்கியமாகிறது. ‘திரளான ஐசுவரியத்தைப் பார்க்கிலும் நற்கீர்த்தியே தெரிந்துகொள்ளப்படத்தக்கது; பொன் வெள்ளியைப் பார்க்கிலும் தயையே நலம்’ என்று வேதாகமம் சொல்லுகிறது. நீதி 22:1.

தேவபக்தியுள்ள வேலைக்காரர்களால் தாங்கள் ஆசீர்வதிக்கப்பட்டதை உணர்ந்த எஜமான்கள்பற்றிய சம்பவங்கள் வேதாகமத்தில் உள்ளன. யாக்கோபு தன் சொந்தத் தேசத்திற்குச் செல்லும்படி தன் மாமனாகிய லாபானைவிட்டுக் கிளம்பவிருந்தபோது, லாபான் அவரிடம், ‘உன் கண்களில் எனக்குத் தயவு கிடைத்ததேயானால் நீ இரு; உன் நிமித்தம் கர்த்தர் என்னை ஆசீர்வதித்தார் என்று குறிப்பினால் அறிந்தேன்’ என்று வேண்டிக்கொண்டான். ஆதி 30:27. யோசேப்பு எகிப்தில் ஓர் அடிமையாக விற்கப்பட்டபோது, தான் யோசேப்பின் வேலையால் ஆசீர்வதிக்கப்பட்டதை போத்திபார் உணர்ந்து, அதற்கேற்றாற்போல உயர்த்தினான்.

`யோசேப்பினிடத்தில் அவன் எஜமான் தயவு வைக்குமளவிற்கு யோசேப்பு என்ன செய்திருப்பாரென நினைக்கிறீர்கள்? ஆதி 39:2-5.`

‘நீங்கள் புசித்தாலும், குடித்தாலும், எதைச் செய்தாலும், எல்லாவற்றையும் தேவனுடைய மகிமைக்கென்று செய்யுங்கள்’. 1கொரி 10:31. எனவே வேலையாக இருந்தாலும், நிதி நிர்வாகமாக இருந்தாலும், செய்வதை எல்லாம் தேவ மகிமைக்கென்று செய்ய வேண்டும். வாழ்க்கையில் வெற்றிபெறுவதற்கு அவரே அறிவும் பெலமும் கொடுக்கிறார்.

‘கர்த்தாவே, மாட்சிமையும் வல்லமையும் மகிமையும் ஜெயமும் மகத்துவமும் உம்முடையவைகள்; வானத்திலும் பூமியிலும் உள்ளவைகளெல்லாம் உம்முடையவைகள்; கர்த்தாவே, ராஜ்யமும் உம்முடையது; தேவரீர் எல்லாருக்கும் தலைவராய் உயர்ந்திருக்கிறீர். ஐசுவரியமும் கனமும் உம்மாலே வருகிறது; தேவரீர் எல்லாவற்றையும் ஆளுகிறவர்; உம்முடைய கரத்திலே சத்துவமும் வல்லமையும் உண்டு; எவரையும் மேன்மைப்படுத்தவும் பலப்படுத்தவும் உம்முடைய கரத்தினால் ஆகும்’. 1நாளா 29:11, 12.

`வேலையில் மட்டுமல்ல, பொதுவாக வாழ்க்கையில் என்ன நியதிகளைப் பின்பற்றுகிறீர்கள்? நீங்கள் என்ன மாற்றங்களைச் செய்யவேண்டியுள்ளது?`