---
title:  மேலும் படிக்க
date:   24/02/2023
---

‘முடிவே இல்லாத நித்தியத்தை மனதில் வைக்காமல், இவ்வுலக வாழ்வின் குறுகிய காலத்தை மனதில் வைத்து போடுகிற எந்தவொரு வணிகத்திட்டமும், வாழ்க்கை திட்டமும் வெற்றியாகவோ முழுமையாகவோ இருக்காது. பரலோகத்தில் பொக்கிஷங்களைச் சேர்த்து வைக்கிற எந்த மனிதனுடைய வாழ்க்கையும் இந்தப் பூமியில் செழிப்பும் மேன்மையும் இல்லாமல் இருக்காது’.
‘தேவனே உரிமையாளர் என்பது உணர்ந்து கொள்வதே வியாபாரத்தில் நேர்மைக்கும் மெய்யான வெற்றிக்கும் அடிப்படையாக இருக்கிறது. சகலத்தையும் சிருஷ்டித்தவர்தாம் உண்மையான எஜமான். நாம் அவருடைய உக்கிராணக்காரர்கள். நாம் பெற்றிருப்பவை அவருடைய வழிகாட்டலின்படி பயன்படுத்த அவர் நம்மிடம் ஒப்படைத்துள்ளவை’.

குடும்பத்தேவைகளை முன்னிட்டு, வருமானத்திற்கான ஒரு வழியாகவே வேலையைப் பார்க்கிறோம். ஆனால், கிறிஸ்தவர்களாகிய நாம் அதை எப்படிப் பார்க்க வேண்டும்? தம்மைப் பின்பற்றுகிற அனைவருக்கும் இயேசு கொடுத்துள்ள மாபெரும் கட்டளையில் நம் பங்கைச் செய்ய அவர் கொடுக்கிற அழைப்பாகவும் பார்க்க வேண்டும். மாற்கு 16:15இலுள்ள இந்த ஊழியக்கட்டளையை மேற்கோள் காண்பித்து, எலன் ஒய்ட் இவ்வாறு எழுதுகிறார்: ‘ஊழியர்கள், ஊழியப் பணியாளர்கள் என்கிற வார்த்தைகளை யாரைக் குறிப்பதற்கு நாம் பயன்படுத்து கிறோமோ அந்த வேலைக்கு நாம் அனைவரும் அழைக்கப்படவில்லை; ஆனால் அவரோடு சேர்ந்து, ‘நற்செய்திகளை’ நம் சகமனிதர்களுக்கு அறிவிக்கிற பணியாளர்களாக எல்லோரும் செயல்படலாம். பெரியவர் அல்லது சிறியவர், கற்றவர் அல்லது கல்லாதவர் என அனைவருக்கும் இந்தக் கட்டளையைக் கொடுத்துள்ளார்’.

‘வாழ்க்கைக்கான தேவதிட்டத்தை முடிந்தவரை முழுவதுமாகப் பின்பற்ற வேண்டும். நம் கையில் வாய்த்துள்ள வேலையை சிறப்பாகச் செய்ய வேண்டும், நம் வழிகளை தேவனிடத்தில் ஒப்படைக்க வேண்டும், அவருடைய வழிநடத்தலுக்கான அறிகுறிகளைப் பார்க்க வேண்டும்  இந்த விதிகள்தாம் ஒரு வேலையைத் தேர்வுசெய்ய பாதுகாப்பான வழி’.

**கலந்துரையாடக் கேள்விகள்**

`‘வெற்றியான’ வாழ்க்கைபற்றி கிறிஸ்தவர்களாகிய நாம் எவ்வாறு வரையறுக்கிறோம்? வெற்றிபற்றி உலகம் வரையறுப்பதிலும், நாம் வரையறுப்பதிலும் என்ன வித்தியாசம் இருக்க வேண்டும்? உதாரணமாக, யோவான் ஸ்நானனை எடுத்துக்கொள்வோம். ஒரு தீயபெண்ணுடைய சதியால், அவர் வாழ்க்கை சிறையில் முடிந்தது; அதை எவ்வாறு வரையறுப்பீர்கள்? அதை வெற்றியான வாழ்க்கையென அழைப்பீர்களா? உங்கள் பதிலுக்கு என்ன காரணங்களைச் கொடுப்பீர்கள்?`

`பணமேலாண்மை அல்லது வாழ்க்கை குறித்த வேதாகம நியதிகளைப் பின்பற்றாத பல ‘வெற்றியாளர்கள்’ இருக்கிறார்கள்; அதற்கு நம்முடைய விளக்கம் என்ன? அவர்களைப் போல வாழ நினைத்தும் வெற்றிபெறாதவர்கள்பற்றி என்ன சொல்லலாம்? ஒருவேளை வியாதி வரலாம்; பேரழிவு தாக்கலாம். இந்தச் சூழ்நிலைகளை எவ்வாறு புரிந்துகொள்ளலாம்?`