---
title:  முக்கியமானதற்கு முதலிடம்
date:   19/02/2023
---

`பிரசங்கி 12:1 நமக்குச் சொல்கிற செய்தி என்ன?`

வாலிபர்கள் பெரியவர்களாகும்போது உடை, உணவு, உறைவிடம் போன்ற அடிப்படை தேவைகளை எவ்வாறு சந்திக்கலாம் என்கிற யோசனை எழும்பும். தேவைகளை பொறுத்தவரை எதற்கு முன்னுரிமை அளிக்க வேண்டும் என்று தேவன்தாமே சொல்லியிருக்கிறார். ‘முதலாவது தேவனுடைய ராஜ்யத்தையும் அவருடைய நீதியையும் தேடுங்கள்; அப்பொழுது இவைகளெல்லாம் உங்களுக்குக் கூடக் கொடுக்கப்படும்’. மத் 6:33. வாலிபர்களாக இருக்கும்போதே முடிவு எடுக்காமல், பெரியவர்களாகிவிட்ட நிலையில் யாராவது இருந்தால், உக்கிராணத்துவம் சம்பந்தமாக சரியான தீர்மானங்களை இனியும்கூட எடுக்கலாம்.

யாக்கோபு ஆவிக்குரிய ரீதியாகவும், நிதி சம்பந்தமாகவும் தன் வாழ்க்கையில் சில முக்கிய தீர்மானங்களைச் செய்திருந்தார். ஆதி 28:20-22. தரிசனத்தில், ஆண்டவர் தம்மை யாக்கோபுக்கு ‘உன் தகப்பனாகிய ஆபிரகாமின் தேவனும் ஈசாக்கின் தேவனுமாகிய கர்த்தர்’ என்று அறிமுகப்படுத்தினார். ஆதி 28:13. பிறகு யாக்கோபு தேவனிடம் பொருத்தனை செய்தபோது, ‘கர்த்தர் எனக்குத் தேவனாயிருப்பார்’ என்று சொன்னார். ஆதி 28:21.

`யாக்கோபின் வாழ்க்கையில் இந்தச் சம்பவம் நிகழ்ந்த வேளை குறித்த முக்கியத்துவம் என்ன? ஆதி 29:9-20.`

யாக்கோபு தன்னுடைய ஆவிக்குரிய, நிதிசம்பந்தமான விஷயங்களில் தேவனிடம் பொருத்தனை செய்தபிறகு, ஆண்டவர் அவரை கிணற்றண்டையில் ராகேலிடம் வழிநடத்துகிறார். ஆதி 29:9-20. திருமணத்திற்கு முன்னரே உங்கள் ஆவிக்குரிய வாழ்க்கையிலும், வாழ்க்கைபணி விஷயத்திலும் ஒரு தீர்மானத்திற்கு வருவது நல்லது. உங்களுக்கு வரப்போகிற வாழ்க்கைத்துணை, தான் ‘எதற்குள்ளாகச் செல்லப்போகிறேன்’ என்பதை அறிந்திருக்க வேண்டும். அவர் அர்ப்பணிப்புமிக்க ஒரு கிறிஸ்தவரா? அவர் எப்படிப்பட்ட வேலையில் ஈடுபட்டிருக்கிறார்? அவர் ஆசிரியரா, செவிலியரா, வழக்கறிஞரா, பணியாளரா, வேறு ஏதாவது வேலை செய்கிறவரா? எப்படிப்பட்ட வாழ்க்கைக்குள் நான் என்னை அர்ப்பணிக்க வேண்டும் என்பதை அறிந்திருக்க வேண்டும். திருமண அர்ப்பணிப்புக்கு முன் பதிலளிக்கப்பட வேண்டிய வேறு கேள்விகள்: கல்வித்தகுதியில் எந்த நிலையில் இருக்கிறார்? திருமணத்திற்கு பிறகு எவ்வளவு கடன் ஏற்பட வாய்ப்புள்ளது? அந்தச் சூழ்நிலையைக் கையாளுவது என்னுடைய ஒரு பொறுப்பாக ஏற்றுக்கொள்வேனா?

`வாழ்க்கை துணையைத் தேர்ந்தெடுக்கும்போது 2கொரிந்தியர் 6:14, 15 சொல்லும் நியதி ஏன் மிகவும் முக்கியமானது? அதனால் வெற்றியான திருமண வாழ்க்கையை அமைத்துவிடலாம் என்பது நிச்சய மில்லாவிட்டாலும், நல்ல திருமணம் வாழ்க்கை அமைவதற்கான வாய்ப்புகளை எவ்வாறு அதிகரிக்கிறது?`