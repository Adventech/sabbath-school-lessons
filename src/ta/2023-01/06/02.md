---
title:  நோவாவுக்கு கிருபை கிடைத்தது
date:   05/02/2023
---

பரலோக பொக்கிஷத்தைத் தேடினால், இந்தப் பூமியில் வாழ்க்கை மாற்றங்களைச் செய்யும்படி தேவன் அழைக்கிறார்.  எனவே, நீங்களும் வாழ்க்கை மாற்றங்களைச் செய்ய வேண்டும். 

`தேவனுக்குக் கீழ்ப்படிந்ததின்நிமித்தம் நோவாவின் வாழ்க்கையில் காணப்பட்ட தீவிர மாற்றங்கள் என்ன? ஆதி 6:5-14.  நெருங்கியிருக்கிற அழிவைக் குறித்து இந்த உலகத்திற்கு எச்சரிக்க, இதிலிருந்து என்ன நியதிகளைக் கற்றுக்கொள்ளலாம்?`

நோவா தன்னுடைய நேரத்தையும் வசதிகளையும் தனக்கென ஒரு வீட்டைக் கட்டுவதற்குச் செலவிட்டிருக்கலாம்.  ஆனால், தன் வாழ்க்கையில் ஒரு தீவிர மாற்றத்தைச் செய்யவும், தேவனுடைய அழைப்புக்கிணங்கி பேழையைக் கட்டுவதில் 120 வருடங்களைச் செலவிடவும் தீர்மானித்தார். 

சந்தேகவாதிகள் பலர், இயற்கை விதிகளின் அடிப்படையில் அமைந்த விஞ்ஞான ஊகங்களை வைத்து ஜலப்பிரளய சம்பவம் கட்டுக்கதையெனச் சொல்கிறார்கள்.  இது ஒன்றும் புதிதல்ல.  ‘ஜலப்பிரளயத்திற்கு முன்பிருந்த உலகத்தார் இயற்கை விதிகள் நிலையானவை என்று கூறிவந்தார்கள்.  பருவக்காலச் சுழற்சிகள் ஒழுங்குதவறாமல் நிகழ்ந்துவந்தன.  அதுவரையிலும் மழை பெய்திருக்க வில்லை; மூடுபனி எழும்பி அல்லது பனி பெய்து பூமியை ஈரமாக்கி வந்தது.  ஆறுகள் தங்கள் எல்லைகளை மீறிப் பாய்ந்ததை அவர்கள் பார்த்ததில்லை; ஆனால், பத்திரமாக கடலில் போய்ச் சேர்ந்துகொண்டிருந்தன.  தண்ணீர் அவற்றின் கரைகளைத் தாண்டாதபடிக்கு கட்டளைகளின்படி நடந்தன’.—Ellen G.  White, Patriarchs and Prophets, p. 96. ஜலப் பிரளயத்திற்கு முன் எதார்த்தத்திற்கு மாறான புரிந்துகொள்ளுதலின் அடிப்படையில் ஜலப்பிரளயம் வர வாய்ப்பில்லையென மக்கள் வாதிட்டார்கள்; ஜலப்பிரளயத்திற்குபின், உண்மையை தவறாகப் புரிந்துகொண்டு, ஜலப்பிரளயம் வரவேயில்லை என்கிறார்கள்.  வேதாகமம் சொல்வதுபோல, ‘சூரியனுக்குக் கீழே நூதனமானது ஒன்று மில்லை’ பிர 1:9.  

ஜலப்பிரயத்தைச் சந்தேகித்ததுபோலவே கடைசிக்கால நிகழ்வுகள் பற்றியும் மக்கள் சந்தேகிப்பார்களென வேதாகமம் சொல்லுகிறது.  2பேதுரு 3:3-7.  அப்படியானால் வரப்போகிற அழிவுக்கு நாம் எவ்வாறு ஆயத்தமாகலாம்? ‘மனநிறைவடைவதைத் தள்ளிப்போட’ மனதார தீர்மானிக்க வேண்டும்.  அதாவது, எதிர்காலதில் அதிக மகிமையான ஒரு பிரதிபலன் நமக்குக் காத்திருக்கிறது என்கிற நம்பிக்கையோடு தேவன் நம்மை அழைத்துள்ள பணியை பொறுமையோடு செய்ய வேண்டும்.  கிறிஸ்து எப்போது திரும்பி வருவார் என்பது நமக்குத் தெரியாது.  ஒருவிதத்தில், அது முக்கியமும் இல்லை.  முக்கியம் என்னவென்றால், நோவாவைப் போல, ஒருவேளை நம் வாழ்க்கையில் தீவிர மாற்றங்களைச் செய்யவேண்டியதிருந்தாலும், இடைப்பட்ட காலத்தில் தேவன் நமக்குத் தந்துள்ள பணியைச் செய்ய வேண்டும். 

`நோவாவைப் போல தேவன் உங்களை அழைத்துள்ள வேலையைச் செய்வதற்கு உங்கள் வாழ்க்கையில் பெரிய மாற்றங்களைச் செய்ய எவ்வளவு தூரம் ஆயத்தமாக இருக்கிறீர்கள்? லூக் 16:10.`