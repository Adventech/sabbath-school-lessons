---
title:  ஆபிரகாம், விசுவாசத்தின் தகப்பன்
date:   06/02/2023
---

ஆபிரகாமிடம் தேவன் அவருடைய தேசத்தையும் உறவினர்களையும் விட்டு, தாம் காண்பிக்கிற தேசத்திற்குப் போகும்படி கூறினார்.  அதுதான் மேசியா பிறக்கவிருந்த வம்சத்திற்கு ஆரம்பம்.  விபரமாகச் சொல்லாவிட்டாலும், ஆபிரகாம் தான் பிறந்த தேசத்தை, வாலிப நாட்களிலேயே விட்டுக் கிளம்ப வேண்டியதிருந்தது.  அது எளிதான முடிவல்ல; நிச்சயமாகவே சில பூலோக இன்பங்களையும் வசதிகளையும்விட்டுக் கிளம்பியிருப்பார். 

`‘பூமியிலுள்ள வம்சங்களெல்லாம் ஆசீர்வதிக்கப்படும்’ என்று வாக்குரைக்கப்பட் டது.  ஆதி 12:1-3. அதை அவர் ஏற்றுக்கொண்டதால் பூமியின் வம்சங்கள் எவ்வாறு ஆசீர்வதிக்கப்பட்டன?`

இது ஆபிரகாமுக்கும் அவருடைய குடும்பத்திற்கும் வாழ்க்கையை மாற்றின ஒரு முக்கிய நிகழ்வு.  ‘விசுவாசத்தினாலே ஆபிரகாம் தான் சுதந்தரமாகப் பெறப்போகிற இடத்திற்குப் போகும்படி அழைக்கப்பட்டபோது, கீழ்ப்படிந்து, தான் போகும் இடம் இன்னதென்று அறியாமல் புறப்பட்டுப்போனான்’. எபி 11:8.  ‘கேள்விகேட்காமல் ஆபிரகாம் கீழ்ப்படிந்ததுதான் வேதாகமம் முழுவதிலும் விசுவாசத்திற்கான முக்கிய ஆதாரங்களில் ஒன்று’.—Ellen G.  White, Patriarchs and Prophets, p. 96.

நம் ஊரையும் நண்பர்களையும் குடும்ப அங்கத்தினர்களையும்விட்டுச் செல்வதற்கு எத்தனை பேர் சம்மதித்திருப்போம்? ஆனால் ஆபிரகாம் செய்தார்.  தேவன் விரும்பின இடத்தில் இருப்பதில் ஆபிரகாம் திருப்தியடைந்தார்.  ஆனால் ஆபிரகாமும் ஈசாக்கும் யாக்கோபும் தங்கள் வாழ்நாட்களில் அதைச் சுதந்தரிக்க வில்லை என்பதுதான் விநோதம்.  ஆனாலும் அவர்கள் தேவனுக்கு உண்மையாக இருந்தார்கள். 

`எபி 11:8-13இல் நமக்குள்ள செய்தி என்ன?`

ஆபிரகாமைச் சுற்றிலும் இருந்தவர்கள் அவரை ஒரு பிரபுவாகப் பார்த்தார்கள்.  கொடையுள்ளமும் வீரமும் விருந்தோம்பலும் உள்ளவராக, மகா உன்னத தேவனுடைய ஊழியராகப் பார்த்தார்கள்.  தேவனுடைய ஒப்பற்ற சாட்சியாக விளங்கினார்.  தேவனுடைய கிருபையால், நாம் ஆபிரகாமோடு சுதந்தரவாளிகளாக இருக்கிறோம்.  ‘அப்படியே ஆபிரகாம் தேவனை விசுவாசித்தான், அது அவனுக்கு நீதியாக எண்ணப்பட்டது.  ஆகையால் விசுவாசமார்க்கத்தார்கள் எவர்களோ அவர்களே ஆபிரகாமின் பிள்ளைகளென்று அறிவீர்களாக’.  கலா 3:6, 7.  ‘நீங்கள் கிறிஸ்துவினுடையவர்களானால், ஆபிரகாமின் சந்ததியாராயும், வாக்குத்தத்தத்தின்படியே சுதந்தரராயுமிருக்கிறீர்கள்’.  கலா 3:29. 

நோவாவைப் போல ஆபிரகாமும், தேவனுக்குக் கீழ்ப்படிந்ததால், தன் வாழ்க்கையை மாற்றத் தக்க ஒரு முக்கியத் தீர்மானத்தைச் செய்ததைக் காண முடிகிறது. 

`2கொரி 4:18 சொல்லுகிற செய்தியானது நாம் செய்கிற ஆவிக்குரிய தீர்மானங்களில் எவ்வாறு தாக்கத்தை ஏற்படுத்த வேண்டும்? எவ்வாறு மோசேயும் ஆபிரகாமும் இதே நியதியைப் பின்பற்றினார்கள்?`