---
title:  எகிப்தில் மோசே
date:   09/02/2023
---

வேதாகம வரலாற்றின் ஆரம்ப வருடங்களில் குறிப்பிடத் தக்க ஒரு நபர் மோசே.  தேவனுடைய வழிநடத்துதலால் உயிர்பிழைத்தவர்; அன்பான அம்மா, அக்கறையுள்ள அக்காமூலம் தேவன் அவரைக் காப்பாற்றினார்.  நாணல் பேழையில் குழந்தையான மோசேயை பார்வோனின் மகள் கண்டபோது, எபிரெயப் பெண்ணான அவருடைய தாயையே அவரைக் கவனிக்கச் சொல்லி, சம்பளமும் கொடுத்தாள்.  வேறு நாட்டில் வாழ்ந்த ஓர் அடிமைப்பெண்ணான அந்தத் தாய்க்கு அது ஆசீர்வாதமான சவால்தான்! ஜெபிக்கவும், தேவனை நம்பவும், கனம்பண்ணவும், வாழ்நாள் முழுவதும் சேவைசெய்வதற்கேற்ப மாறவும் யோகெபேத் தன் மகனுக்குக் கற்றுக்கொடுப்பதற்கு 12 வருடங்கள்மட்டுமே இருந்தன.  ஆனால் பல வருடங்கள் எகிப்தின் அரன்மனையில் மோசே பயிற்சிபெற்றார்.  ‘மோசே எகிப்தியருடைய சகல சாஸ்திரங்களிலும் கற்பிக்கப்பட்டு, வாக்கிலும் செய்கை யிலும் வல்லவனானான்’.  அப் 7:22.  மோசே பெரியவரானபிறகு, அவர் மனதார செய்த ஒரு தீர்மானம் அவருடைய வாழ்க்கையையும் வரலாற்றின் போக்கையும் மாற்றியது. 

`மோசே எதை வெறுத்தார்? பிறகு அவர் எதைச் சந்திக்க வேண்டியதிருந்தது? எபி 11:24-29.  அந்தத் தீர்மானத்தைச் செய்வதற்கு முன் எப்படி இருந்திருக்குமென அவருடைய இடத்திலிருந்து யோசியுங்கள். எதை விட்டுச்சென்றார்; எதைப் பெற்றுக்கொள்ளத் தீர்மானித்து, அதை விட்டுச்சென்றார்?`

பண்டைய உலகத்தில் மிகப்பெரிய வல்லரசுகளில் ஒன்று எகிப்து.  நைல் நதியால் வளம்பெற்று, வேளாண்மை கொழித்து, செல்வச் செழிப்போடும் அதிகாரத்தோடும் அத்தேசம் விளங்கியது.  அந்த ராஜ்யத்தின் தலைவராகிற நிலையில் மோசே இருந்தார்.  உலகமும் எகிப்தும் அதன் செல்வங்களும் மோசேயின் ஆரம்ப வருடங்களில் அவருடைய கண்களுக்கு எவ்வளவு மருட்சியாக இருந்திருக்கும் என்பது தெரியவில்லை.  நிச்சயமாகவே அங்கு கிடைத்த மரியாதையும் இன்பங்களும் செல்வங்களும் அவருக்கு பெரும் சோதனையாக இருந்திருக்கும்.  எனவே புறக்கணிக்கப்பட்ட அந்த அடிமைகளோடு சேருவதற்குப் பதிலாக அங்கேயே இருந்து, எளிதாக அதை நியாயப்படுத்தியும் இருக்கலாம்.  

ஆனாலும் என்ன நடந்தது? வேதாகமம் சொல்வது போல அவர், ‘நித்தியமான பாவசந்தோஷங்களை அநுபவிப்பதைப் பார்க்கிலும் தேவனுடைய ஜனங்களோடே துன்பத்தை அநுபவிப்பதையே தெரிந்துகொண்டார்’.  எபி 11:25.  அதன்பிறகு அவர் சந்தித்த உபத்திரவங்களைப் பாருங்கள்! யாத்திராகமப் புத்தகத்தின் பெரும்பகுதி அவருடைய பாடுகளையும் சோதனைகளையும் பற்றித்தான் பேசுகிறது.  ஆனாலும் வாக்குத்தத்த தேசத்திற்குள் அவர் செல்லமுடியாமல் போகிறது.  எண் 20:12.  மோசேகூட தன் தீர்மானங்கள்பற்றி சில சமயங்கள் யோசித்திருக்கலாம்; ஆனால் அவர் செய்திருந்தது சரியான தீர்மானம்.

`உலகப்பிரகாரமான கண்ணோட்டத்தின்படி பார்த்தால், மோசே எகிப்திலேயே இருந்திருக்க வேண்டும்.  ஆனாலும் கிறிஸ்தவர்களாகிய நமக்கு இந்த உலகத்திற்கும் அப்பாற்பட்ட எதார்த்தம் பற்றிய ஒரு காட்சி உள்ளது.  இந்த உலகம் நம்மை சோதித்து இழுக்கும்போது, நித்திய நம்பிக்கையை எப்போதும் நமக்குமுன் வைத்திருப்பதற்கு என்ன செய்யலாம்? அவ்வாறு செய்வது ஏன் முக்கியமானது?`