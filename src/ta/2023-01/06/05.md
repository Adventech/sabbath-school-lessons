---
title:  எத்தனாக இருந்தவர் பிரபுவாக மாறுதல்
date:   08/02/2023
---

தேவனை நேசித்து, அவருக்குப் பயந்த ஒரு வாலிபனாக இருந்தாலும், தன் அப்பாவை ஏமாற்றி, அவருடைய ஆசீர்வாதத்தைப் பெற, தன் அம்மா ரெபெக்காள் போட்ட திட்டத்திற்கு இணங்கினார் யாக்கோபு.  அதன் விளைவாக, அவரது வாழ்க்கை தவறான பாதைக்குத் திரும்பியது; உயிர்பிழைப்பதற்காக தப்பி ஓடவேண்டியதாயிற்று.  யாக்கோபிடம் ரெபெக்காள் ‘லாபானிடத்துக்கு ஓடிப்போய், உன் சகோதரனுடைய கோபம் தணியுமட்டும் சிலநாள் அவனிடத்திலே இரு’ என்று சொன்னாள்.  ஆதி 27:43-45.  யாக்கோபு 20 வருடங்கள் அங்கே இருந்தார்; அதன்பிறகு அவர் தன் அம்மாவின் முகத்தைப் பார்க்கவே இல்லை.  

`ஆதி 32:22-31இல் யாக்கோபுக்கு என்ன நிகழ்ந்தது? நாம் தவறான தீர்மானங்களைச் செய்தாலும் தேவன் கிருபைகாட்டுவதுபற்றி என்ன ஆவிக்குரிய பாடங்களை இதிலிருந்து கற்றுக்கொள்ளலாம்?`

‘பாவமும் தவறும் உள்ள அந்த மனிதர் தாழ்மையாலும் மனந்திரும்புதலாலும் சுய அர்ப்பணிப்பாலும் பரலோகத்தின் மகத்துவரோடு போராடி மேற்கொண்டார்.  நடுக்கத்தோடு தேவனுடைய வாக்குறுதிகளை உறுதியாகப் பற்றிக்கொண்டார்; அளவில்லா அன்புள்ளம் படைத்தவரால் அந்தப் பாவியின் வேண்டுகோளை நிராகரிக்க முடியவில்லை.  ஏமாற்றி சேஷ்டபுத்திரபாகத்தைப் பெற முயன்றதில் யாக்கோபு செய்த பாவம் இப்போது அவருக்குமுன் தெளிவாகக் காட்டப்பட்டது.  அவர் தேவனுடைய வாக்குறுதிகளை நம்பவில்லை; தேவன் தமக்கேற்ற காலத்தில், தம்முடைய வழியில் நிறைவேற்றியிருக்க வேண்டியவைகளை தன் சொந்த முயற்சிகளால் நிறைவேற்ற முயன்றார்.  யாக்கோபின் ஆத்துமா ஏங்கின ஆசீர்வாதம் அருளப்பட்டது.  ஏமாற்றியும் வஞ்சகத்தாலும் பெறமுயன்ற அவருடைய பாவம் அவருக்கு மன்னிக்கப்பட்டது’—Ellen G.  White, Patriarchs and Prophets, pp.  197, 198.

`கானானில் யாக்கோபுக்கு எந்த சொத்தும் இல்லாவிட்டாலும் தன்னை அடக்கம் பண்ணுவதுகுறித்து தன் குமாரர்களுக்கு என்ன கட்டளை கொடுத்தார்? ஆதி 49:29-33.  வேறு யாரெல்லாம் அந்தக் குகையில் அடக்கம்பண்ணப் பட்டிருந்தார்கள்? யாக்கோபு எதற்காக அப்படியொரு வேண்டுகோளை வைத்தார்?`

கோத்திரப்பிதாக்கள் மூவரும் அவர்களுடைய மனைவிமாரும் அந்தக்குகையில் அடக்கம்பண்ணப்பட்டதாக வேதாகமம் சொல்லுகிறது.  யாக்கோபு தேவனை உறுதியாக நம்பினார்; அவர் தன்னை பூமியிலே அந்நியனும் பரதேசியுமாகக் கருதினார்.  எபி 11:13.  தவறுசெய்து, ஒன்றுமில்லாமல் வீட்டைவிட்டு ஓடினாலும், ஒரு செல்வந்தனாக கானானுக்குத் திரும்பினார். 

`நம் தவறுகளுக்குமத்தியிலும் தேவன் நம்மை ஆசீர்வதிக்க முடியும்.  ஆனால் அந்தத் தவறுகளைச் செய்யாமல் இருந்திருந்தால் எவ்வளவு நன்றாக இருந்திருக்கும்! நீங்கள் என்னென்ன தீர்மானங்களை எடுக்கவேண்டியுள்ளது, தவறான தீர்மானங்களைச் செய்யாமல் இருக்க என்ன செய்யலாம்?`