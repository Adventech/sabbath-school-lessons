---
title:  லோத்துவின் தவறான தீர்மானங்கள்
date:   07/02/2023
---

ஆபிரகாம் தேவனுடைய அழைப்பிற்கிணங்கி தன் சொந்த தேசத்தைவிட்டுக் கிளம்பினபோது, அவருடைய அண்ணன் மகனான லோத்துவும் அந்த யாத்திரையில் அவரோடு இணைந்தார்.  ஆதி 13இன்படி, ஆபிரகாம் ‘மிருகஜீவன்களும் (அன்றைய கலாச்சாரத்தில் செல்வந்தர்களின் அடையாளமாக இருந்தது) வெள்ளியும் பொன்னுமான ஆஸ்திகளை உடைய சீமானாயிருந்தான்’ என்று சொல்லப்படுமளவிற்கு தேவன் அவரை ஆசீர்வதித்திருந்தார்.  ஆதி 13:2.  லோத்துவுக்கும் ‘ஆடுமாடுகளும் கூடாரங்களும் இருந்தன’.  ஆதி 13:5.  இருவருக்கும் மிருக ஜீவன்கள் மிகவும் அதிகமாக இருந்ததால், இருவரும் ஒன்றாகச் சேர்ந்து குடியிருக்க முடியவில்லை.  அவர்களுடைய மேய்ப்பர்களுக்கு இடையே சண்டை வராமல் இருக்கும்படி, லோத்துவிடம் அவர் விரும்புகிற இடத்திற்குச் சென்று குடியேறலாமென ஆபிரகாம் சொன்னார்.  தனக்கு மூத்தவரான ஆபிரகாமே முதலில் தீர்மானிக்கும்படி லோத்து சொல்லியிருக்கலாம்; ஏனென்றால் லோத்துவுக்கு இருந்தசம்பத்துக்களுக்கு காரணம் அவர் ஆபிரகாமோடு இருந்ததுதான்.  ஆனாலும் தனக்கு நன்மைசெய்தவருக்கு நன்றிகாட்டாமல், மிகச்சிறந்ததென தான் தீர்மானித்த இடத்திற்குச் செல்ல சுயநலமாகத் தீர்மானித்தார். 

`லோத்து அவ்வாறு தீர்மானிப்பதற்கு பகுத்தறிவான என்னென்ன விஷயங்கள் காரணமாக இருந்திருக்கலாம்? ஆதி 13:10-12.`

அந்த நகரத்திற்குச் செல்ல லோத் தீர்மானித்ததற்கு நியாயமான காரணங்கள் இருந்தாலும், எல்லாம் நன்மையாக நடக்கவில்லை; லோத்துவுக்கு நிகழ்ந்ததை ஆபிரகாம் கேள்விப்பட்டதும் ‘லோத்து பாவம்தான்.  அவன் விதைத்ததை அறுக்கிறான்’ என்று சொல்லாமல், அவனைக் காப்பாற்றச் சென்றார்.  ஆதி 14. 

சிலசமயங்களில், நம்முடைய பேராசையின் நிமித்தம் கற்கவேண்டிய பாடங்களைக் கற்பதில்லை.  லோத்து நேரே சோதோமுக்குச் சென்றார்! ஆனால், தேவன் தம்முடைய மிகுந்த இரக்கத்தால், லோத்துவையும் அவரது குடும்பத்தையும் எச்சரிப்பதற்கு தூதர்களை அனுப்பிவைத்து, அந்தப் பட்டணங்களுக்கு நெருங்கியிருந்த அழிவுகுறித்து எச்சரித்தார். 

`தாம் பூமிக்கு வருவதற்கான காரணம் என்னவென்று ஆபிரகாமிடம் தேவன் சொன்னார்? ஆதி 18:20-33.  அந்தத் துன்மார்க்க பட்டணங்களை அழிக்க தேவன் திட்டமிட்டிருந்ததை அறிந்ததும் ஆபிரகாம் பதில்வினை என்ன?`

லோத்து மற்றும் அவர் குடும்பத்தினர்மேல் இருந்த அக்கறையால், அந்தப் பட்டணங்களில் நீதிமான்கள் இருந்தால் அவற்றை அழிக்காமல் விடும்படிக்கு தேவனிடம் பேரம் பேசுகிறார்.  50 பேரில் ஆரம்பித்து 10 பேர்வரை செல்லுகிறார்.  தேவன் அன்புள்ளவர், ஆபிரகாம் கேட்பதை நிறுத்தும் வரையிலும், தொடர்ந்து இரக்கம் காண்பிக்கிறார்! தேவனும், இரண்டு தூதர்களும் தனிப்பட்ட விதத்தில் லோத்துவையும் அவர் மனைவியையும் அவர்களுடைய இரண்டுமகள்களையும் காப்பாற்றினார்கள்.  ஆனால் அவருடைய மனைவிபின்னிட்டு திரும்பிப் பார்த்து, உப்புத்தூணாக மாறினாள்.  செல்வந்தனாக சோதோமுக்குள் சென்ற லோத்து, ஒன்றுமே இல்லாமல் அங்கிருந்து வெளியேறுகிறார். நித்திய நோக்கத்தை மறந்து, குறுகியகால ஆதாயங்களைமட்டுமே யோசித்து, தீர்மானங்களைச் செய்யாத படிக்கு நாம் எவ்வளவு கவனமாக இருக்க வேண்டும்.  மாற்கு 8:36, 37.