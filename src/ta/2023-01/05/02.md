---
title:  கடன் பிரச்சனைகள்
date:   29/01/2023
---

`கடன் விஷயத்தில், தம்முடைய பிள்ளைகள்குறித்து தேவனுக்குள்ள இலட்சியம் என்ன? உபா 28:1, 2, 12. இந்த இலட்சியத்தை அவர்கள் எவ்வாறு எட்டலாம்? அது சொல்லப்பட்ட சூழலானது நம் சூழலைவிட வித்தியாசமானதாக இருக்கலாம், ஆனால் நமக்கு பயனுள்ள என்ன நியதிகளை அதிலிருந்து பெறலாம்?`

மக்கள் பொருளாதார நெருக்கடிக்கு ஆளாவதற்கு மூன்று முக்கியக் காரணங்கள் இருப்பதாக ஆராய்ச்சிகள் சொல்லுகின்றன. எந்தக் காரணத்தால் பிரச்சனை அதிகம் வருகிறதோ அதை முதலில் தந்திருக்கிறோம். 

முதலாவது அறியாமை. படித்தவர்கள்கூட, பணவிஷயத்தில் கல்லாதவர்களாக இருக்கிறார்கள். பண நிர்வாகம்குறித்த வேதநியதிகளையோ உலக நியதிகளையோ கற்றுக்கொள்வதே இல்லை. ஆனாலும் அவர்களுக்கு நம்பிக்கை உண்டு! இந்த நியதிகள்பற்றிய எளிய கண்ணோட்டத்தையும், அவற்றைப் பயன்படுத்தும் விதத்தையும் கற்றுக்கொள்ள இந்தப் பாடம் உதவும். 

பண நெருக்கடிகளுக்கான இரண்டாவது காரணம் பேராசை அல்லது சுயநலம். விளம்பர ஆசையும், சொகுசான வாழ்க்கை மேலான விருப்பமும் விரலுக்கேற்ற வீக்கம் இல்லாமல் வாழச் செய்கிறது. தகுதியறிந்து வாழ்க்கை வாழவும், வாகனங்களை வாங்கவும், உடைகளை உடுத்தவும் நினைப்பதில்லை. இப்படிப்பட்டவர்கள்தாம் பெரும்பாலும் தசமபாகம் கொடுக்க தங்களிடம் பணமே இல்லையெனக் கருதுகிறார்கள். அதன்விளைவாக, தேவன் வாக்களித்துள்ள ஞானத்தையும் ஆசீர்வாதத்தையும் பெறாத வாழ்க்கையை வாழுகிறார்கள். மல் 3:10, 11; மத் 6:33. இவர்களுக்கும்கூட நம்பிக்கை இருக்கிறது; ஆனால் அதற்கு மனமாற்றமும் மனரம்மியமான ஆவியும் அவசியம். 

பண நெருக்கடிக்கான மூன்றாவது காரணம் வறுமை. கடும்நோயால் அவதிப்பட்டு, சிகிச்சைக்காக பணம் அனைத்தையும் செலவழித்திருக்கலாம். வாழ்க்கைத்துணையின் ஊதாரி வாழ்க்கைமுறையால் நேர்ந்திருக்கலாம். இயற்கை பேரழிவால் சொத்துப்பத்துகளை இழந்திருக்கலாம். பிறக்கும்போதே கொடிய வறுமையில் இருந்திருக்கலாம். இவர்களுக்கும்கூட நம்பிக்கை இருக்கிறது. அவர்களுடைய பாதை கடினமாக இருந்தாலும், கஷ்டங்களிலிருந்து வெற்றிபெறலாம். கிறிஸ்தவ நண்பர்களின் ஆதரவு, பக்தியுள்ள ஆலோசகர்களின் ஆலோசனை, உதவி, நல்ல கல்வி, கடினமான உழைப்பு, தேவனுடைய நடத்துதல், ஆசீர்வாதம் ஆகியவற்றால் மாற்றம் உண்டாக முடியும். 

காரணம் எதுவாக இருந்தாலும், அது ஒருவருடைய தனிப்பட்ட தவறால் நடந்திருந்தாலும்கூட, கடன் பிரச்சனையைப் போக்கலாம். ஆனாலும் கடனில் இருப்பவர்கள் தங்கள் வாழ்க்கையிலும் செலவுப் பழக்கத்திலும் பணரீதியிலான முன்னுரிமைகளிலும் சில மாற்றங்களைச் செய்ய வேண்டும். 

`நாம் அனைவரும் செவிகொடுக்கவேண்டிய என்ன ஆலோசனையை 1தீமோ 6:6-9இல் பவுல் சொல்லுகிறார்? இந்த நியதிகளை சிறப்பாகப் பின்பற்றுவதற்கு என்னென்ன வழிகளில் முயலலாம்?`