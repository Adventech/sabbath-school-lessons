---
title:  பக்திக்கேதுவான ஆலோசனையைப் பின்பற்றுதல்
date:   30/01/2023
---

நம் உடல் பருப்பொருட்களால் ஆனது; இந்த உலகமும் பருப்பொருளால் ஆனது; உலகம்சிலசமயம் நம்மை அதிகம் மயக்குகிறது. பொருட்கள்மீதான ஈர்ப்பும், செல்வத்தின் மீதான ஆசையும் எழாமல் இருக்க நாம் சதையாலும் இரத்தத்தாலும் ஆகாமல், எஃகு மற்றும் செயற்கை எண்ணெயால் உருவாக்கப்பட்டிருக்க வேண்டும். பணக்காரராகிவிட்டால், லாட்டரி அடித்து விட்டால் நன்றாக இருக்குமே என்று ஏதாவது ஒரு கட்டத்தில் கற்பனை செய்யாதவர் யாராவது இருக்கமுடியுமா?

எல்லாருக்குமே அந்த அனுபவம் இருக்கும். வசதியாக வாழ அல்லது செல்வம் சம்பாதிக்க கடினமாக உழைப்பதில் தவறில்லை; ஆனால் பணத்தையும் செல்வத்தையும் சொத்துகளையும் விக்கிரகங்களாக்கிவிடுகிற கண்ணியில் யாரும் சிக்கிவிடக் கூடாது. நாம் சரியென அறிந்திருப்பவற்றில் உண்மையோடு வாழ்வதற்கான தெய்வீக வல்லமை நமக்கு வாக்களிக்கப்பட்டுள்ளது. இது முக்கியமானது; ஏனென்றால் செல்வமும் சொத்தும் சேர்க்க வேண்டும் என்கிற சோதனை பல ஆத்துமாக்களை அழிவுக்குள் கொண்டுசென்றிருக்கிறது. 

`இதுபற்றி மத் 6:24; 1யோவான் 2:15 ஆகிய வசனங்கள் வித்தியாசமாகச் சொன்னாலும், பொதுவாக அவை முன்வைக்கிற கருத்து என்ன?`

உலக ஆசை மிக வலுவானது, அதை நிறைவேற்ற கடனுக்குள் சிக்கிவிடுகிறார்கள். ஆனால் அது ஒருபோதும் நிறைவேறாத ஆசை. பிர 4:8. 

கடன் என்பது ஆத்துமாக்களுக்கு சாத்தான் விரிக்கிற கண்ணிகளில் ஒன்று; அதனால்தான் தம் பிள்ளைகள் கடனில்லாமல் வாழ தேவன் விரும்புகிறார். பணவிஷயத்தில் நாம் விடுதலைபெற்றவர்களாக வாழ உதவுகிற ஆலோசனைகளை அவர் வேதாகமத்தின் மூலமாகவும் தீர்க்கதரிசன வரத்தின் மூலமாகவும் வழங்கியிருக்கிறார். 

`தேவமக்கள் எத்தகைய மனநிலையுடன் வாழ வேண்டும்? சங் 50:14, 15. ‘பொருத்தனைகளைச் செலுத்துதல்’ என்றால் என்ன அர்த்தம்?`

நாம் திருச்சபையில் அங்கத்தினர்களாகும்போது, தேவனே நம்மைச் சிருஷ்டித்தவர், மீட்டவர் என்று துதியோடும் ஸ்தோத்திரத்தோடும் சேருகிறோம். ஞானஸ்நானத்தின்போது செய்கிற 13 பொருத்தனைகளில், 9ம் பொருத்தனை இது: ‘திருச்சபை அமைப்பை நம்புகிறீர்களா? உங்களுடைய தசமபாகம், காணிக்கைகளாலும், உங்களுடைய தனிப்பட்ட முயற்சி, செல்வாக்காலும் தேவனை ஆராதிப்பதும், திருச்சபையை ஆதரிப்பதும் உங்களது நோக்கமா?’ என்று கேட்பார்கள். இதற்கு செவந்த்டே அட்வென்டிஸ்டுகள் ‘ஆம்’ என்று சொல்லுவார்கள். எனவே தேவனுக்கு ஸ்தோத்திரபலி செலுத்துகிற, உண்மையோடு பொருத்தனைகளை நிறைவேற்றுகிற விசுவாசிகளுக்கான வாக்குறுதிதான் சங் 50:14, 15. 

`இந்த உலகத்தின் மயக்கத்தை எவ்வளவு சிறப்பாகக் கையாளுகிறீர்கள்? அதுபற்றி உங்களுடைய தீர்மானங்கள் சொல்லுவது என்ன? வசதியாக வாழ்வதற்காக கடினமாக உழைப்பதற்கும், செல்வத்தையோ பணத்தையோ விக்கிரகங்களாகக் கருதி கடினமாக உழைப்பதற்கும் என்ன வித்தியாசம் இருக்கிறது? அந்த வித்தியாசத்தை எவ்வாறு அறிந்துகொள்ளலாம்?`