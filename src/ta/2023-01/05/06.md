---
title:  காலவரம்புகளும் கடன்வாங்கும் இடங்களும்
date:   02/02/2023
---

`தேவன் தம் மக்களிடம் என்ன எதிர்பார்ப்பதாக உபா 15:1-5 கூறுகின்றது?`

ஏழு-ஆண்டு சட்டங்களின்படி, அடிமைகளையும் வேலைக்காரர்களையும் நிலங்களையும் விடுவிப்பது மட்டுமல்ல, கடனை விடுவிக்கும்படியும் கட்டுப்பாடு விதிக்கப்பட்டது. கடன்கொடுப்பவர்கள் கடனைத் தள்ளுபடி செய்ய விரும்பமாட்டார்கள்; ஆனால் ஏழு வருடங்கள்தாம் அந்தக் கடன் செல்லுபடி யாகுமென நிபந்தனை விதிக்கப்பட்டது. குறிப்பாக இது இஸ்ரவேலருக்கு விதிக்கப்பட்டாலும்கூட, பொருளாதார சம்பந்தப்பட்ட விஷயங்களில் தேவன் அக்கறைகாட்டுவது தெரிகிறது. கடன் மோசமான ஒன்று என்றாலும், கடன் என்கிற அம்சம் இருப்பதை தேவன் ஒத்துக்கொண்டதை இவ்வசனங்கள் காட்டுகின்றன. அதை முடிந்தவரை தவிர்க்க வேண்டும் என்பதையும் அவர் வலியுறுத்தினார். 

ஆனால் இன்று, உலகின் பல பகுதிகளில் மக்கள் வாங்கும் வீட்டுக்கடன் களின் கால வரம்பு 30, 40 வருடங்கள்ஆகும். வீடுகளை அதிக விலைக்கு வாங்குவதற்கு பணம் கடனாகக் கிடைப்பதும் இதற்கு ஒரு காரணம் என்று தெரிகிறது. 

அதேசமயம், பெற்றோரும் மாணவர்களும் படிப்புக்காக கடன் வாங்கலாமா என்று யோசிக்கலாம். பொதுவாக, கல்லூரி படிப்பை முடிப்பது, ஒருவர் தன் வாழ்நாளில் அதிக வருமானம் பெறுவதற்கான திறனை அதிகரிக்கிறது. சிலர் தங்கள் படிப்புக்காக கொஞ்சம் பணத்தை கடனாக வாங்கலாம். ஆனால் இந்தக் காரணிகளை நினைவில் வைக்க வேண்டும். அதை வட்டியோடு திரும்பச் செலுத்த வேண்டும். பெறத்தகுதியான அரசு உதவித்தொகைகளையும், பிற உதவித் தொகைகளையும் பெற வேண்டும். வேலைசெய்து, படிப்புக்கு பணம் சேமிக்க வேண்டும். வேலை கிடைக்கிற படிப்பில் சேர வேண்டும். வேதாகமக் காலங்களில், பெற்றோர் தங்கள் பிள்ளைகளின் பிழைப்புக்காக விவசாய நிலங்களைக் கொடுத்தார்கள். இன்று அந்தச் ‘சுதந்தரத்தையும்’ ஒரு படிப்பாக எடுக்கலாம்; அதன்மூலம் சொந்தக் காலில் நிற்பவர்களாக மாறலாம். 

இலட்சிய உலகம் என்பது, கடனும் கடன் வாங்கலும் இல்லாத உலகம். ஆனால் நாம் வாழ்வது இலட்சிய உலகமல்ல; எனவே கடன் வாங்கவேண்டிய சூழ்நிலைகள் ஏற்படலாம். எனவே குறைந்த வட்டியுடன்கூடிய திட்டத்தில் வாங்க வேண்டும். எவ்வளவு குறைவாக வாங்கமுடியுமோ அவ்வளவு குறைவாக வாங்கி, சீக்கிரத்தில் திருப்பிச் செலுத்தி, வட்டி அதிகரிப்பதைத் தடுக்க வேண்டும். நியதியின்படி, நம்மால் முடிந்தவரை கடன்வாங்குவதைத் தவிர்க்க வேண்டும்; நம் அனுதின வாழ்வில் வேதாகம நியதிகளின்படி நடப்பதால், வருங்காலங்களில் தேவையற்ற கடன்களையும், அதனால் நமக்கும் நம் குடும்பங்களுக்கும் ஏற்படுகிற நெருக்கடிகளையும் தவிர்க்கலாம். 

`நீங்கள் யாருக்காவது கடன் கொடுத்திருந்தால், எவ்வளவு நேர்மையாக, நியாயமாக, இரக்கமாக அவர்களைக் கையாளுகிறீர்கள்? நீங்கள் கையாள்கிற விதங்கள்குறித்து தேவனிடம் பதிலளிக்கும்போது, எவ்வளவு தூரம் அவற்றின் நியாயம் எடுபடும்? பிர 12:14.`