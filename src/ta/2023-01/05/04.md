---
title:  எவ்வாறு கடனிலிருந்து விடுபடலாம்
date:   31/01/2023
---

`கடன்கொடுக்கிறவனுக்கு எவ்விதத்தில் அடிமைப்படுகிறோம்? நீதி 22:7.`

இந்த வருத்தகரமான நிலையிலிருந்து தப்ப வேண்டும். கடனிலிருந்து விடுபடுவதற்கு பின்வரும் திட்டம் உதவியாக இருக்கும். இது ஓர் எளிய திட்டம். இதில் ஓர் அடிப்படை உண்மையும், மூன்று படிகளும் உள்ளன. 

தேவனுடைய ஞானத்தையும் ஆசீர்வாதத்தையும் பெறும்படிக்கு அவருடைய பரிசுத்த தசமபாகத்தை உண்மையோடு அவருக்குச் செலுத்த வேண்டும் என்பதே அடிப்படை உண்மை. தமக்குக் கீழ்ப்படிகிறவர்களை ஆசீர்வதிப்பதற்கு தேவன் ஆர்வமாக இருக்கிறார். 

படி 1: இனி கடன்வாங்குவதில்லை என்கிற முடிவுக்கு வருவது. அதாவது, கடன் வாங்கிச் செலவிடுவதை நிறுத்துவது. கடன் வாங்காவிட்டால், கடன் வராது. அதன்பிறகும் கடன் வாங்காவிட்டால், கடனே வராது. 

படி 2: இதுமுதல் தேவன் உங்களை ஆசீர்வதிக்கும்போது, உங்கள் கடனை சீக்கிரத்தில் அடைத்துவிடுவதாக தேவனிடத்தில் உடன்படிக்கை செய்வது. தேவன் பொருளாதார ரீதியாக உங்களை ஆசீர்வதிக்கும்போது, பொருட்களை வாங்குவதில் செலவிடாமல், கடனை அடைப்பதில் செலவிடுங்கள். இந்தப் படி மிகவும் முக்கியமானது. பலர் திடீரென தங்களுக்கு அதிக பணம் கிடைக்கும்போது, அதைச் செவிடுகிறார்கள். அப்படிச் செய்யக் கூடாது; மாறாக, கடனைக் குறைக்கும் திட்டத்திற்கு அதைப் பயன்படுத்துங்கள். 

படி 3: நேரடியாக நடைமுறையில் இறங்குகிற ஒரு பகுதி. பெரிய கடனிலிருந்து சிறிய கடன்வரைக்கும் இறங்கு வரிசைப்படி பட்டியலிடுங்கள். பெரும்பாலும் வீட்டுக்கடன் முதலிடத்தில் இருக்கும்; கடன் அட்டை அல்லது தனிநபர் கடன் கடைசி இடத்தில் இருக்கும். மாதாந்திர அடிப்படையில் ஒவ்வொரு கடனுக்கும் குறைந்தப்பட்ச தொகையைச் செலுத்துங்கள். அடுத்ததாக, பட்டியலில் கடைசியில் இருக்கிற கடனுக்கு இருமடங்கு தொகையைச் செலுத்துங்கள். சிறிய கடனை வேகமாக அடைக்க முடிவதை எண்ணி ஆச்சரியப்படுவீர்கள். அந்தக் கடன் முடிந்ததும், அந்தத் தொகையை அதற்கு மேலே உள்ள கடனுக்குச் செலுத்துங்கள். இவ்வாறு சிறிய, அதிகவட்டிவிகிதமுள்ள கடன்களை அடைக்கும்போது, பெரிய கடன்களை அடைப் பதற்கு அதிக தொகை கையில் மிஞ்சும். 

நாம் கடனில் இருப்பதை தேவன் விரும்புவது இல்லை. இந்த உடன்படிக்கையைச் செய்ததுமே, எதிர்பாராத வழிகளில் தேவன் தங்களை ஆசீர்வதிப்பதையும், தாங்கள் நினைத்ததைவிட வேகமாக கடன் அடைபடுவதையும் அநேக குடும்பத்தினர் கண்டுள்ளார்கள். இந்த எளிய மூன்று படிகளைப் பின்பற்றுவதன் மூலம், பல குடும்பத்தினர் கடனிலிருந்து விடுபட்டுள்ளார்கள். நீங்களும் விடுபட முடியும்! தேவனுக்கு முதலிடம் கொடுப்பதால், அவர் ஒப்படைத்துள்ளதை நிர்வகிப்பதற்கான ஞானத்தையும் ஆசீர்வாதத்தையும் பெறலாம். 

`‘நீங்கள் பண ஆசையில்லாதவர்களாய் நடந்து, உங்களுக்கு இருக்கிறவைகள் போதுமென்று எண்ணுங்கள்; நான் உன்னைவிட்டு விலகுவதுமில்லை, உன்னைக் கைவிடுவதுமில்லை என்று அவர் சொல்லியிருக்கிறாரே’. எபி 13:5. இது எவ்வாறு கடனில் சிக்காமல் வாழுவதற்கு உதவும்?`