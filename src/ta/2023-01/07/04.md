---
title:  பணக்கார பிரபுவான வாலிபன்
date:   14/02/2023
---

அந்தப் பணக்கார பிரபுவான வாலிபனைப் பற்றி நமக்கு ஒன்றும் தெரியாது; ஆனால் அவன் ஐசுவரியவான். ஆவிக்குரிய விஷயங்களில்ஆர்வமிருந்தது. சுறு சுறுப்பாகவும் இருந்தான்; அதனால்தான் இயேசுவிடம் ஓடிவருகிறான். மாற்கு 10:17. நித்திய வாழ்க்கைபற்றிக் கற்றுக்கொள்ள விரும்பினான். ஒப்புமை சுவிசேஷங்களில் இந்தச் சம்பவம் வருவதால், இது மிகவும் முக்கியமான ஒன்று: மத்தேயு 19:16-22; மாற்கு 10:17-22; லூக்கா 18:18-23. 

`வாசியுங்கள் மத்தேயு 19:16-22. ‘நீ பூரண சற்குணனாயிருக்க விரும்பினால், போய், உனக்கு உண்டானவைகளை விற்று, தரித்திரருக்குக் கொடு, அப்பொழுது பரலோகத்தில் உனக்குப் பொக்கிஷம் உண்டாயிருக்கும்; பின்பு என்னைப் பின்பற்றிவா’ என்று இயேசு சொன்னதின் அர்த்தம் என்ன? மத் 19:21.`

நம்மிடமுள்ள அனைத்தையும் விற்று, ஏழைகளுக்கு பணத்தைக் கொடுக்கும்படி இயேசு நம் எல்லாரிடமும் சொல்லுவதில்லை. அவன் பணத்தை கடவுளாகக் கருதியிருக்க வேண்டும். இயேசுவின் பதில் கடுமையாகத் தெரிந்தாலும், அதுதான் அவன் இரட்சிக்கப்பட ஒரே வழி என்பதை அவர் அறிந்திருந்தார்.

அவன் மிகுந்த ஐசுவரியவானாக இருந்ததால், துக்கமுகத்தோடு திரும்பிச் சென்றதாக வேதாகமம் சொல்லுகிறது; அவன் எவ்வளவு தூரம் பணத்தைச் சேவித்திருக்கிறான் என்பது புரிகிறது. நித்திய வாழ்க்கையும், இயேசுவின் உள்வட்டத்திற்குள் சேருவதற்கான வாய்ப்பும் அவனுக்குக் கொடுக்கப்பட்டது. ‘என் னைப் பின்பற்றிவா’. மத் 19:21. இதே வார்த்தைகளால்தான் இயேசு தம் 12 சீடர்களையும் அழைத்தார். ஆனாலும் இந்த வாலிபனைப் பற்றி மீண்டும் வாசிக்க முடியவில்லை. உலக ஆஸ்திகளுக்காக நித்திய ஜீவனை இழந்துவிட்டான்.

எவ்வளவு மோசமான இழப்பு? ‘தாமதமான மனநிறைவு’ என்பதைப் பின்பற்றாமல் போனதற்கு இது வருத்தமான முன்னுதாரணம். இது போன்ற தீர்மானத்தால் ஏமாற்றம்தான் கிடைக்கும்; ஏனென்றால், உலக ஆஸ்திகள் இப்போதைக்கு நமக்கு எவ்வளவு கொடுத்தாலும், இன்றோ நாளையோ எல்லாருமே மரிப்போம்; பிறகு நித்திய வாழ்க்கைகுறித்த தீர்ப்பை எதிர்கொள்ள வேண்டும். அதே சமயம், ஐசுவரியவான்களாக இருக்கிற பலர், தங்கள் ஐசுவரியம் தங்களுக்கு சமாதானத்தையும் சந்தோஷத்தையும் கொடுக்கவில்லையெனக் கண்டுகொள்கிறார்கள். எதிர்பார்த்ததற்கு நேர்மாறான விளைவைச் சந்தித்திருக்கிறார்கள். பணக்காரர்கள் பலர் பரிதாபமான நிலைக்கு ஆளானதைச் சொல்கிற சுயசரிதைகள் பல உள்ளன. வரலாற்றில் பதிவுசெய்யப்பட்டவைகளில், ஐசுவரியம் ஒருபோதும் மனரம்மியத்தைக் கொடுக்க முடியாது என்பதை மிகச்சிறப்பாக எடுத்துக் காட்டுவது பிரசங்கியின் புத்தகம். அதிலிருந்து கற்றுக்கொள்கிற ஒரு பாடம் முக்கியமானது. ஐசுவரியத்தால் சமாதானத்தையும் சந்தோஷத்தையும் தர முடியாது என்பதே அது. 

`‘தன் ஜீவனை இரட்சிக்க விரும்புகிறவன் அதை இழந்துபோவான், என்னிமித்தமாகவும் சுவிசேஷத்தினிமித்தமாகவும் தன் ஜீவனை இழந்துபோகிறவன் அதை இரட்சித்துக்கொள்ளுவான். மனுஷன் உலகம் முழுவதையும் ஆதாயப்படுத்திக்கொண்டாலும், தன் ஜீவனை நஷ்டப்படுத்தினால் அவனுக்கு லாபம் என்ன? மனுஷன் தன் ஜீவனுக்கு ஈடாக என்னத்தைக் கொடுப்பான்?’ மாற்கு 8:35-37. சுவிசேஷத்தினிமித்தம் ஜீவனை இழந்துபோவது என்றால் என்ன?`