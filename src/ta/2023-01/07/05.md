---
title:  சகேயு
date:   15/02/2023
---

சகேயு ஒரு யூதன்; ஐசுவரியவான். யூதர்கள் வெறுத்த ரோமர்களுக்காக வரி வசூலித்ததாலும், சரியான வரியைக் காட்டிலும் அதிக பணத்தை வசூலித்ததாலும், எல்லோரும் அவரை வெறுத்தார்கள்; ‘பாவி’ என்று அழைக்கப்பட்டார். 

சகேயு எரிகோவில் வசித்தார்; அது அதிக வணிகம் நடைபெறுகிற ஒரு வணிக சாலையில் அமைந்திருந்தது. இயேசுவும் சகேயுவும் சந்தித்தது எதேச்சையான ஒரு நிகழ்வல்ல. சகேயு ஆவிக்குரிய வாழ்வில் உணர்வடைந்து, தன் வாழ்க்கையில் சில மாற்றங்களைச் செய்ய விரும்பினார். இயேசுவைப் பற்றிக் கேள்விப்பட்டு, அவரைப் பார்க்க விரும்பினார். இயேசுவோடுகூட பயணம்செய்த குழுவினர் அன்று எரிகோவை வந்தடைவார்கள் என்கிற செய்தி கிடைத்தது. எருசலேமிற்குச் செல்லவிருந்த இறுதிப் பயணத்தில், இயேசு கலிலேயாவிலிருந்து எரிகோவைக் கடந்து செல்லவேண்டியதிருந்தது. அந்தப் பட்டணத்திற்குள் செல்வதற்கு முன்னரே சகேயுவிடம் கிறிஸ்து பேசின முதல் வார்த்தைகள், அவரைப் பற்றி அனைத்தையும் அவர் அறிந்திருந்ததைக் காட்டின. 

`இந்த ஐசுவரியவானுக்கும், அந்த பணக்கார வாலிபனுக்கும் இயேசுவோடு ஏற்பட்ட அனுபவங்களில் என்ன வித்தியாசங்கள் உள்ளன?`

சகேயுவுக்கும் அந்தப் பணக்கார வாலிபனுக்கும் இருந்த ஒற்றுமைகள்: இருவரும் ஐசுவரியவான்கள்; இருவரும் இயேசுவைக் காண விரும் பினார்கள்; இருவரும் நித்திய ஜீவனை விரும்பினார்கள். அவ்வளவுதான். 

‘என் ஆஸ்திகளில் பாதியை ஏழைகளுக்குக் கொடுக்கிறேன்’ என்று சகேயு சொன்னபோது, அதை மெய்யான மனமாற்றத்தின் அடையாளமாக இயேசு ஏற்றுக்கொண்டார். லூக்கா 19:8. பணக்கார வாலிபனிடம் சொன்னதுபோல, ‘நீ அனைத்தையும் கொடுத்தாக வேண்டும்’ என்று சொல்லவில்லை. ஏனென்றால், சகேயுவுக்கு தன் ஆஸ்திமேல் விருப்பம் இருந்தாலும்கூட, அந்தப் பணக்கார வாலிபன்போல, அதை அவர் தேவனாகப் பார்க்கவில்லை. சகேயுவிடம் இயேசு என்ன சொன்னார் என்று தெரியவில்லை, ஆனால் ஏழைகளுக்கு தன் பணத்தைக் கொடுப்பதாகச் சொன்ன முதல் நபர் சகேயு. அதேநேரம், அந்தப் பணக்கார வாலிபனிடம், அனைத்தையும் கொடுத்துவிடு, இல்லையானால் அது உன்னை அழித்துவிடும் என்று குறிப்பிட்டுச் சொல்லவேண்டியதிருந்தது. மற்ற ஐசுவரியவான் களைப் போலவே சகேயுவும் ஐசுவரியத்தின் ஆபத்துகள்குறித்து கவனமாக இருக்க வேண்டியதிருந்தாலும், அந்தப் பணக்கார வாலிபனைப் போல் இல்லாமல், பணத்திற்கு கொடுக்கவேண்டிய இடத்தை மட்டுமே கொடுத்திருந்தார். 

‘‘அந்தப் பணக்கார வாலிபன் இயேசுவை விட்டுச் சென்றதும், ‘ஐசுவரியத்தின்மேல் நம்பிக்கையாயிருக்கிறவர்கள் தேவனுடைய ராஜ்யத்தில் பிரவேசிக்கிறது எவ்வளவு அரிதாயிருக்கிறது!’ என்று இயேசு சொன்னதைக் கேட்டு, சீடர்கள் ஆச்சரியமடைந்தார்கள். ஒருவரை ஒருவர் பார்த்து, ‘அப்படியானால் யார் இரட்சிக்கப்படக்கூடும்’ என்று கேட்டார்கள். அப்போதுதான், ‘மனுஷரால் கூடாதவைகள் தேவனால் கூடும்’ எனும் கிறிஸ்துவின் வார்த்தைகள் எவ்வளவு உண்மையானவை என்பதைப் புரிந்துகொண்டார்கள். மாற்கு 10:24, 26; லூக்கா 18:27. தேவனுடைய கிருபையால் ஒரு ஐசுவரியவான் ராஜ்யத்திற்குள் பிரவேசிக்க முடியும் என்பதைக் கண்டார்கள்’.