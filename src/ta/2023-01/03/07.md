---
title:  மேலும் படிக்க
date:   20/01/2023
---

‘நம் விசுவாசிகள் தங்கள் தசமபாகங்களை செலுத்தவேண்டியபிரகாரம் கர்த்தருடைய கருவூலத்தில் செலுத்தியிருந்தால், பரிசுத்த நோக்கங்களுக்காகக் கொடுக்கப்பட்ட காணிக்கைகள், நன்கொடைகள் எனும் ஆசீர்வாதங்கள் பத்துமடங்கு பெருகியிருக்கும்; அதன்மூலம் தேவனுக்கும் மனிதனுக்கும் இடையிலான பாதை திறந்தே இருந்திருக்கும்’.—Ellen G. White, Testimonies for the Church, vol. 4, p. 474. இது அற்புதமான ஒரு கூற்று. நாம் உண்மையாக தசமபாகம் கொடுத்திருந்தால், நம் காணிக்கைகள் 1000 மடங்கு பெருகும்படி தேவன் நம் நிதிநிலையை ஆசீர்வதித்திருப்பார்.

‘மல்கியா மூன்றாம் அதிகாரத்தில் மனிதனோடு தேவன் செய்துள்ள ஒப்பந்தம் உள்ளது. அங்கே, உண்மையோடு தமக்கு தசமபாகமும் காணிக்கைகளும் செலுத்துகிறவர்களுக்கு தம்முடைய மிகப்பெரிய ஈவுகளை அருளுகிற தம் பங்கை ஆண்டவர் சொல்லுகிறார்’.—Ellen G. White, Advent Review and Sabbath Herald, December 17, 1901.

‘‘தேவன் நமக்கு முன் வைக்கிற கோரிக்கை மற்ற ஒவ்வொரு கோரிக்கைகளுக்கும் அடிப்படையாக இருப்பதை அனைவரும் நினைவுகூர வேண்டும். அவர் நமக்கு பரிபூரணமாக அருளுகிறார்; மனிதரோடு அவர் செய்துள்ள ஒப்பந்தம் என்னவென்றால், அவன் பெற்றிருப்பவற்றில் பத்தில் ஒரு பங்கை தேவனுக்குக் கொடுக்க வேண்டும். தேவன் தம்முடைய பொக்கிஷங்களை தம்முடைய உக்கிராணக்காரர்களை நம்பி ஒப்புவிக்கிறார்; ஆனால் பத்தில் ஒரு பங்கு பற்றியோ ‘அது என்னுடையது’ என்கிறார். மனிதனுக்கு தேவன் எந்த அளவுக்கு தமது செல்வங்களைக் கொடுக்கிறாரோ, அந்த அளவுக்கு தன்னுடைய அனைத்துப் பொருட்களிலும் உண்மையோடு தசமபாகத்தைச் செலுத்த வேண்டும். இந்தப் பிரத்தியேக ஏற்பாட்டை கிறிஸ்துதாமே செய்திருக்கிறார்’’.—Ellen G. White, Testimonies for the Church, vol. 6, p. 384.

**கலந்துரையாடக் கேள்விகள்**

`தசமபாகம் கொடுக்கிற பழக்கம் பண்டைய இஸ்ரவேலில் ஆரம்பிக்கவில்லை என்கிற கருத்துபற்றித் தியானியுங்கள். இந்த விஷயத்தில் நாம் எப்போதும் தேவனுக்கு உண்மையாக இருக்கக் கடமைப்பட்டுள்ளதைப் புரிந்துகொள்ள இது எவ்வாறு உதவுகிறது?`

`திங்கட்கிழமை பாடத்தின் கடைசிக் கேள்விபற்றி வகுப்பில் கலந்தாலோசியுங்கள். ஒவ்வொருவரும் தசமபாகத்தை வெவ்வேறு இடங்களுக்கு அனுப்பத் தீர்மானித்தால் என்னவாகும்? நம் திருச்சபைக்கு என்னவாகும்? நமக்கு ஒரு திருச்சபை இருக்க முடியுமா? மற்றவர்களுடைய தசமபாகத்துடன் ஒப்பிடும்போது, என்னுடைய தசமபாகம் மிகச்சிறிய தொகை என்று நினைப்பது ஏன் தவறான மனநிலை? எல்லாரும் அப்படி நினைத்தால் என்னவாகும்?`

`தசமபாகம் கொடுக்கிற பழக்கத்தால் அனுபவித்ததையும் கற்றுக்கொண்டதையும் மற்றவர்களோடு பகிருங்கள். தசமபாகப் பழக்கம்பற்றி மற்றவர்களுக்கு என்ன கற்றுக்கொடுக்கலாம்?`