---
title:  தசமபாகம் என்றால் பத்தில் ஒரு பங்கு
date:   15/01/2023
---

தசமபாகம் என்றால் ‘பத்தில் ஒரு பகுதி’ அல்லது ‘10 சதவீதம்’ என்று அகராதி சொல்லுகிறது. இந்த வரையறை வேதாகம சம்பவங்களிலிருந்து எடுக்கப்பட்டிருக்க வேண்டும். தசமபாகம் என்பது நம் வருமானம் அல்லது விளைச்சலில் 10 சதவீதத்தை தேவனுக்குக் கொடுப்பது. நம்மிடமுள்ள அனைத்திற்கும் முதற்கண் அவரே உரிமையாளர். ‘தசமபாகம் பரிசுத்தமானது, தேவனுக்கு சொந்தமானது’ என்பதை இஸ்ரவேலருடைய தசமபாகச் சட்டம் காட்டுகிறது. லேவி 27:30, 32. தேவன் தம்முடைய 10 சதவீதத்தைமட்டுமே கேட்கிறார். நன்றியோடு கொடுக்கிற காணிக்கைகள் வேறு. நம் கிறிஸ்தவ அர்ப்பணிப்பிற்கு குறைந்தப் பட்ச சாட்சிதான் நம் காணிக்கைகள். தேவனுக்குச் செலுத்தவேண்டிய பங்கு 10 சதவீதத்திற்கும் குறைவு என்று வேதாகமத்தில் எங்கும் சொல்லப்படவில்லை.

`மெல்கிசேதேக்கைச் சந்தித்ததும் ஆபிரகாம் செய்தது என்ன? ஆதி 14:18-20; எபி 7:1-9. வரலாற்றின் ஆரம்பக்காலத்திலேயே இந்த நடைமுறை இருந்ததுபற்றி என்ன தெரிகிறது?`

ஆதி 14இல்தான் முதன்முதலாக தசமபாகம்பற்றி வருகிறது; மெல்கிசேதேக்கைச் சந்தித்தபோது, ஆபிரகாம் தசமபாகம் கொடுத்தார். தசமபாகம்பற்றி வேதாகமத்தில் கடைசியாக வரும்போதும் அதே சம்பவம்தான் குறிப்பிடப் படுகிறது; ஆனால் எளிய மொழியாக்க வேதாகமத்தில் தசமபாகம் என்பதற்கு பதிலாக ‘பத்தில் ஒரு பங்கு’ என்று உள்ளது. எபி 7:1-9. மெல்கிசேதேக்கோ கிறிஸ்துவோ லேவிகோத்திரத்தைச் சேர்ந்தவர்கள் அல்லர் என்று எபிரெயர் சொல்லுகிறது; எனவே லேவி கோத்திரத்தார் அழைக்கப்படுவதற்குமுன்னரே தசமபாகம் செலுத்துவது இருந்து வந்தது. தசமபாகம் செலுத்துவது ஒரு யூத நடைமுறை அல்ல; சீனாய்க்குப் பிறகு எபிரெயர்கள் கடைப்பிடித்த பழக்கம் அல்ல. 

`ஆதி 28:13, 14, 20-22 வசனங்களில் தேவன் யாக்கோபுக்கு என்ன செய்வதாக வாக்குரைத்தார்; உடனே தேவனுக்கு தான் என்ன செய்யப்போவதாக யாக்கோபு சொல்லுகிறார்?`

யாக்கோபு தன் சகோதரனாகிய ஏசாவுக்குப் பயந்து வீட்டைவிட்டு ஓடியபோது, ஒருநாள் இரவில் ஒரு கனவு கண்டார். அதில் வானத்திலிருந்து பூமியை எட்டுமளவிற்கு வைக்கப்பட்டிருந்த ஒரு ஏணியைப் பார்த்தார். அதில் தூதர்கள் ஏறுவதும் இறங்குவதுமாக இருந்தார்கள். தேவன் அதின்மேல் நின்று, தாம் யாக்கோபோடு இருப்பதாகவும், ஒருநாளில் அவரை மீண்டும் அவரது சொந்த இடத்திற்குத் திரும்பச்செய்வதாகவும் சொன்னார். அந்த வாலிபர் மெய்யான மனமாற்ற அனுபவத்தைப் பெற்றார்; ‘கர்த்தர் எனக்குத் தேவனாயிருப்பார்; தேவரீர் எனக்குத் தரும் எல்லாவற்றிலும் உமக்குத் தசமபாகம் செலுத்துவேன்’ என்று சொன்னார். ஆதி 28:21, 22. 

`ஓய்வுநாளைப்போல தசமபாகமும், முற்கால இஸ்ரவேலின் சட்டமுறைப்படி அல்லது மார்க்க முறைப்படி உருவானதல்ல என்பதைப் புரிந்துகொள்வது ஏன் முக்கியம்? சிலுவைக்குப் பிறகு வாழ்கிற நாம், இந்தச் சத்தியத்திலிருந்து என்ன செய்தியை அறியலாம்?`