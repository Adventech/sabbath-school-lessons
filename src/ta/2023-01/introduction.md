### எஜமான் வரும்வரை அவருக்காக நிர்வாகம் செய்தல்

பிரபஞ்சத்தையே சிருஷ்டித்த நம் தேவன் நம்மோடு உறவுவைக்க விரும்புவதை முழுவதும் புரிந்துகொள்வது கடினமாக உள்ளது. அந்தக் கருத்தே பிரமிப்பு தான்! ‘நாம் தேவனுடைய பிள்ளைகளென்று அழைக்கப்படுவதினாலே பிதாவானவர் நமக்குப் பாராட்டின அன்பு எவ்வளவு பெரிதென்று பாருங்கள்’. 1யோவான் 3:1. அல்லது, எலன் ஒய்ட் எழுதுவதுபோல, ‘மனிதர்களுக்கு இதற்கு இணையாக ஏதாவது மதிப்பு இருக்கமுடியுமா? நித்திய தேவனுடைய பிள்ளைகள் என்று அழைக்கப்படுவதைவிட வேறு என்ன பெரிய பாக்கியத்தைப் பெற முடியும்? இதற்கு இணையான உலக அந்தஸ்து ஏதாவது இருக்கமுடியுமா?’ இந்த உலகம் பாவத்தால் இருளடைந்திருப்பதே இயேசுவில் நமக்கு அருளப்பட்டுள்ள அந்தஸ்தை நாம் முற்றிலும் புரிந்துகொள்ள விடாமல் செய்கிறது. 

ஆனாலும் கவனமாக இல்லாவிட்டால், இந்த உலகத்தின் மயக்கமும் உலக காரியங்களும் கிறிஸ்துவிடமிருந்து நம்மை தூரே இழுத்துச் சென்று விடும். சாத்தானுடைய மருட்சிகள், சோதனைகள் பற்றி தேவவார்த்தை நமக்குச் சொல்லுகிறது. ‘ஐசுவரியவான்களாக விரும்புகிறவர்கள் சோதனையிலும் கண்ணியிலும், மனுஷரைக் கேட்டிலும் அழிவிலும் அமிழ்த்துகிற மதிகேடும் சேதமுமான பலவித இச்சைகளிலும் விழுகிறார்கள். பண ஆசை எல்லாத் தீமைக்கும் வேராயிருக்கிறது; சிலர் அதை இச்சித்து, விசுவாசத்தைவிட்டு வழுவி, அநேக வேதனைகளாலே தங்களை உருவக் குத்திக்கொண்டிருக்கிறார்கள்’. 1தீமோ 6:9, 10. 

ஆனாலும் பணம் சம்பாதிப்பது, அதை ஞானமாகப் பயன்படுத்துவது, பவுல் எச்சரிப்பதுபோல அது நம்மை ‘அழிவுக்கும் கேட்டுக்கும் வழிநடத்த’ அனுமதிக்காமல் இருப்பது குறித்த வழிகாட்டலைக் கொடுத்திருக்கிறார். பணம், உடமைகள், அவற்றின் மேலான நம் மனநிலை குறித்துப் பேசுகிற வசனங்கள் இரண்டாயிரத்துக்கும் அதிகம் உள்ளன; அவற்றில், எவ்வாறு வாழ்க்கையின் அழுத்தங்களைத் தாண்டி வாழலாம், நம்முடைய பொருளாதார வசதிகளை உண்மையான வழிகளில் நிர்வகிக்கலாம் என்பதுகுறித்த நடைமுறை போதனையை தேவன் வழங்கியிருக்கிறார்.

இந்தக் காலாண்டு பாடங்களில், தேவனோடான உறவில் அவரது நோக்கத்தை ஆராய்ந்து, நாம் வாங்கவோ விற்கவோ கூடாத சமயத்திலும் அவருக்கு உண்மையோடு இருக்குமளவிற்கு மெய்ப்பற்றை வளர்ப்பதற்கான வழிகளைக் காண்போம். வெளி 13:17. ஆனால் இது போன்ற உண்மைதன்மை ஒரே நாளில் வந்துவிடாது; தேவன் நமக்குக் கொடுத்திருப்பவற்றை உண்மையோடு நிர்வகிப்பதன் மூலம், நமக்கு என்ன நேரிட்டாலும் அதற்கு நம்மை ஆயத்தப்படுத்த முடியும். 

தேவனிடம் மட்டுமே வளங்கள் உள்ளன; அவரோடு சேர்ந்து செயல்பட்டால், அவருக்காக அவற்றை நாம் கையாள அனுமதிக்கிறார். சுத்திகரிக்கப்பட்டு, பரிசுத்தமாக்கப்பட்ட மனிதர்கள் தம்முடைய கரங்களாகச் செயல்பட வேண்டும் என்பது இரட்சகரின் நோக்கம். இந்த மாபெரும் சிலாக்கியத்திற்காக ‘இருளின் அதிகாரத்தினின்று நம்மை விடுதலையாக்கி, தமது அன்பின் குமாரனுடைய ராஜ்யத்திற்கு உட்படுத்தினவருமாயிருக்கிற பிதாவை ஸ்தோத்திரிக்கிறோம். ‘குமாரனாகியசி அவருக்குள், அவருடைய இரத்தத்தினாலே, பாவமன்னிப்பாகிய மீட்பு நமக்கு உண்டாயிருக்கிறது’. கொலோ 1:13, 14. 

ஞானியாகிய சாலொமோன் மூலம் தேவன் தம் பிள்ளைகளுக்குக் கொடுக்கிற ஆலோசனை இதோ: ‘உன் பொருளாலும், உன் எல்லா விளைவின் முதற்பலனாலும் கர்த்தரைக் கனம்பண்ணு’. நீதி 3:9. இது தகுதியான ஓர் ஆலோசனை; ஏனென்றால், ‘கர்த்தாவே, தேவரீர், மகிமையையும் கனத்தையும் வல்லமையையும் பெற்றுக்கொள்ளுகிறதற்குப் பாத்திரராயிருக்கிறீர், நீரே சகலத்தையும் சிருஷ்டித்தீர், உம்முடைய சித்தத்தினாலே அவைகள் உண்டாயிருக்கிறவைகளும் சிருஷ்டிக்கப்பட்டவைகளுமாயிருக்கிறது’. வெளி 4:11. 

தேவனை நம்பாதவர்களுக்கு, இது மிகவும் சவாலான, அழுத்தமிகுந்த ஒரு காலக்கட்டம். ஆனால் தேவனை நம்புகிறவர்களுக்கு, இயேசு கொடுத்துள்ள அடையாளங்களைப் பார்த்து மனித வரலாற்றின் முடிவும், இயேசுவின் இரண்டாம் வருகையும் மிகவும் சமீபமாக இருப்பதை அறிவதால் நம்பிக்கையும் எதிர்பார்பும் கிடைக்கிறது. நடைமுறை வாழ்வுக்கான இந்தப் பாடங்கள் தேவனிலான உங்கள் விசுவாசத்தையும் நம்பிக்கையையும் பெலப்படுத்தவும், அவருடைய உண்மையுள்ள நிர்வாகிகளாக நீங்கள் இருப்பதற்கு உங்களை ஊக்குவிக்கவும் ஜெபிக்கிறோம். 

தேவனிடம் மட்டுமே வளங்கள் உள்ளன; அவரோடு சேர்ந்து செயல்பட்டால், அவருக்காக அவற்றை நாம் கையாள அனுமதிக்கிறார்.

_ஜி. எட்வர்ட் ரீய்ட், இந்தப் பாடத்தின் ஆசிரியர். இவர் ஆண்ட்ரூஸ் பல்கலைக்கழகத்தில் M. Div. பட்டமும், லோம லிண்டா பல்கலைக்கழகத்தில் MPH பட்டமும், ஜார்ஜியா மாகாண பல்கலைக்கழகத்தில் JD பட்டமும் பெற்றவர். அபிஷேகிக்கப்பட்ட ஊழியர்; உரிமம் பெற்ற வழக்கறிஞர்; வட அமெரிக்கன் டிவிஷனில் உக்கிராண ஊழிய இலாகா தலைவராக பல வருடங்கள் பணியாற்றினார். _