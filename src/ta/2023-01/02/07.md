---
title:  மேலும் படிக்க
date:   13/01/2023
---

‘எந்தக் காலக்கட்டமாக இருந்தாலும், எப்போதெல்லாம் தேவமக்கள் அவருடைய திட்டத்தை தயாளத்துடன் (தசமபாகம்), நன்கொடைகளுடன், காணிக்கைகளுடன் நிறைவேற்றினார்களோ அப்போதெல்லாம் அவரது நிபந்தனைகளுக்குக் கீழ்ப்படிந்த அளவுக்குத்தக்கதாக தங்கள் பிரயாசங்கள் ஆசீர்வதிக்கப்படுமென்கிற வாக்குறுதி நிறைவேறுவதை உணர்ந்தார்கள். தேவனுடைய கோரிக்கைகளை ஏற்றுக்கொண்டு, அவருடைய நிபந்தனை களுக்கு இணங்கி, தங்கள் பொருட்களால் அவரைக் கனப்படுத்தியபோது, அவர்களது களஞ்சியங்கள் பூரணமாய் நிரம்பின. ஆனால் தசம பாகங்களிலும் காணிக்கைகளிலும் தேவனை வஞ்சித்தபோது, அவர்கள் அவரை அல்ல, தங்களையே வஞ்சித்ததை உணர்ந்தார்கள்; ஏனென்றால், அவர்கள் அவருடைய காணிக்கைகளை எவ்வளவு குறைத்தார்களோ அந்த அளவுக்கு அவரிடமிருந்து அவர்களுக்கான ஆசீர்வாதங்களும் குறைந்தன’. 

நாம் விசுவாசத்தால்மட்டுமே இரட்சிக்கப்படுகிறோம், அது தேவ கிருபையின் ஓர் ஈவு என்று வேதாகமம் தெளிவாகச் சொல்லுகிறது. தேவ கிருபையை உணரும்போது அவருடைய கட்டளைகளுக்குக் கீழ்ப்படிகிறோம்; மற்றபடி அதை நாம் சம்பாதிக்க முடியாது. சம்பாதிக்க முடியுமென்றால், அது கிருபையாக இருக்காது. ரோமர் 4:1-4. 

தேவன் நம்மோடு செய்துள்ள இருதரப்பு உடன்படிக்கையில், நமக்கான ஆசீர்வாதங்களையும் பொறுப்புகளையும் காண முடியும். தேவன் நமக்கு அருளுகிறவற்றிற்கு பொறுப்புடன் நடக்கும்போது அவருடன் உறவை உண்டாக்குகிறோம்; அதுவே பெரும்பாலும் நம் முடிவைத் தீர்மானிக்கிறது. கீழ்ப்படிதல்தான் மெய்யான சீடத்துவத்தின் அடையாளம். அந்தக் கீழ்ப்படிதல் அன்பான மெய்ப்பற்றிலும் சேவையிலும் வெளிப்படும். விசுவாசம் கீழ்ப்படிதலை தேவையற்றதாக்குவதில்லை. ஆனால் விசுவாசம்மட்டுமே கிறிஸ்துவின் கிருபையில் நாம் பங்கெடுக்கச் செய்கிறது; தேவன் நம்மிடம் எதிர்பார்க்கிற கீழ்ப்படிதலோடு வாழச் செய்கிறது.

**கலந்துரையாடக் கேள்விகள்**

`அட்வென்ட்டிஸ்டுகள் அனைவரும் உண்மையோடு தசமபாகம் கொடுத்திருந்தால்,  நற்செய்தியைப் பரப்புவதற்கு தேவையான பண வசதி பரிபூரணமாக இருந்திருக்கும் என்று சொல்வதுண்டு. தான் அழைக்கப்பட்ட நோக்கத்தை திருச்சபை நிறைவேற்றும்படிக்கு தசமபாகம் மற்றும் காணிக்கைகள் விஷயத்தில் நீங்கள் என்ன செய்கிறீர்கள்?`

`தேவனோடுள்ள நம் உறவில் நம் தீர்மானங்களும் கிரியைகளும் எவ்வளவு முக்கியமானவை என்பதுபற்றித் தியானியுங்கள். கிரியைத்துவம் என்கிற கண்ணியில் சிக்கக்கூடாது; ஆனால் தசமபாகம், நல்ல உக்கிராணத்துவம் உட்பட்ட கிரியைகள்,  கீழ்ப்படிதல் போன்றவற்றின் முக்கியத்துவத்தை உணர்ந்து வாழ வேண்டும்; அதற்கு என்ன செய்யலாம்?`

`நாம் உண்மையோடு இருக்கும்போதும் கடினமான காலக்கட்டங்கள் ஏற்படுவது பற்றி செவ்வாய்க்கிழமை இறுதியில் கேட்கப்பட்டுள்ள கேள்வியைத் தியானியுங்கள். அவ்வாறு ஏற்படும்போது நமக்கு அதைரியம் ஏற்படாமல் இருக்க என்ன செய்யலாம்?`