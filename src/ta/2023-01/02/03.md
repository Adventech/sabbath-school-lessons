---
title:  கருத்தோடு செவிகொடுப்பதற்கு
date:   09/01/2023
---

இஸ்ரவேலர் வனாந்தரத்தில் 40 வருடங்கள் அலைந்து திரிந்தபிறகு, இரண்டாம் தலைமுறையினருக்கு மோசே பேசின பிரிவு உபசாரச் செய்திகள்தாம் உபாகமப் புத்தகம். எரிகோவிற்கு கிழக்கே மோவாப் சமவெளியில் வைத்து மோசே போதித்தார். அதனால்தான் உபாகமம் ‘நினைவுகூருதலின் புத்தகம்’ எனப்படுகிறது. 

இந்தப் புத்தகத்தில், இஸ்ரவேலருக்கு தேவன் நம்பத்தகுந்தவராகச் செயல்பட்டதை மோசே நினைவுகூருகிறார். சீனாய் மலையிலிருந்து வாக்குத்தத்த தேசத்தின் எல்லையிலிருந்த காதேஸ் பர்னேயாவுக்குப் பிரயாணப்பட்டதையும்,  கலகம் செய்ததையும், 40 வருடங்கள் வனாந்தரத்தில் அலைந்து திரிந்ததையும் நினைவுபடுத்துகிறார். பத்துக்கற்பனைகள், தசமபாக நிபந்தனைகள், பிரதான பொக்கிஷசாலை ஆகியவைபற்றி மீண்டும் சொல்லுகிறார். ஆனால் உபாகமப் புத்தகம் முக்கியமாக தேவனுக்குக் கீழ்ப்படியுமாறும், அவருடைய ஆசீர்வாதங்களைப் பெற்றுக்கொள்ளுமாறும் ஆலோசனை வழங்குகிறது. தேவன் தம் ஜனங்களைக் கவனிக்கத் திறனும் விருப்பமும் உள்ளவரென மோசே காட்டுகிறார். 

`மக்களுக்கு வாக்களிக்கப்பட்ட மகத்தான ஆசீர்வாதங்கள் என்ன? உபா 28:1-14. ஆனால் அவற்றைப் பெறுவதற்கு அவர்கள் என்ன செய்ய வேண்டும்?`

தேவன் தம் மக்களுக்கு அற்புதமான, அதிசயமான ஆசீர்வாதங்களைக் கொடுக்கவிரும்பினார்; அதை மக்கள் புரிந்துகொள்ள மோசே ஆசைப்பட்டார். ‘உண்மையாய்ச் செவிகொடுத்தால்’ எனும் வார்த்தைகள், அவர்களுடைய நித்திய வாழ்க்கை கேள்விக்குறியில் இருந்ததைக் காட்டியது. இங்கு தெரிந்துகொள்ளும் உரிமை உண்மையில் எவ்வளவு ஆற்றல்மிக்கது என்பதுவெளிப்படுகிறது. அவர்கள் தேவன் தெரிந்துகொண்ட மக்கள்; மிகப்பெரிய ஆசீர்வாதங்களையும் வாக்குறுதிகளையும் பெற்றிருந்தவர்கள்; ஆனால் அந்த ஆசீர்வாதங்களும் வாக்குறுதிகளும் நிபந்தனைக்கு அப்பாற்பட்டவை அல்ல. அவற்றைக் கேட்டு,  ஏற்றுக்கொண்டு, செயல்படவேண்டியதிருந்தது. 

ஆனால் தேவன் கேட்ட எதுவும் அவர்கள் செய்யமுடியாத அளவுக்கு கடினமானவை அல்ல. ‘நான் இன்று உனக்கு விதிக்கிற கட்டளை உனக்கு மறைபொருளும் அல்ல, அது உனக்குத் தூரமானதும் அல்ல. நாங்கள் அதைக் கேட்டு,  அதின்படி செய்யும்பொருட்டு, எங்கள்நிமித்தம் வானத்துக்கு ஏறி, அதை எங்களுக்குக் கொண்டுவருகிறவன் யாரென்று நீ சொல்லத்தக்கதாக, அது வானத்திலுள்ளதும் அல்ல; நாங்கள் அதைக் கேட்டு, அதின்படி செய்யும்பொருட்டு, எங்கள்நிமித்தம் சமுத்திரத்தைக் கடந்து, அதைக் கொண்டுவருகிற வன் யார் என்று நீ சொல்லத்தக்கதாக, அது சமுத்திரத்திற்கு அப்புறத்திலுள்ளதும் அல்ல; நீ அந்த வார்த்தையின்படியே செய்யும்பொருட்டு, அது உனக்கு மிகவும் சமீபமாய் உன் வாயிலும் உன் இருதயத்திலும் இருக்கிறது.’ உபா 30:11-14. 

ஆசீர்வாதங்கள்தவிர கீழ்ப்படியாமையின் சாபங்கள் குறித்த எச்சரிப்புகளும் அதில் இடம்பெற்றிருந்தன. உபா 28:15-68. அதாவது, அவர்களுடைய பாவத்தா லும் கலகத்தாலும் வரவிருந்த விளைவுகள்பற்றியும் சொல்லியிருக்கிறார்.

`இன்று தேவன் சொல்லுகிற வார்த்தைகளுக்கு ‘உண்மையாய்ச் செவிகொடுப்பதற்கு’ என்ன செய்யலாம்?`