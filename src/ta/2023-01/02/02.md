---
title:  இரட்சிப்பின் உடன்படிக்கை
date:   08/01/2023
---

கல்வாரியில் கிறிஸ்து மரித்தது இந்தப் பூமியில் வாழ்ந்த, இனி வாழப்போகிற ஒவ்வொரு மனிதனுக்கும் இரட்சிப்பைச் சாத்தியமாக்கியது. பருவ காலங்கள்பற்றிய வாக்குறுதிபோல இரட்சிப்பு ஒருதரப்பு வாக்குறுதி அல்ல; ஒருவர் எப்படி நடந்தாலும் அவர் இரட்சிக்கப்படுவாரெனச் சொல்லவில்லை. எல்லாரும் இரட்சிக்கப்படுவார்கள் என்கிற நம்பிக்கை ‘அனைவர்மீட்பு’ என்று அழைக்கப்படுகிறது.

ஆனால், இயேசு அனைவருக்காகவும் மரித்திருந்தாலும், அநேகர் அழிவையும் நித்திய மரணத்தையும் நோக்கிய விசாலமான பாதையில் செல்வதாக இயேசுவே தெளிவாகப் போதித்திருக்கிறார். மத் 7:13, 14.

`இயேசுவில் இரட்சிப்பாகிய ஈவை ஏற்றுக்கொள்வதுபற்றி 1யோவான் 5:13; மத் 10:22; யோவான் 6:29; 2பேதுரு 1:10, 11 ஆகிய வசனங்கள் சொல்வது என்ன?`

இரட்சிப்பின் உடன்படிக்கை இருதரப்பு வாக்குறுதி என்பதை பவுல் புரிந்திருந்தார். அவருக்கு மரணதண்டனை வழங்கப்படவிருந்தது; அவருடைய நண்பர்களில் அநேகர் அவரை விட்டு ஓடிவிட்டார்கள்; அந்நிலையில் தன் பிரியமான நண்பன் தீமோத்தேயுவிடம் உடன்படிக்கையில் தன் பங்கை தான் நிறைவேற்றிவிட்டதாக நம்பிக்கையுடன் சொல்லுகிறார்: ‘நான் இப்பொழுதே பான பலியாக வார்க்கப்பட்டுப்போகிறேன்; நான் தேகத்தை விட்டுப் பிரியும் காலம் வந்தது. நல்ல போராட்டத்தைப் போராடினேன், ஓட்டத்தை முடித்தேன், விசுவாசத்தைக் காத்துக்கொண்டேன். இதுமுதல் நீதியின் கிரீடம் எனக்காக வைக்கப்பட்டிருக்கிறது, நீதியுள்ள நியாயாதிபதியாகிய கர்த்தர் அந்நாளிலே அதை எனக்குத் தந்தருளுவார்; எனக்கு மாத்திரமல்ல, அவர் பிரசன்னமாகுதலை விரும்பும் யாவருக்கும் அதைத் தந்தருளுவார்’. 2தீமோ 4:6-8. 

‘நான் நல்ல போராட்டத்தைப் போராடினேன்; என் ஓட்டத்தை முடித்தேன்; என் விசுவாசத்தைக் காத்துக்கொண்டேன்; அதனால் ஆயத்தமாக இருக்கிறேன்’ என்று பவுல் சொல்கிறார். ஆனாலும் நியாயப்பிரமாணத்தின் கிரியைகளினால் அல்ல, விசுவாசத்தால் மட்டுமே இரட்சிப்பு என்பதில் பவுல் மிகத்தெளிவாக இருக்கிறார்; தன்னுடைய கிரியைகளோ சாதனைகளோ தேவனிடத்தில் தமக்குப் புண்ணியங்களைச் சம்பாதித்து தருமென அவர் எதிர்பார்க்கவில்லை. பவுல் எதிர்பார்த்த ‘நீதியின் கிரீடம்’ இயேசுவின் நீதியாகும்; அதை விசுவாசத்தால் தமக்குச் சொந்தம் கொண்டாடினார்; தன் வாழ்நாளின் இறுதிமட்டும் அதைப் பிடித்துக்கொண்டார்.

`இரட்சிப்பானது நம் புண்ணியங்களால் சம்பாதிக்கமுடியாத ஓர் ஈவாக இருந்தாலும், அந்த ஈவை ஏற்றுக்கொள்கிறவர்களுக்கும் ஏற்றுக்கொள்ளாதவர்களுக்கும் இடையேயுள்ள வித்தியாசம் என்ன? இந்த ஈவை ஏற்றுக்கொள்வதற்கு நாம் என்ன செய்ய வேண்டும்?`