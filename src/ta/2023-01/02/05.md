---
title:  தசமபாக ஒப்பந்தம்
date:   11/01/2023
---

தசமபாகம் கொடுப்பதற்கும் தேவனோடுள்ள நம் உறவுக்கும் நெருங்கிய தொடர்புள்ளது. இஸ்ரவேலர் தேவனுக்குக் கீழ்ப்படிந்து, உண்மையோடு தசமபாகம் கொடுத்தபோது செழித்தார்கள். அப்படிச் செய்யாதபோது பாதிக்கப்பட்டார்கள். கீழ்ப்படிந்தபோது செழிப்பும், கீழ்ப்படியாதபோது பிரச்சனைகளும் ஒரு சுழற்சிபோல நிகழ்ந்துவந்தன. அவர்கள் உண்மையில்லாமல் இருந்த ஒரு சமயத்தில்தான் தேவன் மல்கியா தீர்க்கதரிசி மூலமாக தம் மக்களோடு இருதரப்பு உடன்படிக்கை ஒன்றைச் செய்வதற்கு முன்வந்தார். 

`மல்கியா 3:7-11 வசனங்களில் உள்ள வாக்குறுதிகளும் கடமைகளும் என்ன?`

ஜனங்கள் தம்மிடத்திற்குத் திரும்பினால், தாமும் அவர்களிடத்திற்குத் திரும்புவாக தேவன் வாக்குரைத்தார். அவரிடத்திற்குத் திரும்புவதென்றால் என்ன வென்று கேட்டபோது, ‘தசமபாகத்திலும் காணிக்கைகளிலும் என்னை வஞ்சித்தீர்கள்’ என்று குறிப்பிட்டார். அவ்வாறு அவரைக் கொள்ளையிட்டதால் சபிக்கப்பட்டார்கள். அந்தச் சாபப்பிரச்சனைக்கு தேவன் சொன்ன தீர்வு: ‘தசமபாகங்களையெல்லாம் பண்டசாலையிலே கொண்டுவாருங்கள்’. மல் 3:10. அவ்வாறு செய்தால் ‘நான் வானத்தின் பலகணிகளைத் திறந்து, இடங்கொள்ளாமற் போகுமட்டும் உங்கள்மேல் ஆசீர்வாதத்தை வருஷிப்பேன்’ என்று சொல்லுகிறார். இடமில்லாமல் போகுமட்டும் பெறுவோம் என்றால், மற்றவர்களுக்கு உதவிசெய்ய வும், தேவனுடைய ஊழியத்தைப் பரவச் செய்யவும் போதுமான அளவுக்கு நம்மிடம் ஏராளம் இருக்கும். 

‘தம்முடைய ஒரே பேறான குமாரனை உங்களுக்காக மரிக்கும்படி கொடுத்தவர், உங்களோடு ஓர் உடன்படிக்கை செய்திருக்கிறார். அவர் தம் ஆசீர்வாதங்களை உங்களுக்குக் கொடுக்கிறார்; பதிலுக்கு உங்கள் தசமபாகத்தையும் காணிக்கைகளையும் தம்மிடம் கொண்டுவரச் சொல்லுகிறார். இந்த விஷயத்தில் அவரால் புரிந்துகொள்ள முடியாத விஷயங்கள் இருப்பதாகச் சொல்லுகிற தைரியம் எவருக்கும் இருக்காது. தசமபாகம், காணிக்கைகள் குறித்த தேவனுடைய திட்டங்கள் மல்கியா 3ல் திட்டவட்டமாக உள்ளன. மனிதர்களோடு தாம் செய்துள்ள ஒப்பந்தத்திற்கு அவர்கள் உண்மையோடு இருக்குமாறு தேவன் அழைக்கிறார்’—Ellen G. White, Counsels on Stewardship, p. 75 

கீழ்ப்படிந்தால் நன்மை உண்டு என்பதற்கான ஓர் ஆதாரத்தை யூதாவின் நல்ல ராஜாவாகிய எசேக்கியாவின் காலத்தில் பார்க்கலாம். யூதாவில் மெய்யான எழுப்புதல் உண்டாயிற்று; மக்கள் தேவாலயப் பொக்கிஷசாலையில் தசம பாகங்களையும் காணிக்கைகளையும் உண்மையோடு செலுத்தினார்கள். அதிகமாகச் சேர்ந்து தேவாலயத்தில் குவியலாகக் குவிந்திருந்தன. மக்கள் ‘தானியத்திலும், திராட்சரசத்திலும், எண்ணெயிலும், தேனிலும், நிலத்தின் எல்லா வரத்திலும் முதற்பலன்களைத் திரளாகக்கொண்டுவந்து, சகலத்திலும் தசமபாகத்தைப் பரிபூரணமாய்க்’ கொடுத்ததுபற்றி 2நாளா 31:5 சொல்லுகிறது. 

`நீங்கள் தசமபாகம் கொடுப்பது அல்லது கொடுக்காமல் இருப்பது தேவனோடுள்ள உங்களுடைய உறவுபற்றி என்ன சொல்லுகிறது?`