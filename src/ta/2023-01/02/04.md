---
title:  கர்த்தரைக் கனம்பண்ணு
date:   10/01/2023
---

நீதிமொழிகளின் புத்தகம் எது சரி, எது தவறு என்பது பற்றியல்ல, எது ஞானம்,  எது மூடத்தனம் என்பதுபற்றி அதிகம் பேசுகிறது. ஞானத்தால் கிடைக்கிற நன்மைகளையும், மூடத்தனத்தால் எதிர்கொள்ள வேண்டிய படுகுழிகளையும் அதில் வாசிக்கலாம்.

`நீதிமொழிகள் 3:1-10இல் காணப்படும் அற்புத வாக்குறுதிகள் யாவை? ‘உன் எல்லா விளைவின் முதற்பலன்’ என்பதின் அர்த்தம் என்ன?`

நம்மிடமுள்ள அனைத்திற்கும் இயேசுவே எஜமானர் என்பதை ஒத்துக் கொள்ளவும், நம் தேவைகளை அவர் சந்திப்பார் என்று விசுவாசிப்பதை எடுத்துக்காட்டவும் நம்மிடமுள்ள அனைத்தையும் நிர்வகிப்பதில் தேவனுக்கு முதலிடம் கொடுக்கும்படி கேட்கிறார். அதைவிட மேலாக, அவருக்கு முதலிடம் கொடுத்தால், நம்மிடம் எஞ்சியிருப்பதை ஆசீர்வதிப்பதாகவும் சொல்லுகிறார். எனவே அவருக்கு முதலிடம் கொடுப்பது ஒரு விசுவாசச் செயல்; நம்பி ஒப்படைக்கிற செயல்; நம் சுயபுத்தியின்மேல் சாயாமல் முழு இருதயத்தோடும் கர்த்தரை நம்புவதின் ஒரு வெளிப்பாடு. இது மிகவும் முக்கியம்; ஏனென்றால் பெரும்பாலும் நம்மால் புரிந்துகொள்ள முடியாத, அர்த்தம் காணமுடியாத விஷயங்கள் நிகழ்கிற உலகில் வாழ்கிறோம். 

தேவனையும் அவர் அன்பையும் நம்புவதற்கு சிலுவையைவிட அதிகமாக எதுவும் நம்மைத் தூண்ட முடியாது. இயேசு நம் சிருஷ்டிகர். யோவான் 1:1-4. நம்மைத் தாங்கி நடத்துபவர். எபி 1:3. நம் மீட்பர். வெளி 5:9. அவருக்குள் நாம் பெற்றுள்ள பாக்கியங்களை உணரும்போது, நம் விளைவின் முதற்பலன்களால் அவரைக் கனம்பண்ணுவதே குறைந்தபட்சம் நாம் செய்யக்கூடியது. 

‘‘தசமபாகம் தமக்குரியதென சொல்வது மட்டுமல்லாமல், அதை தமக்காக எடுத்துவைக்கும்படியும் கர்த்தர் சொல்லுகிறார். ‘உன் பொருளாலும், உன் எல்லா விளைவின் முதற்பலனாலும் கர்த்தரைக் கனம்பண்ணு’ என்கிறார். அது நேர்மை யான தசமபாகமாக இருக்க வேண்டும் என்றாலும், நமக்காக முதலில் பயன்படுத்திவிட்டு, மிச்சமுள்ளதை ஆண்டவருக்குக் கொண்டுவரும்படி இந்த வசனம் போதிக்கவில்லை. தேவனுடைய பங்கை முதலில் எடுத்துவைக்க வேண்டும்’’. 

நாம் தேவனுக்கு முதலிடம் கொடுத்தால் நம் ‘களஞ்சியங்கள் பூரணமாய் நிரம்பும்’ என்று சொல்லுகிறார். நீதி 3:10. ஆனாலும், தேவன் ஓர் அற் புதம்செய்து இதை நிறைவேற்றப் போவதில்லை. அதாவது ஒருநாள் காலையில் எழுந்ததும்,  களஞ்சியங்களும் கலன்களும் நிரம்பி வழிவதைக் காணப் போவதில்லை.

மாறாக, வேதாகமம் போதிக்கிற நல்ல உக்கிராண நியதிகளைப் பின்பற்று வதாலும், கவனமான திட்டமிடலாலும், பணவிஷயங்களை பொறுப்புடன் நிர் வகிப்பதாலும் கிடைக்கும். இவற்றில் நாம் செய்யும்படி தேவன் நம்மிடம் சொன்னதில் நாம் உண்மையோடு இருப்பதே நம்முடைய முதல் முக்கியக் கடமை.

`நம் களஞ்சியங்கள் நிரம்பவில்லை; பொருளாதார நெருக்கடி நிலவுகிறது; அந்தச் சூழலில் தேவனுக்கு உண்மையோடு இருக்க முயலும்போது, நாம் தேவனையும் அவரது வாக்குறுதிகளையும் நம்பி வாழ்வதற்கு என்ன செய்யலாம்?`