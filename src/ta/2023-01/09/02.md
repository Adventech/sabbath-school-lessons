---
title:  அடிப்படை மூல பாவம்?
date:   26/02/2023
---

தேவனுடைய பிரபஞ்சத்தில் பாவம் எவ்வாறு எழுந்தது என்கிற கேள்வி அடிக்கடி கேட்கப்படுகிறது. ஏன் என்று ஓரளவுக்கு நமக்குத் தெரியும். அதற்கு மையக்காரணம் இச்சைதான். எனவே அடிப்படை மூல பாவம் இச்சையே.

`லூசிபரின் விழுகைபற்றி ஏசா 14:12-14 சொல்லும் குறிப்புகள் என்ன? அந்த விழுகையில் இச்சை எவ்வாறு முக்கியப் பங்காற்றுகிறது?`

‘பரலோகச் சேனைக்கு மேலாக உயர்த்தப்பட்டிருந்தாலும், தன் பதவியில் திருப்தியடையாமல், சிருஷ்டிகருக்குமட்டுமே உரிய தொழுகையைப் பெறத்துணிந்தான். சிருஷ்டிக்கப்பட்ட சகல ஜீவிகளின் பாசத்திற்கும் மெய்ப்பற்றுக்கும் தேவனே உரியவர் என்பதற்குப்பதிலாக, அவர்களுடைய மெய்ப்பற்றையும் சேவையையும் தனக்குப் பெற துணிந்தான். நித்திய பிதாவானவர் தம் குமாரனோடு பகிர்ந்திருந்த மகிமையை இச்சித்து, கிறிஸ்துவுக்குமட்டுமே உரிய அதிகார உரிமையை தூதர்களின் தலைவன் இச்சித்தான்’–Ellen G. White, Patriarchs and Prophets, p. 35.

`பவுல் இச்சையை எதனோடு ஒப்பிடுகிறார்? ஏன்? எபே 5:5; கொலோ 3:5.`

இச்சையை விக்கிரகாராதனையோடு ஒப்பிட்டு இரண்டு முறை பவுல் பேசுவது குறிப்பிடத்தக்கது. தேவனைவிட்டுவிட்டு வேறு எதையாவது தொழுவது, சிருஷ்டிகரை விட்டுவிட்டு சிருஷ்டியைத் தொழுவது, அல்லது அதற்காக தங்கள் வாழ்க்கையை அர்ப்பணிப்பதுதான் விக்கிரகாராதனை. ரோமர் 1:25. அப்படியானால், நாம் பெறக்கூடாத ஒன்றைப் பெற விரும்புவதுதான் இச்சையா? அவ்வாறு இச்சிப்பது ஆண்டவரை விட்டுவிட்டு, அந்தப் பொருள்மேல் நம் கவனத்தை மையம் கொள்ளச் செய்கிறதா?

தன்னுடைய தவறான ஆசைகள் தன்னை எங்கு கொண்டு விடும் என்பதை லூசிபர் முதலில் அறிந்திருக்கவில்லை. இதே நிலை நமக்கும் ஏற்படலாம். இச்சியாதிருப்பாயாக என்று எண்ணங்களை மட்டுமே மையமாகக் கொண்டு சொல்லப்படுகிற இந்தக் கட்டளை, மற்ற கட்டளைகளை மீறுகிற செயல்களிலிருந்து நம்மைத் தடுக்க முடியும். உதாரணமாக, 2சாமு 11.

`1தீமோ 6:6, 7இல் பவுல் சொல்கிற நியதி, எவ்வாறு நம்மை இச்சையிலிருந்து பாதுகாக்க முடியும்?`