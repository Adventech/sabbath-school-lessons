---
title:  யூதாஸின் இருதயம்
date:   28/02/2023
---

வேதாகமத்தில் உள்ள துக்ககரமான சம்பவங்களில் ஒன்று யூதாஸ் காரியோத்தின் சம்பவம். பூமியின் வரலாற்றிலேயே 11 பேருக்குமட்டுமே கிடைத்திருந்த சிலாக்கியத்தைப் பெற்றிருந்தான். எப்போதும் இயேசுவோடு இருந்து, எஜமானிடமிருந்து நேரடியாக நித்திய சத்தியங்களைக் கற்றுக்கொள்கிற பாக்கியம். யூதாஸûக்கு கிடைத்திருந்த பிரத்தியேகமான வாய்ப்பைப் பெறாத அநேகர் இரட்சிக்கப்படப் போகிறார்கள் என்பதும், ஆனால் யூதாஸ் நித்திய அழிவை அடையப்போகிறான் என்பதும் எவ்வளவு வேதனையானது!

காரணம் என்ன? பதிலை ஒரே வார்த்தையில் சொல்லலாம். இச்சை. அதாவது, அவன் இருதயத்தின் ஆசைகள்தாம் காரணம்.

`யோவான் 12:1-8ஐ வாசியுங்கள். விருந்தின்போது மரியாள் செய்த என்ன காரியம் எல்லாருடைய கவனத்தையும் ஈர்த்தது? உடனே யூதாஸ் என்ன செய்தான்? ஏன்? அதற்கு இயேசுவின் பதில் என்ன?`

யூதாஸ் இச்சையோடு பேசியபோது, இரட்சகர் அவனை மென்மையாகக் கண்டித்தார்; அது அவனை விருந்து வீட்டிலிருந்து வெளியேறி, இயேசுவின் எதிரிகள் கூடியிருந்த பிரதான ஆசாரியனுடைய அரண்மனைக்குச் செல்லும்படி செய்தது. மரியாளின் பரிசைவிட மிகவும் குறைந்த விலைக்கு அவர்களுடைய கைகளில் அவரை வஞ்சமாக விற்றுப்போடத் தீர்மானித்தான். மத் 26:14-16.

யூதாஸûக்கு என்னவாயிற்று? அற்புதமான பல வாய்ப்புகளையும், அரிய பல சிலாக்கியங்களையும் பெற்றிருந்தும், ஏன் அவ்வளவு மோசமான ஒன்றைச் செய்தான்? எலன் ஒய்ட் சொல்கிறபடி, யூதாஸ் ‘அந்த மாபெரும் ஆசிரியரை நேசித்தான்; அவரோடு இருக்க விரும்பினான். தன் குணமும் வாழ்க்கையும் மாற ஆசைப்பட்டான்; இயேசுவோடு இணைந்திருந்தால், அந்த அனுபவம் கிடைக்குமென நம்பினான். யூதாஸை இரட்சகர் ஒதுக்கவில்லை. பன்னிருவர் மத்தியில் அவனுக்கு இடமளித்தார். ஒரு சுவிசேஷகனாக வேலைசெய்கிற பணியை அவனிடம் ஒப்படைத்தார். வியாதியஸ்தர்களைக் குணமாக்கவும், பிசாசுகளைத் துரத்தவும் அவனுக்கு வல்லமை வழங்கினார். ஆனால் தன்னை முற்றிலும் கிறிஸ்துவிடம் அர்ப்பணிக்கிற நிலைக்கு யூதாஸ் வரவில்லை’–The Desire of Ages, p. 716.

நம் எல்லாருக்குமே குணத்தில் குறைபாடுகள் இருக்கலாம்; அவற்றை அர்ப்பணித்தால், நமக்குள்ளாகக் கிரியைசெய்கிற தேவ வல்லமையால் மேற்கொள்ளலாம். ஆனால் யூதாஸ் தன்னை முற்றிலும் இயேசுவிடம் அர்ப்பணிக்கவில்லை; இச்சை எனும் பாவத்தை கிறிஸ்துவின் வல்லமையால் அமேற்கொண்டிருக்கலாம்; ஆனால் அது அவனை மேற்கொண்டு, மோசமான விளைவுகளை ஏற்படுத்தியது.

யாருக்குத்தான் இச்சையால் போராட்டம் ஏற்படாமல் இல்லை? இங்கே யூதாஸ் பணத்தை இச்சித்தான்; இருதயத்தின் இச்சை திருடுவதற்குத் தூண்டியது. யோவான் 12:6. இறுதியாக இயேசுவைக் காட்டிக்கொடுக்க தூண்டியது.

இச்சை எவ்வளவு பெரிய பிரச்சனையை ஏற்படுத்தக்கூடும் என்பதற்கு எவ்வளவு பயங்கரமான பாடம் இது! சிறு பிரச்சனைபோலத் தெரிகிற இந்த விஷயம், பேரழிவுக்கும் நித்திய ஜீவனை இழப்பதற்கும் வழிநடத்தலாம்.