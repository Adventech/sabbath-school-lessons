---
title:  பொருளாசையை மேற்கொள்ளுதல்
date:   02/03/2023
---

அகந்தை, சுயநலம் போல, இச்சை என்பது இருதயம் சம்பந்தப்பட்ட ஒரு விஷயம்; நாம் அறியாமலேயே நம்மில் அது இருக்கலாம்; அதனால்தான் இச்சை மிகவும் மோசமானதாக, வஞ்சகமானதாக இருக்கிறது. பொய், விபசாரம், களவு, சிலை வழிபாடு, ஓய்வுநாளை மீறுதல் போன்ற பாவங்களை மேற்கொள்வதே மிகவும் கடினம். ஆனால் இவை எல்லாம் வெளிப்புற செயல்கள் சார்ந்தவை; செய்வதற்கு முன் சற்றே யோசிக்க வாய்ப்புள்ளது. ஆனால் தவறான எண்ணங்களை மேற்கொள்வது எப்படி? மிகமிகக் கடினம்.

`1கொரி 10:13இல் உள்ள வாக்குறுதி என்ன? இச்சையின் பின்னணியில் இந்த வாக்குறுதியைப் புரிந்துகொள்வது ஏன் முக்கியமானது?`

`அப்படியானால், தேவனுடைய வல்லமையால் இந்த ஆபத்தான வஞ்சகப் பாவத்திலிருந்து நம்மை நாம் எவ்வாறு பாதுகாக்கலாம்?`

1\. சேவைசெய்யவும், தேவன்மேல் சார்ந்திருக்கவும், அவருடைய குடும்பத்தில் அங்கம் வகிக்கவும் தீர்மானியுங்கள். ‘யாரைச் சேவிப்பீர்கள் என்று இன்று தெரிந்துகொள்ளுங்கள்; நானும் என் வீட்டாருமோவென்றால், கர்த்தரையே சேவிப்போம்’. யோசுவா 24:15.

2\. தினமும் ஜெபிக்கும்போது மத்தேயு 6:13ஐச் சொல்லி ஜெபியுங்கள்: ‘எங்களைச் சோதனைக்குட்படப்பண்ணாமல், தீமையினின்று எங்களை இரட்சித்துக் கொள்ளும், ராஜ்யமும், வல்லமையும், மகிமையும் என்றென்றைக்கும் உம்முடையவை களே’. இச்சிக்கக் கூடாது என்று அறிந்திருக்கிற ஒன்றை இச்சிக்கத் தூண்டப்பட்டால், உடனே அதைக் குறித்து ஜெபியுங்கள்; 1கொரி 10:13 போன்ற வேதாகம வாக்குறுதிகளைச் சொல்லி, வெற்றிபெறுங்கள்.

3\. வேத ஆராய்ச்சியை வழக்கமாக்குங்கள். ‘நான் உமக்கு விரோதமாய்ப் பாவஞ்செய்யாதபடிக்கு, உமது வாக்கை என்னிருதயத்தில் வைத்து வைத்தேன்’. சங் 119:11.

மனுக்குலத்தின் பாவப்பிரச்சனையை இயேசு வெற்றிகரமாக எதிர்கொண்டார். நம்மைப் போல எல்லாப் பக்கங்களிலும் அவர் சோதிக்கப்பட்டார். அதை மேற்கொள்வதற்கான வல்லமையைப் பெறுவதற்கு, இரவு முழுவதும் தம் பிதாவிடம் ஜெபத்தில் வேண்டினார். தம் முன்மாதிரியால் அதற்கான ஒரு வழியை ஏற்படுத்தினார்; ஒவ்வொரு நபரும் விசுவாச வாழ்க்கையாலும் கீழ்ப்படிதலாலும் கிறிஸ்துவைப் போன்ற குணத்தை உருவாக்க முடியும் என்று வாக்குரைத்தார்; அதன்பிறகுதான் பரலோகம் சென்றார்.

‘கர்த்தரைக் கண்டடையத் தக்க சமயத்தில் அவரைத் தேடுங்கள்; அவர் சமீபமாயிருக்கையில் அவரை நோக்கிக் கூப்பிடுங்கள். துன்மார்க்கன் தன் வழியையும், அக்கிரமக்காரன் தன் நினைவுகளையும் விட்டு, கர்த்தரிடத்தில் திரும்பக்கடவன்; அவர் அவன்மேல் மனதுருகுவார்; நம்முடைய தேவனிடத்திற்கே திரும்பக்கடவன்; அவர் மன்னிக்கிறதற்குத் தயை பெருத்திருக்கிறார்’. ஏசா 55:6, 7.

`இச்சையால் உங்களுடைய வாழ்க்கையில் என்னென்ன விளைவுகள் ஏற்பட்டுள்ளன? என்ன பாடங்களைக் கற்றுக்கொண்டீர்கள்? அவற்றிலிருந்து இன்னும் என்ன பாடத்தைக் கற்கவேண்டியுள்ளது?`