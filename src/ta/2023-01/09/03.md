---
title:  பாளையத்தில் சாபத்தீடு
date:   27/02/2023
---

அது இஸ்ரவேல் வரலாற்றில் மகிமையான காலக்கட்டம். 40 வருடங்கள் வனாந்தரத்தில் அலைந்து திரிந்த நிலையில், இறுதியாக வாக்குத்தத்த தேசத்திற்குள் சென்று கொண்டிருந்தார்கள். யோர்தான் கரைபுரண்டு ஓடிக்கொண்டிருந்த சமயத்தில் வெட்டாந்தரையைக் கடப்பது போல அதைக் கடந்துசென்ற மகத்தான அற்புதமும் நடந்திருந்தது. இவ்வாறு வெட்டாந்தரையைக் கடந்துசெல்வது போல கடந்துசென்ற செய்தியைக் கேட்டு கானானின் அஞ்ஞான ராஜாக்களுடைய இருதயங்கள் கரைந்து, போரிடமுடியாத அளவுக்குச் சோர்ந்துபோயின. யோசுவா 5:1.

கானானைப் பிடிப்பதில் இருந்த முதல் சவால் அரணான மதில்கள் இருந்த எரிகோ பட்டணம். எரிகோவின் குடியிருந்தவர்களை எப்படி தோற்கடிப்பதென யாருக்குமே தெரியவில்லை; யோசுவாவுக்கும் தெரியவில்லை. அந்தப் பட்டணத் தின் அழிப்பதற்கான திட்டத்தை தேவன் சொல்லுகிறார்; அதன்படி செய்தார்கள். அதன்பிறகுதான் மோசமான ஒரு சம்பவம் நிகழுகிறது.

`எரிகோவில் மாபெரும் வெற்றிக்குப் பிறகு என்ன நிகழுகிறது? அந்தச் சம்பவத்திலிருந்து நாம் என்ன படிப்பினையைப் பெற்றுக்கொள்ளலாம்? யோசுவா 7.`

விசாரித்தபோது ஆகான் தான் செய்ததை ஒத்துக்கொண்டான். அவற்றை தான் ‘இச்சித்து எடுத்துக்கொண்டதாக’ சொன்னான். ‘இச்சித்து’ என்பதற்கான எபிரெய வார்த்தை கிமிட்; வேதாகமத்தின் சில இடங்களில் நேர்மறையான பொருளிலும் வருகிறது. இதே மூல வார்த்தை தானி 9:23 இலும் வருகிறது; தானியேலை காபிரியேல் ‘நீ மிகவும் பிரியமானவன்’ என்று சொன்னபோது, இந்த வார்த்தையைத்தான் பயன்படுத்துகிறார்.

ஆனால் இந்தச் சம்பவத்தில் கிமிட் எதிர்மறை வார்த்தையாக வருகிறது. அந்த நகரத்திலிருந்து எதையும் எடுக்கக் கூடாதென்று தெளிவாக தேவன் கட்டளையிட்டிருந்தும், ஆகான் அதை மீறி, ஒட்டுமொத்த தேசத்திற்கும் அவப்பெயரை ஏற்படுத்துகிறான். யோசுவா 6:18, 19. ஆயி யுத்தத்தில் தோற்றபிறகு யோசுவா ஜெபிக்கிறார்: ‘கானானியரும் தேசத்துக் குடிகள் யாவரும் இதைக்கேட்டு, எங்களை வளைந்துகொண்டு, எங்கள் பேரை பூமியிலிராதபடிக்கு வேரற்றுப் போகப் பண்ணுவார்களே; அப்பொழுது உமது மகத்தான நாமத்துக்கு என்ன செய்வீர்’ என்று பயந்துபோய் கேட்டார். யோசுவா 7:9. தேவன் தம்முடைய மக்கள் மத்தியில் செய்த கிரியைகளையும், அவருடைய வல்லமையையும் சுற்றிலுமிருந்த தேசத்தார் அறிந்துகொள்வதற்கான ஒரு வழியாக அந்த மாபெரும் வெற்றிகளைப் பயன்படுத்த திட்டமிட்டிருந்தார். யாவேயின் வல்லமையை தேசங்களுக்குச் சாட்சியிடும்படிக்கு அவர்களுக்கு போரில் வெற்றிகளைக் கொடுத்து வந்தார். ஆனால் ஆயி பட்டணத்தில் அந்தப் படுதோல்விக்குப் பிறகு, மனித உயிர்கள் பறிபோயின; அதோடு அந்தச் சாட்சிக்கும் களங்கம் ஏற்பட்டது.

`எவ்வளவு கொள்ளைப் பொருட்கள் எடுக்காமல் குவிந்து கிடக்கின்றன; நான் எடுத்தது மிகமிக குறைவுதானே என்று ஆகான் தன் செயலை எளிதில் நியாயப்படுத்தியிருக்கலாம். யாருக்குத் தெரியப் போகிறது, இதனால் யாருக்கு தீங்க வரப்போகிறது, என் குடும்பத்திற்கு பணம் தேவை என்று எண்ணியிருக்கலாம். இவ்வாறு ஆபத்தான முறையில் காரணம் கற்பிக்கிற ஆபத்திலிருந்து நம்மை நாம் பாதுகாக்க என்ன செய்யலாம்?`