---
title:  அனனியாவும் சப்பீராளும்
date:   01/03/2023
---

திருச்சபையின் அங்கத்தினர்கள் பரவசத்தோடு இருந்த சமயம் அது. பெந்தெகொஸ்தே நாளில் பரிசுத்த ஆவியானவர் ஊற்றப்பட்டபிறகு, அப்போஸ்தலர்கள் சுவிசேஷத்தை வல்லமையோடு பிரசங்கித்துவந்தார்கள்; ஆயிரக்கணக்கானோர் திருச்சபையில் சேர்ந்து வந்தார்கள்.

‘அவர்கள் ஜெபம்பண்ணினபோது, அவர்கள் கூடியிருந்த இடம் அசைந்தது. அவர்களெல்லாரும் பரிசுத்தஆவியினால் நிரப்பப்பட்டு, தேவவசனத்தைத் தைரியமாய்ச் சொன்னார்கள். விசுவாசிகளாகிய திரளான கூட்டத்தார் ஒரே இருதயமும் ஒரே மனதுள்ளவர்களாயிருந்தார்கள். ஒருவனாகிலும் தனக்குள்ளவைகளில் ஒன்றையும் தன்னுடையதென்று சொல்லவில்லை; சகலமும் அவர்களுக்குப் பொதுவாயிருந்தது’. அப் 4:31, 32.

ஆதிகாலத் திருச்சபையில் அங்கத்தினர்களாக இருந்து, சபையின் வளர்ச்சியையும், பரிசுத்த ஆவியானவருடைய அற்புதமான வெளிப்பாட்டையும் கண்டது, அனனியாவுக்கும் சப்பீராளுக்கும் மிகப்பெரிய சிலாக்கியம். ‘நிலங்களையும் வீடுகளையும் உடையவர்கள் அவைகளை விற்று, விற்கப்பட்டவைகளின் கிரயத்தைக் கொண்டுவந்து, அப்போஸ்தலருடைய பாதத்திலே வைத்தார்கள். அவனவனுக்குத் தேவையானதற்குத்தக்கதாய்ப் பகிர்ந்துகொடுக்கப்பட்டது; அவர்களில் ஒருவனுக்கும் ஒன்றும் குறைவாயிருந்ததில்லை.’ அப் 4:34, 35.

இவ்வாறு நிகழ்ந்த சம்பவங்களைக் கண்டு பிரமித்து, அதில் தாங்களும் பங்குவகிக்க விரும்பின அனனியாவும் சப்பீராளும் தங்கள் சொத்தில் சிலவற்றைவிற்று, கிடைத்த பணத்தை திருச்சபைக்குக் கொடுக்க விரும்பினார்கள். அதுவரையிலும் எல்லாமே நன்றாகத்தான் நடந்தது.

`எது மோசமான பாவம், வஞ்சித்து வைத்ததா, அல்லது பொய் சொன்னதா? அப் 5:1-11. ஏன் அவ்வளவு பயங்கரத் தண்டனை கொடுக்கப்பட்டது?`

ஊழியத்திற்காகக் கொடுப்பதற்கு அவர்கள் உண்மையிலேயே ஆசைப்பட்டதுபோலத் தெரியலாம். ஆனாலும் ‘பிறகு அனனியாவும் சப்பீராளும் இச்சை உணர்வுகளுக்கு ஆளாகி, பரிசுத்த ஆவியானவரைத் துக்கப்படுத்தினார்கள். தாங்கள் வாக்குக் கொடுத்ததற்காக வருந்தினதால், கிறிஸ்துவின் நோக்கத்திற்காக பெரிய காரியங்களைச் செய்ய வேண்டும் என்கிற ஆசை அவர்களின் இதயங்களில் ஏற்படுத்திய ஆசீர்வாதமான இனிய செல்வாக்கை விரைவிலேயே இழந்தார்கள்’. அதாவது, மிகச்சிறந்த நோக்கங்களோடு முதலில் துவங்கினாலும், இச்சை உணர்வானது தங்கள் உண்மை தோற்றத்தை மறைத்து, வஞ்சகமான தோற்றத்தை முன்வைக்க வழிநடத்தியது.

`‘சபையாரெல்லாருக்கும், இவைகளைக் கேள்விப்பட்ட மற்ற யாவருக்கும், மிகுந்த பயமுண்டாயிற்று’. அப் 5:11. இந்தச் சம்பவத்திற்கு பிறகு, தசமபாகத்தை உண்மையோடு கொடுப்பதில் மக்கள் அதிக அக்கறையோடு இருந்திருப்பார்கள் என்பதில் சந்தேகமில்லை. ஆனால் இந்த மோசமான சம்பவமானது, தசமபாகத்தை உண்மையாகச் செலுத்துமாறு எச்சரிப்பதற்காக வேதாகமத்தில் கொடுக்கப்படவில்லை. மாறாக, இச்சை நம்மை எங்கு வழிநடத்துமென இந்தச் சம்பவம் போதிக்கிறது?`