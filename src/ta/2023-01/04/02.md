---
title:  கொடுப்பதற்கான நோக்கம்
date:   22/01/2023
---

தேவன் முந்தி நம்மில் அன்புகூர்ந்ததால் அவரில் நாம் அன்பு கூருகிறோம். இயேசு எனும் அற்புத ஈவை கொடுத்ததற்காக அவருக்கு திரும்பக் கொடுக்கிறோம். ‘ஆண்டவருக்கு நம்முடைய காணிக்கைகள் தேவையில்லை; நாம் நன்கொடைகள் கொடுத்து அவர் செழிக்கப்போவதில்லை. சங்கீதக்காரன், ‘‘எல்லாம் உம்மால் உண்டானது; உமது கரத்திலே வாங்கி உமக்குக் கொடுத்தோம்’’ என்று சொல்லுகிறார். ஆனாலும் அவருடைய இரக்கங்களை எண்ணி, சுயநலமற்ற சேவைகளால் மற்றவர்களுக்கு நாம் சேவைசெய்ய ஆண்டவர் அனுமதிக்கிறார். நாம் நம்முடைய நன்றியையும் அன்பையும் ஆண்டவருக்கு வெளிப்படுத்தக்கூடிய ஒரே வழி இதுதான். வேறு எந்த வழியையும் அவர் கொடுக்கவில்லை’.—Ellen G. White, Counsels on Stewardship, p. 18 

‘நம்’ பணத்தை இயேசுவிடம் அர்ப்பணிக்கும்போது, அது அவர்மேலும், மற்றவர்கள்மேலும் நம் அன்பை பெலப்படுத்துகிறது. எனவே, பணம் உண்மையில் நன்மைக்கான ஒரு ஆற்றலாக விளங்க முடியும். மற்ற எந்த விஷயத்தையும்விட பணம், செல்வம்பற்றி இயேசு அதிகமாகவே பேசியிருக்கிறார். மத்தேயு, மாற்கு, லூக்கா புத்தகங்களில் ஆறு வசனங்களுக்கு ஒரு வசனம் பணவிஷயம் பற்றியது. சுவிசேஷத்தின் நற்செய்தி என்னவென்றால், பண ஆசையிலிருந்தும், அதைத் தவறாகப் பயன்படுத்துவதிலிருந்தும் தேவன் நம்மை விடுவிக்க முடியும். 

`நாம் தேவனுக்குக் கீழ்ப்படிந்தால், தாம் என்ன செய்வதாக தேவன் வாக்குரைக்கிறார்? மத் 6:31-34; உபா 28:1-14. தேவனுடைய வாக்குறுதிகள் நம் வாழ்வில் நிறைவேற வேண்டுமெனக் கேட்பது சுயநலமா?`

நம் சுயத்தை தேவனுக்காகப் பலியிட நாம் ஆயத்தமாக இருப்பதைக் காட்டுகிற ஓர் ஆதாரம் நம் காணிக்கைகள். காணிக்கை கொடுப்பது ஓர் ஆழமானஆவிக்குரிய அனுபவம்; தேவனே நம் ஆண்டவர் என்று நம் வாழ்க்கையை அவரிடம் ஒப்படைத்திருப்பதை அது காட்டுகிறது. அது பழமொழி சொல்வதுபோல ‘வெறும் வாயை மெல்லாமல்’ சொன்னதைச் செய்வதற்கு உதவுகிறது. தேவனை நாம் நேசிப்பதாகச் சொல்லலாம்; ஆனால் உதாரத்துவமாகக் கொடுப்பது அந்த அன்பை வெளிப்படுத்தவும், ஏன் பெலப்படுத்தவும் உதவுகிறது. 

தம் பார்வைக்கு நலமானபடி நம் தேவைகளைச் சந்திக்கிற தேவனை தனிப்பட்ட விதத்தில் அறிந்து, அவரை நம்பும்போது, அவருக்குக் கொடுப்பதற்கு மனம் வருகிறது. நம் இரட்சிப்புக்கான நிச்சயத்தை நாம் கிறிஸ்துவில் கண்டுகொண்ட நம்பிக்கையின் அடிப்படையில் காணிக்கை கொடுக்கிறோம். தேவனைச் சாந்தப்படுத்தவோ, அவர் அங்கீகாரத்தைத் தேடவோ காணிக்கை கொடுப்பதில்லை. மாறாக, மீட்பையும் கிருபையையும் பெறுவதற்கான ஒரே வழியாக கிறிஸ்துவை விசுவாசித்து ஏற்றுக்கொள்வதால், இருதயத்திலிருந்து புறப்படுகிற செயல்தான் காணிக்கை கொடுக்கிற பழக்கம். 

`2கொரி 9:6, 7இல் ஆண்டவர் சொல்வது என்ன? ‘மனதில் நியமித்தபடியே’ கொடுப்பது என்றால் என்ன? உற்சாகமாய்க் கொடுப்பதற்கு என்ன செய்யலாம்?`