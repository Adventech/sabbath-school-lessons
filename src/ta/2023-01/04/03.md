---
title:  காணிக்கைக்கு ஒதுக்கவேண்டிய பங்கு?
date:   23/01/2023
---

`காணிக்கைக்கு இத்தனை சதவீதம் என்றில்லாமல், எந்த நியதியின் அடிப்படையில் கொடுக்கவேண்டுமென உபா 16:17இல் தேவன் சொல்லுகிறார்?`

தேவனே நமக்கு பரிபூரண ஜீவனைக் கொடுக்கிறார், மீட்கிறார், தாங்கி நடத்துகிறார், பலவித ஆசீர்வாதங்களைக் கொடுக்கிறார் என்பதை ஒத்துக்கொண்டு, நம் நன்றியை வெளிப்படுத்தும் விதமாக காணிக்கை கொடுக்கிறோம். மேலுள்ள வசனத்தில் பார்த்ததுபோல, தேவன் நம்மை ஆசீர்வதித்துள்ள அளவுக்குக் தக்கதாகக் கொடுக்க வேண்டும். ‘எவனிடத்தில் அதிகங் கொடுக்கப்படு கிறதோ அவனிடத்தில் அதிகங் கேட்கப்படும்’. லூக்கா 12:48. 

`வாசியுங்கள் சங்கீதம் 116:12-14. 12ம் வசனத்தில் கேட்கப்படுகிற கேள்விக்கு என்ன பதில்சொல்லலாம்? அது பண விஷயத்திற்கும் எவ்வாறு பொருந்தும்?`

தேவன் நமக்கு அருளிய சகல ஆசீர்வாதங்களுக்காகவும் நாம் அவருக்கு என்னத்தைச் செலுத்த முடியும்? எதுவும் செலுத்த முடியாது என்பதே பதில். அவ்வாறு செலுத்த விரும்புகிறவர்கள் தேவனுடைய ஊழியத்திற்கு தாராளமாகக் கொடுக்கலாம்; சக மனிதர்களுக்கு உதவிசெய்யலாம். இயேசு தம்முடைய சீடர்களை ஊழியப்பணிக்காக அனுப்பியபோது, ‘இலவசமாய்ப் பெற்றீர்கள், இலவசமாய்க் கொடுங்கள்’ என்று சொன்னார். மத் 10:8. நம் குணம் கிறிஸ்துவைப் போன்ற வளர்ச்சியடைவதற்கு நம் காணிக்கைகள் உதவுகின்றன. அதன்மூலம் சுயநலம் அகன்று, அன்புள்ளவர்களாக மாறுகிறோம். கிறிஸ்துவைப்போல பிறர் மேலும், ஊழியத்தின்மேலும் அக்கறையுள்ளவர்களாக இருக்க வேண்டும். 

‘தேவன் தந்தருளி இவ்வளவாய் அன்புகூர்ந்தார்’ என்பதை எப்போதும் நாம் நினைவில் வைத்திருக்க வேண்டும். யோவான் 3:16. மாறாக, நமக்காக அதிகம் குவிக்கும்போது, நம் இருயங்கள் அதிக சுயநலமுள்ளவையாக மாறும்; நம்பிக்கையில்லாத நிலைக்குச் சென்றுவிடுவோம். 

எவ்வளவு தொகை கொடுக்க வேண்டும், எந்த நிறுவனத்திற்குக் கொடுக்க வேண்டும் என்பதை நாம்தாம் தீர்மானிக்க வேண்டும். ஆனால் ஆண்டவருக்கு காணிக்கைகளைச் செலுத்துவது ஒரு கிறிஸ்தவக் கடமை; அது ஆவிக்குரிய, ஒழுக்க கடமைகள் சம்பந்தப்பட்டது. அதைச் செய்ய மறுப்பது நாம் நினைப்பதை விட அதிக ஆவிக்குரிய பாதிப்புகளை உண்டாக்கலாம். 

`நீங்கள் காணிக்கைகள் கொடுப்பதும், அப்போது உங்களிடம் காணப்படுகிற மனநிலையும் தேவ னோடுள்ள உங்களுடைய உறவுபற்றி என்ன சொல்லுகிறது?`