---
title:  தேவன் நம் காணிக்கைகளைக் கவனிக்கிறார்
date:   25/01/2023
---

`நாம் பணக்காரரோ இல்லையோ, மாற்கு 12:41-44 இன் சம்பவம் நமக்குச் சொல்லுகிற செய்தி என்ன? இதிலுள்ள நியதி என்ன? இதை நம் தொழுகை அனுபவத்தில் எவ்வாறு பயன்படுத்தலாம்?`

தேவாலயப் பிராகாரத்தில் காணிக்கைப் பெட்டிகள் இருந்த இடத்தில் இயேசுவும் அவருடைய சீடர்களும் அமர்ந்திருந்தார்கள். காணிக்கைகளைக் கொண்டுவந்தவர்களை இயேசு பார்த்துக்கொண்டிருந்தார். அப்போது ஓர் ஏழை விதவை இரண்டு செப்புக் காசுகளைப் போட்டதைக் கண்டார். அவள் தன்னிடமிருந்த அனைத்தையும் உள்ளே போட்டாள். ‘இயேசு அவளுடைய நோக்கத்தை அறிந்திருந்தார். தேவாலய ஆராதனையில் தேவன் நிர்ணயித்துள்ளபடி கலந்துகொள்ள வேண்டுமென நம்பினாள்; அதை தன்னால் முடிந்த மட்டும் கடைப்பிடிக்க முயன்றாள். தன்னால் முடிந்ததைச் செய்தாள்; அவளுடைய செயல் அவளுடைய நினைவிலிருந்து நீங்காத ஓர் அனுபவமாக, நித்திய சந்தோஷ அனுபவமாக மாறவிருந்தது. தன் முழு இருதயத்தோடும் அந்தக் காணிக்கையைக் கொடுத்தாள்; அதன் மதிப்பு அந்த நாணயத்தை வைத்தல்ல, அவள் தேவன்மேல் வைத்திருந்த அன்பையும், அவளைக் கொடுக்கத் தூண்டின ஊழிய ஆர்வத்தையும் வைத்து மதிப்பிடப்பட்டது’.—Ellen G. White, Counsels on Stewardship, p. 175.

அடுத்ததாக, இயேசு இங்குமட்டுமே காணிக்கையைப் பாராட்டிப் பேசியிருக்கிறார். அந்தக் காணிக்கை அவரைப் புறக்கணிக்கவிருந்த, தனக்கான அழைப்பையும் ஊழியப்பணியையும் மறந்திருந்த ஒரு சபைக்கு வழங்கப்பட்டதென்பதை ஞாபகத்தில் வைத்திருங்கள். 

`பரலோகத் தூதனுடைய தரிசனம் ஒரு ரோம நூற்றுக்கதிபதிக்கு ஏன் கிடைத்தது? அப் 10:1-4. அவனிடத்தில் பரலோகம் கவனித்த இரண்டு செயல்கள் என்ன?`

பரலோகம் நம் ஜெபங்களை மட்டுமல்ல, நாம் காணிக்கை கொடுப்பதற்கான நம் நோக்கங்களையும் கவனிக்கிறது. கொர்நேலியு மிகுந்த தர்மம் பண்ணி வந்ததார். ‘உங்கள் பொக்கிஷம் எங்கேயிருக்கிறதோ அங்கே உங்கள் இருதயமும் இருக்கும்’. மத் 6:21. கொர்நேலியுவின் இருதயம் பரலோகத்தைநோக்கி இருந்தது; அதனால் காணிக்கை கொடுத்தார். இயேசுவைப் பற்றி அதிகம் அறிந்துகொள்ள ஆயத்தமாக இருந்தார். ஜெபமும் தர்மம்பண்ணுதலும் நெருங்கிய தொடர்புடையவை; அது தேவன் மேலும் சகமனிதர்கள் மேலும் நாம் வைத்திருக்கிற அன்பைக் காட்டுகிறது. இந்த இரண்டையும்தாம் மிகப்பெரிய நியதிகளாக தேவ பிரமாணம் சொல்லுகிறது: ‘உன் தேவனாகிய கர்த்தரிடத்தில் உன் முழு இருதயத்தோடும் உன் முழு ஆத்துமாவோடும், உன் முழுப் பலத்தோடும் உன் முழுச் சிந்தையோடும் அன்புகூர்ந்து, உன்னிடத்தில் அன்புகூருவதுபோலப் பிறனிடத்திலும் அன்புகூருவாயாக’. லூக் 10:27. தேவனிடத்தில் அன்புகூருவது ஜெபத்திலும், மனிதர்களிடத்தில் அன்புகூருவது தர்மத்திலும் வெளிப்படுகிறது.