---
title:  நாய்களுக்கு ரொட்டித்துகள்கள்
date:   06/08/2024
---

`மாற்கு 7:24-30இல் உள்ள முக்கியப் பாடங்கள் என்ன?`

நேற்றைய ஆராய்ச்சியின் சவாலான வேதப்பகுதிகளைப்போலவே இன்றைய வேதப்பகுதியின் சம்பவமும் சவாலான கேள்விகளை எழுப்புகிறது. இயேசு இந்தப் பெண்ணிடம், கடினமான சில வார்த்தைகளைப் பேசுகிறார்; நாய் என்று குறிப்பிடுகிறார்; ஏன்?

அவர் வெளிப்படையாக விளக்கம் சொல்லாவிட்டாலும், அவர் பதிலிலுள்ள இரண்டு பகுதிகள், அவர் பதிலில் புதைந்துள்ள போதனையைச்சுட்டிக்காட்டுகின்றன. மாற்கு 7:27இல், பிள்ளைகளுக்கு 'முந்தி' உணவளிக்க வேண்டும் என்கிறார். 'முதலாவது' என்று ஒன்று இருந்தால், 'இரண்டாவது' என்று ஒன்று இருக்க வேண்டும். அடுத்த பகுதி, 'நாய்' என்கிற வார்த்தை; இது நாய்க்குட்டிகளை அல்ல, தெருநாய்களாக அல்லாமல் வீட்டுக்குள் அனுமதிக்கப்படுகிற நாய்களைக் குறிக்கிறது. அந்தப் பெண் இந்த இரண்டு பகுதிகளையும் மனதில் வைத்து, இயேசுவிடம் பேசுகிறாள்; அது அவளுடைய பதிலைப் புரிந்துகொள்ள உதவுகிறது.

அவள் நேரடியாகப் பேசுகிறாள். 'ஆண்டவரே, ஆகிலும், பிள்ளைகள் சிந்துகிற துணிக்கைகளை மேஜையின் கீழிருக்கும் நாய்க்குட்டிகள் தின்னுமே' என்றாள். மாற்கு 7:28.

எவ்வாறு இப்படியொரு பதிலை இயேசுவிடம் அவளால் சொல்லமுடிந்தது? தன் மகள்மேலான அன்பினால்தான் அவ்வாறு பேசியிருக்க வேண்டும். ஆனால் இயேசுவும்கூட அவளை ஊக்கப்படுத்தினார். 'முந்தி' என்று அவர் சொன்னது, 'இரண்டாவது' ஒன்று இருக்க வேண்டும் என்பதைக் காட்டியது. மேலும், அவளை மேசையின்கீழ் நிற்கிற நாய்போலச் சித்திரித்துச் சொன்னார். வீட்டு நாய் மேசையின் அடியில் நிற்பதுபோல, அவள் தன் மகளுக்காக இயேசுவின் பாதத்தில் மன்றாடி நின்றாள். அதனால்தான், தரையில் விழுகிற துணிக்கையைத் தின்ன அந்த நாய்க்கு உரிமையுண்டு என்று கேட்கிறாள்.

அவளுடைய பதில் அவளது விசுவாசத்தைக் காட்டியது. தூரத்திலிருந்து அவள் மகளைக் குணமாக்கினதுதான் அந்தத் 'துணிக்கை'; அது இயேசுவின் வல்லமை மிகப்பெரியது என்பதையும் அவளுடைய வேண்டுதலை நிறைவேற்றுவது அவருக்கு சொற்ப காரியம் என்பதையும் காட்டியது. இயேசு மனதுருகி, அவளுடைய வேண்டுதலை நிறைவேற்றினார். அப்படியொரு அற்புதம் வெறும் துணிக்கைதான் என்றால், முழு ரொட்டி எப்படிப்பட்டதாக இருக்கும்?

'இயேசு அவளிடம் நடந்துகொண்ட விதத்தின் மூலம், இஸ்ரவேலரிடமிருந்து விலக்கப்பட்டவளாகக் கருதப்பட்டவள் இனி அந்நியப்பெண் இல்லை, தேவ குடும்பத்தின் பிள்ளை என்பதைக் காட்டினார். ஒரு பிள்ளையாக பிதாவின் ஈவுகளில் பங்குபெறுவது அவளுடைய ஒரு சிலாக்கியமாக இருக்கிறது'.- Ellen G. White, The Desire of Ages, p. 401.

`பிற இனத்தினர்மீது தவறான அபிப்பிராயம் கொள்வது ஏன் இயேசுவின் போதனைக்கு முரணானது? இந்தத் தீமையிலிருந்து நாம் சுத்திகரிக்கப்பட என்ன செய்யலாம்?`