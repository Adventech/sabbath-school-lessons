---
title:  மனித பாரம்பரியங்கள் X தேவ கட்டளைகள்
date:   04/08/2024
---

`வாழ்க்கைக்கு பொருத்தமான என்ன சத்தியங்கள் மாற்கு 7:1-13இல் உள்ளன?`

ஒருவேளை ஓய்வுநாள் பள்ளியில் சிறுவர்கள் இந்த வேதப்பகுதியை வாசித்துவிட்டு, வீட்டிற்கு வந்ததும் அம்மாவிடம், நாங்கள் இனி சாப்பிடுவதற்கு முன் கைகழுவவேண்டிய அவசியமில்லையென இயேசு சொல்லியிருப்பதாகச் சொன்னால் எப்படி இருக்கும்? ஆனால் இயேசு இங்குச் சுகாதாரம் சம்பந்தமாகப் பேசவில்லை.

இயேசுவின் நாட்களில், அத்தேசத்து மக்கள் சடங்காச்சாரச் சுத்தத்தில் தீவிர கவனம்செலுத்தினார்கள். இரண்டு ஏற்பாடுகளுக்கும் இடைப்பட்ட காலத்தில் சடங்காச்சார ரீதியாக சுத்தமாக இருப்பதற்கு கைகளைக் கழுவவேண்டிய பழக்கத்தை மக்களிடம் வலியுறுத்தினார்கள்; உண்மையில் இந்தச் சட்டங்கள் பழைய ஏற்பாட்டில் ஆசாரியர்களுக்குமட்டுமே பொருந்தின. யாத் 30:17-21. இந்தக் கருத்தின் அடிப்படையில்தான் மதத்தைலவர்கள் இயேசுவிடம் அவருடைய சீடர்களைக் குற்றஞ்சாட்டுகிறார்கள்.

கேட்ட கேள்விக்கு இயேசு பதில் சொல்லவில்லை. மாறாக, தம் சீடர்களுக்கு ஆதரவாக இருமுனை பதிலைச் சொல்லுகிறார். முதலாவது, வார்த்தையால் தேவனைக் கனப்படுத்தி, இருதயத்தில் அவரைவிட்டு விலகியிருந்த ஒரு தேசத்தைக் கண்டித்து ஏசாயா பேசின வார்த்தைகளை மேற்கோள் காட்டுகிறார். ஏசா 29:13. ஏசாயாவின் அந்த மேற்கோளில், தேவனுடைய கட்டளைகளின் இடத்தில் மனித பாரம்பரியங்களை வைப்பதுபற்றிய கண்டணம் இருக்கிறது.

இயேசு தம் பதிலின் இரண்டாவது பகுதியில், ஏசாயாவின் மேற்கோளைப் பயன்படுத்தி, உண்மையைப் புரியவைக்க முயலுகிறார். பெற்றோரைக் கனம் பண்ணவேண்டும், அதாவது வயதான காலத்தில் அவர்களைக் கவனிக்க வேண்டும் என்று தேவன் கட்டளையிட்டிருப்பதைச் சுட்டிக்காட்டுகிறார். யாத் 20:12. ஆனால் மதப்பாரம்பரியத்தின்படி தேவனுக்கு ஏதாவது கொடுத்துவிட்டு (கொர்பான் என்னும் காணிக்கை), தங்கள் கடமை முடிந்ததென கருதி, வயதான காலத்தில் பெற்றோரைக் கவனிக்காமல் விட்டார்கள். அதாவது, "அப்பா என்னை மன்னியுங்கள். உங்களுக்கு உதவிசெய்ய ஆசைதான், ஆனால் அந்தப் பணத்தைக் கோவிலுக்குக் கொடுத்துவிட்டேன்" என்று சொல்லுவது போன்றது.

இத்தகையை மாயமாலத்தைத்தான் இயேசு சந்தேகத்திற்கு இடமின்றி தாக்குகிறார். தேவ வார்த்தைக்கு மேலாக மனித பாரம்பரியத்தை வைத்தார்கள்; அதன் மூலம் பாவம் செய்தார்கள்.

அப்படியானால் பரிசேயர்களுடைய கேள்விக்கு பதில் என்ன? தேவ சித்தப்படி செய்வதற்கு கைகழுவ வேண்டும் என்பதில் அவர்கள் பிடிவாதமாக இருந்ததை இயேசு ஒத்துக்கொள்ளவில்லை என்பதையே இயேசுவின் பதில் காட்டுகிறது. மாறாக, மனிதபாரம்பரியத்தைவிட பிரமாணத்தின் கட்டளைகளே முக்கியம் என்பதையும் அவரது பதில் தெளிவாகக் காட்டுகிறது. மாற்கு 1:44; 7:10, 11; 10:3-8; 12:26,29-31.

`தேவ பிரமாணத்தின் நியதிகளுக்கு முரணாக இருக்கிற 'பாரம்பரியங்கள்' ஏதாவது நம்மிடம் காணப்பட வாய்ப்புள்ளதா? ஆம் என்றால், அவை என்ன?`