---
title:  கை சுத்தமா அல்லது இருதய சுத்தமா?
date:   05/08/2024
---

`மாற்கு 7:14-19ஐ வாசியுங்கள். மாற்கு 7:15இல் இயேசு சொல்லுகிற விடுகதை யின் அர்த்தம் என்ன?`

இங்கே இயேசு சொல்லுவது பலருக்கு ஒரு புதிராகவே இருந்திருக்கிறது; லேவி 11இல் சொல்லப்படும் அசுத்த உணவுகள், சுத்த உணவுகளுக்கு இவை எவ்வாறு பொருந்துமென யோசிக்கிறார்கள். அந்த வேறுபாடுகளைப் பார்க்கவேண்டிய அவசியமில்லையென இயேசு சொல்லுகிறாரா? மாமிசம் உண்கிற விசுவாசிகள் சுத்தமான மிருகங்களின் மாமிசத்தைத்தான் உண்ணவேண்டும் என்று செவந்த்-டே அட்வென்டிஸ்டுகள் போதிப்பது தவறா?

முதலாவது, மாற்கு 7:6-13இல் பாரம்பரியத்தைவிட மோசே முக்கியம் என்று பேசிவிட்டு, உடனடியாக மாற்கு 7:14-19இல் மோசேமூலம் கொடுக்கப்பட்ட கட்டளைகளை இயேசு மறுத்துப்பேச வாய்ப்பில்லை. இரண்டாவது, பரிசேயர்கள் வலியுறுத்தின பாரம்பரியங்கள் பழைய ஏற்பாட்டில் இல்லாதவை; ஆனால் உணவுசம்பந்தப்பட்ட விதிகள் பழைய ஏற்பாட்டில் உள்ளவை. மூன்றாவது, மாற்கு 7:19இல் எல்லாப் போஜனங்களின் அசுத்தங்களும் கழிவதாக இயேசு சொல்லுவது, உணவுப்பிரமாணங்களை இல்லாமல் போகச்செய்ய வில்லை; மாறாக, தொட்டால் தீட்டு என்றுகிற பரிசேயர்களின் பாரம்பரியம்தான் செல்லுபடியாகாமல் போகின்றது. அதாவது, புறஜாதியாரைத் தொட்டாலே தீட்டு என்று தவறாகக் கருதியிருந்ததால், அவர்கள் தொட்ட உணவைத் தொட்டாலும் தீட்டு என்று கருதியிருந்தார்கள்.

`எது ஒரு மனுஷனைத் தீட்டுப்படுத்துவதாக மாற்கு 7:20-23இல் இயேசு சொன்னார்?`

மாற்கு 7:19இல், உணவு இருதயத்திற்குள் செல்வதில்லை, மாறாக வயிற்றுக்குள் சென்று, குடல் வழியாக வெளியேறுவதாக இயேசு குறிப்பிடுகிறார். ஆனால், மாற்கு 7:21-23இல் ஒரு நபரின் மையமான இருதயத்திலிருந்து தீமை புறப்படுவதாக இயேசு குறிப்பிடுகிறார். இறுதியில் தீய செயல்களில் முடிகிற தீய எண்ணங்களால் உண்டாகிற தீமைகளைப் பட்டியலிடுகிறார்.

ஐந்தாம் கற்பனையும் மாற்கு 7:10இல் வருகிற அந்தத் தீயவை பட்டியலில் வருகிறது; எனவே, பத்துக்கற்பனையின் இரண்டாம் பலகையிலிருந்த ஒவ்வொரு கற்பனையும் தேவைதான் என்று தெரிகிறது. மேலும், மாற்கு 7:7இல் வீணான ஆராதனை குறித்து இயேசு குறிப்பிடுகிறார்; இது, பத்துக்கற்பனையின் முதல் நான்கு கற்பனைகளை மீறுவதாக உள்ளது. எனவே, இந்த வேதப்பகுதி முழுவதிலும் இயேசு தேவனுடைய நியாயப்பிரமாணத்தை ஆதரிப்பவராகவே காணப்படுகிறார்.

`உங்களுக்கு சரியான இறையியல் அறிவு இருக்கலாம்; ஆனால், உங்கள் இருதயத்தை முழுவதுமாக எதற்கு அர்ப்பணித்திருக்கிறீர்கள்?`
