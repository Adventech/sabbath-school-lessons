---
title:  கட்டப்பட்ட நாவு
date:   07/08/2024
---

`மாற்கு 7:31-37இல் இயேசுவிடம் யாரைக் கொண்டுவந்தார்கள், இயேசு அவனுக்கு என்ன செய்தார்?`

தீரு சீதோன் பகுதியிலிருந்து நேர்வழியாக இயேசு கலிலேயாவுக்குத் திரும்பவில்லை. தீருவிலிருந்து வடக்காக, சீதோன்வழியாகச் சென்று, பிறகு கலிலேயாவின் வடகிழக்கு பகுதிகளின் ஊர்களைக் கடந்து, இறுதியில் அந்தக் கடல் பகுதியை நெருங்கியிருக்க வேண்டும். அது ஒரு சுற்றுவழி; அதனால் அவர் தம் சீடர்களுக்குப் போதிப்பதற்கு கூடுதல் நேரம் கிடைத்திருக் கும்.

யார் அவனை இயேசுவிடம் கொண்டுவந்தார் என்று வசனம் சொல்லவில்லை; ஆனால் அவன் பிரச்சினை தெளிவாக உள்ளது; அவனால் கேட்க முடியாது; பேசவும் கஷ்டப்பட்டான். காதுகேட்காவிட்டால் சுற்றிலும் என்ன நடக்கிறதெனத் தெரியாது; முற்றிலும் செவிடான ஒருவருக்கு பேசக் கற்றுக்கொள்வதே சிக்கலாகிவிடும். அவனுக்கு அந்தப் பிரச்சினை வெகுநாட்களாக இருந்திருக்கலாம்.

அவனுடைய வேதனையை இயேசு புரிந்துகொண்டார்; அவனை தனியாக அழைத்துச் செல்கிறார். அவனை இயேசு குணமாக்கின விதம் இன்றைய வாசகர்களுக்கு புரிந்துகொள்ள கடினமாக இருக்கலாம். அவனுடைய காதுகளில் விரல்களை விட்டு, உமிழ்ந்து, அவனுடைய நாவைத்தொட்டு, பெருமூச்சுவிடுகிறார். அவன் குணமாகும்படிக்கு பாதிக்கப்பட்ட உறுப்புகளை இயேசு தொட்டார்; ஆனால், எதற்காக பெருமூச்சு விட்டார்? 'சத்தியத்திற்குத் திறக்கப்படாத காதுகளையும், மீட்பரை அங்கீகரிக்க மறுக்கிற நாவுகளையும் எண்ணி பெரு மூச்சுவிட்டார்'.1

இயேசு அவன் காது கேட்கவும், அவன் வாய் தெளிவாகப் பேசவும் அற்புதம்செய்தார். அவர் பெருமூச்சுவிட்டது, மனிதர்களுடைய தெரிந்து கொள்கிற உரிமை சம்பந்தப்பட்ட விஷயத்தில், தேவன் தமக்கு நிர்ணயித்திருந்த வரம்பைச் சுட்டிக்காட்டியது. அவரால் சித்தத்தைக் கட்டாயப்படுத்த முடியாது. யார் தங்கள் வாழ்க்கையைக் கட்டுப்படுத்தவேண்டும். ஜீவனின் அதிபதியா, அந்தகாரப் பிரபுவா என்பதைத் தெரிந்துகொள்ளுகிற உரிமை எல்லா மனிதர்களுக்கும் இருக்கிறது. இயேசுவால் செவிடான காதுகளைத் திறக்கமுடியும்; ஆனால், தம் மேசியத்துவத்தை அங்கீகரிக்கும்படி விசுவாசமில்லாத இருதயங்களைக் கட்டாயப் படுத்த முடியாது.

மனமுவந்து தேவனிடம் திரும்புகிறவர்களுக்கு அவரால் என்ன செய்ய முடியும் என்பதையும், இந்தச் சுருக்கமான சம்பவம் எடுத்துக்காட்டுகிறது. உங்கள் விசுவாசத்தைப் பகிர்வதற்கு தைரியம் இல்லாமலும், என்ன பேசவேண்டுமென நாவு கட்டப்பட்டிருப்பதாகவும் நீங்கள் உணர்ந்திருக்கலாம். ஆனால் பிறருடைய தேவைகளைக் கேட்பதற்கு உங்கள் காதுகளைத் திறக்கமுடியும்; அவர்களுடையபயணத்தில் ஊக்குவிக்க சரியான வார்த்தையைப் பேசமுடியும். இப்படிப்படவைகளுக்கு இந்த அற்புதம் ஊக்கமளிக்கிறது.

`கேட்பது, பேசுவது சம்பந்தமாக உங்களுக்குக் கொடுக்கப்பட்டுள்ள வரங்களை நீங்கள் என்ன செய்கிறீர்கள்? அவற்றை எவ்வாறு பயன்படுத்துகிறீர்கள்?`