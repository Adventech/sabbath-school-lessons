---
title:  மேலும் படிக்க
date:   09/08/2024
---

'இன்றைய விசுவாசிகளின் மத்தியில், முந்தின நாட்களைப்போல, இந்த இரகசிய வஞ்சகம் எவ்வளவு பரவலாகக் காணப்படுகிறது! கிறிஸ்துவுக்கு நம் சேவையும், ஒருவர் ஒருவரோடுள்ள தொடர்பும் நமக்கு மேன்மைவேண்டுமென்கிற இரகசிய ஆசையால் எவ்வளவாய்க் கெடுகிறது! சுயபாராட்டு எண்ணமும், மனித அங்கீகாரத்திற்கான ஏக்கமும் எவ்வளவு துரிதமாய் எழுகின்றன! சுயத்தின்மீதான ஆசையும், தேவன் நியமித்திருப்பதைவிட எளிதான வழியில் செல்லவேண்டுமென்கிற விருப்பமும்தான், தெய்வீக போதனைகளுக்குப் பதிலாக மனித கோட்பாடுகளையும் பாரம்பரியங்களையும் புகுத்த வழிநடத்தியிருக்கிறது. "பரிசேயருடைய புளித்தமாவைக்குறித்து எச்சரிக்கையாயிருங்கள்" என்பது கிறிஸ்துவின் சொந்தச் சீடர்களுக்கு அவர் சொன்னது.

'கிறிஸ்துவின் மார்க்கம் தீவிர அர்ப்பணிப்பு சம்பந்தப்பட்டது. தேவமகிமை மீதான வைராக்கியத்தை ஆவியானவர் ஊன்றியிருப்பார்; ஆவியானவருடைய கிரியைமட்டுமே இந்த நோக்கத்தை ஊன்றமுடியும். தேவ வல்லமைமட்டுமே சுயநாட்டத்தையும் மாயமாலத்தையும் அகற்றமுடியும். இந்த மாற்றம் நடைபெறுவது அவர் செயல்படுவதற்கான அடையாளம். நாம் ஏற்றுக்கொள்கிற விசுவாசம் சுயநலத்தையும் பாசாங்கையும் அழிக்கிறபோதும், நம் மகிமையை அல்ல, தேவ மகிமையை நாடுவதற்கு அது வழிநடத்துகிறபோதும், அது சரியான ஒழுங்கு என்பதை அறிந்துகொள்ளலாம். 'பிதாவே, உமது நாமத்தை மகிமைப்படுத்தும்' என்பதே கிறிஸ்துவினுடைய வாழ்க்கையின் முக்கிய நோக்கமாக இருந்தது. யோவான் 12:28. நாம் அவரைப் பின்பற்றினால், அதுவே நம் வாழ்க்கையின் முக்கிய நோக்கமாக இருக்கும். "அவர் நடந்தபடியே நடக்கவேண்டும்" என்று கட்டளையிட்டிருக்கிறார். "அவருடைய கற்பனைகளை நாம் கைக்கொள்ளுகிறவர்களானால், அவரை அறிந்திருக்கிறோமென்பதை அதினால் அறிவோம்". 1யோவான் 2:6,3.'

**கலந்துரையாடக் கேள்விகள்**

`இருதயத்தைச் சுத்தமாக வைத்திருக்க உதவுகிற என்ன கிறிஸ்தவப் பழக்கங்களைக் கண்டுபிடித்திருக்கிறீர்கள்?`

`உங்கள் சமுதாயத்தில் 'தீட்டான' நபர்கள் யார்? அவர்களை சுவிசேஷத்திற்குள் கொண்டுவருவதற்கு நீங்கள் என்ன செய்யலாம்? உங்கள் அக்கம்பக்கத்தினரோடு எளிமையான வழிகளில் சுவிசேஷத்தைப் பகிர்கிற பழக்கத்தை வளர்க்க என்ன செய்யலாமெனத் தியானியுங்கள்.`

`இயேசு 4000 பேரைப் போஷித்த சம்பவத்தை மாற்கு 8:1-10இல் வாசியுங்கள். அந்தக் கூட்டத்தார் புறஜாதியாராக இருந்திருக்கலாம் என்பது, அந்த வேதப்பகுதியைப் புரிந்துகொள்வதில் என்ன வித்தியாசத்தை உண்டாக்கமுடியும்? ஏன் எந்த வித்தியாசத்தையும் அது உண்டாக்கவேண்டியதில்லை?`

`நாம் விழுந்துபோனவர்கள், நம்மை உயர்த்தவேண்டுமென்கிற உள்ளான ஆசை நம் எல்லாருக்குமே உள்ளது; அதிலிருந்து நாம் எவ்வாறு நம்மை கருத்தாகப் பாதுகாக்கலாம்?`