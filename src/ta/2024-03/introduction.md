### மாற்கு எழுதின சுவிசேஷம்

மாற்குவின் முதல் வசனமே இயேசு யாரென வாசகருக்குச் சொல்லுகிறது - அவர் தேவகுமாரனாகிய மேசியா. மாற்கு 1:1. ஆனால் அதன் சம்பவங்களில் வருகிற நபர்கள் அவர் யார், அவர் நோக்கம் என்ன என்பதைப் புரிந்துகொள்ளத் தின்டாடினார்கள்; ஆனால் பிசாசு பிடித்திருந்தவர்களுக்கு அந்தக் கேள்வி எழவில்லை. அவர் யாரென்று சரியாக அறிந்திருந்தார்கள்! பிசாசுகள் அவரை அடையாளம் கண்டுகொண்டன; அவரது மகத்துவமான வார்த்தைகளுக்கு முன்பாக நடுங்கின.

ஆனால் இயேசுவோ அவைகளிடம் அந்தச் செய்தியை இரகசியமாக வைக்கும்படி கட்டளையிட்டார். ஏன்? பல நூற்றாண்டுகளாக வேதாகம மாணவர்கள் இதுகுறித்து யோசித்து வருகிறார்கள். அறிஞர்கள் இதற்கு ஒரு பெயரும் வைத்திருக்கிறார்கள்; அது மேசியத்துவ இரகசியம். இயேசு யாரென்பதுபற்றி அமைதிகாக்க ஒரு சுவிசேஷப் புத்தகம் ஏன் சொல்லவேண்டும்?

மாற்கு எழுதின சுவிசேஷத்தைப்பற்றின இந்த ஆராய்ச்சிப் பயணத்தில், இந்தப் புத்தகத்தில் இரகசியம் இருப்பது மட்டுமல்ல, அற்புமான வெளிப்பாடு இருப்பதும் தெளிவாகப் போகிறது. வெளிப்படுத்தலும் இரகசியமும் கலந்த கருத்து அது என்று சொன்னால் சரியாக இருக்கும்; அது மாற்கு எழுதின சுவிசேஷம் முழுவதிலும் காணப்படுகிறது. ஆனாலும் அந்தப் புத்தகத்தின் முடிவில், இயேசு வைப் பற்றின வல்லமையான வெளிப்பாட்டால் இரகசியம் அனைத்தும் ஆச்சரியமான விதத்தில் வெளியரங்கமாகிறது.

மாற்கு புத்தகத்தை இரண்டு பிரிவுகளாகப் பிரிக்கலாம். முதலாம் அதிகாரத்திலிருந்து எட்டாம் அதிகாரத்தின் முடிவுவரை "இயேசு யார்?" என்கிற முக்கியக் கேள்விபற்றிப் பேசப்படுகிறது. அதற்கான பதில் அவருடைய போதனைகளிலும் அற்புதங்களிலும் வெளிப்படுகிறது. அவர் மீண்டும்மீண்டும் தீமையைத் தோற்கடிக்கிறார்; ஒடுக்கப்பட்டவர்களுக்கு நம்பிக்கை தருகிறார்; மனித வாழ்வின் மையமான முக்கியச் சத்தியங்களைப் போதிக்கிறார். எபிரெயர்கள் வெகுகாலமாகக் காத்திருந்த மேசியாவாகிய கிறிஸ்து அவர்தாம் என்று இவை எல்லாமே உரக்கச் சொல்கின்றன.

ஆனாலும், அந்தப் புத்தகத்தின் நடுப்பகுதியில்தான் பிசாசு பிடிக்காத ஒருவர் அவர் யாரென்று சரியாகச் சொல்லுகிறார்; கிறிஸ்துவின் அடையாளம்பற்றி அந்தப் புத்தகத்தின் முதல் பாகம் கேட்கிற கேள்விக்குப் பதிலளிக்கிறார். அந்த நபர் பேதுரு. ""நீர் கிறிஸ்து" என்று சொல்கிறார். மாற்கு 8:29.

மாற்கு புத்தகத்தின் இரண்டாம் பாதியில், மாற்கு 8:31 முதல் அப்புத்தகத்தின் முடிவு வரையிலும், "இயேசு எங்கே செல்கிறார்?" என்கிற கேள்விக்குப் பதிலளிக்கப்படுகிறது. பதில் சற்று அதிர்ச்சியாக இருக்கிறது. அவர் சிலுவைக்குச் செல்கிறார்; ரோம உலகில் அது மிகவும் இழிவான ஒரு மரணம். மேசியாவுக்கு அப்படி நடக்குமென யாருமே எதிர்பார்த்திருக்க மாட்டார்கள்; ரோமர்களைத் தோற்கடித்து, இஸ்ரவேலை வல்லமையான ஒரு தேசமாக மாற்றுவாரென அவரைப் பின்பற்றினவர்கள் நினைத்தார்கள்.

குழப்பத்திலிருந்த அவரது சீடர்களால் இயேசு சொன்னதைப் புரிந்துகொள்ள முடியவில்லை. அந்தப் புத்தகத்தில் தொடர்ந்து, இந்தக் காரியம்குறித்து அவரிடம் கேட்பதைக் குறைக்கிறார்கள்; இறுதியாக, அவர்கள் விரும்பாத அந்த உண்மை நிறைவேறியபோது, முற்றிலும் அமைதியாகிவிடுகிறார்கள். நம் இரட்சிப்புக்கு விலையாக, கிறிஸ்து அனுபவித்த இருளான அனுபவத்தை மாற்கு எழுதின சுவிசேஷம் காட்டுகிறது.

தம்மை அழிக்க சதித்திட்டம் தீட்டிய மதத்தலைவர்களை இயேசு எதிர் கொண்டபோது, சூழ்நிலைகள் மேலும் அந்தகாரமடைகின்றன. மகிமையான ராஜ்யத்தின் கனவில் இருந்த சீடர்கள், இயேசு கைதுசெய்யப்பட்டு, மரித்தபோது திகைத்தார்கள்; அவர்களுடைய எதிர்பார்ப்புகள் நொறுங்கிப்போயின.

ஆனால் இவை அனைத்தின் ஊடேயும், தாம் செல்கிற இடம்பற்றியும், தம் மரணம்-உயிர்த்தெழுதலின் அர்த்தம்பற்றியும் இயேசு ஒரு தெளிவான செய்தியைத் தெரிவித்தார். கடைசித் திருவிருந்தின் அப்பமும் பாத்திரமும் அவரது சரீரத்தையும் இரத்தத்தையும் சுட்டிக்காட்ட இருந்தன. மாற்கு 14:22-25. அநேகரை மீட்கும்பொருளாக அவர் மாற இருந்தார். மாற்கு 10:45.

அதற்காக எவ்வித உணர்ச்சியுமின்றி அவர் சிலுவையை எதிர்கொண்டார் என்று அர்த்தமில்லை. அந்தத் தீர்மானத்தைச் செய்ய கெத்செமனேயில் போராடுகிறார். மாற்கு 14:32-42. மனமுடைந்தவராக, ""என் தேவனே! என் தேவனே! ஏன் என்னைக் கைவிட்டீர்" என்று சிலுவையில் கதறுகிறார். மாற்கு 15:34. மாற்கு எழுதின சுவிசேஷமானது, நமது இரட்சிப்பிற்கு விலையாக கிறிஸ்து அனுபவித்த அந்தகார நிலையைக் காட்டுகிறது. ஆனால் சிலுவை அப்பயணத்தின் முடிவாக இருக்கவில்லை. அவர் உயிர்த்தெழுந்தபிறகு, கலிலேயாவில் தம் சீடர்களைச் சந்தித்தார். அவ்வாறுதான் கிறிஸ்தவ சபை உருவானது.

இரத்தினச் சுருக்கமாக, ஆனால் வேகமாக நகருகிற பரபரப்பான சம்பவம்; புத்தகத்தின் ஆசிரியர் அதிக விளக்கம் எதுவும் கொடுக்கவில்லை. அவர் சம்பவத்தைச் சொல்லிவிட்டு, நாசரேத்தின் இயேசுவினுடைய வாழ்க்கையையும் மரணத்தை யும்பற்றி வார்த்தைகளும் செயல்களும் நடவடிக்கைகளுமே பேச அனுமதிக்கிறார்.

தாமஸ் ஆர். ஷெப்பர்ட், பிஎச்டி, டிஆர்பிஎச் அவர்கள், ஆன்ட்ரூஸ் பல்கலைக் கழகத்தின் செவந்த்-டே அட்வென்டிஸ்ட் வேதாகமக் கல்லூரியில் புதிய ஏற்பாட்டின் தலைமை ஆராய்ச்சிப் பேராசிரியராக இருக்கிறார். அவருக்கும் அவரது மனைவி ஷெர்ரிக்கும் இரண்டு பிள்ளைகளும், ஐந்து பேரப்பிள்ளைகளும் உள்ளனர்.

“மாற்கு எழுதின சுவிசேஷமானது, நமது இரட்சிப்பிற்கு விலையாக கிறிஸ்து அனுபவித்த அந்தகார நிலையைக் காட்டுகிறது.”