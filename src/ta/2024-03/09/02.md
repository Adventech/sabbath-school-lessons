---
title:  வெற்றிப் பிரவேசம்
date:   25/08/2024
---

`மாற்கு 11:1-11; சகரியா 9:9,10 சொல்கிற செய்தி என்ன?`

இந்தச் சம்பவத்தில் பாதியளவுக்கு, எருசலேமுக்குள் செல்வதற்காக பக்கத்துக் கிராமத்திற்குச் சென்று, ஒரு கழுதையை அவிழ்த்து வரும்படி இரண்டு சீடர்களை இயேசு அனுப்பி வைத்ததுபற்றிச் சொல்வதிலேயே கழிகிறது. ஏன்?

அதற்கான காரணங்கள் இரண்டு. ஒன்று, இயேசு தீர்க்கதரிசனமாகச் சொன்னபடியே நடக்கிறது; அது அவரது பிரவேசம் தேவ சித்தப்படி இருப்பதைக் காட்டி, அதற்கு கூடுதல் மதிப்பைச் சேர்க்கிறது. இரண்டாவது, ராஜா கழுதைமீது ஏறி, எருசலேமுக்குள் வருவதாக சகரியா 9:9,10 சொன்னபடியே நிகழ்கிறது; மேலும், சாலொமோன் கழுதைமேல் ஏறி, எருசலேமுக்குள் வந்ததையும் நினைவுபடுத்து கிறது. 1இராஜா 1:32-48. அதோனியா சிங்காசனத்தைக் கைப்பற்ற முயன்றபோது, சாலொமோனை உடனடியாக ராஜாவாக்கும்படி தாவீது கட்டளையிட்டார்.

'கிறிஸ்து பிறப்பதற்கு ஐநூறு வருடங்களுக்குமுன்பு, இஸ்ரவேல் ராஜாவின் வருகைபற்றி சகரியா தீர்க்கதரிசி இவ்வாறு முன்னுரைத்தார். அந்தத் தீர்க்க தரிசனம் இப்போது நிறைவேறவிருந்தது. அரச மரியாதைகளை இதுவரை மறுத்துவந்தவர் இப்போது, தாவீதின் சிங்காசனத்திற்கு வாக்குரைக்கப்பட்ட சுதந்தரவாளியாக எருசலேமுக்கு வருகிறார்'.

எருசலேம் சுமார் 2400 அடி உயரத்தில், ஒரு மலைப்பகுதியில் அமைந்திருந்தது. இயேசுவின் நாட்களில் மக்கள் தொகை சுமார் 40,000 - 50,000 இருக்கும்; ஆனால் பஸ்கா பண்டிகையின்போது, மக்கள் தொகை அதிகரிக்கும். அந்நகரத்தின் சுற்றளவு 250 ஏக்கர்; அதில் மலையிலிருந்த தேவாலயம்மட்டும் 37 ஏக்கரில் இருந்தது. அற்புதமான அந்தத் தேவாலயம் அந்நகரத்திற்கு அழகு சேர்த்தது.

இயேசு கிழக்குத் திசையில் நுழைந்து, ஒலிவ மலையிலிருந்து இறங்கி, பொன் வாயில் வழியாக ஆலயமிருந்த மலைமேல் ஏறியிருக்கவேண்டும். அந்தவாயில் இப்போது செங்கற்சுவரால் அடைக்கப்பட்டுள்ளது. அவரது பிரவேசம் நகரத்தார் அனைவரையும் பரவசப்பட வைத்தது; அவரது அடையாளச் செயலின் முக்கியத்துவத்தை அனைவரும் உணர்ந்தார்கள். இயேசுவோடு வந்த கூட்டத்தார் 'ஓசன்னா' என்று சத்தமிட்டார்கள்; அதற்கு உண்மையில் 'இப்போது இரட்சியும்' என்று அர்த்தம்; இறுதியில், 'தேவனுக்கு ஸ்தோத்திரம்' எனும் அர்த்த முடையதாக மாறியது.

மாற்கு புத்தகம் முழுவதிலும், தம்மைப் பற்றி இரகசியம் காக்கும்படி இயேசு சொன்ன காலம் கடந்தது. இப்போது அனைவருக்கு பரிச்சயமான ராஜ அடையாளத்தோடு, இயேசு வெளிப்படையாக எருசலேமுக்குள் பிரவேசிக்கிறார். தேவாலயத்திற்குள் செல்கிறார்; ஆனால் சாயங்காலமானதால், பன்னிருவரோடுங்கூடப் பெத்தானியாவுக்குப் போனார். கலவரமாக மாறியிருக்க வேண்டிய ஒரு நாள், அவர் அமைதியாக அங்கிருந்து செல்கிற நாளாக முடிகிறது. ஆனால் அதற்கு அடுத்த நாள் அப்படியிருக்கவில்லை.

`கழுதைமேல் ஏறி வருவது, தாழ்மையைச் சுட்டிக்காட்டுகிறது. கிறிஸ்தவர்களுக்கு, அது ஏன் முக்கியமான குணம்? சிலுவை அடிப்படையில், நாம் எதைப்பற்றி பெருமைப்பாராட்ட முடியும்?`