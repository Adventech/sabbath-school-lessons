---
title:  மேலும் படிக்க
date:   30/08/2024
---

'தமது வல்லமைதாமே உண்டாக்கின அந்த மரத்தை கிறிஸ்து சபித்த செயல், எல்லாச் சபைகளுக்கும், கிறிஸ்தவர்களுக்கும் ஓர் எச்சரிப்பு. எவரும் மற்றவர்களுக்கு ஊழியம் செய்யாமல் தேவகட்டளையின்படி வாழ்ந்துவிட முடியாது. ஆனால் கிறிஸ்துவின் இரக்கமிக்க, சுயநலமற்ற வாழ்க்கையை வாழாத அநேகர் இருக்கிறார்கள். மிகச்சிறந்த கிறிஸ்தவர்களென எண்ணிக்கொள்கிற சிலர், தேவனுக்குச் சேவைசெய்வதின் அர்த்தத்தைப் புரிந்திருப்பதில்லை. தங்களைப் பிரியப்படுத்தவே திட்டமிடுகிறார்கள்; படிக்கிறார்கள். தங்கள் நலனை மட்டுமே முன்னிட்டு செயல்படுகிறார்கள். தங்களுக்காகச் சேர்ப்பதற்குமட்டுமே நேரத்தை முக்கியமானதாகக் கருதுகிறார்கள். வாழ்க்கையின் அனைத்து விவகாரங்களிலும் இதுவே அவர்களது நோக்கமாக இருக்கிறது. மற்றவர்களுக்காக அல்ல, தங்களுக்காக ஊழியம்செய்கிறார்கள். சுயநலமற்ற சேவையைச் செய்யவேண்டிய ஓர் உலகத்தில் வாழ்வதற்காக தேவன் அவர்களைப் படைத்தார். தங்களால் இயன்ற ஒவ்வொரு வழியிலும் தங்கள் சக மனிதர்களுக்குச் சேவைசெய்வதை விரும்பினார். ஆனால் சுயம் ஓங்கி இருப்பதால், வேறு எதையும் அவர்களால் பார்க்கமுடியவில்லை. மனிதாபிமானம்பற்றித் தெரிவதில்லை. இவ்வாறு சுயத்திற்காக வாழ்கிறவர்கள் அந்த அத்திமரத்தைப்போல இருக்கிறார்கள்; அது தன்னை முற்றிலும் அழகாகக் காட்டியது, ஆனால் கனியில்லை. அவர்கள் தொழுகைச் சடங்குகளைக் கடைப்பிடிக்கிறார்கள்; ஆனால் மனந்திரும்புதலோ விசுவாசமோ இல்லை. தேவனுடைய கட்டளைகளைக் கனப்படுத்துவதாகச் சொல்கிறார்களே தவிர, கீழ்ப்படிவதில்லை. அவர்கள் சொல்லியும் செய்யாதிருக்கிறார்கள். வீண் விளம்பரம் தம் கண்களுக்கு எவ்வளவு அருவருப்பானது என்பதைத்தான் அத்திமரத்தைச் சபித்த சம்பவத்தில் கிறிஸ்து விளக்குகிறார். தேவனைச் சேவிப்பதாகச் சொல்லியும் அவருடைய மகிமைக்கென கனிகொடுக்காதவனைவிட, வெளிப்படையாக பாவம் செய்கிறவன் பெரிய குற்றவாளி இல்லை என்பதை அறிவிக்கிறார்'.

**கலந்துரையாடக் கேள்விகள்**

`கிறிஸ்து தேவாலயத்தைச் சுத்தப்படுத்தியதிலுள்ள நியதி எவ்வாறு இன்று நம் சபைக்கு பொருந்தும்? அத்தகைய சுத்திகரிப்பு எவ்வாறு நடைபெறவேண்டும்?`

`சுவிசேஷப்புத்தகங்கள் முழுவதிலும் இயேசு வேதவாக்கியங்களைச் சுட்டிக்காட்டுகிறார். அவை எவ்வாறு நிறைவேற வேண்டுமெனச் சொல்கிறார். விசுவாச வாழ்க்கைக்கு அவை எவ்வளவு மையமாக இருக்கின்றன என்பதைப் பற்றி இது என்ன சொல்கிறது? கடவுள் யார்? அவர் செயல்படுகிற விதம் குறித்த வெறும் மனிதக் கருத்துகள்தாம் வேதாகமம் என்று சொல்லி, வேதாகமத்தின் அதிகாரத்தைக் குறைத்துக்காட்ட முயலுகிற எந்த முயற்சியையும் ஏன் தீவிரமாகப் புறக்கணிக்கவேண்டும்?`

`விசுவாச வாழ்க்கையில் சபைக்கும் அரசாங்கத்திற்கும் இடையே சரியான வரம்பு எது? மாற்கு 12:13-17இலுள்ள இயேசுவின் போதனை இதற்கு எவ்வாறு உதவக் கூடும்?`

`உயிர்த்தெழுதல்குறித்துப் பேசுகிற வசனங்களை வாசியுங்கள். மரித்தோரின் நிலை சம்பந்தப்பட்ட விஷயத்தில், இந்த உபதேசம் ஏன் நம் விசுவாசத்திற்கு முக்கியமானது?`