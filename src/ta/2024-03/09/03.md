---
title:  சபிக்கப்பட்ட மரமும் சுத்திகரிக்கப்பட்ட ஆலயமும்
date:   26/08/2024
---

`மாற்கு 11:12-26 சொல்கிற நிகழ்ச்சியின் முக்கியத்துவம் என்ன?`

அடுத்தநாள் காலையில், எருசலேமிலிருந்து சுமார் 3 கி.மீ. தொலைவிலிருந்த பெத்தானியாவிலிருந்து வருகையில், இயேசுவுக்குப் பசியுண்டாயிற்று. இலைகளுள்ள ஒரு அத்திமரத்தைப் பார்த்து, முந்திப்பழுத்த பழம் ஏதாவது இருக்குமா என்று பார்ப்பதற்காகச் சென்றார். இது திருட்டு கிடையாது; ஏனென்றால் பழைய ஏற்பாட்டு சட்டப்படி, பசியைப் போக்க பிறருடைய வயலிலோ தோட்டத்திலோ பறித்துப் புசிக்கலாம். லேவி 19:9,10; லேவி 23:22; உபா 23:25. ஆனால், அதில் கனியில்லை, எனவே அந்த மரத்தைப் பார்த்து "ஒருக்காலும் ஒருவனும் உன்னிடத்தில் புசியாதிருக்கக்கடவன்' என்று சொன்னார். மாற்கு 11:14. இது இயேசுவிடம் எதிர்பார்க்கமுடியாத விநோதமான ஒரு செயல்; ஆனால் அதற்கு பிறகு நிகழ்ந்தது அதைவிட விநோதம்.

பலிகளை விற்கிற இடமான புறஜாதியாருக்கான பிராகாரத்தில் அடுத்த நிகழ்வு நடைபெறுகிறது. அந்த விற்பனை பழக்கத்தை அப்போதுதான் காய்பா ஆரம்பித்திருந்தான். மீண்டும் அங்கே அமைதியான முறையில் ஆராதனை நடக் கும்படி, வியாபாரிகளை பிராகாரத்திலிருந்து இயேசு துரத்துகிறார். அச்செயல் ஆலய ஒழுங்கை நிர்வகித்து வந்தவர்களை அவமதிப்பதாக இருந்தது.

பரிசுத்தமற்ற அந்த வியாபாரத்தை கடுமையாகக் கண்டிப்பதற்கு இரண்டு பழைய ஏற்பாட்டு பகுதிகளைப் பயன்படுத்துகிறார். தேவனுடைய வீடு சகல ஜனங்களுக்கும் ஜெபவீடு. ஏசா 56:7. அதில் புறஜாதியாரும் அடங்குவார்கள். பிறகு, தலைவர்கள் தேவாலயத்தை கள்ளர் குகையாக்கினதாகச் சொல்கிறார். எரே 7:11. அந்த அற்புதமான நாளின் முடிவில், இயேசு தம் சீடர்களோடு அந்த நகரத்தை விட்டுக் கிளம்புகிறார். மாற்கு 11:19.

அடுத்தநாள் காலையில், மீண்டும் நகரத்திற்குத் திரும்பும்போது, அந்த அத்திமரம் வேரோடே பட்டுப்போயிருக்கிறதைக் கண்டு சீடர்கள் ஆச்சரியப்பட்டார்கள். மாற்கு 11:20-26. அதற்கான விளக்கத்தை ஜெபத்திற்கும் மன்னிப்புக்கும் ஒரு பாடமாக இயேசு சொல்லுகிறார். அவற்றின் அர்த்தம் என்ன?

இந்த இரண்டு சம்பவங்களும் மாற்குவில் உள்ள நான்காவது "இடைச்செருகல்' சம்பவம். அந்த வகைச் சம்பவங்களில், இணையான கதாபாத்திரங்கள் எதிரான செயல்களைச் செய்வதையும் அல்லது எதிரான கதாபாத்திரங்கள் இணையான செயல்களைச் செய்வதையும் காணலாம். இயேசு மரத்தைச் சபிக்கிறார்; ஆனால் ஆலயத்தைச் சுத்திகரிக்கிறார்; இரண்டும் எதிரான செயல்கள். ஆனால் முரண் என்னவென்றால், மதத்தலைவர்கள் இப்போது இயேசுவைக் கொல்ல சதித்திட்டம் தீட்டுவார்கள்; அச்செயலால் பலிமுறைகள் ஒழிந்துபோவ தால், ஆலய ஆராதனைகளின் முக்கியத்துவம் போய்விடும்.

`உங்கள் வாழ்க்கையில் இயேசு என்னென்ன விஷயங்களைச் சுத்திகரிக்க வேண்டியுள்ளது? அது எவ்வாறு நிகழ்கிறது?`