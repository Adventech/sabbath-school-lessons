---
title:  எந்த அதிகாரத்தினால் இவைகளைச் செய்கிறீர்?
date:   27/08/2024
---

`மாற்கு 11:27-33இல் மதத்தலைவர்கள் இயேசுவிடம் கேட்ட கேள்வி என்ன? இயேசு சொன்ன பதில் என்ன?`

இயேசு தேவாலயத்தைச் சுத்திகரித்த நாளுக்கு அடுத்த நாளில், தேவாலயப் பிராகாரங்களில் நின்றிருந்த இயேசுவைச் சந்தித்த மதத்தலைவர்கள், முந்தின நாளில் எந்த அதிகாரத்தால் அவர் அவ்வாறு நடந்துகொண்டதாகக் கேட்டார்கள். உண்மையை அறிய விரும்பாமல், அவரைச் சிக்கவைக்க முயன்றார் கள். தேவன் அதிகாரம் கொடுத்ததாகச் சொன்னால், ஒரு சாதாரண கிராமத்துத் தச்சனுக்கு அந்த அதிகாரம் எவ்வாறு கிடைக்கும் என்று மறுப்பார்கள். மனிதர் அதிகாரம் கொடுத்ததாகச் சொன்னால், அவரை முட்டாளென நிந்திப்பார்கள்.

வலை விரித்திருப்பதை அறிந்த இயேசு, தாம் கேட்கிற கேள்விக்கு அவர்கள் பதிலளித்தால் தாமும் பதிலளிப்பதாகச் சொன்னார். யோவான் கொடுத்த ஸ்நானம் தேவனால் உண்டானதா, மனுஷரால் உண்டானதா என்று கேட்டார். தாங்கள் வசமாகச் சிக்கிக்கொண்டதை மதத்தலைவர்கள் புரிந்துகொண்டார்கள். தேவனால் உண்டாயிற்றென்றால், 'பின்னை ஏன் அவனை விசுவாசிக்க வில்லை?' என்று இயேசு கேட்பார். மனிதரால் உண்டாயிற்றென்றால், மக்கள் சும்மாவிடமாட்டார்கள். அதனால் தங்களுக்குத் தெரியாதென பொய்சொன்னார்கள். அதையே காரணங்காட்டி, இயேசுவும் பதலளிக்க மறுத்துவிடுகிறார்.

`பதில் சொல்ல மறுத்தபின் அவர்களை உணர்த்த இயேசு சொன்னது என்ன? அது அவர்களில் ஏற்படுத்திய தாக்கம் என்ன? மாற்கு 12:1-12.`

ஒரு திராட்சத்தோட்டம், அதன் எஜமான், அதைக்குத்தகைக்குவிட்டவர்கள் குறித்து இயேசு ஒரு உவமையைச் சொல்கிறார். இயேசு சொல்லுகிற உவமைக்கும், ஏசாயா 5இலுள்ள திராட்சத்தோட்ட உவமைக்கும் அதிக ஒற்றுமைகள் உள்ளன; அங்கே, உண்மையற்ற இஸ்ரவேலர்மீது தேவன் ஒரு குற்றச்சாட்டை வைக்கிறார். அந்த ஒற்றுமை எல்லாருக்குமே புரிந்திருக்கும்; குறிப்பாக மதத்தலைவர்களுக்குப் புரிந்திருக்கும்.

தோட்டத்தின் விளைச்சலில் எஜமானுக்கு பங்கு கொடுக்க குத்தகைக்காரர்கள் மறுக்கிறார்கள். மாறாக, அவருடைய வேலைக்காரர்களை அநியாயமாக நடத்தி, கொல்கிறார்கள். இறுதியில், தன் பிரிய மகனையாவது மதிப்பார்களெனக் கருதி, அவரை அனுப்புகிறார். ஆனால் அவ்வாறு செய்யவில்லை. குமாரனைக் கொன்றுவிட்டால், தோட்டம் தங்களுக்குச் சொந்தமாகிவிடுமெனக் கருதுகிறார்கள். அது பகுத்தறிவற்ற செயல்; அதற்கு அவர்களுக்குக் கொடுக்கப்படவிருந்த தண்டனை நியாயமானது.

இந்தக் கதையில், மதத்தலைவர்கள் தாங்கள் சென்று கொண்டிருந்த பாதையை உணரும்படி இயேசு ஓர் எச்சரிப்பைக் கொடுக்கிறார். எனவே, அவர் சொன்ன உவமை ஓர் அன்பான முன்னெச்சரிப்பாகும். அவர்கள் மாறுவதற்கும், நிச்சயமாக வரவிருந்த தண்டனையைத் தவிர்ப்பதற்கும் காலமிருந்தது. சிலர் மனந்திரும்பி, வாழ்க்கையை மாற்றி, இயேசுவை ஏற்றக்கொள்வார்கள்; மற்றவர்கள் அப்படிச் செய்யப் போவதில்லை.