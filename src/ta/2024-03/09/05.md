---
title:  பூலோகக் கடமைகளும் பரலோகப் பலன்களும்
date:   28/08/2024
---

`மாற்கு 12:13-27இல் என்ன நடக்கிறது? இயேசு கற்றுக்கொடுக்கிற சத்தியம் என்ன?`

இயேசுவைக் குற்றப்படுத்தி, ரோம தேசாதிபதியிடமோ மக்களிடமோ அவரை அகப்படச் செய்ய மத்த்தலைவர்கள் முயலுகிறார்கள். இந்தச் சர்ச்சையில், வரிசெலுத்துவதுபற்றிக் கேள்வி எழுப்புகிறார்கள். அச்சமயத்தில் அங்கே வரிசெலுத்த மறுப்பது ரோம அரசாங்கத்திற்கு எதிரான கலகம்; பயங்கர குற்றம்.

இராயனுடையதை இராயனுக்கும், தேவனுடையதை தேவனுக்கும் செலுத்துங்கள் என்று இயேசு சொன்னது, அந்தச் சதியிலிருந்து அவரைக் காப்பாற்றியது; அரசாங்கம் சம்பந்தப்பட்ட கடமைகளில் விசுவாசிகள் உண்மையாக இருக்க வேண்டுமென்கிற ஆழமான போதனையை வழங்கியது. 'ரோம அதிகாரத்தின் பாதுகாப்பின்கீழ் அவர்கள் வாழ்ந்துவந்ததால், அந்த அரசாங்கம் கோரின ஆதரவு முரணாக இல்லாதவரையிலும் அதை வழங்கவேண்டுமெனச் சொன்னார். தேசத்தின் சட்டங்களுக்கு அமைதலோடு கீழ்ப்படிகிற அதே வேளையில், எல்லாச் சமயங்களிலும் தேவனுக்கே முதலாவது மெய்ப்பற்றுடன் இருக்கவேண்டும்'.

அடுத்ததாக, மரித்தோரின் உயிர்த்தெழுதல் சம்பந்தமாக ஒரு கேள்வியைக் கேட்கிறார்கள். ஆசாரியர்களில் ஒரு பிரிவினர் சதுசேயர்கள்; மோசேயின் ஐந்து புத்தகங்களைமட்டுமே வேதாகமமாக ஏற்றுக்கொண்டவர்கள். மரித்தோரின் உயிர்த்தெழுதலை நம்பாதவர்கள். அவர்கள் இயேசுவிடம் முன்வைப்பது ஒரு அனுமானக் காட்சி. மோசேயின் பிரமாணத்தின்படி, ஒருவன் புத்திர சந்தானமில்லாமல் மரித்தால், அவன் சந்ததி நிலைத்திருக்கும்படி அவனது சகோதரன் அவன் மனைவியை விவாகம்பண்ணலாம்; அந்தத் திருமணத்தின்மூலம் பிறக்கிற குழந்தையானது இறந்துபோனவனுடைய குழந்தையாக சட்டப்படிக் கருதப்படும். உபா 25:5-10.

உயிர்த்தெழுதலின் கோட்பாட்டை தவறென நிரூபிப்பதற்காக, உயிர்த்தெழுதலில் அந்தப் பெண் யாருக்கு மனைவியாக இருப்பாள் என்று கேட்கிறார்கள்; ஒழுக்கச் சிக்கலான கேள்வி. அவர்களுடைய வாதத்தை இயேசு கையாண்ட விதத்தைக் கவனியுங்கள். வேதவாக்கியங்களையும், தேவனுடைய வல்லமையையும் குறிப்பிட்டு இருநிலைகளில் கையாளுகிறார். முதலில், மரித்தோரின் உயிர்த்தெழுதல் தேவனுடைய வல்லமையால் உண்டாகிறது; பரலோகத்தில் திருமணம் இல்லை என்கிறார். இரண்டாவது யாத்திராகமம் 3:1-22இல், தாம் ஆபிரகாமின் தேவனும், ஈசாக்கின் தேவனும் யாக்கோபின் தேவனுமாக இருப்பதாகச் சொல்லுகிற வசனங்களைக் குறிப்பிட்டு, உயிர்த்தெழுதலுக்கு ஆதரவாகப் பேசுகிறார். அதாவது அவர்கள் உயிர்தெழப்படுவார்களென இயேசு சுட்டிக்காட்டுகிறார்; ஏனென்றால் மரித்த நிலையிலிருக்கிற அவர்கள் உயிர்த்தெழாவிட்டால் அவர் ஆபிரகாமின் ஈசாக்கின் யாக்கோபின் தேவனாக இருக்க முடியாது என்பதுதான் இயேசுவின் கருத்து.

`'தேவ வல்லமையை அறிந்திருக்கிறீர்களா?' என்று யாராவது உங்களிடம் கேட்டால், என்ன பதில் சொல்வீர்கள்? ஏன்?`