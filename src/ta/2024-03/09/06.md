---
title:  பிரதான கற்பனை
date:   29/08/2024
---

`இயேசுவின்மேல் நட்புடன் அந்தப் பரிசேயன் கேட்ட கேள்வி என்ன? அதற்கு இயேசு சொன்ன இரண்டு பதில்கள் என்ன? மாற்கு 12:28-34.`

மாற்கு எழுதின சுவிசேஷத்தில் இதுவரை, ஒரு சிலரைத் தவிர பெரும்பாலான மதத்தலைவர்கள், இயேசுவுக்கு எதிராகவே இருந்தார்கள். குறிப்பாக எருசலேமில், யூதமார்க்கத்தின் மையமாக இருந்த தேவாலயத் தொழுகை சம்பந்தமாக தலைவர்களுடன் மோதல் உண்டானது. எனவே ஒரு வேதபாரகன், அங்கே நடைபெற்ற வாதங்களைக் கேட்டு, அதற்கு இயேசு சொன்ன பதிலைப்பாராட்டினான் என்றால், அப்போது இயேசுவுக்கு எதிராக பகையுணர்வு காணப் பட்டாலும், அவன் உண்மையாகவும் தைரியமாகவும் இருந்திருக்கிறான். இயேசுவின்மீதான பரிவால், அந்நிகழ்வை அமைதியாகப் பார்த்துக்கொண்டு நிற்பது வேறு; ஆனால் இவனைப் போலச் செயல்படுவது வேறு.

கற்பனைகளில் பிரதான கற்பனை எது என்று பக்திமார்க்கத்தின் அடிப்படை விஷயத்தில் அந்த வேதபாரகன் கேள்வி எழுப்புகிறான். இயேசு புரிகிற வகையில், தெளிவாகப் பதில் சொல்கிறார்; யூத மார்க்கத்தின் விசுவாச அறிக்கையான ஷெமாவை உபா 6:4,5இலிருந்து மேற்கோள் காட்டுகிறார். உன் முழு இருதயத்தோடும் ஆத்துமாவோடும் மனதோடும் பெலத்தோடும் தேவனில் அன்புகூருவதே பிரதான கற்பனையெனச் சொல்லுகிறார்; அதாவது ஒருவர் தன்னை முழுவதுமாக அர்ப்பணித்து அன்புகூரவேண்டும். கூடுதலாக, இரண்டாவது பெரிய கற்பனையையும் இயேசு அந்த வேதபாரகனுக்குச் சொன்னார்; அதுவும் பழைய ஏற்பாட்டில் உள்ளதுதான். உன்னிடத்தில் நீ அன்புகூருவதுபோல் பிறனிடத்திலும் அன்புகூருவாயாக. லேவி 19:18.

அன்பை எப்படி கட்டளையிட முடியும் என்று சிலர் யோசிக்கிறார்கள். உபாகமத்திலுள்ள அந்தக் கட்டளையின் கலாச்சாரப் பின்னணியை வைத்து அதை விளக்கமுடியும். 'அன்புகூரு' என்கிற வார்த்தை பண்டைய காலங்களில் இருசாராருக்கு இடையே ஒப்பந்தம் போடப்படும்போது பயன்பட்டது. அந்த ஒப்பந்தத்தின் நிபந்தனைகளுக்கு உண்மையாக இருந்து, உண்மையோடு நிறைவேற்ற வேண்டும் என்றும், இரு சாராருக்கும் இடையே தீவிரப்பற்று அவசியம் என்றும் காட்டுகிறது; அதைவிட அத்தகைய மெய்ப்பற்றை எடுத்துக்காட்டுகிற செயல்களும் அவசியமெனக் காட்டுகிறது.

அந்த வேதபாரகன் நேர்மையானவன்; இயேசுவின் பதில் புரியும்படி, தெளிவாக இருந்ததாக ஒத்துக்கொள்கிறான். இயேசுவின் பதில் நியாயமானதென அவன் சொன்னதைக் கேட்டதும் அங்கிருந்த மற்ற தலைவர்கள் கூச்சலிட்டிருப்பார்கள்; வேறு எவருக்கும் அந்தத் தைரியம் வர வாய்ப்புமில்லை. அவன் நேர்மையாகப் பதில் சொன்னதை இயேசுவும் அங்கீகரித்தார்; அவன் தேவனுடைய ராஜ்யத்திற்கு தூரமானவன் அல்லவென்றார். தூரமானவனல்ல என்றால், உள்ளேயிருப்பவன் என்று அர்த்தமல்ல. அவன் இயேசு யாரென்பதை உணர்ந்து, அவரைப் பின்பற்ற வேண்டியிருந்தது; அது விசுவாசப் பயணத்தின் அடுத்த படி.

`தேவனில் அன்புகூரவும், நம்மைப்போல பிறரில் அன்புகூரவும் நாம் என்ன செய்யலாம்? இந்தக் கட்டளைகளைக் கைக்கொள்வதில் சிலுவை ஏன் மையமாக இருக்கிறது?`