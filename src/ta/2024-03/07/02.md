---
title:  தெளிவாகக் காணுதல்
date:   11/08/2024
---

`மாற்கு 8:22-30இல், அந்தக் குருடனைக் குணமாக்குவதற்கு இயேசு ஏன் இரண்டு முறை தொடவேண்டியிருந்தது, இந்தச் சம்பவத்திலுள்ள பாடங்கள் என்ன?`

குருடர்கள் பலரை இயேசு குணமாக்கினது குறித்து சுவிசேஷப் புத்தகங்கள் சொல்கின்றன. மாற்கு 8இன் இந்த வேதப்பகுதி தவிர, மாற்கு 10:46-52இல் குருடனாகிய பர்திமேயுவைக் குணமாக்கினார். மத்தேயுவில் இரண்டு குருடர்களைப் பற்றிச் சொல்லப்படுகிறது. மத் 20:29-34. பிறவிக்குருடன் ஒருவனை இயேசு குணமாக்கி, சீலோவாம் குளத்தில் போய் கழுவும்படி சொன்னார். யோவான் 9.

ஆனால் மாற்கு 8இலுள்ள இந்தச் சம்பவம் மாற்குவில்மட்டுமே வருகிறது; இந்த ஒரு சம்பவத்தில்மட்டுமே பூரணமாகக் குணமாக்குவதற்கு இயேசு இரண்டு முறை செயல்படவேண்டியிருந்தது. இந்தச் சம்பவத்தில், இயேசு அவன் கையைப் பிடித்து, கிராமத்திற்கு வெளியே அழைத்துச் செல்லுகிறார். அவனுடைய இயலாமை அவரில் எவ்வளவாய்ப் பரிவை உண்டாக் கியது என்பது தெரிகிறது.

ஆனால் ஏன் இரண்டுமுறை தொடவேண்டியிருந்தது? இயேசுவின் வல்லமையில் குறைவில்லை என்பது முக்கியம். மாறாக, இது ஒரு செயல்முறை உவமை; ஆவிக்குரிய நுண்ணறிவைப் பெற சிலசமயம் காலமாகலாம் என்பதை வெளிப்படுத்துவதற்காகச் செய்யப்பட்டது. அதைத்தான் இயேசுவின் சீடர்கள் அங்கே காண்கிறார்கள். மாற்கு 8:22-10:52 வரையிலான பகுதிகள், ஒரு குருடனை இயேசு குணமாக்கின சம்பவத்தோடு முடிகின்றன. மாற்குவின் இந்தப் பகுதியில், தமக்கு நேரிடவிருந்த மரணம்குறித்து இயேசு தம் சீடர்களுக்குப் போதிக்கிறார். அதைப் பற்றி பலமுறை அவர்களிடம் சொல்லியிருந்தும், அதைப் புரிந்துகொள்ள கஷ்டப் படுகிறார்கள். அந்தக் குருடனைப்போல, தெளிவாகக் காண்பதற்கு 'இரண்டு தொடுதல்கள்' தேவைப்பட்டன. மீண்டும் பார்வை கிடைத்த செயலானது, சீடத்துவம் குறித்த நுண்ணறிவைப் பெற்றதற்கு ஓர் உருவகமாக இருக்கிறது.

ஆசிரியர்களுக்கு கேள்விகள் கேட்பது பிடிக்கும். மாணவரின் புரிதலைத் தெரிந்துகொள்ள அதுதான் முக்கிய வழி. மாற்கு 8இன் இந்த வேதப்பகுதி திருப்புமுனைப் பகுதி. மூன்று விஷயங்கள் இதை உறுதிப்படுத்துகின்றன. முதலாவது, இயேசு தம் சீடர்களிடம் தாம் யாரென்பதுகுறித்து கேள்விகேட்கிறார்; இதற்கு முன் இவ்வாறு அவர் கேட்டதில்லை. இரண்டாவது, பிசாசு பிடித்திராமல் இயேசுவை மேசியா என்று சொன்ன முதல் நபர் பேதுருதான். மூன்றாவது, இயேசு யாரென்கிற இந்த வெளிப்பாட்டைத் தொடர்ந்து, தாம் செல்கிற இடம் குறித்து, அதாவது சிலுவைக்குச் செல்வதாக விளக்கத் துவங்குகிறார். தாம்தான் மேசியாவென யாரிடமும் சொல்லவேண்டாம் என்று இயேசு

தம் சீடர்களிடம் ஏன் சொல்கிறார்? தேவராஜ்யத்தை நிறுவுவதற்கு அது எதிர்மறையாக இருப்பதுபோலத் தெரிகிறது. ஆனாலும் இயேசுவின் நாட்களில், 'மேசியா' என்றால் ரோம ஆட்சியைக் கவிழ்ப்பதற்கு வருபவர் என்கிற அரசியல் ரீதியான கருத்து காணப்பட்டது. ஆனால் இயேசு அப்படிப்பட்ட மேசியாவாக வரவில்லை; அவ்வாறு அவர் சொல்ல அதுவே காரணம்.

`உண்மையாகவே இருந்தாலும் சில விஷயங்களைச் சொல்லாமலேயே இருக்கவேண்டிய முக்கியமான சமயங்களைப்பற்றி இந்தச் சம்பவம் நமக்கு என்ன கற்பிக்கிறது?`