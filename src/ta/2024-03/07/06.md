---
title:  நரகத்திலே பலவான்
date:   15/08/2024
---

`மாற்கு 9:42-50இல் இயேசுவின் போதனைகளில் பொதுவாகக் காணப்படுகிற அம்சம் என்ன?`

முதலில் பார்ப்பதற்கு, காரணமோ நோக்கமோ இல்லாமல் இயேசு விரக்தியில் பேசினதுபோலத் தெரியலாம். உன்னிப்பாக ஆராய்ந்தால், இயேசு அடுத்தடுத்து சொல்கிற விஷயங்கள் முந்தின விஷயங்களுடன் ஒரு முக்கிய வார்த்தையால் தொடர்புபடுகின்றன. இந்த வேதப்பகுதியில் மூன்று முக் கிய வார்த்தைகள் உள்ளன; அவரது அடுத்தடுத்த அறிவுரைக்கு உதவுகின்றன; அவை 'இடறல் உண்டாக்குதல்', 'அக்கினி', 'உப்பு'.

முதல் போதனை 'சிறியர்' பற்றியது; புதிய விசுவாசிகளைக் குறிப்பிடுகிறது. புதிதாக மனம் மாறுகிறவர்களை விசேஷித்த அக்கறையோடு கவனிக்க வேண்டிய பொறுப்பை தேவராஜ்யத்தின் போதகர்களிடமும் தலைவர்களிடமும் ஒப்படைக் கிறார்; பழைய ஏற்பாட்டில் விதவைகள், திக்கற்றோர், அந்நியர்கள் ஆகியோர் மீது அக்கறைகாட்ட ஏற்படுத்தப்பட்டிருந்த ஒழுங்கிற்கு அதை ஒப்பிடலாம். அப்படிப்பட்ட 'சிறியரில்' ஒருவருக்கு இடறல் உண்டாக்குவதைவிட, சமுத்திரத்தில் அமிழ்த்திப்போடுவது நலமாயிருக்குமென அதன் முக்கியத்துவத்தை உணர்த்து கிற வகையில் இயேசு பேசுகிறார்.

'இடறல் உண்டாக்குதல்' என்கிற சொற்றொடர் அதைத் தொடர்ந்து வருகிற நீளமான போதனைக்கு அடிப்படையாக இருக்கிறது. அங்கே வாசகர்களுக்கு இரண்டு விஷயங்கள் புதிராக இருந்திருக்கலாம். ஒன்று, உண்மையிலேயே ஒரு கையையோ காலையோ வெட்டவோ, அல்லது கண்ணைப் பிடுங்கவோ இயேசு சொல்கிறாரா? இரண்டாவது, நித்திய நரகம் உண்டெனச் சொல்கிறாரா? முதல் கேள்விக்கான பதில் இல்லை என்பதே; கை கால்களை வெட்டுவதை யூதமார்க்கம் ஏற்கவில்லை. உபா 14:1; 1இராஜா 18:27,28. எனவே தம் கருத்தின் முக்கியத்துவத்தை உணர்த்த இயேசு அவ்வாறு பேசுகிறார். கை-கால்-கண்ணை இழப்பது கொடியதென்றால், கிறிஸ்தவர்கள் பாவம் செய்வது எவ்வளவு கொடியதாக இருக்கும்!

இரண்டாவது கேள்விக்கான பதிலும் இல்லை என்பதே. நித்தியமாக எரிகிற அக்கினிபற்றி இயேசு போதிக்கவில்லை. அதெப்படி? முதலாவது, இந்த வேதப்பகுதியில் சில நகைச்சுவை அம்சமும் உள்ளது. ஒரு கண், ஒரு கால், ஒரு கையுடன் பரலோக நகருக்குள் சிலர் செல்வதாக யோசியுங்கள். இன்னொரு புறம் நரகத்திற்கு செல்லுகிறவர்கள் அவ்வாறு இல்லாததை யோசியுங்கள். நரகத்திலா பலவான்கள் இருப்பார்கள்? மாற்றித்தானே இருக்கவேண்டும். இது நகைச்சுவை பேச்சு. நகைச்சுவையாகப் பேசுவதால், இயேசு ஒரு முக்கியக் கருத்தை விளக்க விரும்புகிறார். பாவம் செய்வதைவிட கையை, காலை, கண்ணை இழப்பதேமேல் என்கிற அளவுக்கு பாவத்தை மோசமானதாகப் பார்க்கவேண்டும்.

நரகத்தின் அக்கினி அல்ல, அதின் விளைவுகள்தாம் நித்தியமானவை. 'தேவன், தம்முடைய ஒரேபேறான குமாரனை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு, அவரைத் தந்தருளி, இவ்வளவாய் உலகத்தில் அன்புகூர்ந்தார்'. யோவான் 3:16. இரட்சிப்பை இழந்தவர்கள் நித்தியமாக எரிவதில்லை; மாறாக நித்தியமாக இல்லாமல் போகிறார்கள் - அது மிகப்பெரிய ஒரு வித்தியாசம்!