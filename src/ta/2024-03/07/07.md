---
title:  மேலும் படிக்க
date:   16/08/2024
---

'மேன்மைக்கு முன்னானது தாழ்மை. மனிதர்கள்முன் ஓர் உயர்ந்த இடத்தில் இருப்பதற்கு, யோவான் ஸ்நானனைப்போல தேவனுக்குமுன் தாழ்மையான இடத்தை எடுக்கிற வரையே பரலோகம் தேர்வுசெய்கிறது. முடிந்தவரை சிறுபிள்ளைபோல இருக்கிற சீடரே தேவனுக்கு மிகவல்லமையாக ஊழியம் செய்கிறார். தன்னை உயர்த்த முயலாமல், ஆத்துமாக்களை இரட்சிக்க முயலுகிறவர்களுடன் பரலோக ஜீவிகளால் ஒத்துழைக்க முடியும்'.–Ellen G. White, The Desire of Ages, p. 436.

'கல்வி, நாகரிகப்பண்பு, குணமேன்மை, கிறிஸ்தவப் பயிற்சி, ஆவிக்குரிய அனுபவம் என மற்றவர்களைவிட அனுகூலமாகப் பெறுகிற ஒவ்வொன்றிலும், அதைக் கிடைக்காதவர்களுக்கு கடன்பட்டிருக்கிறோம்; மேலும், நம்மால் முடிந்த வரையிலும் அவர்களுக்கு ஊழியம் செய்யவேண்டும். நாம் பெலவான்களாயிருந்தால், பெலவீனர்களின் கரங்களைத் தூக்கிப் பிடிக்க வேண்டும். பரலோகத்தில் பிதாவின் முகத்தை எப்போதும் தரிசிக்கிற மகிமையின் தூதர்கள் அவருடைய சிறியவர்களுக்கு ஊழியம்செய்வதில் மகிழ்கிறார்கள். ஆட்சேபனைமிக்க குணத்தன்மைகளுடன் நடுங்கிக்கொண்டிருக்கிற ஆத்துமாக்கள்மேல் விசேஷித்த கவனம் செலுத்துகிறார்கள். தாங்கள் அதிகம் தேவைப்படுகிற இடங்களில், சுயத்தோடு மிகக்கடினமாக போராட வேண்டியவர்களோடும், மிகவும் அதைரியமான சூழ்நிலையைச் சந்திக்கிறவர்களோடும் எப்போதும் இருக்கிறார்கள். இந்த ஊழியத்தில் கிறிஸ்துவின் மெய்யான சீடர்கள் ஒத்துழைப்பார்கள்'.–The Desire of Ages, p. 440.

**கலந்துரையாடக் கேள்விகள்**

`மாற்கு 8:27-29ஐ மீண்டும் வாசியுங்கள். இயேசுவே கிறிஸ்து என்கிற உங்கள் நம்பிக்கையை எவ்வளவு தூரம் மற்றவர்களோடு பகிர்ந்துகொள்கிறீர்கள்?`

`கிறிஸ்துவோடு ஐக்கியமாக இருக்கிற மலை உச்சியின் அனுபவத்திற்கும், பிறர் தேவைகளைச் சந்திக்கிற மலையடிவார அனுபவத்திற்கும் இடையே எவ்வாறு ஒரு சமநிலையைப் பேணலாம்?`

`முதலாவது நபராக இருக்க விரும்புவதுபற்றி புதன்கிழமை பாடத்தின் கடைசியில் கேட்கப்பட்ட கேள்வியை வகுப்பில் கலந்தாலோசியுங்கள். மேன்மைபற்றி உலகம் கருதுவதற்கும், தேவன் கருதுவதற்கும் இடையேயுள்ள வித்தியாசம்பற்றி என்ன தீர்மானத்திற்கு வந்தீர்கள்? உலகம் பெரியவர்களாகக் கருதியும், தேவன் அவ்வாறு கருதாத சில மனிதர்கள் யார்? மாறாக, உலகம் புறக்கணித்தும், அலட்சியம்பண்ணியும் தேவன் முக்கியமாகக் கருதுகிற நபர்கள் யார்? உலகத்தின் பார்வைகள் கோணல்மாணலாக இருப்பதுபற்றி இந்த வித்தியாசம் நமக்கு என்ன சொல்லுகிறது?`

`பாவம் செய்வதைவிட உடல் உறுப்புகளை இழப்பது நல்லது என இயேசு சொல்லியிருப்பதால், பாவத்தை தீவிரமாக ஒதுக்க நாம் என்ன செய்யலாம்?`