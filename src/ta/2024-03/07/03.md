---
title:  சீடத்துவத்தின் விலை
date:   12/08/2024
---

`மாற்கு 8:31-38இல், இயேசுவைப் பின்பற்றுவதின் விலைகுறித்த இயேசு என்ன போதிக்கிறார்?`

இயேசுவோடுள்ள உறவின் ஒரு திருப்புமுனையான கட்டத்திற்கு சீடர்கள் வந்திருந்தார்கள். அவர்தாம் மேசியா என்பதை இப்போது அறிந்திருந்தார்கள். மாற்குவை வாசிக்கிற நமக்கு அவர்தாம் மேசியா என்பது ஆரம்பம்முதலே தெரியும். மாற்கு 1:1. எனவே தடுமாறிக் கொண்டிருந்த அந்தச் சீடர்களைவிட அதிக அனு கூலங்களைப் பெற்றிருக்கிறோம்.

இயேசு முதன்முதலாக சீடர்களை அழைத்தபோது, அவர்களை மனுஷர்களைப் பிடிக்கிறவர்கள் ஆக்குவதாகச் சொன்னார். மாற்கு 1:17. அவர்களுக்கு இன்னல்கள் நேரிடுமென அப்போது எதுவும் சொல்லவில்லை. இப்போது அவர் உண்மையிலேயே யாரென அறிந்திருந்தார்கள். தம் ஊழியத்தின் நோக்கத்தை அவர்களுக்குத் தெரிவிக்கிறார்; அதாவது, தாம் பல பாடுகள் படவும், புறக்கணிக்கப்படவும், கொல்லப்படவும், மூன்று நாட்களுக்கு பிறகு மீண்டும் உயிர்த்தெழவும் அவசியமெனச் சொன்னார்.

இது அதிர்ச்சியான செய்தி. இயேசுவை மேசியாவெனச் சொல்லியிருந்த பேதுரு, அவரை தனியே அழைத்துக்கொண்டு போய், அவ்வாறு சொல்லக்கூடாதென கடிந்துகொள்ளத் தொடங்கினான். இவை எல்லாமே மறைமுகமாகச் சொல்லப்பட்டன; ஆனால் இயேசு சொன்னதை அந்தச் சுவிசேஷ எழுத்தாளர் பதிவுசெய்கிறார்; பேதுருவை 'சாத்தான்' என்று சொல்லி, அத்தகைய எண்ணங்கள் தேவ சித்தத்திற்கு புறம்பானவைகள் என்பதால் அப்பாலே போகச்சொல்லுகிறார். அந்த வார்த்தைகளைக் கேட்டதும் பேதுருவுக்குக் குத்தியிருக்கவேண்டும்.

'இயேசுவுக்கு முன்பிருந்த மாபெரும் சோதனையில் பேதுரு சொன்ன வார்த்தைகள் இயேசுவுக்கு ஆதரவாக, ஆறுதலாக இருந்திருக்காது. தொலைந்து போன உலகத்திற்கு கிருபையைக் காட்டுகிற தேவ நோக்கத்திற்கும், இயேசு தம் முன்மாதிரியால் போதிக்கவந்த சுயதியாகப் பாடத்திற்கும் அது இசைவாக இருக்கவில்லை'.

இயேசுவின் நோக்கமே இயேசுவைப் பின்பற்றுகிறவர்களிடமும் இருக்க வேண்டும்; அதற்கே அழைக்கப்பட்டிருக்கிறார்கள்; அதாவது, சிலுவையை எடுத்துக்கொண்டு, பின்பற்றவேண்டும். சிலுவையில் அறைவது ரோமர்களின் மிகக்கொடூரமான, இழிவான, அச்சுறுத்துகிற தண்டனை முறை. சிலுவையில் அறையப்பட எவரும் விரும்பமாட்டார். அப்படியானால், இயேசுவின்மீதான அர்ப்பணிப்பின் அடையாளமாக ஏன் சிலுவையை எடுக்கவேண்டும்?

சீடத்துவத்தின் விலையை மட்டுமல்ல, அதன் மிகுந்த மதிப்பையும் இயேசு விளக்குகிறார். கிறிஸ்தவ விசுவாசம் என்பது ஒரு தோற்றமுரண்; அதினிமித்தம் ஒருவர் தன் ஜீவனை இழப்பது, அதைக் கண்டுகொள்ள வழியாகிறது. மாறாக, உலகம் முழுவதையும் ஆதாயமாக்கியும் நித்திய ஜீவனை இழப்பது புத்திக்கெட்ட செயல். 1949, அக்டோபர் 28இல், தன் பத்திரிக்கையில் ஜிம் எலியட் எனும் ஊழியர் இதை அழகாகச் சொல்லியிருக்கிறார்: 'தன்னால் பாதுகாக்க முடியாததை, தான் இழக்கக்கூடாத ஒன்றிற்காகக் கொடுக்கிறவன் முட்டாள் அல்ல'.

`'தன் ஜீவனைச் சிநேகிக்கிறவன் அதை இழந்துபோவான்; இந்த உலகத்தில் தன் ஜீவனை வெறுக்கிறவனோ அவன் அதை நித்திய ஜீவகாலமாய்க் காத்துக்கொள்ளுவான்.' யோவான் 12:25. இந்த வார்த்தைகளின் எதார்த்தத்தை எவ்வாறு அனுபவித்திருக்கிறீர்கள்?`