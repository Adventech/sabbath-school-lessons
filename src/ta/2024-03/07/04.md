---
title:  மலையும் மக்கள் கூட்டமும்
date:   13/08/2024
---

`ஒருநாள் இரவில் பேதுரு, யாக்கோபு, யோவான் ஆகியோர் இயேசுவுடன் கண்ட காட்சி என்ன? மாற்கு 9:1-13.`

மாற்கு 9:1இல், தம்மோடு நிற்கிற சிலர் தேவனுடைய ராஜ்யம் பலத்தோடே வருவதைக் காணும்முன், மரணத்தை ருசிபார்ப்பதில்லையென்று முன்னுரைத்தார். சில நாட்கள் கழித்து, பேதுரு, யாக்கோபு, யோவானை ஒரு மலையின் உச்சிக்கு தனியே இயேசு அழைத்துச் சென்றபோது, அந்த முன்னறிவிப்பு நிறைவேறியது. அங்கே அவர்களுக்குமுன்பாக பரலோக ராஜ்யத்தின் மகிமைக்கொப்பாக மறுரூபமானார்.

எலியாவும் மோசேயும் பரலோகத்திலிருந்து தரிசனமாகி, இயேசுவோடு பேசினார்கள். இயேசு எருசலேமில் நிறைவேற்றவிருந்த அவருடைய மரணத்தைக் குறித்து (அதற்கான கிரேக்க வார்த்தை எக்ஸடஸ்) பேசினதாக லூக்கா குறிப்பிடுகிறார். லூக்கா 9:30,31. எனவே, மகிமையான இந்தக் காட்சி, சிலுவையில் இயேசு நிறைவேற்றவிருந்த மரணத்துடன் சம்பந்தப்பட்டிருந்தது. மாற்கு 9:9. சிலுவையில் இயேசு அறையப்படுவதைக் காணும்போது, சீடர்களுக்கு மறுரூபக் காட்சி நம்பிக்கையைக் கொடுக்கவிருந்தது.

அடுத்தநாள் காலையில் மலையிலிருந்து இறங்கினபோது, எலியா முந்தி வருவதுபற்றி அந்த மூன்று சீடர்களும் இயேசுவிடம் கேட்கிறார்கள். மேசியாவுக்குமுன் எலியா வரவிருந்தார் என்கிற எதிர்பார்ப்பின்படி அவ்வாறு கேட்டிருக்கலாம். மல்கியா 4:5,6. ஆனால் இயேசு, யோவான் ஸ்நானனை மனதில் வைத்து, எலியா ஏற்கனவே வந்தாயிற்று என்று சொன்னார். ஸ்நானனைக் கொன்றதுபோல, இயேசுவையும் கொல்லவிருந்தார்கள; ஆனால் மூன்று நாட்களுக்குபிறகு உயிர்த்தெழவிருந்தார்.

அந்த மகிமையான இரவுக்குப்பிறகு, மலையடிவாரத்தில் ஒரு வருத்தமான காட்சி. மாற்கு 9:14-29. பிசாசு பிடித்திருந்த ஓர் இளைஞனை, அங்கிருந்த ஒன்பது சீடர்களால் குணமாக்க முடியாமல் போயிற்று. இயேசு வந்ததும், அவரைக் காண எல்லாரும் ஓடுகிறார்கள். அந்த இளைஞனைப் பிடித்திருந்த பிசாசின் வல்லமைபற்றிச் சொல்லப்படுகிறது. அதுகுறித்து விசாரிக்க இயேசு அதிக நேரம் எடுத்துக்கொள்கிறார். அந்தத் தகப்பனால் தாங்கமுடியவில்லை; 'நீர் ஏதாகிலும் செய்யக்கூடுமானால், எங்கள் மேல் மனதிரங்கி, எங்களுக்கு உதவி செய்யவேண்டும்' என்று தழுதழுக்கச் சொன்னான். மாற்கு 9:22.

அவனது சந்தேகத் தொனிக்கு கர்த்தர் அவனிடம், 'உம்மால் கூடுமானால் என்றால் என்ன அர்த்தம்?' என்கிற விதத்தில் பேசுகிறார். மாற்கு 9:23. பரலோகத்திலிருந்து பளிச்சென ஓர் ஒளி தோன்றியதுபோல, தன் மகனி டம் மட்டுமல்ல, தன்னிடமும் அவநம்பிக்கை பிரச்சினை இருப்பதைப் புரிந்துகொள்கிறான். அவனது அவிசுவாசம்தான் அவனது மகன் குணமாகாதபடி செய் தது. நம்பிக்கையற்ற நிலையிலிருந்தவன், இயேசுவின் இரக்கத்தை நம்பி, மறக்கமுடியாத அந்த வார்த்தைகளைச் சொல்லுகிறான்: 'ஆண்டவரே, என் அவிசுவாசம் நீங்கும்படி உதவிசெய்யும்'. மாற்கு 9:24. இயேசு அந்த இளைஞனைக் குணமாக்குகிறார்.

`எந்தச் சூழ்நிலைகளில், அதாவது ஏதாவது சூழ்நிலைகளில் 'என் அவிசுவாசம் நீங்கும்படி உதவி செய்யும்' என்று கேட்கவேண்டிய நிலை ஏற்பட்டிருக்கிறதா? என்ன கற்றுக்கொண்டீர்கள்?`