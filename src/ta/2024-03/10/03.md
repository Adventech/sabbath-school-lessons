---
title:  ஒரு கல்லின்மேல் ஒரு கல்லிராதபடிக்கு
date:   02/09/2024
---

`தேவாலயம்பற்றி இயேசு சொன்னதைக் கேட்டு, சீடர்கள் என்ன செய்தார்கள்? அவர்களுக்கு இயேசு சொன்ன பதிலின் முக்கியத்துவம் என்ன? மாற்கு 13:1-13.`

தேவாலயக் கட்டடம் பிரமாதமான அமைப்புடன கட்டப்பட்டிருந்தது. ஆலயப்பிராகாரத்தின் தென் திசையிலிருந்த ராஜ மண்டபதில் 162 தூண்கள் இருந்ததாகவும், ஒவ்வொரு தூணையும் மூன்று பேர் சேர்ந்து கைகோர்த்தால்தான் சுற்றிப் பிடிக்கமுடியும் என்றும் ஜொசிபஸ் குறிப்பிடுகிறார். அவையெல்லாம் இடிக்கப்பட்டுப் போகுமென இயேசு சொல்கிறார். அந்த அற்புதக் கட்டடம்பற்றி அப்படியொரு தீர்க்கதரிசனத்தைச் சொன்னது, அதைக் கேட்டவர்களுக்கு உலகத்தின் முடிவுபோலத் தோன்றியிருக்கும்.

'தேவாலயத்தின் பிரமாண்டத்திற்கு கிறிஸ்துவின் கவனத்தை ஈர்த்தார்கள்; புறக்கணிக்கப்பட்ட அவருக்குள் எழுந்த எண்ணங்கள் என்னவாக இருந்திருக்கும்! அவருக்குமுன் தெரிந்த காட்சி அழகாக இருந்தது, ஆனாலும் வருத்தமாக, எல்லாவற்றையும் பார்க்கிறேன் என்றார். இந்தக் கட்டடங்களைப் பார்க்க அற்புதமாக இருக்கிறது என்பது உண்மைதான். இந்தச் சுவர்கள் இடிந்துபோக வாய்ப்பில்லையெனக் கூறுகிறீர்கள்; நான் சொல்வதைக் கேளுங்கள்: ஒருநாள் வரப்போகிறது, அப்போது, "ஒரு கல்லின்மேல் ஒரு கல்லிராதபடிக்கு எல்லாம் இடிக்கப்பட்டுப்போகும்" என்றார்'.

இயேசு முன்னுரைத்தவை எப்போது நடக்குமெனத் தெரிந்துகொள்ள சீடர்கள் விரும்பினார்கள். பேதுரு, யாக்கோபு, யோவான், அந்திரேயா என ஒரு சிலர், அந்தக் காலத்தைப்பற்றி அவரிடம் கேட்டார்கள். மாற்கு 13:4. அவை எல்லாம் எப்போது நிறைவேறும்? அவை நிறைவேறுங்காலத்துக்கு அடையாளம் என்ன? இயேசுவிடம் கேட்டார்கள்.

மாற்கு 13:5-13இல், இயேசு எருசலேமின் வீழ்ச்சிபற்றி விவரிக்க அதிக நேரம் செலவிடாமல், ஆரம்பக்கால கிறிஸ்தவச் சபையை நிறுவுகிற ஊழியத்தில் தம் சீடர்கள் எதிர்பார்க்கவேண்டியதை விவரிக்க அதிக நேரம் செலவிடுகிறார்.

அவர்களுக்கு உபத்திரவம் நேரிடும்; விசாரிக்கப்படுவார்கள்; சிலர் கொலை செய்யப்படுவார்கள். ஆனால் இவை எல்லாவற்றின் மத்தியிலும், முடிவு உடனே வராது என்கிறார். களேபரமான நிகழ்வுகளால் அவர்கள் வஞ்சிக்கப்படவேண்டிய அவசியமில்லை. மேலும், குடும்பத்தினரும் நண்பர்களும் ஒதுக்கினாலும் கூட, சரியான நேரத்தில் என்ன பேசவேண்டும் என்பதை ஆவியானவர் அவர்களுக்கு அருளுவார்.

இயேசு சொன்ன தீர்க்கதரிசனத்தின் இந்த அறிமுக வார்த்தைகளில் உள்ள பாடம் என்ன தெரியுமா? குழப்பங்களையும் விசாரணைகளையும் கண்டு தேவ மக்கள் அஞ்சத் தேவையில்லை. அந்த இக்கட்டின் ஊடே தேவ ஆவியானவர் அவர்களை பத்திரமாகக் கொண்டுசெல்வார் என்பதால், அவர்கள் விழிப்புடன் இருக்கவேண்டும்.

`இயேசுவைப் பின்பற்றுவதால் உங்களுக்கு நேரிடுகிற பாடுகள் என்ன? இன்னும் அத்தகைய பாடுகளைச் சந்தித்திராவிட்டால், உண்மையில் அவரைப் பின்பற்றுகிறேனா என்று உங்களை நீங்களே கேட்கவேண்டிய அவசியமிருக்குமா?`