---
title:  மேலும் படிக்க
date:   06/09/2024
---

கலக்கமான பல சம்பவங்கள் பூமியில் நிகழுகின்றன. என்ன நடக்குமோ என்கிற பீதி மக்களிடம் காணப்படுகிறது. நிகழ்வுகளின் 'பின்னணி உண்மைகளை' ஓரளவுக்கு அறிந்திருக்கிற செவந்த்-டே அட்வென்டிஸ்டுகள், இயேசுவில் நமக்குள்ள நம்பிக்கையையும் அவரது வருகையின் வாக்குறுதியையும் பிறரிடம் பகிர இவற்றை எவ்வாறு பயன்படுத்தலாம்?

'அவரது வருகையின் சரியான வேளை நமக்குத் தெரியாததால், விழித்திருக்கும்படி கட்டளையிடப்பட்டுள்ளது. "எஜமான் வரும்போது, விழித்திருக்கிறவர்களாகக் காணப்படுகிற ஊழியக்காரரே பாக்கியவான்கள்". லூக்கா 12:37. கர்த்தருடைய வருகைக்காகக் காத்திருக்கிறவர்கள் வெறுமனே காத்திருக்கக்கூடாது. கிறிஸ்துவின் வருகைக்காகக் காத்திருந்தால், கர்த்தரைக் குறித்தும், அக்கிரமக்காரர்மீதான அவரது நியாயத்தீர்ப்புகள் குறித்தும் நம்மில் பயத்தை உண்டாக்க வேண்டும்; அவரது இரக்கத்தின் சலுகைகளைப் புறக்கணிக்கிற மாபெரும் பாவம்குறித்து விழிப்படையச் செய்யவேண்டும். கர்த்தருக்காகக் காத்திருக்கிறவர்கள் சத்தியத்திற்குக் கீழ்ப்படிந்து, தங்கள் ஆத்துமாக்களைச் சுத்திகரிக்கிறார்கள். விழிப்போடு காத்திருக்கிற அதே வேளையில் ஊக்கமாகச் செயல்படுகிறார்கள். கர்த்தர் வாசலண்டை வந்திருப்பதை அறிந்திருப்பதால், ஆத்துமாக்களின் இரட்சிப்புக்காக தெய்வீக ஜீவிகளுடன் வேலைசெய்ய ஒத்துழைப்பதற்கு, வைராக்கியம் மூளுகிறது. இவர்கள்தாம் கர்த்தருடைய வீட்டாருக்கு "தகுதியான காலத்திலே படிகொடுக்கிற" உண்மையும் விவேகமுமுள்ள பணிவிடைக்காரர்கள். லூக் 12:42. விசேஷமாக, தற்காலத்திற்கு பொருத்தமான சத்தியங்களை அறிவிக்கிறார்கள். ஏனோக்கு, நோவா, ஆபிரகாம், மோசே போன்ற ஒவ்வொருவரும் தங்கள் காலத்திற்கான சத்தியத்தை அறிவித்ததுபோல, கிறிஸ்துவின் ஊழியர்கள் இப்போது தங்கள் காலத்திற்கான விசேஷித்த எச்சரிப்பை அறிவிப்பார்கள்'.–Ellen G. White, The Desire of Ages, p. 634.

**கலந்துரையாடக் கேள்விகள்**

`கர்த்தருடைய பணிக்காகக் கொடுப்பது வேறு; அதை தியாகமனதோடு கொடுப்பது வேறு. இரண்டுக்குமுள்ள வித்தியாசம் என்ன? அந்த வித்தியாசம் ஏன் முக்கியமானது?`

`நூற்றாண்டுகள் நெடுகிலும், உலகத்தில் இன்றும்கூட தேவன் தம் மக்களுக்குக்கு நேரிடுகிற உபத்திரவத்தைத் தடுக்காதது ஏன்? உபத்திரவம் இருப்பதற்கான காரணத்தைப் புரிந்துகொள்ள மாபெரும் போராட்டக் கருத்து எவ்வாறு உதவுகிறது?`

`இன்று உலகத்தில் கிறிஸ்துவின் வருகைக்கான என்ன அடையாளங்களை அதிகமாகக் காண்கிறீர்கள்?`

`மரித்தோரின் நிலை, மரித்தோர் கிறிஸ்துவின் வருகைமட்டும் நித்திரையாயிருப்பதுபற்றி யோசியுங்கள். மரணத்தின்போது கண்களை மூடுகிறவர்களுக்கு, அடுத்து தெரிவது என்னவாக இருக்கும்? ஒவ்வொரு நபருக்கும் கிறிஸ்துவின் இரண்டாம் வருகை மிக அருகில் இருப்பதைப் புரிந்துகொள்ள இந்தக் கருத்து எவ்வாறு உதவுகிறது?`