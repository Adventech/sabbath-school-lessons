---
title:  மாபெரும் உபத்திரவம்
date:   04/09/2024
---

`மாற்கு 13:19 சுட்டிக்காட்டுவது என்ன?`

பாழாக்குகிற அருவருப்பு குறித்து மாற்கு 13:14ஐ மையமாக வைத்துதான், அந்த அதிகாரமே சுழலுகிறது. (செவ்வாய் பாடத்தைப் பார்க்கவும்). இன்னொரு முக்கிய கட்டம்பற்றி மாற்கு 13:19 சொல்லுகிறது. உலகம் சிருஷ்டிக்கப்பட்டது முதல் உண்டாயிராத ஒரு மாபெரும் உபத்திரவத்தைப்பற்றிப் பேசுகிறது. இது எருசலேமின் விழுகையின்போது நிகழ்ந்ததைவிட அதிக அளவிலான உபத்திரவத்தைக் குறிக்கிறது. மாற்கு 13:19ம் எதிர்காலத் தொனியிலேயே பேசுகிறது; எனவே அது இயேசுவுக்குப் பிறகு வெகுகாலம் கழித்து நிகழவிருந்ததைச் சுட்டிக்காட்டுகிறது.

மாற்கு 13:14ம் வசனம், தானி 9இன் தீர்க்கதரிசனத்தோடு சம்பந்தப்பட்டது; மாற்கு 13:19-23இல் குறிப்பிடப்படுகிற மாபெரும் உபத்திரவம், தானி 7 மற்றும் தானி 8இலுள்ள தீர்க்கதரிசனங்களுடன் சம்பந்தப்பட்டது; அங்கே சின்ன கொம்பு வல்லமை தேவ மக்களை 'ஒரு காலமும், காலங்களும், அரைக்காலமும்' உபத்திரவப்படுத்துவதாகச் சொல்லப்படுகிறது. தானி 7:25. 1260 தீர்க்கதரிசன நாட்கள் 1260 வருடங்களுக்கு சமம். எண் 14:34; எசே 4:6. அந்தக் காலக்கட்டம் கி.பி. 538 முதல் கி.பி 1798 வரையிலானது. கி.பி. 1798இல், நெப்போலியன் தன் தளபதியை அனுப்பி, போப்பைக் கைதுசெய்தான். இந்த 1260 வருட காலக்கட்டத்தில், சின்ன கொம்பு வல்லமை தன் சபை அமைப்பு முறைக்கு ஒத்துப்போகாதவர்களை உபத்திரவப்படுத்திக் கொன்றது.

`இந்த இக்கட்டுக் காலத்தில் தேவன் தம் மக்களுக்குக் கொடுக்கிற நம்பிக்கை என்ன? அந்தக் காலம் முடியும்போது என்ன நடக்குமென எச்சரிக்கிறார்? மாற்கு 13:20-23.`

தேவனுடைய மக்கள்நிமித்தம் அந்த உபத்திரவம் குறைக்கப்படும். மாற்கு 13:20. வரலாற்றில், புரொட்டஸ்டன்ட் சீர்திருத்தம் உருவான பிறகு அந்த உபத்திரவ அக்கினி குறைந்து, அந்த இக்கட்டின் நாட்கள் குறைக்கப்பட்டன. சின்ன கொம்பின் வல்லமை குறைந்தபோது, அநேகர் சீர்திருத்தத்தில் இணைந்தார்கள். ஆனால் வெளி 13இன் தீர்க்கதரிசனம் சுட்டிக்காட்டுகிறபடி அந்தச் சின்னகொம்பின் வல்லமை மீண்டும் எழும்பவிருந்தது.

மாற்கு 13:21-23இல், இயேசு இன்னொரு அபாயம் குறித்து எச்சரிக்கிறார்: தாம் மீண்டும் வருவதற்குமுன் கள்ளத்தீர்க்கதரிசிகளும் கள்ளக்கிறிஸ்துக்களும் எழும்புவார்களெனச் சொல்லுகிறார். அவர்களைக் குறித்து எச்சரிக்கையாயிருக்கும்படி இயேசு தம் பின்னடியார்களை எச்சரிக்கிறார்.

`கள்ளக்கிறிஸ்துக்கள்குறித்து இயேசு எச்சரித்த சமயத்தில், அவரது இயக்கம் ஆரம்பித்திருக்க வில்லை; ஆனாலும் அவரால் அதை அற்புதமாக முன்னுரைக்க முடிந்தது; அது உண்மையாகவே நிறைவேறியுமிருக்கிறது. இன்றும் தங்களை இயேசு எனச் சொல்லிக்கொள்வோர் இருக்கிறார்கள். இந்த முன்னறிவிப்பு தேவ வார்த்தை மீதான நம் நம்பிக்கையை எவ்வாறு அதிகரிக்கிறது?`