---
title:  மனுஷகுமாரனுடைய வருகை
date:   05/09/2024
---

`மாற்கு 13:24-32இல் முன்னுரைக்கப்படுகிற மிகப்பெரிய நிகழ்வு என்ன?`

மாற்கு 13:24-32இல் முன்னுரைக்கப்படுகிற மிகப்பெரிய நிகழ்வு இயேசு கிறிஸ்துவின் மகிமையான வருகை; அதற்கு முன்னர் சந்திரனிலும் சூரியனிலும், நட்சத்திரங்களிலும் அடையாளங்கள் காணப்படும். இந்த வருகையைச் சுட்டிக்காட்டுகிற தீர்க்கதரிசனங்கள் புதிய ஏற்பாடு முழுவதிலும் உள்ளன. 1தெச 4:13- 18இல் அப்போஸ்தலனாகிய பவுல் இதை விளக்கமாகச் சொல்லுகிறார்; கிறிஸ்துவுக்குள் மரித்தவர்கள் உயிர்த்தெழுதலடைந்து, கிறிஸ்துவை வானத்தில் சந்திக்கும்படி பரிசுத்தவான்களோடு எடுத்துக்கொள்ளப்படுவார்கள். கிறிஸ்துவின் வருகையின்போது நிகழுகிற மரித்தோரின் உயிர்த்தெழுதல்பற்றி 1கொரி 15இல் அப்போஸ்தலன் விபரமாகப் பேசுகிறார்.

பேதுருவும் இந்த நாளைப் பற்றிப் பேசுகிறார். 2பேதுரு 3:3-13. கர்த்தர் தம்முடைய வாக்குத்தத்தத்தைக் குறித்து தாமதமாயிராமல், எல்லாரும் மனந்திரும்ப வேண்டுமென விரும்புவதாகச் சொல்லுகிறார். கிறிஸ்துவின் வருகை குறித்த தெளிவான விளக்கங்கள் வெளிப்படுத்தலில் உள்ளன. வெளி 1:7; 6:12- 17; 14:14-20; 19:11-21). கிறிஸ்துவின் வருகை அவரே நேரில் வருகிற, உண்மையான, காணக்கூடிய, சத்தம் கேட்கக்கூடிய நிகழ்வாக இருக்குமென புதிய ஏற்பாடு மீண்டும்மீண்டும் போதிக்கிறது. எல்லாரும் அவரைக் காண்பார்கள்.

'இந்தச் சந்ததி', 'அந்த நாள்', 'அந்த நாழிகை' என்று இயேசு குறிப்பிடுவது என்ன? இந்த வார்த்தைகள் பலருக்கு குழப்பமாக இருந்துள்ளன; ஏனென்றால் எந்தச் சந்ததியார் இருக்கும்போது இயேசு இவற்றைச் சொன்னாரோ, அவர்கள் மரித்து பல தலைமுறைகள் கடந்துவிட்டன.

இந்த வசனங்களுக்கு கற்பித அர்த்தங்கள் பல உள்ளன. 'சந்ததி' என்பது ஒரு குறிப்பிட்ட இனத்தினரை, இங்கே யூதரைக் குறிப்பதாக சிலர்சொல்கிறார்கள்; அதாவது, கிறிஸ்துவின் வருகைக்குமுன் யூத இனம் ஒழிந்துபோவதில்லை என்பது அவர்களது கருத்து. வேறு சிலர், எல்லா அடையாளங்களும் நிறைவேறுவதைக் காண்கிற ஒரு சந்த்தியார் இருப்பார்கள், கிறிஸ்துவின் வருகைக்குமுன் அவர்கள் அழிவதில்லை என்கிறார்கள்.

ஆனால் இதற்கு பதில் எளிதுதான். மாற்கு 13:30இல் இயேசு 'இந்தச் சந்ததி' என்பதில் 'இந்த' எனும் வார்த்தையையும், மாற்கு 13:32இல் 'அந்த நாளையும் அந்த நாழிகையையும்' என்பதில் 'அந்த' எனும் வார்த்தையையும் பயன்படுத்து கிறார். மாற்கு 13இல், 'இந்த' என்கிற வார்த்தை (ஹவ்டோஸ், ஹவ்டே, ட்டௌடோ) 1-13 வசனங்களில் எருசலேமின் அழிவைப்பற்றிச் சொல்லும்போது அதிகமாக வருகிறது. அந்த அதிகாரத்தின் பின்பகுதியில் 'அந்த' எனும் வார்த்தை வருகிறது.

எனவே, 'இந்தச் சந்ததி' என்பது பெரும்பாலும், மாற்கு 13:30 விவரிப்பது போல, எருசலேமின் அழிவைக் கண்ட முதல் நூற்றாண்டுச் சந்ததியையே குறிப்பிடுகிறது. ஆனாலும், மாற்கு 13:32 இயேசுவின் இரண்டாம் வருகைபற்றிப் பேசுகிறது; அது முதலாம் நூற்றாண்டிலிருந்து பல நூற்றாண்டுகள் கழித்து நிகழப்போகிற ஒன்று. அதனால்தான் மாற்கு 13:32, முதலாம் நூற்றாண்டிலிருந்து பல நூற்றாண்டுகள் கழித்து நிகழப்போகிறவற்றைச் சுட்டிக்காட்ட 'அந்த' எனும் வார்த்தையைப் பயன்படுத்துகிறார்.