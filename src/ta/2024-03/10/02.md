---
title:  இரண்டு காசு காணிக்கை
date:   01/09/2024
---

`அந்த விதவை எவ்வளவு கொடுத்தாள்? அதுபற்றி இயேசு என்ன சொன்னார்? மாற்கு 12:41-44.`

எருசலேம் தேவாலயத்தின் கட்டமைப்பு மிக அற்புதமானது. தேவாலய மேட்டுப்பகுதிதான் அந்நகரத்தின் அழகே. அதன் கட்டுமானத்தில் பயன்படுத்தப்பட்ட ராட்சத கற்கள் இன்றுவரை பிரமிக்கவைக்கின்றன; அவற்றில் சில ஆயிரக்கணக்கான கிலோ எடை இருக்கும். சுமார் கி.மு. 20இல், மகா ஏரோது ராஜா, தேவாலயத்தையும் மேட்டுப்பகுதியையும் மறுசீரமைத்து, விரிவுப்படுத்தினான். ஆனாலும் கட்டுமானமும் கட்டட அலங்கரிப்பும் கி.பி. 60 வரை தொடர்ந்தது.

தேவாலயத்தின் அருகேயிருந்த பெண்களின் பிராகாரத்தில் வைக்கப்பட்டிருந்த 13 காணிக்கைப் பெட்டிகளில் அநேகர் அதிகமாய்க் காணிக்கை போட்டார்கள். அங்குதான் இயேசு உட்கார்ந்திருந்தார்; அப்போது ஒரு விதவை வந்து, இரண்டு காசை காணிக்கையாகப் போட்டாள். அது ஒரு டினாரியஸ் எனப்படுகிற ரோமப் பணத்தில் முப்பத்திரெண்டில் ஒரு பகுதி; ஒரு கூலியாளின் ஒரு நாள் சம்பளப்பணம். எனவே, அந்த விதவை போட்ட காணிக்கைத் தொகை குறைவு.

ஆனாலும் அவள் போட்ட காணிக்கை இயேசுவைத் தொட்டது. பணக்காரர்கள் பலர் பெரிய தொகையை காணிக்கையாகப் போட்டார்கள். அதுபற்றியெல்லாம் அவர் ஒன்றுமே சொல்லவில்லை. ஆனால் அந்த விதவையின் காணிக்கையைப் பாராட்டினார். எல்லாரையும்விட அவள் அதிகமாகக் கொடுத்ததாகச் சொன்னார். அது எவ்வாறு சாத்தியம்? அவர்கள் தங்கள் பரிபூரணத்திலிருந்து கொடுத்தார்கள் என்றும், அவள் தன் வறுமையிலிருந்து கொடுத்தாள் என்றும் குறிப்பிடுகிறார். அவர்களிடம் இன்னும் ஏராளம் இருந்தது; ஆனால் அவளோ தன் ஜீவனத்திற்கு உண்டாயிருந்த அனைத்தையும் கொடுத்தாள். மதிப்பளவில் குறைவான அவளது காணிக்கையை அதுதான் மிகப்பெரிதாக்கியது.

ஆதாரங்களை நிர்வகிப்பது சம்பந்தமான ஓர் ஆழமான பாடம் இந்தச் சம்பவத்தில் உள்ளது. தேவனுடைய ஊழியத்திற்குக் கொடுப்பதற்கு தலைவர்களுடைய செயல்பாடுகளை அளவுகோலாக வைக்கக்கூடாது. தேவாலயத்திலிருந்த மதத்தலைவர்கள் மோசமானவர்களாக இருந்தார்கள்; காணிக்கை போடாமல் இருப்பதற்கு அது சரியான காரணமென இயேசு சொல்லவில்லை. அன்னா, காய்பா போன்ற மிகமோசமான மதத்தலைவர்களே அப்போது இருந்தார்கள்; முன்பு இருந்த தலைவர்களைக் காட்டிலும் அப்போதிருந்தவர்கள் மிக மோசமாக இருந்தார்கள். இயேசுவுக்கும் அது தெரியும்.

ஆதாரங்களை தேவ சித்தப்படி பயன்படுத்த வேண்டிய பரிசுத்த கடமை தலைவர்களுக்கு உண்டு; அவர்கள் தவறினாலும்கூட, தேவனுடைய ஊழியத்திற்காகக் கொடுப்பவர்கள், அந்தப் பெண்ணைப்போல தாங்கள் கொடுப்பதின் நிமித்தம் ஆசீர்வதிக்கப்படுகிறார்கள். மறுபுறம், தலைவர்கள் தவறாக நடப்பதால் தசமபாகம் அல்லது காணிக்கையைக் கொடுக்காமல் இருந்தால், தேவன் மேல் நன்றியில்லை, அவர்களு டைய செயல்மீதுதான் நம் நோக்கம் இருக்கிறது என்று அர்த்தம். அவ்வாறு செய்ய நாம் தூண்டப்படலாம், ஆனால் அது தவறு.

`ஆண்டவருடைய பணிக்காகக் கொடுப்பதில் நாம் உண்மையுள்ளவர்களாக இருக்கவேண்டியது பற்றி இந்தச் சம்பவம் நமக்குப் போதிப்பது என்ன?`