---
title:  பாழாக்குகிற அருவருப்பு
date:   03/09/2024
---

`'பாழாக்குகிற அருவருப்பு' எதைச் சுட்டிக்காட்டுகிறது? இதற்கு இயேசு கொடுக்கிற குறிப்பு என்ன? மாற்கு 13:14-18.`

எருசலேமின் விழுகைகுறித்த முக்கியக் கருத்தை மாற்கு 13:14இல் இயேசு குறிப்பிடுகிறார். 'பாழாக்குகிற அருவருப்பை' சுட்டிக்காட்டுகிறார். வாசிக்கிறவன் சிந்திக்கக்கடவன் என்று கர்த்தர் சொல்லுகிறார். இந்த வார்த்தைகளைச் சொல்லி தானியேல் புத்தகத்தை சீடர்களுக்குச் சுட்டிக்காட்டுகிறார். இந்த வார்த்தை தானி 8:13; 9:27; 11:31; 12:11 ஆகிய வசனங்களில் வருகிறது.

`தானி 9:26,27 சொல்கிற 'அபிஷேகம் செய்யப்பட்டவர்' (சமகால மொழிபெயர்ப்பு) யார்? 'வரப்போகிற பிரபு' யார்?`

தானி 9:26இல் வருகிற 'அபிஷேகம் செய்யப்பட்டவர்' என்பதற்கான எபிரெய வார்த்தை மாசியா; அதைத்தான் மேசியா என்கிறோம். தானி 9:24-27ஐ கவனமாக ஆராய்ந்தால், வரப்போகிற மேசியா என்பது இயேசு கிறிஸ்துவின் வருகையைக் குறிக்கிறது.

ஆனால் எருசலேம் நகரத்தைப் பாழாக்கும்படி 'வரப்போகிற பிரபு' யார்? அந்த நகரத்தை ரோமத் தளபதியான தீத்து ராயன் அழித்தான். எனவே, தானி 9:26,27இல் குறிப்பிடப்படுகிற 'வரப்போகிற பிரபு' என்பது அவனைத்தான் சுட்டிக்காட்ட வேண்டும். இரு நபர்கள் இங்கே தொடர்புபடுத்திச் சொல்லப்படுவதற்கு காரணம், மேசியா நடத்தப்பட்ட விதம்தான் அந்த நகரத்தின் அழிவுக்கு காரணமானது என்பதே.

எனவே, தானியேல் புத்தகத்தைக் குறிப்பிட்டு இயேசு சொல்லுகிற இந்தப் 'பாழாக்குகிற அருவருப்பு' எதைக் குறிக்கிறது? அறிஞர்கள் பலர், கி.மு. இரண்டாம் நூற்றாண்டில், அந்தியோகஸ் எபினேஸ் என்பவன் தேவாலயத்தைத் தீட்டுப்படுத்தினதைத்தான் இந்த அருவருப்பு சுட்டிக்காட்டுவதாகச் சொல்லுகிறார்கள். ஆனால் அது தவறு. 'பாழாக்குகிற அருவருப்பானது' தம்முடைய காலத்திற்குப்பிறகு நிகழவிருந்த ஒன்றாக இயேசு சொல்லுகிறார்; எனவே கிறிஸ்துவின் பூலோக ஊழியத்திற்கு இரண்டு நூற்றாண்டுகளுக்குமுன் நடந்த ஒன்றை அவர் சுட்டிக்காட்டியிருக்க முடியாது.

மாறாக, இந்த அருவருப்பானது கி.பி 60களின் பிற்பகுதியில் எருசலேமை முற்றுகையிட்டிருந்த சமயத்தில், அஞ்ஞான ரோமக் கொடிகளை இஸ்ரவேலில் நட்டியதைக் குறிப்பிடலாம். அதுதான் கிறிஸ்தவர்கள் தப்பியோடுவதற்கான அடையாளமாக இருந்தது; அப்படியே கிறிஸ்தவர்கள் தப்பினார்கள்.

`இயேசு முன்னுரைத்ததுபோலவே எருசலேம் வீழ்ந்தது. தேவனும் வேதாகமமும் முன்னுரைக்கிற சகல விஷயங்களையும் நம்புவதற்கு நாம் என்ன செய்யலாம்?`