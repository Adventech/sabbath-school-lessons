---
title:  இரண்டாவது வாய்ப்பு
date:   01/07/2024
---

`பவுல் ஏன் யோவான் மாற்குவைப் புறக்கணித்தார், பர்னபா ஏன் அவருக்கு இரண்டாம் வாய்ப்பு கொடுத்தார்? அப் 15:36-39.`

அந்த இளைஞரை பவுல் பிரிந்ததற்கான காரணம் அப் 15:38இல் உள்ளது. மாற்கு ஊழியப்பணியைச் செய்யாமல் அவர்களைவிட்டுப் பிரிந்துசென்றுவிட்டார். பவுல் சற்றே கடினமாக நடந்தாலும்கூட, அவர் கோபத்திற்கு காரணம் புரிகிறது. ஊழியர்கள், அதுவும் பண்டைய நாட்களில், மிகுந்த கஷ்டத்தோடும் சிரத்தையோடும்தான் ஊழியம் செய்யவேண்டியிருந்தது. 2கொரி 11:23-28. ஊழியத்தாலும் சூழ்நிலைகளாலும் எழுந்த சவால்களைச் சமாளிக்க சக ஊழியர்களின் உதவி பவுலுக்குத் தேவைப்பட்டது. அவரைப் பொறுத்தவரையில், அவ்வளவு சீக்கிரத்தில் பின்வாங்குகிற ஒருவர், தீமையின் வல்லமைகளோடு கைகோர்த்துப் போரிடுகிற ஊழியர்களின் அணியில் இடம்பெற தகுதியற்றவரெனக் கருதினார்.

பர்னபா அதற்கு உடன்படவில்லை. மாற்குவிடம் திறமை இருப்பதைக் கண்டதால், அந்த இளைஞரை விடவிரும்பவில்லை. யோவான் மாற்குவின் நிமித்தம் இருவருக்கும் இடையே மிகப்பெரிய சச்சரவு உண்டாகவே, ஒருவரை விட்டு ஒருவர் பிரிந்தார்கள். பவுல் தன்னுடன் சீலாவைச் சேர்த்துக்கொண்டார்; பர்ன பாவோ மாற்குவைச் சேர்த்துக்கொண்டார்.

பர்னபா ஏன் மாற்குவை ஏன் தன்னுடன் அழைத்துச் செல்லத் தீர்மானித்தாரென அப்போஸ்தல நடபடிகள் விளக்கவில்லை. உண்மையில், இந்த வசனத்தில்மட்டுமே அந்த இருவரையும்பற்றி கடைசியாகப் பார்க்கிறோம். ஆனால் புதிய ஏற்பாட்டில் மாற்குவைப்பற்றி கடைசியாகப் பார்ப்பது இங்கு இல்லை என்பது சுவாரஸ்யமானது.

`மாற்கு மீண்டும் ஊழியப்பாதைக்குத் திரும்பினது பற்றி பின்வரும் வசனங்கள் சொல்லுகிற விபரங்கள் என்ன? கொலோ 4:10; 2தீமோ 4:11; பிலே 24; 1பேதுரு 5:13.`

மாற்குவில் அற்புதமான ஒரு மாற்றம் நிகழ்ந்தது தெரிகிறது. இந்த வசனங்களில், தனக்கும் ஊழியத்திற்கும் மாற்கு எவ்வளவு முக்கியமென பவுல் சுட்டிக்காட்டுகிறார். அவரை தனது சக ஊழியர்களில் ஒருவராகக் கருதுகிறார்; தீமோத்தேயுவிடம் மாற்குவை அழைத்துவரச் சொல்லுகிறார். பேதுருவுக்கும் மாற்குவுடன் நல்ல உறவு இருந்ததை 1பேதுரு குறிப்பிடுகிறது. பவுல் மற்றும் பேதுருவின் இந்தப் புத்தகங்கள், கி.பி. 60களின் துவக்கத்தில், அப்போஸ்தலர் 15ல் உள்ள அனுபவத்திற்குப்பிறகு சுமார் 15-20 ஆண்டுகள் கழித்து எழுதப்பட்டவை. மாற்கு தனது தோல்வியிலிருந்து நிச்சயமாகவே வெற்றிபெற்றார்; அவரது உறவினரான பர்னபா அவர்மீது வைத்திருந்த நம்பிக்கை அதற்கு உதவியது.

`நீங்களோ உங்கள் நண்பரோ தோற்று, உங்களுக்கு இரண்டாவது வாய்ப்பு கிடைத்த ஒரு அனுபவத்தை யோசியுங்கள். அந்த அனுபவம் உங்களையும் உங்களுக்கு உதவினவர்களையும் எவ்வாறு மாற்றியது? மற்றவர்களுக்கு நீங்கள் செய்கிற ஊழியத்தை அது எப்படி மாற்றியது?`