---
title:  இயேசுவின் ஞானஸ்நானம்
date:   03/07/2024
---

`இயேசுவுக்கு ஞானஸ்நானம் கொடுத்தது யார்? அப்போது என்ன நடந்தது? மாற்கு 1:9-13.`

யோர்தான் நதியில் இயேசுவுக்கு யோவான் ஞானஸ்நானம் கொடுக்கிறார். இயேசு தண்ணீரிலிருந்து வெளியே வந்ததும்,வானங்கள் திறக்கப்படுவதையும், பரிசுத்த ஆவியானவர் புறாவைப்போல அவர்மீது இறங்குவதையும் காண்கிறார். பரலோகத்திலிருந்து தேவன் பேசி, 'நீர் என்னுடைய நேசகுமாரன், உம்மில் பிரியமாயிருக்கிறேன்' எனறு சொல்வதைக் கேட்கிறார். மாற்கு 1:11.

இயேசுவின் ஞானஸ்நானத்தின் முக்கியத்துவத்தை இந்நிகழ்வுகள் சுட்டிக்காட்டுகின்றன. பிதாவும் குமாரனும் பரிசுத்த ஆவியானவரும் அங்கே இருக்கிறார்கள்; இயேசுவினுடைய ஊழியம் துவங்கியதை உறுதிப்படுத்துகிறார்கள். இந்நிகழ்வின் முக்கியத்துவம் மாற்கு 15இன் கல்வாரிக் காட்சியில் பிரதிபலிக்கிறது. ஞானஸ்நானத்தின் அதே கூறுகள் பல கல்வாரிக் காட்சியில் மீண்டும் நிகழ் கின்றன.

ஆவியானவர் இயேசுவை வனாந்தரத்திற்கு 'போகும்படி ஏவினார்'. 'போகும்படி ஏவுதல்' என்பதற்கான கிரேக்க வார்த்தை எக்பல்லோ; இந்த வார்த்தை பொதுவாக, பிசாசுகளைத் துரத்துவதற்கு மாற்கு சுவிசேஷத்தில் பயன்பட்டுள்ளது. எனவே பரிசுத்த ஆவியானவர் அங்கே இருந்தார் என்பது, இயேசுவின் வாழ்க்கையில் பரிசுத்த ஆவியானவருடைய வல்லமையை எடுத்துக் காட்டுகிறது. கர்த்தர் தம் ஊழியப்பயணத்தைத் தொடங்கியிருந்த நிலையில், உடனடியாக சாத்தானை எதிர்கொள்கிறார். அந்தப் போராட்டம் எப்படிப்பட்டது என்பது 40 நாள் சோதனையிலும், காட்டுமிருகங்களின் மத்தியில் சஞ்சரித்ததிலும், தூதர்கள் இயேசுவுக்கு பணிவிடை செய்த்திலும் விளங்குகிறது.

மாற்கு எழுதின சுவிசேஷத்தின் ஆரம்பக்காட்சியில் வருகிற விநோதமான ஒரு விஷயம், தெய்வீகத்தன்மையும் மனிததன்மையும் உடையவராக இயேசு காட்டப்படுவதுதான். தெய்வீகத் தன்மையைப் பார்ப்போம்: அவர் மேசியாவாகிய கிறிஸ்து. மாற்கு 1:1. ஒரு தூதனால் அறிவிக்கப்பட்ட கர்த்தர். மாற்கு 1:2,3. யோவானைவிட பெரியவர். மாற்கு 1:7. நேசகுமாரன், அவர்மீது ஆவியானவர் இறங்குகிறார். மாற்கு 1:10,11. மனித தன்மையையும் பார்ப்போம்: யோவானால் ஞானஸ்நானம் பெற்றார்; அவர் யோவானுக்கு ஞானஸ்நானம் கொடுக்கவில்லை. மாற்கு 1:9. ஆவியானவரால் நடத்தப்பட்டார். மாற்கு 1:12. சாத்தானால் சோதிக்கப்பட்டார்; காட்டு மிருகங்களின் நடுவே சஞ்சரித்தார்; தேவதூதர்கள் அவருக்கு பணிவிடை செய்தார்கள். மாற்கு 1:13.   

ஏன் இந்த வேறுபாடுகள்? இவை எல்லாம் கிறிஸ்துகுறித்த ஆச்சரியமான எதார்த்தங்கள்; அவர் நம் கர்த்தர், நம் தேவன், அதே சமயம் ஒரு மனிதர், நம் சகோதரர், நமது முன்மாதிரி. இந்தக் கருத்தை நாம் எவ்வாறு முற்றிலும் புரிந்துகொள்ள முடியும்? நம்மால் முடியாது. ஆனால் அதை விசுவாசத்தால் ஏற்றுக்கொள்கிறோம்; மனிதர்மீது தேவன் காட்டுகிற அன்புபற்றி நமக்குக் கிடைக்கிற வெளிப்பாட்டை நினைத்து ஆச்சரியமடைகிறோம்.

`இயேசு தேவனாக இருந்தும், நம்மை இரட்சிக்கும்படி நம் மனித தன்மையைத் தரிக்க அவர் முன்வந்தார் என்பது தேவனுடைய ஆச்சரிய அன்புபற்றி என்ன சொல்கிறது?`