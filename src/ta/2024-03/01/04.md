---
title:  தூதுவர்
date:   02/07/2024
---

`மாற்கு 1:1-8 வசனங்களில் வருகிற நபர்கள் யார்? அவர்கள் என்ன சொல்கிறார்கள்? என்ன செய்கிறார்கள்?`

இந்த வசனங்களில் மூன்று முக்கிய நபர்கள் வருகிறார்கள்: இயேசு கிறிஸ்து. மாற்கு 1:1. பிதாவாகிய தேவன். மாற்கு 1:2. யோவான் ஸ்நானன். தூதுவரும் பிரசங்கியுமான ஸ்நானனைப் பற்றித்தான் இந்த வசனங்களின் கடைசிப்பகுதி முக்கியமாகப் பேசுகிறது.

நடக்கப் போவதை விவரிக்கிற வகையில் பழைய ஏற்பாட்டிலிருந்து ஒரு மேற்கோளை மாற்கு 1:2,3ல் மாற்கு பயன்படுத்துகிறார். மேற்கோளாக மாற்கு பயன்படுத்துகிற வார்த்தைகள் மூன்று வேதப்பகுதிகளிலிருந்து எடுக்கப்பட்டவை: யாத் 23:20; ஏசா 40:3; மல் 3:1.

`இந்த வசனங்களின் பொதுவான செய்தி என்ன?`

இஸ்ரவேலர்களை கானானுக்குக் கொண்டுசேர்க்க தேவன் அனுப்பின ஒரு தூதனைப்பற்றி யாத்திராகமம் 23:20 பேசுகிறது. வனாந்தரத்தில் தமக்குமுன் ஒரு பாதை ஆயத்தமாக்கப்பட்ட நிலையில் தேவன் வருவதைக்குறித்து ஏசாயா 40:3 பேசகிறது. கர்த்தருடைய வழியை ஆயத்தப்படுத்த அவருக்கு முன்பாக ஒரு தூதன் செல்வதைப்பற்றி மல்கியா 3:1 பேசுகிறது. இந்த மூன்று வேதப்பகுதிகளும் ஒரு பயணத்தைப்பற்றிப் பேசுகின்றன.

ஏசாயாவிலுள்ள வசனங்கள் யோவான் ஸ்நானனுடைய ஊழியத்துடன் பலவகைகளில் தொடர்புடையவை; கர்த்தருக்கு வழி உண்டாக்குவது குறித்து முக்கியமாகப் பேசுகின்றன. மாற்கு எழுதின சுவிசேஷத்தில், கர்த்தராகிய இயேசு ஒரு பயணத்தை மேற்கொள்கிறார். விறுவிறுவென நகருகிற வருணனை, அந்தப் பயணம்பற்றி அதிகம் உணர்த்துகிறது; அது சிலுவையையும், நமக்காக அவர் பலியாக மரிப்பதையும் நோக்கின பயணமாக இருக்கிறது.

ஆனால் அவர் சிலுவையை அடைவதற்குமுன் பல சம்பவங்கள் நிகழ்கின்றன. அந்தப் பயணம் ஒரு ஆரம்பம்தான்; அதுகுறித்த அனைத்தையும் மாற்கு சொல்கிறார்.

மாற்கு 1:2,3இலுள்ள பழைய ஏற்பாட்டு மேற்கோளின்படி, மனந்திரும்புமாறும், பாவத்திலிருந்து விலகுமாறும், தேவனிடம் மீண்டும் திரும்பி வருமாறும் மக்களை யோவான் ஸ்நானன் அழைக்கிறார். மாற்கு 1:4. பண்டையகால எலியா தீர்க்கதரிசிபோல உடையணிந்து (2இராஜா 1:8), தன்னைவிட பெரியவரான ஒருவர் தனக்குப்பின் வரவிருந்ததுபற்றி மாற்கு 1:7,8இல் கூறுகிறார். அவருடைய பாதரட்சைகளின் வாரைக் குனிந்து அவிழ்க்கிறதற்கும் தான் பாத்திரன் அல்லவென்று அவர் சொன்னது, இயேசுவை எவ்வளவு மேன்மையாகப் பார்த்தாரெனக் காட்டுகிறது.