---
title:  நீ யார்?
date:   12/09/2024
---

`மாற்கு 14:60-72இல், கேள்விகளுக்கு இயேசு பதிலளித்த விதத்தையும், பேதுரு பதிலளித்த விதத்தையும் ஒப்பிடுங்கள். என்ன பாடங்களைப் படிக்கலாம்?`

இயேசு சனகெரீம் சங்கத்திற்குமுன் கொண்டுவரப்படுகிறார்; அங்கே முதற்கட்ட விசாரணை நடைபெறுகிறது. மாற்கு 14:53-59. இயேசுவுக்கு எதிரான குற்றச்சாட்டுகளை நிரூபிப்பதற்கு தலைவர்கள் மீண்டும்மீண்டும் முயலுகிறார்கள். பொய்ச்சாட்சி சொல்லப்பட்டதையும், சாட்சிகள் ஏற்றுக்கொள்ளப்படாததையும் சுவிசேஷ எழுத்தாளர் குறிப்பிடுகிறார்.

இறுதியாக, பிரதான ஆசாரியன் எழுந்து, இயேசுவிடம் நேரடியாகக் கேள்வி கேட்கிறான். முதலில் இயேசு பதில் சொல்லவில்லை. பிறகு பிரதான ஆசாரியன், தேவன் பேரில் ஆணையிட்டு, அவர் மேசியாதானா என்று கேட்கிறான். மத் 26:63. இயேசு தைரியமாக, வெளிப்படையாக தாம் மேசியாவென ஒத்துக்கொள்கிறார். பிறகு தானி 7:13,14ஐக் குறிப்பிட்டு, மனுஷகுமாரன் தேவனுடைய வலது பாரிசத்தில் வீற்றிருப்பார், வானத்தின் மேகங்கள்மேல் வருவாரெனச் சொன்னார். பிரதான ஆசாரியனால் பொறுக்கமுடியவில்லை; தன் வஸ்திரங்களைக் கிழித்துக்கொண்டு, இயேசு குற்றவாளிதானே என்று கேட்கிறேன்; ஆலோசனை சங்கமும் உடனடியாக ஒத்துக்கொள்கிறது. தலைவர்கள் இயேசுவின்மீது துப்பியும், அவரது முகத்தை மூடியும், அவரை அடித்தும், ஞானதிருஷ்டியால் சொல்லும்படி சொல்லியும் அவரை அவமானப்படுத்துகிறார்கள்.

இயேசு உள்ளே உண்மை சொல்லிக்கொண்டிருக்க, பேதுரு வெளியே, பொய்ப்பேசிக் கொண்டிருக்கிறார். இது மாற்கு புத்தகத்தின் ஆறாவது மற்றும் கடைசி 'இடைச்செருகல்' சம்பவம்; இதில் காணப்படுகிற முரணும் தெளிவாகத் தெரிகிறது. இங்கே இரு கதாபாத்திரங்கள்: இயேசுவும் பேதுருவும்; ஆனால் அவர்களது செயல்கள் எதிரெதிராக இருக்கின்றன. இயேசு உண்மையான சாட்சி கொடுக்கிறார்; பேதுரு பொய் பேசுகிறார். ஒரு வேலைக்காரி, அங்கே நின்றிருந்த வேறு சிலர் மூன்றுமுறை பேதுருவைக் குற்றஞ்சாட்டுகிறார்கள்; ஆனால் ஒவ்வொரு முறையும் தான் இயேசுவோடு சேர்ந்தவனில்லை என்று மறுக்கிறார்; சபிக்கவும், சத்தியம்பண்ணவும் ஆரம்பிக்கிறார்.

அந்தச் சமயத்தில்தான் சேவல் இரண்டாம் முறை கூவுகிறது; அன்று இராத்திரியில் மூன்றுமுறை என்னை மறுதலிப்பாய் என்று இயேசு முன்னுரைத்தது உடனடியாக பேதுருவுக்கு ஞாபகத்திற்கு வருகிறது. மனங்கசந்து, அழுகிறார். இங்கு தான் ஒரு முக்கியமான முரண் உள்ளது. இயேசுவை விசாரித்து முடிக்கும்போது, அவரது கண்களைக் கட்டி, அடித்து, 'தீர்க்கதரிசனம் சொல்' என்று சொன்னார்கள். அவரை அடித்தவனை அவரால் பார்க்க முடியாததால் அவ்வாறு நக்கலாகச் சொன்னார்கள். ஆனாலும், அவர்கள் இப்படிச் செய்த அதே வேளையில், பேதுரு கீழே முற்றத்தில் இயேசுவை மறுதலித்துக் கொண்டிருந்தார்; இயேசு சொன்ன தீர்க்கதரிசனங்களில் ஒன்று நிறைவேறிக் கொண்டிருந்தது. இயேசுவை மறுதலித்ததின்நிமித்தம், இயேசுவே மேசியா என்பதை பேதுரு நிரூபிக்கிறார்.

`இயேசுவைப் பின்பற்ற விரும்பியும், சில சமயங்களில் அதில் தோற்கிற யாராவது ஒருவருக்கு என்ன நம்பிக்கையின் வார்த்தைகளைச் சொல்வீர்கள்? இயேசுவின் விருப்பங்களை அறிந்தும், சில சமயங்களில் அதன்படி நடக்கமுடியாமல் போகிற அனுபவம் யாருக்குத்தான் ஏற்பட்டதில்லை?`