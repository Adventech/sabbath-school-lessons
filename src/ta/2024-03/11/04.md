---
title:  கெத்செமனே
date:   10/09/2024
---

`கெத்செமனேயில் இயேசு என்ன ஜெபம்பண்ணினார், அந்த ஜெபத்திற்கு எவ்வாறு பதில் கிடைத்தது? மாற்கு 14:32-42.`

இயேசுவும் அவரது சீடர்களும் பஸ்காவைப் புசித்தபிறகு, மதில்சூழ்ந்த பட்டணமான எருசலேமிலிருந்து கிளம்பி, கெதரோன் பள்ளத்தாக்கைக் கடந்து, ஒலிவமலையின் சரிவுகளிலிருந்த ஒரு தோட்டத்திற்கு வருகிறார்கள். கெத்செமனே என்றால் எண்ணெய் ஆலை என்று அர்த்தம்; எனவே அருகில் ஒலிவ எண்ணெய் எடுக்கிற ஆலை இருந்திருக்கலாம். அது சரியாக எந்த இடம் என்று தெரிய வில்லை; ஏனென்றால், கி.பி. 70இல் முற்றுகையிட்ட சமயத்தில் ஒலிவ மலையி லிருந்த ஒலிவ மரங்களை எல்லாம் ரோமர்கள் வெட்டிவிட்டார்கள்.

அந்தத் தோட்டத்திற்குள் சென்றதும், இயேசு தம் சீடர்களை அங்கேயே நிறுத்தி விட்டு, பேதுரு, யாக்கோபு, யோவானை அழைத்துக்கொண்டு உள்ளே செல்கிறார். பிறகு அந்த மூவரையும் நிறுத்திவிட்டு, அவர் மட்டும் தனியாக உள்ளே செல்கிறார். இவ்வாறு ஒருவரைவிட்டு ஒருவர் பிரிந்திருந்தது, வரவிருந்த பாடுகளின்போது இயேசு அதிகமதிகமாக தனிமைப்படுத்தப்பட்டார்.

தேவனுக்கு சித்தமிருந்தால்மட்டுமே உபத்திரவத்தின் பாத்திரம் தம்மைவிட்டு நீங்கவேண்டுமென ஜெபிக்கிறார். மாற்கு 14:36. அப்பா என்கிற அரமெய்க் வார்த்தையைப் பயன்படுத்துகிறார்; மாற்கு அதை 'பிதா' என்று மொழிபெயர்க்கிறார். சிலர் சொல்லுவதுபோல அந்த வார்த்தைக்கு 'அப்பா' என்று அர்த்தம் கிடையாது. ஒரு குழந்தை தன் அப்பாவை அழைப்பதற்குப் பயன்படுத்துகிற வார்த்தை அபி. ஆனாலும், அப்பா 'பிதாவே' என்கிற வார்த்தை ஒரு நெருங்கிய குடும்ப பிணைப்பைச் சுட்டிக்காட்டுவதையும் மறுக்கமுடியாது.

உபத்திரவத்தின் பாத்திரம் தம்மைவிட்டு நீங்கும்படி இயேசு ஜெபிக்கிறார். ஆனால் தேவ சித்தத்திற்கு தம்மை அர்ப்பணிக்கிறார். மத் 6:10இல் உள்ள கர்த்தருடைய ஜெபத்துடன் ஒப்பிடவும். அந்தப் பாடுகளின் சம்பவம் முழுவதையும் வாசிக்கும்போது, இயேசுவின் ஜெபத்திற்கு தேவனுடைய பதில் 'இல்லை' என்பது புரிகிறது. அவர் உபத்திரவத்தின் பாத்திரத்தை நீக்கவில்லை; ஏனென்றால் அந்த அனுபவத்தின் மூலமாகத்தான் இரட்சிப்பு உலகத்திற்கு அருளப்படுகிறது.

கஷ்டங்கள் நேரிடும்போது, நண்பர்களின் ஆதரவு ஊக்கமாக இருக்கும். பிலிப்பியர் 4:13இல், தன்னைப் பெலப்படுத்துகிற கிறிஸ்துவால் தாம் சகலத்தையும் செய்வதாக பவுல் சொல்லுகிறார். 'ஆகிலும்' என்று பிலி 4:14இல் அப்போஸ்தலர் சொல்லத் துவங்குவதைக் கவனிக்க அநேகர் மறந்துவிடுகிறார்கள். 'ஆகிலும் நீங்கள் என் உபத்திரவத்தில் என்னோடே உடன்பட்டது நலமாயிருக்கிறது' என்கிறார். அதைத்தான் கெத்செமனேயில் இயேசு விரும்பினார். தம் சீடர்களிடமிருந்து ஆறுதலைத் தேடி மூன்றுமுறை வந்தார். மூன்றுமுறையும் தூங்கிக்கொண்டிருந்தார்கள். இறுதியாக, தாம் பாடுகளைச் சந்திக்கிற நேரம் வந்து விட்டதாக, அவர்களை எழுப்பி, தம்மோடு அழைத்துச்செல்கிறார். அவர் ஆயத்தமாக இருந்தார்; அவர்கள் ஆயத்தமாக இல்லை.