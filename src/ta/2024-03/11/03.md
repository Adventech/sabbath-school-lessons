---
title:  கடைசி இராவிருந்து
date:   09/09/2024
---

`மாற்கு 14:22-31; யாத் 24:8 சொல்கிற கருத்துகள் கிறிஸ்தவ விசுவாசத்தில் எவ்வளவு அதிக முக்கியத்துவம் வாய்ந்தவை?`

அது பஸ்கா ஆட்டைப் பலியிடுகிற நாளாகிய புளிப்பில்லாத அப்பஞ் சாப்பிடுகிற முதலாம் நாள் என்று மாற்கு 14:12 குறிப்பிடுகிறது. வியாழக்கிழமை சாயங்கால சமயத்தில் பஸ்கா புசிக்கப்பட்டது.

கடைசி இராவிருந்தில், இயேசு ஒரு புதிய ஞாபகார்த்த ஆராதனையைத் தொடங்கி வைத்தார். யூதரின் பஸ்கா ஆசரிப்பு அடுத்தக் கட்டத்திற்கு மாற்றப் பட்டதை அது சுட்டிக்காட்டுகிறது; மேலும், இஸ்ரவேலர் எகிப்தைவிட்டுப் புறப்பட்டு, சீனாயில் தேவனுடைய உடன்படிக்கை மக்களாக மாறின நிகழ்வோடு தொடர்புடையதாக அது இருந்தது. யாத் 24:8 இல், உடன்படிக்கையை உறுதிப் படுத்துகிறவகையில், பலியின் இரத்தத்தைத் தெளித்து, "இந்த வார்த்தைகள் யாவையுங்குறித்து கர்த்தர் உங்களோடே பண்ணின உடன்படிக்கையின் இரத்தம் இதுவே" என்று மோசே சொல்கிறார்

ஆனால் இயேசு இங்கே தொடங்கிவைக்கிற கர்த்தருடைய திருவிருந்தின் போது, பஸ்கா ஆட்டின் பலியிலிருந்து எதுவும் செய்யப்படவில்லை. ஏனென்றால் இயேசுவே தேவ ஆட்டுக்குட்டி. யோவான் 1:29. கர்த்தருடைய திருவிருந்தின் அப்பம் அவரது சரீரத்தைச் சுட்டிக்காட்டுகிறது. புதிய உடன்படிக்கை இயேசுவின் இரத்தத்தால் உறுதிசெய்யப்படுகிறது. எரே 31:31-34. அந்தப் பாத்திரம் அதைச் சுட்டிக்காட்டுகிறது. "இது அநேகருக்காகச் சிந்தப்படுகிற புது உடன்படிக்கைக் குரிய என்னுடைய இரத்தமாயிருக்கிறது" என்று இயேசு சொல்கிறார். மாற்கு 14:24.

பிறகு, இவற்றின்மத்தியில், தம் சீடர்கள் தம்மைவிட்டு ஓடிப்போவார்களென இயேசு முன்னுரைக்கிறார். மேய்ப்பனை வெட்டுவதால், ஆடுகள் சிதறிப்போவதாகச் சொல்கிற சகரியா 13:7ஐச் சுட்டிக்காட்டுகிறார். இயேசுவே மேய்ப்பர்; அவரது சீடர்கள் ஆடுகள். எனவே அந்தச் செய்தி மிகவும் வருத்தமான, மனம் ஒத்துக்கொள்ளாத ஒரு செய்தி. ஆனால் தாம் உயிர்த்தெழவிருந்த செய்தியை மீண்டும் சொல்கிறார். சீடர்களுக்கு முன்பாகவே கலிலேயாவுகுச் செல்வதாகச் சொல்கிறார். மாற்கு 16:7இல், இயேசுவின் கல்லறையிலிருந்த வாலிபன், இந்த வார்த்தைகளைக் குறிப்பிட்டதைக் காணலாம்; எனவே, இவை விசேஷித்த முக்கியத்துவம் பெறுகின்றன.

இவற்றை ஏற்றுக்கொள்ள சீடர்களால் முடியவில்லை; குறிப்பாக பேதுரு, எல்லாரும் பின்வாங்கினாலும் தான் பின்வாங்குவதில்லை என்கிறார். ஆனால் இயேசு அவரிடம், சேவல் இரண்டு தரம் கூவுவதற்கு முன்பாக பேதுரு மூன்றுதரம் மறுதலிப்பாரெனச் சொன்னார். இயேசு விசாரிக்கப்பட்ட சமயத்தில், பேதுரு மறுதலிக்கிறார்; இயேசு முன்னுரைத்தபடியே நிகழ்கிறது; எனவே அந்த முன்னுரைப்பும் இங்கே முக்கியப் பங்காற்றுகிறது.

`தேவனிடம் நீங்கள் சிலசமயங்களில் ஒன்றைச் செய்வதாகவோ செய்யாமல் இருப்பதாகவோ வாக்குரைத்தும் இறுதியில் வாக்குத்தவறி அதைச் செய்யாமல் போயிருக்கலாம் அல்லது செய்திருக்கலாம்; அதிலிருந்து என்ன கற்றுக்கொள்கிறீர்கள்?`