---
title:  மறக்கமுடியாதது
date:   08/09/2024
---

`மாற்கு 14:1-11இல் சேர்த்துச் சொல்லப்படுகிற இரண்டு சம்பவங்கள் என்ன? அவை எவ்வாறு ஒன்றுக்கொன்று எதிராக இருக்கின்றன?`

இரண்டு நாட்கள் கழித்து பஸ்கா பண்டிகை. மாற்கு 14:1. வாரத்தில் செவ்வாய்க்கிழமை இரவிலோ புதன்கிழமையிலோ இந்தக் கூட்டம் நடைபெற்றிருக்கும். மதத்தலைர்கள் திட்டம்தீட்டி, தகுந்த சமயத்தை எதிர்பார்த்திருந்தார்கள். தங்கள் நோக்கத்தை நிறைவேற்ற ஏதாவது வழி கிடைக்குமா என்று பார்த்தார்கள். எதிர்பாராத நபர் உதவிசெய்யவிருந்தார்.

மாற்கு புத்தகத்தில் இந்தப் பகுதி ஐந்தாவது 'இடைச்செருகல்' சம்பவம் (பார்க்கவும் பாடம் 3); இயேசுவுக்கு எதிராகச் சதிசெய்த ஒரு சம்பவம். விலையுயர்ந்த தைலத்தால் இயேசுவின் தலையை அபிஷேகம்பண்ணின ஒரு பெண்ணின் சம்பவத்துடன் சேர்த்துச் சொல்லப்படுகிறது. இரண்டு இணைக் கதாபாத்திரங்கள்; செயல்கள் எதிரெதிராக இருக்கின்றன.

அந்தப் பெண் யாரென மாற்கு சொல்லவில்லை. யூதாஸ் தன் ஆண்டவரைக் காட்டிக்கொடுத்த வஞ்சகத்தோடு ஒப்பிடும்போது, அவள் கொடுத்த பரிசு அற்புதமானது. அவள் பெயர் சொல்லப்படவில்லை; அவன் பன்னிருவரில் ஒருவன் என்று சொல்லப்படுகிறான். அவளது பரிசின் விலை சொல்லப்படுகிறது; அவனது விலை, 'பணம் கொடுப்போம்' என்கிற வாக்குறுதிதான்.

அவள் ஏன் அதைச் செய்தாள் என்று காரணம் சொல்லப்படவில்லை; ஆனால், கிட்டத்தட்ட ஒரு வருட சம்பளப் பணத்தில் வாங்கப்பட்ட அந்த நறுமண தைலத்தை இயேசுவின்மீது ஊற்றியது வீண்செலவு என்று விருந்துக்கு வந்திருந்தவர்கள் நினத்தார்கள். ஆனாலும் இயேசு அவளுக்கு ஆதரவாகப் பேசினார்; உலகத்தில் சுவிசேஷம் அறிவிக்கப்படுகிற இடங்களில் எல்லாம் அவளை நினைவுகூரும்படி அவள் செய்ததும் சொல்லப்படுமென்றார். அது மறக்கமுடியாதது. நான்கு சுவிசேஷப் புத்தகங்களுமே இந்தச் சம்பவத்தை ஏதோ ஒருவிதத்தில் சொல்லுகின்றன; அவளைப் பற்றி இயேசு சொன்னது அவர்களுடைய மனதில் பதிந்திருக்கவேண்டும். யூதாஸின் துரோகமும் மறக்கமுடியாததுதான். அவன் பேராசையால் அதைச் செய்ததாக மாற்கு புத்தகம் சுட்டிக்காட்டுகிறது. யோவான் சுவிசேஷம் அதை வெளிப்படையாகவே சொல்கிறது. யோவான் 12:4-6.

இந்தச் சம்பவங்களில் சம்பந்தப்பட்ட இரண்டு வெவ்வேறு நோக்கங்களை விவரிக்க 'நல்ல' என்கிற வார்த்தையை மாற்கு புத்தகம் நன்றாகக் கையாண்டுள்ளது. மாற்கு 14:6இல் இயேசு அந்தப் பெண்ணின் செயலை 'நல்ல/அருமையான' செயல் என்று குறிப்பிடுகிறார். தரித்திரருக்கு நீங்கள் எப்போதும் 'நன்மை' செய்யலாம் என்கிறார். மாற்கு 14:7. மேலும் அவளது செயலை மாற்கு 14:9இல், 'சுவிசேஷம்/நற்செய்தி' என்று அழைக்கிறார். மாற்கு 14:11இல், இயேசுவைக் காட்டிக்கொடுக்க யூதாஸ் 'தகுந்த/நல்ல' சமயம் பார்த்துக் காத்திருந்தான். மேசியாவை அழிப்பதற்கு மனிதர்கள்போடுகிற சதித்திட்டமானது நற்செய்தி சம்பவத்தில் ஒரு பகுதி என்று இந்த வார்த்தை விளையாட்டு சுட்டிக்காட்டுகிறது. ஏனென்றால், மனுக்குலத்தின் இரட்சிப்புக்காக அவர் தம் குமாரனைக் கொடுத்ததில் தேவசித்தத்தை நிறைவேற்றுகிறது என்பதே.

`இங்கு நடப்பதைப் புரிந்துகொள்ள ரோமர் 8:28 எவ்வாறு உதவுகிறது?`