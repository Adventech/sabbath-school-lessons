---
title:  அதிக ஓய்வுநாள் ஊழியம்
date:   09/07/2024
---

`பேதுருவின் குடும்பத்தாருக்கு இயேசு செய்த உதவி என்ன? மாற்கு 1:29-34. இந்தச் சம்பவத்திலுள்ள ஆவிக்குரிய பாடங்கள் என்ன?`

ஜெபாலய ஆராதனை முடிந்து, இயேசு தமது சீடர்கள் சிலருடன் (பேதுரு, அந்திரேயா, யாக்கோபு, யோவான்) பேதுருவின் வீட்டிற்குச் செல்லுகிறார்; எல்லாரோடும் சேர்ந்து சாப்பிட்டு, அந்நியோந்நியமாக அந்த ஓய்வுநாளைக் கழிக்க, அவர் திட்டமிட்டிருக்கலாம்.

ஆனால் அங்கே ஒரு சிறிய பிரச்சினை; பேதுருவின் மாமி ஜூரத்தால் அவதிப்படுகிறார்; அந்நாட்களில் அந்நோய் வந்தால், ஒன்று குணமாகும் அல்லது மரித்துவிடுவார்கள். அவளைப்பற்றி இயேசுவிடம் சொன்னதும், இயேசு பேதுருவினுடைய மாமியின் கரத்தைப் பிடித்து, எழுப்பிவிடுகிறார். உடனடியாக அவள் எழுந்து, அவர்களுக்கு பணிவிடை செய்கிறாள். இயேசுவால் இரட்சிக்கப்பட்டு, குணமடைந்தவர்கள் அதன் விளைவாக மற்றவர்களுக்கு ஊழியம்செய்வார்கள் என்கிற நியதிக்கு எவ்வளவு வல்லமையான எடுத்துக்காட்டு!

மாற்குவின் சுவிசேஷம் முழுவதிலும் பெரும்பாலும் இயேசு வியாதியஸ்தர்களைத் தொட்டு குணமாக்கியிருக்கிறார். மாற்கு 1:41; 5:41); தொடாமல் குணமாக்கிய சம்பவங்களும் உள்ளன. மாற்கு 2:1-12; 3:1-6; 5:7-13.

அன்று அத்தோடு இயேசுவின் ஊழியம் முடியவில்லை. சூரியன் அஸ்தமித்தபோது, இயேசுவிடம் சுகம்பெறும்படி அநேகர் பேதுருவின் வீட்டிற்கு வந்தார்கள். அன்று ஜெபாலயத்தில் நடந்ததைப் பார்த்து அல்லது கேள்விப்பட்டு வந்திருக்கலாம். ஓய்வுநாள் வேளை முடியுமட்டும் மக்கள் காத்திருந்தார்களென ஆசிரியர் குறிப்பிடவில்லை; ஏனென்றால் ஓய்வுநாளைப் பற்றி அறிந்திருந்த வாசகர்களுக்குத்தான் அவர் எழுதினார். மாற்குப் புத்தகத்தின் இந்த அம்சம், அவரது வாசகர்கள் ஓய்வுநாளைக் கைக்கொண்டவர்கள் என்பதைக் காட்டுகிறது.

அஸ்தமித்த போது, அந்தப் பட்டணத்தார் முழுவதும் வீட்டு வாசலுக்கு முன்பாகக் கூடினதாக மாற்கு சொல்கிறார். மாற்கு 1:33. அவர்கள் அனைவருக்கும் தேவையான உதவிகளைச் செய்ய இயேசுவுக்கு நேரம் எடுத்திருக்கும்.

'மணிக்கணக்காக, வருவதும் போவதுமாக இருந்தார்கள்; ஏனென்றால் குணமாக்குகிறவர் நாளைக்கு தங்கள் மத்தியில் இருப்பாரா என்று யாருக்கும் தெரியவில்லை. கப்பர்நகூம் இதற்குமுன் இப்படியொரு நாளைப் பார்த்ததே இல்லை. விடுதலைபெற்றவர்களின் ஆராவாரமும் வெற்றிக்கூச்சலும்தான் ஆகாயத்தில் நிறைந்திருந்தது. தாம் உண்டாக்கிய அந்தப் பேரானந்தத்தில் இரட்சகர் மகிழ்ந்தார். தம்மிடம் வந்தவர்களின் உபத்திரவங்களைக் கண்டபோது, அவர் உள்ளம் பரிதாபம் கொண்டது; அவர்களைக் குணமாக்கி, மகிழ்ச்சியாக்குகிற தம் வல்லமையில் மகிழ்ந்தார். "கடைசி நபர் குணமாகிற வரையிலும் இயேசு தம் வேலையை நிறுத்தவில்லை. அந்தக் கூட்டத்தினர் எல்லாரும் செல்வதற்கு இரவு வெகுநேரம் ஆகிவிட்டது; சீமோனின் வீடு அமைதியானது. அந்த நீண்ட, பரபரப்பான நாள் கடந்தது; இயேசு இளைப்பாற விரும்பினார். ஆனால் அந்த நகரமே தூங்கிக் கொண்டிருக்க, இரட்சகர் அதிகாலையில், இருட்டோடே எழுந்து புறப்பட்டு, வனாந்தரமான ஓரிடத்திற்குப்போய், அங்கே ஜெபம்பண்ணினார்.' —Ellen G. White, The Desire of Ages, p. 259.