---
title:  இரகசியத்தைக் காப்பாற்ற உங்களால் முடியுமா?
date:   11/07/2024
---

`மாற்கு 1:40-45 வசனங்கள், இயேசுவைப்பற்றியும், சமுதாயத்தில் ஒதுக்கப்பட்டவர் களை அவர் அணுகினது பற்றியும் என்ன சொல்கின்றன?`

இந்த வேதப்பகுதியிலும், பழைய ஏற்பாடுமுழுவதிலும் வருகிற குஷ்டரோகம் என்கிற வார்த்தை, இன்று நாம் பார்க்கிற தொழுநோய் அல்ல. இந்த வார்த்தையை 'கொடிய சரும நோய்' என்று மொழிபெயர்த்திருந்தால் சரியாக இருக்கும்; அது, மேல்தோல் சம்பந்தப்பட்ட பிற நோய்களையும் உள்ளடக்கியது. தொழு நோயானது பண்டைய கிழக்கத்திய பகுதிகளில் சுமார் கி.மு. மூன்றாம் நூற்றாண்டில்தான் வந்திருக்கவேண்டும். எனவே, இந்த வேதப்பகுதியில் வருகிற குஷ்டரோகிக்கு தொழுநோய் இருந்திருக்கலாம்; அவன் எப்படிப்பட்ட நோயால் அவதிப்பட்டான் என்று தெரியவில்லை; ஆனால் அது கொடிய நோயாக இருந்தது.

இயேசு தன்னைச் சுகமாக்கமுடியுமென அந்தக் குஷ்டரோகி விசுவாசித்தான். லேவி 13இன்படி, ஒரு குஷ்டரோகி, சடங்காச்சார ரீதியாக அசுத்தமானவன்; மற்றவர்களுடனான தொடர்பைத் தவிர்க்கவேண்டும். லேவி 13:45,46.

ஆனாலும் இயேசு அவன்மேல் மனதுருகி, அவனைத் தொடுகிறார். 'இயேசு மனதுருகி, கையை நீட்டி, அவனைத் தொட்டு: எனக்குச் சித்தமுண்டு, சுத்தமாகு என்றார்'. மாற்கு 1:41. அவனைத் தொட்டதால், அன்று சாயங்காலம் வரை இயேசு தீட்டுப்பட்டிருக்க வேண்டும்; பிறகு, குளித்து, சடங்காச்சார ரீதியாகச் சுத்தமாகவேண்டும். லேவி 13-15. ஆனால் இயேசு அந்தக் குஷ்டரோகியைத் தொட்டதால், அவன் குணமானதாக மாற்கு சொல்கிறார். எனவே, அந்த மனிதனைத் தொட்டதால், இயேசு தீட்டுப்படவில்லை.

ஆசாரியனிடம் சென்று காட்டுமாறும், அத்தகைய நிலையில் மோசே கட்டளையிட்டிருந்த பலிகளைச் செலுத்துமாறும் இயேசு அவனிடம் சொன்னார். லேவி 14. மாற்குவின் சுவிசேஷம் முழுவதிலும், மோசேயின் போதனைகளை இயேசு ஆதரித்துப் பேசுவதைக் காணலாம். மாற்கு 7:10; 10:3, 4; 12:26, 29-31. மதத்தலைவர்களிடம் இதற்கு எதிரான ஒரு பார்வை காணப்பட்டது; மோசே மூலம் கொடுக்கப்பட்ட போதனைகளை அவர்கள் புரட்டினதை மாற்கு 7; 10; 12 அதிகாரங்களிலுள்ள வசனங்களில் காணலாம். இயேசு தன்னைக் குணமாக்கினதாக அவன் சொல்லியிருந்தால், இயேசுவின் மீதான கருத்துவேறுபாட்டால் ஆசாரியன் தவறான தீர்ப்பை வழங்கியிருப்பான்;அதனால்தான், மாற்கு 1:44 இல், அதை யாரிடமும் சொல்லவேண்டாமென இயேசு அவனிடம் சொன்னார்.

ஆனால் குணமாக்கப்பட்ட குஷ்டரோகிக்கு அதெல்லாம் புரியவில்லை; இயேசு சொன்னதற்குக் கீழ்ப்படியாமல், எல்லா இடங்களிலும் அந்தச் செய்தியைப் பரப்புகிறான்; அதனால் அந்தப் பட்டணத்தில் இயேசு வெளிப்படையாக ஊழியம்செய்ய செல்லமுடியாமல் போகிறது.

`நம்முடைய நோக்கங்கள் எவ்வளவுதான் நல்லவையாக இருந்தாலும், சுவிசேஷம் பரவுவதற்கு தடையாக இருக்கிற விஷயங்களைச் செய்யாதபடி நாம் எவ்வாறு கவனமாக இருக்கலாம்?`