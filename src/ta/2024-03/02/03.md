---
title:  மறக்கமுடியாத ஆராதனை
date:   08/07/2024
---

`கப்பர்நகூம் ஜெபாலயத்தில் நடந்ததும் மறக்கமுடியாததுமான அனுபவம் என்ன? மாற்கு 1:21-28. இந்தச் சம்பவத்திலுள்ள ஆவிக்குரிய உண்மைகள் என்ன?`

பல கிறிஸ்தவர்களுக்கு தங்கள் மறக்கமுடியாத, வாழ்க்கையை மாற்றின சில கிறிஸ்தவ அனுபவங்கள் இருக்கும்; உதாரணமாக, இயேசுவைப் பின்பற்றத் தீர்மானித்த அனுபவம்; ஞானஸ்நானம் பெற்ற அனுபவம்; தேவ பிரசன்னத்தை ஆழமாக உணருவதற்கு உதவிய ஏதாவது பிரசங்கம் போன்றவை.

கப்பர்நகூமில் அந்த ஓய்வுநாளில் ஒரு சிலருக்கு அப்படித்தான் இருந்தது. மாற்கு 1. 'அவர் வேதபாரகரைப்போலப் போதியாமல், அதிகாரமுடையவராய் அவர்களுக்குப் போதித்தபடியினால், அவருடைய போதகத்தைக்குறித்து ஜனங்கள் ஆச்சரியப்பட்டார்கள்'. மாற்கு 1:22. இயேசு போதித்த வேளையில், பிசாசு பிடித்த ஒருவன், அதால் தாக்கமடைந்து, 'ஐயோ! நசரேயனாகிய இயேசுவே, எங்களுக்கும் உமக்கும் என்ன? எங்களைக் கெடுக்கவா வந்தீர்? உம்மை இன்னார் என்று அறிவேன், நீர் தேவனுடைய பரிசுத்தர்' என்று சத்தமிட்டான். மாற்கு 1:24. இயேசு அந்தப் பிசாசை விரட்டினார்.

பிசாசு பேசின அந்த வார்த்தைகளின் அர்த்தங்களை யோசியுங்கள். முதலாவது, அந்தப் பிசாசு இயேசுவை, 'தேவனுடைய பரிசுத்தர்' என்று சொல்கிறது. இயேசு தேவனுடைய பரிசுத்த தூதுவர், சாத்தானுடைய தீட்டானதும் பரிசுத்தமற்றதுமான சேனையைச் சேர்ந்த ஒருவரல்ல என்பதை ஒத்துக்கொள்கிறது. ஆராதனை என்றால், அங்கே பரிசுத்தமான விஷயங்களையும் நபர்களையும்தான் எதிர்பார்ப்போமே தவிர, பரிசுத்தமற்ற, தீட்டான விஷயங்களை அல்ல. எனவே இச்சம்பவத்தில் நன்மையின் படைகளுக்கும் தீமையின் படைகளுக்கும் இடையே குறிப்பிடத்தக்க வித்தியாசம் காட்டப்படுகிறது. மாபெரும் போராட்டத்தின் நிஜத்தைக் காணமுடிகிறது. இயேசு யார் என்று மக்களுக்கு இன்னும் தெரியாமல் இருக்கலாம், ஆனால், பிசாசுக்குத் தெரிந்திருந்தது; அறிக்கையிடுகிறது.

அடுத்து, அவனை விட்டுப் புறப்பட்டுப் போக அவர் கட்டளையிட்டதில் அர்த்தமிருக்கிறது; 'பேசாமல்' போகும்படி ஏன் சொன்னார்? மாற்கு புத்தகத்தில், இங்கேயிருந்து ஒரு முக்கியமான கருத்து வலியுறுத்தப்படுகிறது; தாம் யார்என்பது குறித்து அமைதியாக இருக்கும்படி இயேசு சொல்கிறார். அறிஞர்கள் இதை "மேசியத்துவ இரகசியம்" என்று சொல்கிறார்கள்.

இயேசு பேசாமல் இருக்கும்படி சொன்னதில் அர்த்தமிருக்கிறது; அவரது காலத்தில் மேசியாகுறித்த அர்த்தம்புரியாத எதிர்பார்ப்புகள் நிலவின. மேசியாவாக இருப்பதில் ஆபத்து இருந்தது. பேசாமல் இருக்கும்படி சொன்னாலும்கூட, இயேசுவைப்பற்றின வெளிப்பாடுகள் தெள்ளத்தெளிவாகத் தெரிந்தன. எனவே, காலப்போக்கில் இயேசுவின் அடையாளம் மறைக்க முடியாத அளவுக்கு மாறும்; அவர் யாரென்கிற சத்தியம் சுவிசேஷச் செய்தியின் மையமாகும். இயேசு யாரென்பதை மக்கள் அறிந்தால்மட்டும் போதாது; அவரது வருகையின் அர்த்தத்தையும், அதனால் தங்களுக்குள்ள பயனையும் உணர்ந்து தீர்மானமும் செய்யவேண்டும்.

`மற்றவர்களுக்குச் சாட்சிப்பகர முயலும்போது, 'தற்கால சத்தியம்' பற்றி நாம் நம்புகிற அனைத்தையும் சொல்லாமல் இருப்பது எப்போது விவேகமாக இருக்கும்?`