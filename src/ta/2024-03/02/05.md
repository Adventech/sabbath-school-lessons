---
title:  இயேசுவினுடைய ஊழியத்தின் இரகசியம்
date:   10/07/2024
---

`இயேசு செய்தவற்றிலிருந்து நாம் அறிந்துகொள்கிற பாடங்கள் என்ன? மாற்கு 1:35-39.`

இயேசு அதிகாலையிலேயே எழுந்து, அமைதியான, வனாந்தரமான ஓர் இடத்திற்குப் போய், ஜெபம்பண்ணினார். இயேசு ஜெபித்த செயலை வலியுறுத்தி மாற்கு 1:35 பேசுகிறது. கிரேக்க மொழியில், அந்த வாக்கியத்திலுள்ள மற்ற அனைத்து வினைச்செயல்களும் 'எழுந்தார், புறப்பட்டார், போனார்' என முற்றுப்பெற்ற வினைவடிவத்தில் உள்ளன. ஆனால், "ஜெபம்பண்ணிக்கொண்டு" என்கிற வினைச்சொல் மட்டும் முற்றுப்பெறாத வடிவத்தில் உள்ளது; தொடர்ந்து நிகழ்கிற ஒரு செயலைக் குறிப்பிடுவதற்கு அவ்வாறு சொல்வதுண்டு. அவர் ஜெபித்துக்கொண்டே இருந்தார். மேலும், இயேசு எவ்வளவு சீக்கிரமாக ஜெபிக்கச் சென்றாரென்றும் வசனம் சொல்லுகிறது; எனவே, அவர் ஜெபநேரம் நீண்ட நேரமாக இருந்ததும் புரிகிறது.

சுவிசேஷப் புத்தகங்கள் முழுவதிலும், இயேசு ஒரு ஜெப வீரராகக் காட்டப்படுகிறார். மத் 14:23; மாற்கு 6:46; யோவான் 17. இயேசுசெய்த ஊழியத்தின் வல்லமைக்கு இது முக்கிய இரகசியமாக இருந்தது.

`இயேசுவின் ஜெபவாழ்க்கைபற்றி லூக்கா 6:12 என்ன சொல்கிறது?`

பல கிறிஸ்தவர்கள் ஜெபம்பண்ண நேரம் நியமித்திருக்கிறார்கள். அந்த நடைமுறை நல்லது, சரியானது; ஆனால் அது ஒரு வழக்கமான செயலாக, எந்திரத்தன்மைச் செயலாக மாற வாய்ப்புள்ளது. அத்தகைய அச்சுக்குள் சிக்காமல் இருக்க ஒரு வழி, ஜெப நேரத்தை மாற்றுவது, அல்லது சில சமயங்களில் வழக்கத்தைவிட அதிக நேரம் ஜெபிப்பதுமாகும். மாற்றமுடியாத ஒரு சடங்குக்குள்ளாகச் சிக்கிவிடாதீர்கள் வலியுறுத்துகிறோம்.

பேதுருவும் அவரது நண்பர்களும் இயேசுவோடு சேர்ந்து ஜெபிக்க, அந்த இடத்திற்குச் செல்லவில்லை. ஆனால் அவர்களுக்கு அந்த இடம் தெரிந்திருந்தது; ஏனென்றால், அவரைத் தேடிக் கண்டுபிடிக்கிறார்கள். எல்லாரும் இயேசுவைத் தேடுகிறார்களென அவர்கள் சொன்னது, முந்தின நாளைப்போல, அவர் அதிகமாக குணமாக்குவதையும் போதிப்பதையும் எதிர்பார்த்ததைக் காட்டுகிறது. ஆனால் இயேசு சம்மதிக்கவில்லை; வேறு இடங்களிலுமிருந்த பரந்த களத்தைச் சுட்டிக்காட்டுகிறார். 'அவர்களை அவர்நோக்கி: அடுத்த ஊர்களிலும் நான் பிரசங்கம் பண்ணவேண்டுமாதலால், அவ்விடங்களுக்குப் போவோம் வாருங்கள்; இதற்காகவே புறப்பட்டு வந்தேன் என்(றார்)'. மாற்கு 1:38.

`இயேசுவே ஜெபத்தில் அதிக நேரம் செலவிட அவசியம் இருந்திருந்தால், நாம் எப்படி, எவ்வளவு நேரம் ஜெபத்தில் செலவிடவேண்டும்? இயேசுவின் முன்மாதிரி நமக்கு வலியுறுத்துவது என்ன?`