---
title:  "என் பின்னே வாருங்கள்"
date:   07/07/2024
---

`இயேசு அழைத்த சீடர்கள் யார்? அழைத்ததும் அவர்கள் செய்தது என்ன? மாற்கு 1:16-20.`

மாற்கு 1இல், இயேசுவின் வார்த்தைகள் அதிகம் இல்லை. ஆனாலும், இரண்டு மீனவர்களிடம் இயேசு பேசின வார்த்தைகள் மாற்கு 1:17இல் உள்ளன; அவர்களில் ஒருவர் சீமோன்; பின்னர் "பேதுரு" என்று அழைக்கப்பட்டவர்; இன்னொருவர் அவரது சகோதரர் அந்திரேயா. இருவரும் கலிலேயக் கரையில் நின்று, மீன் வலையைப் போட்டுக் கொண்டிருந்தார்கள்.

அவர்களிடம் படகோ, பிற மீன்பிடி சாதனங்களோ இருந்ததாக குறிப்பு இல்லை; எனவே இருவரும் பொருளாதார ரீதியில் சற்று பின்தங்கியவர்களாக இருக்கவேண்டும். மாற்கு1:19,20இல், யாக்கோபும் யோவானும் தங்கள் தகப்பனோடும் வேலைக்காரர்களோடும் படகில் இருக்கிறார்கள்; எனவே பேருது -அந்திரேயாவைவிட பொருளாதார ரீதியில் வசதியாக இருந்திருக்கிறார்கள். பேதுருவிடம் ஒரு படகு இருந்ததாக லூக்கா குறிப்பிடுகிறார்; யாக்கோபும் யோவானும் பேதுருவுக்கும் அந்திரேயாவுக்கும் தொழில் கூட்டாளிகளாக இருந்திருக்கிறார்கள். லூக்கா 5:1-11. ஆனால் அந்த இரண்டு ஜோடி சகோதரர்களுக்கும் இடையே இருந்த வித்தியாசத்தை மாற்கு சுவிசேஷம் சொல்கிறது; பொருளாதார நிலையில் பின்தங்கியவர்களையும், நல்ல நிலையில் இருந்தவர்களையும் இயேசு சீடத்துவத்திற்கு அழைக்கிறார் என்பதை எடுத்துக்காட்டுவதாக இது இருக்கலாம்.

இயேசுவின் அழைப்பு நேரடியான, தீர்க்கதரிசன ரீதியான அழைப்பாக இருந்தது. தம்மைப் பின்பற்றும்படி, அதாவது தம் சீடர்களாகும்படி அழைக்கிறார். அவர்கள் தம் அழைப்புக்கு இணங்கினால், அவர்களை மனிதர்களைப் பிடிக்கிறவர்களாக மாற்றுவது தம் வேலை என்கிறார்.

`அவர்கள் அனைத்தையும் விட்டுவிட்டு, உடனடியாக இயேசுவை ஏன் பின்பற்ற விரும்பினார்களென யோசித்துப் பாருங்கள். மாற்கு 1:16-20.`

அதை நன்றாகப் புரிந்துகொள்ள யோவான் சுவிசேஷம் உதவுகிறது. யோவான் 1:29-42. அந்தச் சகோதரர்கள் யோவான் ஸ்நானனின் சீடர்கள்; அவர் இயேசுவைப்பற்றி, "உலகத்தின் பாவத்தைச் சுமந்துதீர்க்கிற தேவ ஆட்டுக்குட்டி" என்று பிரசங்கிப்பதைக் கேட்டார்கள். யோவான் 1:29. அவர்கள் இயேசுவைச் சந்தித்து, யோர்தான் நதியில் அவரோடு இருந்தார்கள். எனவே ஊழியத்திற்கு இயேசு அழைத்ததும் வேடிக்கைக்காக அல்லது கிளர்ச்சிக்காக அதை ஏற்றுக்கொள்ளவில்லை. நன்றாக யோசித்து, அந்த முடிவை எடுத்தார்கள்.

ஆனால் மாற்கு ஏன் அதைப்பற்றி அதிக விளக்கம் கொடுக்கவில்லை? இயேசுவின் வல்லமையை வலியுறுத்துவதற்காக இருக்கலாம். அவர் அழைக்கிறார்; அந்த மீனவர்கள் இணங்குகிறார்கள்; அது அவர்களது வாழ்க்கையிலும் உலகத்திலும் வித்தியாசத்தை உண்டுபண்ணுகிறது.

`இயேசுவைப் பின்பற்ற எதை விட்டுக்கொடுக்க அழைக்கப்பட்டிருக்கிறீர்கள்? (உங்கள் பதிலில் நேரடியாகவோ மறைமுகமாகவோ சம்பந்தப்பட்ட விஷயங்களை எல்லாம் யோசியுங்கள்).`