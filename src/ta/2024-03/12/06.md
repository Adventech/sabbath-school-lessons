---
title:  அடக்கம்பண்ணப்பட்டார்
date:   19/09/2024
---

`இயேசுவின் சீடர்கள் அனைவரும் ஓடிப்போய்விட, அரிமத்தியா ஊரானாகிய யோசேப்பு இச்சம்பவத்திற்குள் வருவதின் முக்கியத்துவம் என்ன? மாற்கு 15:42-47.`

இச்சம்பவங்களுக்கு பிறகு 'இவ்வுலகத்திற்குரிய' சடங்குகள் தொடருகின்றன. இறந்தவர்களை அடக்கம்பண்ணுவது உலக வழக்கம். ஆனால் அதைத் தொடர்ந்து நிகழ்கிற சில சம்பவங்கள் ஆவிக்குரிய ரீதியானவை; மற்றவை வரலாற்று ரீதியில் மிகவும் முக்கியத்துவம் வாய்ந்தவை

மாற்குவின் சுவிசேஷத்தில், அரிமத்தியாவின் யோசேப்பு இங்குதான் முதலும் கடைசியுமாக வருகிறார். சனகெரீம் சங்கத்தின் மரியாதைக்குரிய உறுப்பினர்; 'நகரத்தின் செல்வாக்குமிக்க நபர்களில்' ஒருவர். செல்வந்தர், கனம்பொருந்தியவர், ஆளுனருடன் பரிச்சயம் இருந்தது; அதனால்தான் தைரியமாக பிலாத்துவிடம் சென்று, இயேசுவின் சரீரத்தைக் கேட்கிறார். இயேசுவை அடக்கம்பண்ணுவதில் ஆலோசனை சங்கத்தின் உறுப்பினர் ஒருவர் ஆர்வங்காட்டியது மனதைத் தொடுவதாக உள்ளது. அதேசமயம், இயேசுவுக்கு மிகவும் நம்பிக்கையான சீடர்கள் எங்கே இருந்தார்கள்?

இயேசுவின் மரணத்தை உறுதி செய்த செயலானது மிகவும் முக்கியத்துவம் வாய்ந்த ஒரு வரலாற்று விபரம். இயேசுவின் சரீரத்தைக் கொடுக்குமாறு யோசேப்பு கேட்கிறார். மாற்கு 15:43. இயேசு அதற்குள் மரித்துவிட்டாரா என்று பிலாத்து ஆச்சரியப்படுகிறான். வச. 44. எனவே சிலுவைதண்டனையை நிறைவேற்றுகிற பொறுப்புடைய நூற்றுக்கதிபதியை அழைத்து, இயேசு மரித்துவிட்டாரா என்று கேட்கிறான். அவர் மரித்துவிட்டதாக நூற்றுக்கதிபதி உறுதிப்படுத்தினான்.

இது முக்கியம்; ஏனென்றால், இயேசு சிலுவையில் மரிக்கவில்லை; மயக்க மடைந்தார் என்று சிலர் சொல்கிறார்கள். அது முற்றிலும் தவறு என்பதைத்தான் ரோம ஆளுனரிடம் நூற்றுக்கதிபதியின் சாட்சி தெரிவிக்கிறது. குற்றவாளிகளைச் சாகடிப்பதில் ரோமர்கள் வல்லவர்கள்.

யோசேப்பு ஒரு மெல்லிய துப்படியை வாங்கி வந்து, இயேசுவின் சரீரத்தைச் சுற்றி, கன்மலையில் வெட்டப்பட்ட ஒரு கல்லறையில் வைத்தான். உள்ளே நடந்துசெல்லுமளவிற்கு கல்லறை பெரியதாக இருந்தது. மாற்கு 16:5. யோசேப்போடுகூட இரண்டு பெண்களும் அந்த இடத்தைப் பார்த்ததாக சுவிசேஷ எழுத்தாளர் கூறுகிறார்; ஒன்று, மகதலேனா மரியாள்; மற்றொன்று, யோசேயின் தாயாகிய மரியாள். இவர்கள் இருவரோடுகூட சலோமேயும் இயேசு சிலுவையில் அறையப்படுவதை தூரத்திலிருந்து பார்த்தாள்; இயேசுவின் சரீரத்திற்கு தூபவர்க்கமிடும்படிக்கு ஞாயிற்றுக்கிழமை காலையில் இவர்கள் மூவரும் கல்லறைக்குச் செல்லவிருந்தார்கள். மாற்கு 16:1. ஏன் இந்த மூன்று பெண்களும் குறிப்பிடப்படுகிறார்கள்? மாற்கு 16இல், கல்லறை காலியாக இருந்ததற்கான சாட்சிகளாகவும், இயேசு உயிர்த்தெழுந்ததற்கான முக்கிய சாட்சிகளாகவும் திகழவிருந்தார்கள்.

`இயேசுவைப் பின்பற்றினவர்கள் 'செயல்படத் தவறியதும்', இயேசுவைக் குற்றவாளியாகத் தீர்த்த சனகெகீம் சங்கத்தைச் சேர்ந்த ஒருவர் இங்கே 'கதாநாயகனாக' மாறியதும் முற்றிலும் முரணாக உள்ளது. முக்கியமான தருணங்களில், நாம் செயல்படத் தவறாமல் இருப்பதற்கு என்ன செய்யலாம்?`