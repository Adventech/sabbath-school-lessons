---
title:  'நீ யூதருடைய ராஜாவா?'
date:   15/09/2024
---

`மாற்கு 15:1-15இல், எவ்வகை முரண்பாடான சூழ்நிலை காணப்படுகிறது?`

கி.பி. 26 - கி.பி. 36 முதல் யூதேய ஆளுனராக இருந்தவன் பொந்தியு பிலாத்து. இரக்கமற்ற ஒரு தலைவன்; தேசத்தின் குடிகளுக்கு பீதி உண்டாகிற வகையில் செயல்பட்டு வந்தான். லூக்கா 13:1. இயேசுவை விசாரித்த யூதர்கள், அவர் தேவ தூஷணம் பேசினதாகக் கூறி, மரண தண்டனை கொடுத்தார்கள். ஆனால் ரோம ஆட்சியின்கீழ், யூதர்கள் யாருக்கும் மரணதண்டனை கொடுக்கமுடியாது; அதனால்தான் பிலாத்துவிடம் இயேசுவைக் கொண்டுவருகிறார்கள்.

"நீ யூதருடைய ராஜாவா?" என்று பிலாத்து கேட்ட கேள்வியிலிருந்து, அது சம்பந்தமாகத்தான் பிலாத்துவுக்குமுன் இயேசுவைக் குற்றஞ்சாட்டியிருக்க வேண்டும். மாற்கு 15:2. பழைய ஏற்பாட்டு காலங்களில் இஸ்ரவேலில் ராஜாவை அபிஷேகம்பண்ணுவார்கள்; எனவே, மேசியா ( 'அபிசேஷம்பண்ணப்பட்டவர்') என்கிற வார்த்தையைச் சுட்டிக்காட்டி, பேரரசருக்கு போட்டியாக தானே ராஜா என்று அவர் சொல்வதாக திரித்துக் கூறியிருக்கலாம். எனவே, சனகெரீம் முன்பாக தேவதூஷணக் குற்றஞ்சாட்டப்பட்டது; அதேசமயம் ஆளுனருக்கு முன்பாக தேசத்துரோக குற்றச்சாட்டு வைக்கப்பட்டது; அதற்கு தண்டனை மரணம்.

இயேசு யூதருக்கும் ராஜா, மேசியாவும்கூட என்பதுதான் இதிலுள்ள முரண். தேவதூஷணம், தேசத்துரோக குற்றச்சாட்டுகள் எல்லாம் பொய்; மாறாக அவருக்குத்தான் அவர்கள் வணக்கத்தையும் தொழுகையையும் செலுத்தியிருக்க வேண்டும். பிலாத்துவிடம் இயேசு, "நீர் சொல்லுகிறபடிதான்" என்று சொன்னது, ஏனோதானோவென்று சொன்ன பதிலல்ல. மாற்கு 15:2. அதை அவர் மறுக்கவும் இல்லை; உறுதிப்படுத்தவும் இல்லை. எனவே, அவர் வித்தியாசமான ஒரு ராஜா என்பதையே அவரது பதில் சுட்டிக்காட்டுகிறது. யோவான் 18:33-38.

காவல்பண்ணப்பட்டவர்களில் ஒருவரை பஸ்கா பண்டிகையின்போது விடுவிப்பது வழக்கமாக இருந்தது. மாற்கு 15:6. 'யூதருடைய ராஜாவை' உங்களுக்கு விடுதலை பண்ணவா என்று பிலாத்து கேட்கிறான். மாற்கு 15:9. முரணான ஒரு கேள்வியை தான் கேட்டதாக பிலாத்து நினைத்திருக்கலாம்; ஆனால் அந்த முரண் உண்மையில் தனக்கு எதிராக செயல்பட்டதை அவன் உணரவில்லை.

உணர்ந்த நிலை, உணராத நிலை பற்றி ஆராய மாற்கு 15:9,10 உதவுகிறது. மதத்தலைவர்கள் பொறாமையினால் இயேசுவுக்கு எதிராகத் திரும்பினதாக பிலாத்து உணருகிறான்; ஆனால் கூட்டத்தினரிடம் கருத்துக் கேட்டதன்மூலம், மதத்தலைவர்களின் கருத்தின்படி செய்யவேண்டியதிருக்கும் என்பதை உணரவில்லை. அவர்கள் கூட்டத்தினரைத் தூண்டிவிட்டு, இயேசுவை சிலுவையில் அறையும்படி சொல்லவைக்கிறார்கள். பிலாத்துவுக்கு வேறு வழியில்லை. சிலுவையில் அறைவது ஒருவரை கொடூரமாகக் கொல்வதாகும்; அவனால் தவறேதும் காணமுடியாத ஒருவரை அவ்வாறு கொல்வதை நிச்சயம் விரும்பியிருக்க மாட்டான். அந்த அஞ்ஞான ஆளுனர் மேசியாவை விடுவிக்க விரும்பினார்; அதேசமயம் மதத்தலைவர்கள் அவரை சிலுவையில் அறைய விரும்பினார்கள்; எவ்வளவு வேதனையான முரண்பாடு!

`கூட்டத்தோடு கூட்டமாகச் சேர்ந்து செயல்பட அழுத்தம் அதிகமாக இருக்கும்போது அவ்வாறு செய்யாமல் எவ்வாறு நம்மைப் பாதுகாக்கலாம்?`