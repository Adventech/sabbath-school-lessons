---
title:  யூதருடைய ராஜாவே, வாழ்க!
date:   16/09/2024
---

`போர்ச்சேவகர் இயேசுவுக்குச் செய்தது என்ன? அதிலுள்ள முக்கியத்துவம் என்ன? மாற்கு 15:15-20.`

கைதிகளுக்கு மரணதண்டனை கொடுப்பதற்குமுன் கொடுமையாக அடிக்கிற பழக்கம் ரோமர்களிடம் காணப்பட்டது. கைதியின் துணிகளை உரிந்து, ஒரு கம்பத்தில் கட்டி, எலும்பு, கண்ணாடி, கல், ஆணி ஆகியவற்றின் துண்டுகள் கட்டப்பட்ட தோல் சாட்டைகளால் அடிப்பார்கள்.

இயேசுவுக்கு மரணதண்டனை கொடுக்கிற பொறுப்பைப் பெற்ற வீரர்கள் அவரை சாட்டையால் அடித்தபிறகு, அவரைக் கேலிபண்ணுகிற விதமாக அவருக்கு சிவப்பு அங்கியை உடுப்பித்து, அவர் தலையில் முற்களால் செய்த கிரீடத்தை வைத்து, யூதர்களின் ராஜா என்று சொல்லி பரியாசம்பண்ணினார்கள். அந்த வீரர்கள் குழுவைப் பட்டாளம் என்று அழைப்பார்கள்; அதில் 200-600 பேர் வரை இருப்பார்கள்.

இந்தக் காட்சியிலுள்ள முரணை வாசகரே புரிந்துகொள்ள முடியும்; ஏனென்றால் இயேசு உண்மையிலேயே ராஜா; போர்ச்சேவகரின் கேலியான வார்த்தைகளே அந்த உண்மையைச் சொல்கின்றன. வீரர்கள் ரோமப் பேரரசரை 'பேரரசர் சீசர் வாழ்க!' என்று வாழ்த்துவார்கள்; அதை பகடியாகப் பயன்படுத்தி இயேசுவை வாழ்த்தினார்கள். எனவே, தங்களை அறியாமலேயே பேரரசருக்கு இணையாக இயேசுவை ஒப்பிட்டார்கள். போர்ச்சேவகர்கள் இயேசுவை நிந்திக்கும்படி அவருடைய சிரசில் 'அடித்தார்கள்'; அவர்மீது 'துப்பினார்கள்'; அவரைக் கேலியாக வணங்கும்படி 'முழங்கால்படியிட்டார்கள்.' இந்த மூன்று செயல்களும் கிரேக்க மொழியில் நிறைவுறா வாக்கியங்களாக இடம்பெற்றுள்ளன. மீண்டும் செய்யப்படுகிற செயலையே அவ்வாறு குறிப்பிடுவார்கள். எனவே, அவர்கள் அவரை தொடர்ந்து அடித்திருக்க வேண்டும்; அவர்மீது துப்பியிருக்க வேண்டும்; அவரைக் கேலியாக வணங்கும்படி அவருக்குமுன் முழங்கால்படியிட்டிருக்க வேண்டும். இயேசு எந்தப் பிரதியுத்தரமும் சொல்லாமல் அமைதியாக இருந்தார்.

சிலுவையில் அறைய குற்றஞ்சாட்டப்பட்டவர்களை எல்லாருக்கும் முன்பாக அவமதிப்பதற்கும் நிந்திப்பதற்கும் அவர்களை தண்டனை இடம்மட்டும் நிர்வாணமாகசிலுவையைச் சுமக்க வைப்பது ரோமர்களின் வழக்கம்.

ஆனால் யூதர்கள் பொதுவெளியில் நிர்வாணமாக்கப்படுவதை அருவருத்தார்கள். சிவப்பான அங்கியைக் கழற்றி, அவருடைய வஸ்திரங்களை அவருக்கு உடுத்தினதாக மாற்கு 15:20 சொல்கிறது. எனவே, அங்கே அப்போது யூதர்களுக்கு இந்தச் சலுகையை ரோமர்கள் வழங்கியிருக்கவேண்டும்.

இங்கே காணப்படுகிற முரண்பாடுகளை எல்லாம் யோசியுங்கள். யூதர்களுக்கு மட்டுமல்ல, ரோமர்களுக்கும், இயேசு உண்மையிலேயே ராஜாவாக இருந்தபோதிலும், அவர்கள் கேலியாகவே இயேசுவை ராஜாவாக வணங்கினார்கள்; அவருக்கு மரியாதை செலுத்தினார்கள்.

`இவர்கள் தாங்கள் செய்வது இன்னதென்று அறியாதிருந்தார்கள். ஆனாலும் நியாயத்தீர்ப்பு நாளில் அவர்கள் தங்கள் அறியாமையை ஏன் சாக்குப்போக்காகச் சொல்லமுடியாது?`