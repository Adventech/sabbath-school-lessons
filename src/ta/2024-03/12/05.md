---
title:  தேவனால் கைவிடப்படுதல்
date:   18/09/2024
---

`சிலுவையில் இருந்தபோது இயேசு சொன்ன வார்த்தைகளில் மாற்கு புத்தகத்தில் இருக்கிற ஒரே வசனம் என்ன? மாற்கு 15:33-41. கிறிஸ்துவின் மரணத்தால் நாம் இறுதியாகப் பெறுகிற சிலாக்கியம் என்ன?`

மாற்கு எழுதின சுவிசேஷப் புத்தகம், சிலுவையை, சரீர ரீதியாகவும் ஆவிக்குரிய ரீதியாகவும் அந்தகாரமான இடமாகச் சித்திரிக்கிறது. அந்த வெள்ளிக்கிழமை மதியம் சுமார் 3 மணியளவில், இயற்கைக்கு அப்பாற்பட்ட ஓர் அந்த காரம் கல்வாரியில் இறங்கியது. 'ஆறாம்மணி நேரமுதல் ஒன்பதாம்மணி நேரம் வரைக்கும் பூமியெங்கும் அந்தகாரம் உண்டாயிற்று'. மாற்கு 15:33.

சிலுவையில் இயேசு பேசின வார்த்தைகள் 'புறக்கணிக்கப்பட்ட நிலையின் கதறல்' என்று அழைக்கப்படுகின்றன. தேவன் தம்மைக் கைவிட்டதற்கான காரணத்தைக் கேட்டு அழுதவராக ஜெபிக்கிறார். சங்கீதம் 22:1 இலிருந்து மேற்கோள் காட்டுகிறார். மாற்கு 15:24,29 வசனங்களும் அதே சங்கீதத்தின் மேற்கோளாகும்; இயேசுவின் மரணத்தில் வேதவாக்கியங்கள் நிறைவேறின. மனிதர்களுடைய சதித்திட்டத்திற்கு மத்தியிலும், தேவசித்தம் நிறைவேறி வருகிறது.

இயேசு சிலுவையில் பேசின அரமெய்க் வார்த்தைகளும் அதன் மொழிபெயர்ப்பும் கொடுக்கப்பட்டுள்ளன. 'எலோயீ! எலோயீ!' என்றால் 'என் தேவனே, என் தேவனே' என்று அர்த்தம். எலோயீ என்பது எலாஹி எனும் அரமெய்க் வார்த்தையின் ஒலிபெயர்ப்பு. இயேசு எலியாவைக் கூப்பிடுவதாக அங்கிருந்தவர்களுக்குக் கேட்டிருக்கலாம். ஏனென்றால் எலியா என்பதற்கான அரமெய்க் வார்த்தை எலிய்யா; அதற்கு 'யாவே என் தேவன்' என்று அர்த்தம். இதனால்தான் இந்த வார்த்தையை அங்கே நின்றிருந்த சிலர் தவறாகப் புரிந்துகொண்டார்கள்.

இந்த வேதப்பகுதிக்கும், மாற்கு 1:9-11 இல் இயேசுவின் ஞானஸ்நான நிகழ்வுக்கும் ஒற்றுமை இருப்பது முக்கியமானது.

| ஞானஸ்நானம்: மாற்கு 1:9-11 | சிலுவை: மாற்கு 15:34-39 |
| --- | --- |
| இயேசுவுக்கு யோவான் ஞானஸ்நானம் கொடுக்கிறார் | இயேசுவின் ஞானஸ்நானம் (மாற்கு 10:38) |
| யோவான் (எலியாவுக்கு உருவகம் மாற்கு 9:11-13) | எலியாவைக் கூப்பிடுதல் |
| வானம் திறக்கப்படுகிறது | திரைச்சீலை கிழிகிறது |
| ஆவியானவர் (நியூமா) | இயேசு ஜீவனை விடுகிறார் (எக்ஸ்ப்னியோ) |
| 'நேச குமாரன்' என்று தேவன் சொல்லுகிறார். | 'தேவனுடைய குமாரன்' என்கிறான் நூற்றுக்கதிபதி. |

மாற்கு 1இல் இயேசு ஞானஸ்நானம் பெறுவது, தானி 9:24-27 இன் தீர்க்கதரிசனத்தின்படி அவரது ஊழியத்தின் துவக்கமாக இருந்ததுபோல, மாற்கு 15 இல் அநேகரை மீட்கும் பொருளாக இயேசு சிலுவையில் மரித்தது, அவரது ஊழியத்தின் இறுதி இலக்காக அல்லது நிறைவேறுதலாக இருக்கிறது. மாற்கு 10:45. சிலுவையில் இயேசு மரித்தது, தானி 9:24-27இலுள்ள தீர்க்கதரிசனம் நிறைவேறுவதின் ஒரு பகுதி. தேவாலய திரைச்சீலை கிழிந்தது, பலிமுறைகள் நிறைவேறியதைச் சுட்டிக்காட்டுகிறது; மாற்கு 15:38. அங்கே நிழலை நிஜம் போக்கியது; இரட்சிப்பு வரலாற்றின் ஒரு புதியக்கட்டம் ஆரம்பமானது.

`மனிதர்களுடைய தீய சதித்திட்டங்களுக்கு மத்தியிலும் தேவனுடைய நோக்கங்கள் நிறைவேறின. நம்மைச் சுற்றிலும் என்னதான் நடந்தாலும், நாம் தேவனை நம்பலாம். அவரது நல்ல நோக்கமே இறுதியில் வெற்றிபெறும் என்பதைக் கற்றுக்கொள்ள இது ஏன் உதவவேண்டும்?`