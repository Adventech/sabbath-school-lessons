---
title:  வளருகிற விதைகுறித்த உவமை
date:   25/07/2024
---

`மாற்கு 4:26-29 உவமையின் முக்கியக் கருத்து என்ன?`

மாற்குவின் பெரும்பாலான பகுதிகளுக்கு இணையான பகுதிகளை மத்தேயு அல்லது லூக்கா அல்லது இரண்டிலும் காணமுடியும். ஆனால் இந்த உவமை அப்படியல்ல. மாற்குவில் மட்டுமே உள்ளது. இந்தச் சுருக்கமான உவமையானது வளர்ச்சி செயல்முறைபற்றிப் பேசுகிறது. தேவ ராஜ்யத்தின் செயல்பாடும் அவ்வாறே இருப்பதாக இயேசு சொல்கிறார். மனிதர்களுக்கும் அதில் பங்கு இருந்தாலும், மெய்யான வளர்ச்சி தேவனுடைய கிரியையால் நடைபெறுகிறது. அது முடிவே இல்லாமல் செல்லுகிற செயல்முறை அல்ல. அது முளைத்து, பயிராகி, அறுவடையானதாக உவமை முடிகிறது. அதுபோல, இயேசு இரண்டாம் முறை வருவது நம் உலகத்தின் வரலாற்றை ஒரு முடிவுக்குக் கொண்டு வரும்.

`கடுகு விதைகுறித்த உவமை வலியுறுத்துகிற முக்கியக் கருத்து என்ன? மாற்கு 4:30-32.`

மிகவும் சிறிதான ஒன்று எவ்வாறு மிகப்பெரிய ஒன்றாக வளருகிறது என்பதை இந்த உவமை வலியுறுத்துகிறது. கடுகு விதை 1-2 மி.மி விட்டம்தான் இருக்கும். இங்கே சொல்லப்படுகிற தாவரம் பிரேஸிகா நிக்ரா எனும் கருப்பு கடுகாக இருக்கலாம்; அதன் விதைகள் மிகவும் சிறியவை; 1 கிராமில் 700க்கும் அதிக விதைகள் இருக்கும். உலகிலேயே சிறிய விதைகள் என்று சொல்லமுடியாது; ஆனாலும் அளவில் மிகவும் சிறியவை; ஆனால் அவற்றிலிருந்து வளருகிற தாவரம் கிடித்தட்ட மூன்று மீட்டர் உயரம் வரை (பத்து அடி) வளரலாம். பறவைகள் கடுகுச் செடியில் கூடுகள் கட்டினதாகக்கூட இயேசு குறிப்பிடுகிறார். இந்தக் கடைசி குறிப்பு சங்கீதம் 104:12ஐயும், தானியேல் 4:10-12ஐயும் குறிப்பிடுவதாக உள்ளது.உலகத்தைச் சிருஷ்டித்ததில் தேவ வல்லமைபற்றி சங்கீதம் 104 பேசுகிறது; நேபுகாத்நேச்சாரை ஒரு பெரிய மரமென்றும், அதன் கீழ் எல்லா ஜீவன்களுக்கும் நிழலும் ஆகாரமும் கிடைத்ததாக தானியேல் 4 சொல்கிறது.

மிகச்சிறியதாகத் துவங்கின தேவ ராஜ்யம் மிகப்பெரிதாகி, மிகப்பெரிய தாக்கத்தை ஏற்படுதும் என்கிற கருத்தை இயேசு வலியுறுத்துகிறார். இயேசுவின் நாட்களில், கலிலேயாவைச் சேர்ந்த அந்தப் போதகர், ஒரு சில சீடர்களுடன் புழுதியான சாலைகளில் நடந்து பிரசங்கித்து வந்தபோது, மக்கள் அவரை இழிவாகப் பார்த்திருக்கலாம்; ஆனால் அவருடைய கிருபையின் ராஜ்யம் உலகம் முழுவதிலும் தொடர்ந்து பரவுகிறது.

`"ராஜ்யத்தினுடைய இந்தச் சுவிசேஷம் பூலோகமெங்குமுள்ள சகல ஜாதிகளுக்கும் சாட்சியாகப் பிரசங்கிக்கப்படும், அப்போது முடிவு வரும்" மத் 24:14. இயேசு இதை முன்னுரைத்தபோது 'சபை' எப்படி இருந்ததென யோசியுங்கள். இது எவ்வாறு விசுவாசத்தை உறுதிப்படுத்துகிற ஒரு விசேஷித்த முன்னறிவிப்பாக இருக்கிறது?`