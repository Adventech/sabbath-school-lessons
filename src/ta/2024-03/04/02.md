---
title:  விதைக்கிறவன் பற்றிய உவமை
date:   21/07/2024
---

`வெவ்வேறு வகையான நிலங்கள் யாவை? அவற்றில் விழுந்த விதைகள் என்ன வாயின? மாற்கு 4:1-9.`

சுவிசேஷப் புத்தகங்களில் இயேசுவின் உவமைகளை வாசித்ததும், அவற்றிற்கு விளக்கம் காண மக்கள் முயலுகிறார்கள். அது சரிதான், கிறிஸ்தவ வாழ்க்கைக்கான ஆவிக்குரிய சத்தியத்தைப் போதிக்கவே அவை சொல்லப்பட்டன. "தேவனுடைய ராஜ்யம் ... ஒப்பாயிருக்கிறது", அல்லது "கேட்கிறதற்குக் காதுள்ளவன் கேட்கக்கடவன்" என்று சொல்லப்பட்ட ஒரு சில உவமைகளைத் தவிர, இயேசு உவமைக்கு அர்த்தம் சொல்லவில்லை.

எனவே, நேரமெடுத்து, ஆராய்ந்து, அவற்றில் விவரிக்கப்படுகிற ஒவ்வொரு கூறுகளும் சுட்டிக்காட்டுகிற உண்மைகளை ஆராயவேண்டும். இந்த முறைபடி, விதைக்கிறவன் பற்றிய உவமையை ஆராய்வது பல கருத்துகளை வெளிப்படுத்துகிறது. விதை ஒன்றுதான், ஆனால் நான்கு வெவ்வேறு நிலங்களில் விழுகிறது. நிலத்தின் தன்மை விதையின் வளர்ச்சியை பெருமளவில் பாதிக்கிறது. இந்த உவமை ஒரே கதையாகச் சொல்லப்படாமல், நான்கு தனித்தனி கதைகளாக, அந்தந்த பின்னணிக்குரிய முடிவோடு சொல்லப்படுகின்றன. ஒரு கதைக்கும் அடுத்த கதைக்கும் எடுக்கப்படுகிற நேரமும் அதிகரிக்கிறது.

வழியில் விழுகிற விதையை பறவைகள் உடனடியாகத் தின்கின்றன. 'அவன் விதைக்கையில், சில விதை வழியருகே விழுந்தது; ஆகாயத்துப் பறவைகள் வந்து அதைப் பட்சித்துப்போட்டது'. மாற்கு 4:4.

கற்பாறை நிலத்தில் விழுந்த விதை ஒரு சில நாட்கள் அல்லது வாரங்கள் தாக்குப்பிடித்து, வளரமுடியாமல் போகிறது; வெயிலின் வெப்பமும் அதற்கு காரணம்.

முள்ளுள்ள இடங்களில் விழுகிற விதை, பலன் கொடுக்காமல் போவதற்கு இன்னும் அதிக நாட்கள் எடுக்கிறது; முட்களும் அதை நெருக்கிப் போடுகிறது. நல்ல நிலத்தில் விழுகிற விதை எல்லாவற்றையும்விட அதிக காலம் எடுக்கிறது; ஒருவேளை ஒரு பயிர் வளர்ந்து, பலன் கொடுப்பதற்கு தேவைப்படுகிற காலத்தை எடுத்திருக்கலாம்.

அவற்றில் மூன்று கதைகள் தோல்விபற்றியது; கடைசி கதை வெற்றி பற்றியது; அந்தப் பயிர் பரிபூரண விளைச்சலைக் கொடுத்தது. கதைகளின் நீளமும், அடுத்தடுத்த ஒவ்வொரு கதைக்கும் கூடுதல் நேரம் எடுப்பதும், ஒரே ஒரு கதை மட்டுமே வெற்றிபற்றி இருப்பதும், தோல்வியின் ஆபத்தையும், வெற்றியின் மிகுதியான விளைவையும் சுட்டிக்காட்டுகின்றன.

இந்த உவமை சீடத்துவத்தின் விலையையும் அதிலுள்ள அபாயங்களையும் சுட்டிக்காட்டுகிறது; ஆனால் இயேசுவைப் பின்பற்றுவதிலுள்ள ஏராளமான பிரதிபலனையும் வலியுறுத்துகிறது.

`இயற்கையிலிருந்து நாம் கற்றுக்கொள்ளக்கூடிய வேறு சில ஆவிக்குரிய பாடங்கள் என்ன?`