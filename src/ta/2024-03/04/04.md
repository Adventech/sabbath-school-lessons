---
title:  உவமைகளுக்கான காரணம்
date:   23/07/2024
---

`இயேசு ஏன் உவமைகள் மூலம் போதித்தார்? மாற்கு 4:10-12.`

இந்த வசனங்களை மேலோட்டமாக வாசித்தால், வெளிமக்கள் அறிந்து கொள்ளாதபடி இயேசு உவமைகளில் போதித்ததுபோலத் தெரியலாம். ஆனால் மாற்கு புத்தகத்தில் சொல்லப்படுகிற இயேசுவின் செயல்கள் அதற்கு நேர்மாறாக இருக்கின்றன. மாற்கு 3:5,6இல், மதத்தலைவர்களுடைய இருதயக் கடினத்தால் இயேசு துக்கமடைதார். மாற்கு 3:22-30இல், வேதபாரகர்களுடைய பேச்சை இயேசு தீவிரமாக எடுத்துக்கொண்டு, அவர்கள் சொல்வது ஏன் தவறென விளக்குகிறார். மாற்கு 12:1-12இல், குத்தகைக்காரர்கள் குறித்து இயேசு சொன்ன உவமை தங்களைப் பற்றியது என்பதை மதத்தலைவர்கள் புரிந்துகொள்கிறார்கள். தமக்கு எதிராக சதிசெய்வது எங்கு கொண்டுபோகும் என்பதையும், அதன் கொடிய விளைவுகள் என்ன என்பதையும் அங்கே சுட்டிக்காட்டினார். அவர்கள்மீது அக்கறை இல்லை என்றால், எச்சரித்திருக்க மாட்டார். அதுபோல, மாற்கு 4இல் இயேசு சொல்லுகிற இந்த வார்த்தைகளை கூர்ந்து ஆராய்ந்தால்தான், அவரது கருத்து என்னவென்பது புரியும். ஏசாயா 6:9,10இல் உள்ளதை வேறு வார்த்தைகளில் சொல்லுகிறார்.

`ஏசாயா 6:1-13இல் ஏசாயாவுக்கு என்ன நடந்தது? இஸ்ரவேலரிடம் அவர் என்ன செய்தியை அறிவிக்க வேண்டியிருந்தது?`

தேவன் தேவாலயத்தில் இருப்பதாக ஏசாயா ஒரு தரிசனம் காண்கிறார்; தேவ மகிமையையும், தன்னுடைய அசுத்தத்தையும் கண்டு செயலற்று நிற்கிறார். தேவன் அவரைச் சுத்தப்படுத்தி, அதிர்ச்சியான ஒரு செய்தியை அறிவிக்கச் சொல்லுகிறார். மாற்குவைப்போல இந்தச் செய்தியும் ஏசாயாவின் பிற பகுதிகளுக்கு முரணாக இருக்கிறது; ஏசாயாவில் தேவ மக்களுக்கு ஆறுதலான செய்திகளே உள்ளன.

ஏசாயா 6இல், மக்கள் தங்கள் தீய வழிகளைவிட்டுத் திரும்பும்படி அவர்களை விழிக்கச் செய்வதற்கே அச்செய்தி கொடுக்கப்படுகிறது. மாற்கு புத்தகத்தில், இயேசுவின் வார்த்தைகளைப் புரிந்துகொள்வதற்கான முக்கியக்குறிப்பு மாற்கு 3:35இல் உள்ளது. இயேசுவின் வார்த்தைகளையும் போதனைகளையும் புரிந்துகொள்ள, தேவ சித்தப்படி செய்யவேண்டும். மாற்கு 3:35. அதுதான் ஒருவரை தேவனுடைய குடும்பத்திற்குள் கொண்டுவருகிறது. இயேசுவுக்குள் பிசாசு இருப்பதாக ஏற்கனவே தீர்மானித்துவிட்டவர்கள் செவிகொடுக்க மாட்டார்கள்.

ஏசாயா 6இலிருந்து இயேசு மேற்கோள் காட்டுவதின் கருத்து, மக்களை தேவன் புறக்கணிக்கிறார் என்பதல்ல, மாறாக அவர்களுடைய சொந்த முன் அபிப்பிராயக் கருத்துகளும் இருதயக்கடினமுமுமே இரட்சிப்புக்கேதுவான சத்தியத்தை அவர்கள் ஏற்றுக்கொள்ளாதபடிக்குத் தடுக்கிறது என்பதே.

விதைக்கிறவனுடைய உவமையில் இந்தச் சத்தியமே முக்கியக்கருத்தாக உள்ளது. தாங்கள் எந்த வகை நிலமாக இருக்கவேண்டுமென ஒவ்வொருவரும் தீர்மானிக்கிறார்கள். இயேசுவுக்கு தங்களை அர்ப்பணிப்பதா வேண்டாமா என்று அனைவருமே தீர்மானிக்கிறார்கள். இறுதியில், நாம் ஒவ்வொருவரும் தீர்மானிக்கிறோம்.