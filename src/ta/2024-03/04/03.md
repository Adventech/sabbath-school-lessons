---
title:  இயேசுவின் விளக்கம்
date:   22/07/2024
---

இயேசு அந்த உவமையைச் சொல்லி முடித்ததும், உடனடியாக விளக்கம் கூறவில்லை. இயேசு 'திரளான ஜனங்கள்' முன்னிலையில் அதைச் சொன்னார். மாற்கு 4:1. பிறகு, ஒரு சிலரே இருந்தபோது, அந்த உவமையின் அர்த்தத்தை விளக்கினார். மாற்கு 4:10.

`விதைப்பவன்குறித்தஉவமையைஇயேசுஎவ்வாறுவிளக்கினார்? மாற்கு 4:13-20.`

கதையின் கருத்துக்கு சம்பந்தப்பட்ட பல்வேறு விவரங்களை விளக்குகிற வெளிவிஷயங்களை அடையாளங்காட்டி இயேசு அந்த உவமையை விளக்குகிறார். அவை உண்மையை உணர்த்துகிற உருவகங்கள், ஒவ்வொன்றையும் அப்படியே அர்த்தங்காண அவசியமில்லை என்பதை விளக்கம் காட்டுகிறது.

விதை என்பது 'வசனம்' என்று சொல்லுகிறார். அது தேவவார்த்தை; குறிப்பாக இயேசு போதித்த வார்த்தைகள். 'ஆகையால், நீங்கள் எல்லாவித அழுக்கையும் கொடிய துர்க்குணத்தையும் ஒழித்துவிட்டு, உங்கள் உள்ளத்தில் நாட்டப்பட்டதாயும் உங்கள் ஆத்துமாக்களை இரட்சிக்க வல்லமையுள்ளதாயுமிருக்கிற வசனத்தைச் சாந்தமாய் ஏற்றுக்கொள்ளுங்கள்'. யாக்கோபு 1:21.

வெவ்வேறு வகை நிலங்கள் வசனத்தைக் கேட்கிற வெவ்வேறு வகை மக்களைக் குறிக்கின்றன. எல்லாருமே வசனத்தைக் கேட்கிறார்கள். எல்லா வகை நிலங்களிலும் விதை விதைக்கப்படுகிறது. ஆனால் நிலம் அதை ஏற்றுக்கொள்வதில் வித்தியாசமிருக்கிறது. பாதையாக உள்ள நிலம் கடினமாக இருக்கிறது, பறவைகள் வந்து விதையைத் தின்கின்றன. சாத்தான் சத்தியத்தை எடுத்துப்போடு கிறதற்கு இயேசு இதை ஒப்பிடுகிறார். கற்பாறையான நிலம் சற்று ஆழமானது. மேலோட்டமான அர்ப்பணிப்புள்ள மக்களுக்கு இயேசு நிலத்தை ஒப்பிடுகிறார்; சீடத்துவத்தின் விலையை எண்ணாதவர்கள். முள்ளான நிலம், அதில் விதைக்கப்பட்ட விதையை நெருக்கிப்போட்டது. உலகத்தின் கவலைகளும் ஐசுவரியத்தின் ஆசையும் வசனத்தை நெருக்கிப்போடுவதற்கு இயேசு அதை ஒப்பிடுகிறார். ஆனால் நல்ல நிலமானது வசனத்தைக் கேட்டு, அதை ஏற்றுக்கொண்டு, அது வளர்ந்து, பூரண விளைச்சலைக் கொடுப்பதற்கு அடையாளமாக இருக்கிறது.

கற்பாறையான நிலத்தையும் முள்ளான நிலத்தையும் பற்றிதான் நீண்ட விளக்கம் கொடுக்கப்படுகிறது. கற்பாறைபோன்று வசனத்தைக் கேட்பவர்கள், வசனத்தை சந்தோஷத்தோடு ஏற்றுக்கொள்கிறார்கள்; ஆனால் தற்காலிக சீடர்களாக இருக்கிறார்கள். உபத்திரவம் வரும்போது, பின்வாங்குகிறார்கள். முள்ளான நிலம் போன்று வசனத்தைக் கேட்பவர்கள், அதற்கு வித்தியாசமானவர்கள். கஷ்டமான சமயங்களில் பின்வாங்காவிட்டாலும், நல்ல சமயங்களில் பின்வாங்குகிறார்கள். ஏனென்றால் அவர்களுடைய கவனமெல்லாம் இந்த உலகத்தின் காரியங்களில் இருக்கிறது, தேவனுடைய ராஜ்யத்தின்மீது இல்லை. உலகத்திலிருந்து தங்களுக்கு என்ன கிடைக்கும் என்பதே எப்போதும் அவர்களுடைய கவலையாகவும் அக்கறையாகவும் இருக்கிறது.

`உங்கள் வாழ்க்கைபற்றிச் சிந்தியுங்கள். கற்பாறையான அல்லது முள்ளான நிலங்களின் தன்மைகள் ஏதாவது உங்கள் அனுபவத்தில் நுழைந்திருக்கிறதா? நீங்கள் நினைப்பதை விட இது நயவஞ்சகமாக நிகழலாம். தேவைப்பட்டால், அதை மாற்றுவதற்கு நீங்கள் என்ன தீர்மானம் செய்யலாம்?`