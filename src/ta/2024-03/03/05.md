---
title:  "'இடைச்செருகல்' சம்பவம்: பகுதி 1"
date:   17/07/2024
---

`மாற்கு 3:20-35இலுள்ள இரண்டு சம்பவங்களுக்கும் இடையே என்ன தொடர்பைக் காணமுடிகிறது?`

மாற்குவில் இந்த வேதப்பகுதியில்தான் முதலாவது 'இடைச்செருகல் சம்பவம்' வருகிறது. அதாவது, ஒரு சம்பவம் தொடங்குகிறது; இடையிலேயே இன்னொரு சம்பவம் வருகிறது; அதன்பிறகு முதலாவது சம்பவம் முடிகிறது.

இதில் முதல் சம்பவம் இயேசுவின் உறவினர்கள் அவர் மதிமயங்கிவிட்டதாக நினைத்து, அவரைப் பிடித்துக்கொள்ளும்படி வந்தது. மாற்கு 3:21. இடைச்செருகல் சம்பவம் எருசலேமிலிருந்து வந்த வேதபாரகர்கள், அவர் பிசாசுடன் சேர்ந்து செயல்படுவதாக அவரை க் குற்றஞ்சாட்டியது. மாற்கு 3:22-30இல் வருகிற இடைச் செருகல் சம்பவம் பற்றித்தான் இன்று ஆராயப்போகிறோம்.

மாற்கு 3:22இல், பிசாசிடமிருந்து குணமாக்குகிற வல்லமை இயேசுவுக்குக் கிடைப்பதாக வேதபாரகர்கள் குற்றஞ்சாட்டுகிறார்கள். அதற்குப் பதில்சொல்லுகிற வகையில் இயேசு ஒரு முக்கிய கேள்வியை முதலாவது கேட்கிறார்: 'சாத்தான் எவ்வாறு சாத்தானை விரட்ட முடியும்?' சாத்தான் தனக்கு எதிராகவே செயல்படுவதாகச் சொல்லுவதில் அர்த்தமில்லை. ஒரு ராஜ்யமோ, வீடோ, ஏன் சாத்தானோகூட பிரிந்திருந்தால், அவர்களுடைய வெற்றிக்கு அது எப்படி உதவமுடியுமெனக் கேட்கிறார். பிறகு அவர்கள் எதிர்பேச முடியாத ஒரு வாதத்தை முன்வைக்கிறார்; பலவான் ஒருவனை முந்திக் கட்டினால்தான், அவனுடைய வீட்டைக் கொள்ளையிட முடியும். இங்கே, இயேசு சாத்தானுடைய வீட்டிற்குள் நுழைகிற திருடனைப்போல, அந்தகாரத்தின் அதிபதியைக் கட்டிப்போட்டு, அவனால் சிறைப்பட்டவர்களை விடுவிக்கிறார்.

`மன்னிக்கப்படாத பாவம் எது? அதன் அர்த்தம் என்ன? மாற்கு 3:28-30.`

மன்னிக்கப்படாத பாவம் பரிசுத்த ஆவிக்கு விரோதமாகச் செய்கிற பாவம்; ஆவியானவரின் கிரியையை பிசாசின் கிரியையெனச் சொல்கிற பாவம். மாற்கு 3:28,29இல் தாம் சொல்கிற விஷயங்களுக்கான காரணத்தை மாற்கு 3:30இல் கூறுகிறார்; ஏனென்றால், அவரிடம் அசுத்த ஆவி இருப்பதாக வேதபாரகர்கள் சொன்னார்கள்; உண்மையில் அவர் பரிசுத்த ஆவியைப் பெற்றிருந்தார். பரிசுத்த ஆவியானவரின் கிரியையை ஒருவர் பிசாசின் கிரியையென அழைத்தால், அந்த நபர் பரிசுத்த ஆவிக்குச் செவிகொடுக்கமாட்டார்; ஏனென்றால், ஆவியானவரின் கிரியையை பிசாசின் கிரியை என்கிறாரே.

`'மன்னிக்கப்படாத பாவத்தை' நான் செய்திருக்கலாம் என்று உங்களுக்கு பயமிருந்தால், நீங்கள் அதைச் செய்யவில்லை என்பதை அந்தப் பயம் எவ்வாறு வெளிப்படுத்துகிறது? அதை நீங்கள் செய்யவில்லை என்பதற்கு உங்கள் பயம்தானே எவ்வாறு சாட்சியாக உள்ளது?`