---
title:  ஓய்வுநாளுக்கும் ஆண்டவர்
date:   16/07/2024
---

சீடர்கள் ஓய்வுநாளை மீறினதாக பரிசேயர்கள் குற்றஞ்சாட்டுகிறார்கள். மாற்கு 2:23,24. யூதப் பாரம்பரியத்தின்படி, 39 வகையான வேலைகளை ஓய்வுநாளில் செய்யக்கூடாது; அதில் சீடர்கள் செய்த்தும் ஒன்றென பரிசேயர்கள் கருதினார்கள்.

`பரிசேயர்களின் குற்றச்சாட்டை இயேசு எவ்வாறு மறுத்துப்பேசுகிறார்? மாற்கு 2:23-28.`

இயேசு பதிலளித்தபோது, பரிசுத்த அப்பத்தை தாவீது சாப்பிட்டதைச் சுட்டிக்காட்டுகிறார். 1சாமு 21:1-6. பரிசுத்த அப்பம் ஓய்வுநாளில் எடுக்கப்படும்; எனவே, தாவீது அவசரமாகத் தப்பிக்கவேண்டிய சூழல் ஓய்வுநாளில்தான் ஏற்பட்டிருக்க வேண்டும். அப்போது, தாவீதும் அவரோடிருந்தவர்களும் பரிசுத்த அப்பத்தைச் சாப்பிட்டது தவறில்லையென்றால், தம் சீடர்கள் கதிர்களைக் கொய்து சாப்பிட்டது தவறில்லை என்று இயேசு கூறுகிறார்.

மேலும், ஓய்வுநாள் மனிதனுடைய நன்மைக்காக உண்டாக்கப்பட்டதே அன்றி வேறில்லை என்றும் கூறுகிறார்; அவர்தாமே ஓய்வுநாளுக்கு ஆண்டவராக இருப்பதால், அவரால் அதைச் சொல்லமுடிகிறது.

`ஓய்வுநாள் மனுஷனுக்காக உண்டாக்கப்பட்டதென இயேசு சொன்ன கருத்தை மாற்கு 3:1-6இன் சம்பவம் எவ்வாறு விளக்குகிறது?`

மீண்டும் ஓய்வுநாள் சம்பந்தமாக மதத்தலைவர்கள் இயேசுவிடம் சர்ச்சை பண்ணுகிறார்கள். ஆனாலும், ஓய்வுநாளைப்பற்றி அந்த சர்ச்சை எழவே இல்லை என்பதைக் கவனிக்கவேண்டும். ஓய்வுநாளில் இயேசு குணமாக்கினால் அவரைக் குற்றஞ்சாட்ட விரும்பினார்கள். அவர்களது கேள்வியைச் சந்திக்க இயேசு தயங்கவில்லை. நன்மை செய்வதா அல்லது தீமை செய்வதா? உயிரைக் காப்பதா அல்லது உயிரை அழிப்பதா? எது நல்லதெனக் கேட்கிறார். அவரது கேள்விக்கான பதில் தெளிவானதே: நன்மைசெய்வதும், உயிரைக் காப்பதும் ஓய்வுநாளில் செய்யக்கூடிய சரியான செயல்களே.

இயேசு அவனைக் குணமாக்குகிறார்; அதனால் அவரது எதிரிகள் சீற்றமடைந்து, அவரைக் கொலைசெய்ய உடனே திட்டம் தீட்டுகிறார்கள். இந்தச் சம்பவத்தின் முரண் என்னவென்றால், ஓய்வுநாளில் இயேசுவைக் குற்றவாளியாகப் பிடிக்க நினைத்தவர்கள்தாமே அந்நாளில் அவரைக் கொல்ல சதித்திட்டம் போட்டதின் நிமித்தம் ஓய்வுநாளை மீறுகிறார்கள்.

`ஓய்வுநாளைக் கைக்கொள்வது குறித்தும்,இன்றைய நாட்களில் ஓய்வுநாள் ஆசரிப்பு சம்பந்தமாக எழுகிற சவால்கள் குறித்தும் என்ன நியதிகளை இந்தச் சம்பவத்திலிருந்து அறிந்துகொள்ளலாம்?`