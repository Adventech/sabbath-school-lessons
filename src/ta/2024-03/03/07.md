---
title:  மேலும் படிக்க
date:   19/07/2024
---

'ஓய்வுநாளில் சொஸ்தமாக்குகிறது நியாயமா?' என்று கேட்டபோது இயேசு, "உங்களில் எந்த மனுஷனுக்காகிலும் ஒரு ஆடு இருந்து, அது ஓய்வுநாளில் குழியிலே விழுந்தால், அதைப் பிடித்துத் தூக்கிவிடமாட்டானோ? ஆட்டைப்பார்க்கிலும் மனுஷனானவன் எவ்வளவோ விசேஷித்திருக்கிறான்! ஆதலால், ஓய்வுநாளிலே நன்மைசெய்வது நியாயந்தான்" என்று பதிலளித்தார். மத் 12:10-12.

'கூட்டத்தினர் முன்னிலையில் அந்த ஒற்றர்களால் கிறிஸ்துவுக்குப் பதிலளிக்க முடியவில்லை; ஏனென்றால் அது தங்களை சிக்கலில் மாட்டுமெனப் பயந்தார்கள். அவர் சொல்வது உண்மை என்பதை அறிந்திருந்தார்கள். தங்கள் பாரம்பரியங்களை மீறுவதைவிட, உபத்திரவத்திலுள்ள ஒருவனை அப்படியே விடலாமென்று நினைத்தார்கள்; ஆனால் ஒரு மிருகம் ஆபத்தில் சிக்கினால், அதன் உரிமையாளருக்கு இழப்பு ஏற்படாதவாறு அதைக் காப்பாற்றலாமென்று நினைத்தார்கள். இவ்வாறு, தேவசாயலில் சிருஷ்டிக்கப்பட்ட மனிதனைவிட வாய்ப்பேசமுடியாத ஒரு மிருகத்தின்மேல் அதிக அக்கறை காட்டினார்கள். சகல பொய்மார்க்கங்களின் செயல்பாடும் இப்படித்தான் இருக்குமென்பதை இது காட்டுகிறது. இவை உருவாகக் காரணம் தேவனுக்கு மேலாக தன்னை உயர்த்த மனிதன் விரும்புவதே; ஆனால், மிருகத்தைவிட இழிவாக மனிதனை இவை தாழ்த்துகின்றன. தேவனுடைய சர்வமகத்துவத்திற்கு எதிராகப் போர்செய்கிற எந்த மார்க்கமும் மனிதனுக்கு சிருஷ்டிப்பில் இருந்த மகிமையையும், கிறிஸ்துவுக்குள் அது அவனுக்கு மீண்டும் கொடுக்கப்படுவதையும் இல்லாமல் செய்கிறது. ஒவ்வொரு பொய்மார்க்கமும் தன் ஆதரவாளர்களிடம் மனித தேவைகள், துன்பங்கள், உரிமைகள் குறித்து அக்கறையற்றிருக்கக் கற்பிக்கிறது. சுவிசேஷமோ, மனிதன் கிறிஸ்துவின் இரத்தத்தால் வாங்கப்பட்டவன் என மனிதனுக்கு மிகுந்த மதிப்பைக் கொடுக்கிறது; மனிதர்களின் தேவைகள், வேதனைகள் குறித்து கனிவுமிக்க அக்கறை கொள்ளும்படி போதிக்கிறது. கர்த்தர், "புருஷனைப் பசும்பொன்னிலும், மனுஷனை ஓப்பீரின் தங்கத்திலும் அபூருவமாக்குவேன்'' என்று சொல்கிறார். ஏசா 13:12'.

**கலந்துரையாடக் கேள்விகள்**

`மாற்கு 2இலுள்ள திமிர்வாதக்காரனைப்போல யாரிடமும் சொல்லமுடியாமல் உபத்திரவப்படுகிறவர்களுக்கு உதவ உங்களிடமும் உங்கள் சபையிடமும் என்ன உத்திகள் அல்லது நடைமுறை வழிகள் உள்ளன?`

`இயேசுவை நிராகரித்த மதத்தலைவர்கள் வெறுப்பு, பாரம்பரியம், கோட்பாடு, மதம் ஆகியவற்றால் எவ்வளவுதூரம் குருடாக்கப்பட்டிருந்தால், அவரது அற்புதங்கள்கூட அவர்களது மனதைத் திறக்கமுடியாமல் போயிருக்கும்? இதேபோல் நமக்கு எதுவும் நேரிடாதவாறு, நாம் எவ்வாறு கவனமாக இருக்கலாம்?`

`விசுவாசத்தின்நிமித்தம் தங்கள் 'மரபணு' குடும்பத்தால் புறக்கணிக்கப்பட்டவர்களுக்கு உங்கள் உள்ளூர் சபை எவ்வாறு 'குடும்பமாக' மாறலாம்?`

`'மன்னிக்கப்படாத பாவம்'பற்றி அதிகமாகத் தியானியுங்கள். அதன் அர்த்தம் என்ன? அதைச் செய்யாமல் இருக்க என்ன செய்யலாம்? இவற்றை வகுப்பில் தியானியுங்கள்.`