---
title:  புறக்கணித்தலும் ஏற்றுக்கொள்ளுதலும்
date:   31/07/2024
---

`இயேசுவின் சொந்தப் பட்டணத்தார் ஏன் அவரைப் புறக்கணித்தார்கள்? மாற்கு 6:1-6.`

பொதுவாக ஒரு சிறிய நகரத்திலிருந்து ஒருவர் பிரபலமானால், தங்கள் ஊர்க் காரரெனப் பாராட்டுவார்கள். ஆனால் நாசரேத்தில் அப்படி இல்லை. போதிப்பதிலும் சுகமாக்குவதிலும் அவர் பெற்ற வெற்றி அவர்களுக்கு வருத்தமாகவும் ஆச்சரியமாகவும் இருந்தது. ஒரு தச்சராக இருந்து போதகராக மாறியதை அவர்களால் ஏற்றுக்கொள்ள முடியவில்லை. கப்பர்நகூமில் அவர் பெரும்பாலான அற்புதங்களைச் செய்தார் என்பதும் அவர்களில் பகைமையை உண்டாக்கியிருக்கலாம். லூக்கா 4:23. மேலும், அவருடைய குடும்பத்தாரோடும் அவருக்குச் சற்று முரண்பாடு ஏற்பட்டிருந்தது. மாற்கு 3:31-35.

`பன்னிரு அப்போஸ்தலர்களின் ஊழியத்திற்கும், யோவான் ஸ்நானன் சிரச்சேதம் பண்ணப்பட்டதற்கும் என்ன வேறுபாடு உள்ளது? மாற்கு 6:7-30.`

இது மாற்குவில் உள்ள மூன்றாவது 'இடைச்செருகல்' சம்பவம். பன்னிரு அப்போஸ்தலர்கள் தங்கள் ஊழியத்தால் இயேசுவைக் குறித்த செய்தியை எல்லா இடங்களுக்கும் கொண்டு சென்றார்கள்; ஆனால் யோவான் ஸ்நானன் சிறைப்பட்டு, செய்தியை அறிவிக்கமுடியாத நிலையில் இருந்தார். அதிகப் பொருட்களை எடுத்துக்கொண்டு செல்லாமல், பிறரிடம் உதவிபெற்று ஊழியம் செய்யும்படி சீடர்களிடம் சொல்லப்பட்டது. இவ்வாறு செய்தால், விசுவாசிகளை ஊழியக்காரர்கள் சார்ந்திருப்பார்கள்; தங்கள் செய்தி தேவைப்படுகிறவர்களோடு ஊழியக்காரருக்கு நெருக்கமான பிணைப்பு உண்டாகும்.

ஆனால், ஏரோதும் அவரது குடும்பத்தோடும் யோவான் ஸ்நானனுக்கு அத்தகைய பிணைப்பு இல்லை. ஸ்நானனின் மரணம்குறித்த தகவல் அதிர்ச்சியாக இருக்கிறது; ஏரோதின் இருமனப்போக்கையும் இச்சையையும் சாதகமாகப் பயன்படுத்தி, ஏரோதியாள் அதைச் செய்கிறாள். ஏரோதியாளின் மகள் அந்தச் சதித்திட்டத்திற்கு ஒரு படி மேலே சென்று, ஸ்நானனின் தலையை ஒரு தட்டில் வைத்துக் கொடுக்கும்படிக் கேட்கிறாள்.

ஸ்நானனைப் போல பன்னிரு அப்போஸ்தலர்களும் மனந்திரும்புதல்பற்றி அறிவிக்கிற அதே வேளையில் ஸ்நானனுடைய குரல் அடக்கப்படுகிறது. ஸ்நானனின் மரணம் இயேசுவின் மரணத்திற்கு முன்னடையாளமாக இருக்கிறது. இயேசுவைப்போலவே (மாற்கு 15உம் 16உம்) யோவான் ஸ்நானனும் கொல்லப்பட்டு, அடக்கம்பண்ணப்பட்டு, மரித்தோரிலிருந்து எழுந்ததாக செய்தி பரவியது. மாற்கு 6:14-16, 29. இந்த ஒப்புமை சம்பவங்கள் இயேசுவுக்கும் அவருடைய சீடர்களுக்கும் வரவிருந்த நெருக்கடியைச் சுட்டிக்காட்டின.

`இயேசுவைப்போல புறக்கணிக்கப்பட்டிருக்கிறீர்களா அல்லது புரிந்துகொள்ள கடினமான ஓர் அனுபவத்தைச் சந்தித்திருக்கிறீர்களா? அடுத்தமுறை அதுபோல ஏதாவது நிகழ்ந்தால், உங்களுக்கு உதவியாக இருக்கும்படி, அந்த அனுபவங்களிலிருந்து என்ன கற்றுக்கொண்டீர்கள்?`