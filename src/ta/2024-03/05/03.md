---
title:  இரைச்சலைத் தாண்டி மெல்லிய குரலைக் கேட்கமுடியுமா?
date:   29/07/2024
---

`மாற்கு 5:1-20இன் அற்புதமான சம்பவத்திலிருந்து மாபெரும் போராட்டம்பற்றியும், இயேசுவின் வல்லமைபற்றியும் என்ன அறிந்துகொள்ளலாம்?`

முந்தின நாள் இரவில்கலிலேயாக் கடலில் நடைபெற்ற சம்பவம் மறக்க முடியாதது என்றால், அடுத்தநாள் காலையில் கதரேனருடைய நாட்டில் நடந்தது அதற்கு இணையாக இருந்தது. பிசாசு பிடித்திருந்த அந்த மனிதனுடைய வரலாற்றைக் கேட்பதற்கு வேதனையாக இருக்கிறது. எதற்கும் கட்டுப்படாத நிலையில், கல்லறைகளின் மத்தியில் வாழ்ந்தான்; கற்களால் தன்னையே காயப்படுத்தினான். 'அவனையடக்க ஒருவனாலும் கூடாதிருந்தது'. மாற்கு 5:4. அதன்பிறகு இயேசுவைச் சந்தித்தான்.

அவன் இயேசுவைநோக்கி ஓடிவந்தான்; சீடர்கள் என்னவானார்களெனத் தெரியவில்லை. ஒருவேளை ஓடிப்போயிருக்கலாம். அவன் இயேசுவண்டை வந்ததும், அவரைப் பணிந்துகொண்டான். இதற்கான கிரேக்க வார்த்தை பிராஸ்கினியோ; பொதுவாக 'தொழுதுகொள்தல்' என்று மொழிபெயர்க்கப்படு கிறது. இயேசுவால் தனக்கு உதவமுடியுமென அவன் உணர்ந்திருக்கலாம். ஆனால் அவன் பேச முயன்றபோது, அவனுக்குள்ளாக இருந்த பிசாசுகள், இயேசுவைநோக்கி கத்தின; ஆனால் பிசாசுகளின் கத்தல்களுக்கும் மேலாக, உதவிக்காக வேண்டிய அவனுடைய மெல்லிய குரலை அவரால் கேட்க முடிந்தது. பன்றிக்கூட்டத்திற்குள் செல்ல தங்களை அனுமதிக்கும்படி பிசாசுகள் கேட்டுக்கொண்ட போது, இயேசு அனுமதித்தார். சுமார் ஏறக்குறைய இரண்டாயிரம் பன்றிகளுள்ள அந்தக் கூட்டம், உயர்ந்த மேட்டிலிருந்து ஓடி, கடலில் பாய்ந்து, மூழ்கின. அது பன்றி வளர்த்தவர்களுக்கு இழப்பாக இருந்தது.

இயேசு யாரென்பதும், அவருக்குமுன் தங்களுக்கு வல்லமை இல்லை என்பதும் அந்தப் பிசாசுகளுக்குத் தெரிந்திருந்தது; அதனால்தான் தாங்கள் கேட்டபடி செய்ய இரண்டுமுறை 'வேண்டிக்கொண்டன'. மாற்கு 5:10,12. அவர் தங்களைவிட அதிக வல்லமை படைத்தவர் என்பதை அறிந்திருந்தன.

இந்தச் சம்பவத்தில் இரண்டு முக்கியத் தன்மைகள் காணப்படுகின்றன. முதலாவது, பழைய ஏற்பாட்டு பிரமாணத்தின்படி அசுத்தமும் அல்லது சடங்காச்சார தீட்டுமான விஷயங்கள் அங்கே இருந்தன. கல்லறையும் பிரேதங்களும் தீட்டு (எண் 19:11,16). இரத்தப்போக்கு தீட்டு (லேவி 15). பன்றிகள் தீட்டானவை (லேவி 11:7).

இரண்டாவது, தீட்டுகுறித்த இந்தப் பட்டியல் நன்மைக்கும் தீமைக்கும் இடையே மாறி மாறி நடந்த போராட்டத்தையும் குறிக்கிறது. இயேசு பிசாசுகளைத் துரத்துகிறார். இயேசுவுக்கு வெற்றி. பிசாசுகள் பன்றிகளைக் கொல்லுகின்றன. சாத்தானுக்கு வெற்றி. அந்தப் பட்டணத்தார் இயேசுவிடம் அங்கிருந்து செல்லும்படி சொல்லுகிறார்கள். சாத்தானுக்கு வெற்றி. ஆனால் குணமான அந்த மனிதனை தம் சாட்சியாக அனுப்பி வைக்கிறார். இயேசுவுக்கு வெற்றி. இந்த மனிதன் எதிர்பாராத ஒரு ஊழியப்பணியாளன்; ஆனால் அவனது சாட்சி மிகஅற்புதமானது.

`உங்களுடைய போராட்டம் எதுவாக இருந்தாலும், உங்களுக்கு உதவக்கூடிய இயேசுவின் வல்லமைபற்றி என்ன நம்பிக்கையை இந்தச் சம்பவத்திலிருந்து நீங்கள் பெறலாம்?`