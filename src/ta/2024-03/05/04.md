---
title:  இயேசுவுடன் ஏற்ற இறக்கச் சம்பவங்கள்
date:   30/07/2024
---

`யவீருவிடம் காணப்படுகிற தனித்துவமான பண்பு என்ன? மாற்கு 5:21-24.`

யவீரு போன்ற மதத்தைலவர்கள் பொதுவாக இயேசுவுடன் நட்பு பாராட்டுவதில்லை. மாற்கு 1:22; 3:2, 6; லூக்கா 13:14. எனவே, அதிகமாக உதவி தேவைப்பட்ட நிலையில் யவீரு இருந்திருக்க வேண்டும். அவன் இயேசுவின் பாதத்தில் விழுந்ததிலிருந்தே அது தெரிகிறது. எந்தப் பெற்றோரும் அவனது வேதனையைப் புரிந்துகொள்ள முடியும்; ஏனென்றால் அவனது மகள் மரணத்தருவாயில் இருந்தாள். ஆனால், இயேசுவால் குணமாக்க முடியுமென அவன் விசுவாசித்தான். இயேசு எதுவுமே பேசவில்லை; அந்தத் தகப்பனோடு அவனுடைய வீட்டிற்குச் செல்லுகிறார்.

`யவீருவின் வீட்டிற்குச் செல்கிற வேளையில், ஏற்பட்ட இடையூறு என்ன? மாற்கு 5:25-34.`

சட்டென நம்மில் பரிதாபத்தை உண்டாக்குகிற இன்னொரு சம்பவத்திற்கு சூழ்நிலை திரும்புகிறது; 12 வருடங்கள் வியாதியால் அவதிப்பட்டு வந்த ஒரு பெண் இருந்தாள். பெரும்பாடுள்ள ஸ்திரீயின் சம்பவம் மாற்குவில் உள்ள இரண்டாவது 'இடைச்செருகல்' சம்பவம். ( 'இடைச்செருகல்' பற்றி மூன்றாம் பாடத்தில் பார்த்தோம்; மாற்கு 3:20-35). இங்கே யவீரும் அந்தப் பெண்ணும் மாறுபட்ட கதாபாத் திரங்கள்; இருவரும் இயேசுவிடம் உதவிக்காக வந்தார்கள்.

அந்தப் பெண் இயேசுவுக்குப் பின்னாக வந்து, அவருடைய வஸ்திரத்தைத் தொடுகிறாள். உடனே குணமாகிறாள். ஆனால் இயேசு நின்று, 'என் வஸ்திரங்களைத் தொட்டது யார்?' என்று கேட்டார்.

வியாதியால் மிகவும் அவதிப்பட்ட அந்தப் பெண் குணமானாள். ஆனாலும், அது இயேசுவைக் கோபமூட்டியதோ என்று பயந்தாள். அது அவளுடைய உணர்வுகளால் எழுந்த காரணமற்ற கற்பனை. ஆனால் அவளுடைய சரீரத்தை மட்டுமல்ல, அவளுடைய ஆத்துமாவையும் குணமாக்க இயேசு விரும்பினார்.

மீண்டும், யவீருவின் அனுபவம் வருகிறது. மாற்கு 5:35-43. இங்கே அந்த ஜெபாலயத் தலைவனுக்கும் தன் உணர்வுகளால் காரணமற்ற கற்பனை எழுகிறது. பேதுரு, யாக்கோபு, யோவான் ஆகியோரையும் அந்தப் பெற்றோரையும், தவிர வேறு யாரையும் தம்மோடு வருவதற்கு இயேசு அனுமதிக்கவில்லை. 'அந்தச் சிறுமி மரிக்கவில்லை, நித்திரையாயிருக்கிறாள்' என்று இயேசு சொல்கிறார். அங்கே அழுதுகொண்டிருந்த அனைவரையும் வெளியே அனுப்பிவிட்டு, மரித்த சிறுமி இருந்த அறைக்குள் செல்கிறார். அவளது கையைப் பிடித்து, 'தலீத்தாகூமி' என்றார். மாற்கு 'சிறுபெண்ணே எழுந்திரு' என்று மொழிபெயர்க்கிறார். உண்மையில், தலீத்தா என்றால், 'ஆட்டுக்குட்டி' என்று அர்த்தம்; வீட்டில் சிறு பிள்ளையை செல்லமாக அழைக்கிற வார்த்தையாக இருந்திருக்கலாம். அதை இரகசியமாக வைக்கும்படி கட்டளையிட்டது, மாற்கு முழுவதிலும் காணப்படுகிற வெளிப்படுத்தலும் இரகசியமும் கலந்த கருத்து; இயேசு யார் என்பதை வெளிப்படுத்துகிறது. இறுதியில், அவரைக் குறித்த இரகசியத்தை மறைக்க முடியவில்லை.