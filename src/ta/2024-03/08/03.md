---
title:  இயேசுவும் சிறுபிள்ளைகளும்
date:   19/08/2024
---

`சிறுபிள்ளைகளை தம்மிடம் கொண்டுவந்தவர்களுக்கு இயேசு என்ன செய்தார்? மாற்கு 10:13-16.`

பண்டைய உலகில் சிறுபிள்ளைகள் மிகவும் நேசிக்கப்பட்டார்கள்; அந்த ஆணாதிக்க உலகில், ஆண்பிள்ளைகளுக்கு கிராக்கி அதிகம். ஆனாலும் பிள்ளைபெறுவதும் குழந்தைபருவத்தைக் கடப்பதும் எளிதல்ல. இன்றுபோல நவீன மருத்துவ வசதிகள் இல்லை; எனவே, தாய்மார்கள் பிள்ளை பெறுவதில் சிரமங்கள் இருந்தன; பச்சிளங்குழந்தைகள், கைக்குழந்தைகள், சிறுகுழந்தைகளை வளர்ப்பதிலும் அதிக சிக்கலிருந்தது. பல கலாச்சாரங்களில் தீய சக்திகளால் இது நேரிடுவதாகக் கருதி, உயிரிழப்பைத் தடுக்க பாரம்பரிய மருந்துகளையும் தாயத்துகளையும் பயன்படுத்தினார்கள்.

பிள்ளைகள் விரும்பப்பட்டாலும், அவர்களை சமூக அந்தஸ்துள்ளவர்களாகப் பார்க்காமல், அடிமைகளாகத்தான் பார்த்தார்கள். கலா 4:1,2. கிரேக்க - ரோம உலகில், உடல் குறைபாடுள்ள அல்லது பிடிக்காத குழந்தைகளை வெளியே போடுவார்கள் அல்லது ஆற்றில் எறிவார்கள். பெண்பிள்ளைகளைவிட ஆண் பிள்ளைகளை விரும்பினார்கள்; சிலசமயங்களில், பெண்பிள்ளைகளை வெளியில் கவனிக்காமலேயே போட்டு, சாகவிடுவார்கள். இந்தக் குழந்தைகளைக் காப்பாற்றி, வளர்ப்பவர்களும், அவர்களை அடிமைகளாக விற்பார்கள்.

சிறுபிள்ளையைப்போல தேவனுடைய ராஜ்யத்தை ஏற்றுக்கொள்ள வேண்டுமென மாற்கு 9இல் இயேசு சொன்னது சீடர்களுக்குப் புரியவில்லை போலும். மாற்கு 9:33-37. இயேசு ஆசீர்வதிக்கும்படி பிள்ளைகளைக் கொண்டுவந்தவர்களை சீடர்கள் அதட்டினார்கள்; அந்தச் சாதாரண வேலைக்கெல்லாம் அவருக்கு நேரமில்லையென யோசித்திருக்கலாம்.

இயேசு விசனமடைந்தார். இயேசுவின் இதுபோன்ற தீவிர எதிர்வினையை மாற்கு புத்தகம் முழுவதிலும் காணலாம்; குறிப்பாக, சிறுபிள்ளைகளை தம்மிடம் வரவிடாமல் தடுத்தவர்கள்மீது கோபமடைந்ததில் பாடம் உள்ளது.

சிறுபிள்ளைகளுக்கு இடையூறாக சீடர்கள் நிற்கக்கூடாதென வலியுறுத்து கிறார். ஏன்? ஏனென்றால் தேவனுடைய ராஜ்யம் அவர்களுக்குரியது; சிறு பிள்ளையின் கண்ணோட்டத்தோடும் மனநிலையோடும் ஒருவர் தேவனுடைய ராஜ்யத்தை ஏற்றுக்கொள்ள வேண்டும்; தேவனை அப்படியே நம்பவேண்டும். 'கிறிஸ்துவுக்கு மாறான உங்களுடைய குணம் இயேசுவைத் திரித்துக் காட்டாதிருப்பதாக. உணர்வற்ற, கடுமையான நடவடிக்கையால் சிறுவர்களை அவரிடமிருந்து விலக்கவேண்டாம். நீங்கள் பரலோகத்தில் இருந்தால், அது தங்களுக்கு இனிமையான இடமாக இருக்காது என்று அவர்கள் உணரக் காரணமாகி விடாதீர்கள். பக்திகுறித்து பிள்ளைகளிடம் விளங்கமுடியாத வார்த்தைகளில் பேசாதீர்கள்; சிறுவயதிலேயே அவர்கள் கிறிஸ்துவை ஏற்றுக்கொள்ள அவசியமில்லாததுபோல நடக்காதீர்கள். "கிறிஸ்துவின் மார்க்கம் அந்தகாரமான மார்க்கம், இரட்சகரிடம் வருவதற்கு வாழ்க்கையை மகிழ்ச்சியாக்குகிற அனைத்தையும் அவர்கள் விடவேண்டும்" என்கிற பொய்யான உணர்வை அவர்களில் உண்டாக்காதீர்கள்'.

`உங்களைச் சுற்றிலுமிருக்கிற சிறுவர்களுக்கு இயேசுவை எவ்வாறு சிறப்பாக வெளிப்படுத்தலாம்?`