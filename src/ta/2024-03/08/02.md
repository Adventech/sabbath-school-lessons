---
title:  திருமணம்குறித்து தேவதிட்டம்
date:   18/08/2024
---

`மாற்கு 10:1-12இல், பரிசேயர்களுடைய கேள்வியில் மறைந்திருந்த கண்ணி என்ன? இயேசு கற்றுக்கொடுத்த பாடங்கள் என்ன? ஆதி 1:27; 2:24.`

இங்கே பரிசேயர்கள் இயேசுவிடம், புருஷனானவன் தன் மனைவியை சட்டப்படி தள்ளிவிடலாமா என்று கேட்கிறார்கள். விவாகரத்து செய்வது சட்டப்படி செல்லுமென பரிசேயர்கள் கருதினார்கள். என்னென்ன காரணங்களுக்காக என்பதுதான் கேள்வி. ஷம்மாய் பள்ளியின் கடுமையான சட்டப்படி பிள்ளையின்மை, தேவைகளைச் சந்திக்காமை, உணர்வுரீதியான அலட்சியம், திருமணத்தில் உண்மையின்மை போன்ற காரணங்களுக்காகமட்டும் செய்யலாம். ஹில்லேல் பள்ளி சற்று தளர்வான விதிகளை விதித்திருந்தது; எந்தக் காரணத்திற்காகவும் விவாகரத்து செய்யலாம்; ஆனால் முடிந்தவரை தாமதிப்பதற்காக, செயல்முறையைச் சிக்கலாக்கியிருந்தது.

எனவே விவாகரத்து சரியா என்று பரிசேயர்கள் கேட்டது மறைமுகமான ஒரு கேள்வி. அந்தக் கேள்வியின்கீழ் இயேசுவை ஏரோது அந்திப்பாவிடம் சிக்க வைப்பதற்கான கண்ணி இருந்தது; யோர்தானுக்கு கிழக்கே அப்போது இயேசு இருந்த பகுதியை அரசாண்டு வந்தவன் அந்த ஏரோது. அந்திப்பா தன் மனைவியை விவாகரத்து செய்து, தன் சகோதரனுடைய மனைவியாகிய ஏரோதியாளை விவாகம் பண்ணியிருந்தாநன். இந்த முறைகேடான உறவைக் கண்டித்ததற்காகத் தான் யோவான் ஸ்நானனை ஏரோது சிரச்சேதம் பண்ணியிருந்தான். மத் 14:1-12.

ஆனால் பதிலுக்கு ஒரு கேள்வி கேட்டு இயேசு அவர்களை மடக்குகிறார்; அதுபற்றி மோசே என்ன கட்டையிட்டாரெனக் கேட்டார். பதிலுக்கு பரிசேயர்கள் குறிப்பிடுகிற பகுதி உபா 24:1-4இல் உள்ளது; விவாகரத்து செய்தபின் எந்த நிலையில் மறுமணம் செய்யலாமென அது சொல்கிறது. மோசேயின் நாட்களிலேயே இஸ்ரவேலரிடம் விவாகரத்து முறை காணப்பட்டது. உபா 24 சொல்கிற சட்டமானது பெண்ணின் பாதுகாப்பிற்காகக் கொடுக்கப்பட்டது. ஆனால் இயேசுவின் நாட்களில், ஹில்லேல் பள்ளி அதைத் திரித்து, எந்தக் காரணத்திற்காகவும் விவாகரத்து செய்யலாமென எளிதாக்கியது. எனவே, பெண்ணின் பாதுகாப்புக்காக இயற்றப்பட்ட சட்டம், அவளை எளிதில் புறக்கணிப்பதற்கான கருவியாகப் பயன்படுத்தப்பட்டது.

உபா 24இலுள்ள அந்தச் சட்டத்தை வைத்து இயேசு வாதிடாமல், ஆதி 1 இலும் 2இலும், திருமணம்குறித்த தேவனுடைய ஆதித்திட்டத்தைக் குறிப்பிடுகிறார். ஆதியிலே தேவன் மனுஷரை ஆணும் பெண்ணுமாக தனித்தனியே உண்டாக்கினதாகச் சொன்னார். ஆதி 1:27. அந்த உண்மையை ஆதி 2:24உடன் இணைத்துக் கூறுகிறார்; அதாவது, புருஷன் தன் தகப்பனையும் தன் தாயையும் விட்டு, தன் மனைவியோடே இசைந்திருப்பான்; அவர்கள் ஒரே மாம்சமாயிருப்பார்கள். திருமண பந்தத்தை இயேசு அங்கீகரிப்பதற்கு இந்த ஐக்கியம்தான் அடிப்படையாக இருக்கிறது. தேவன் இணைத்ததை மனிதன் பிரிக்காதிருக்க வேண்டும்.

`அங்கத்தினர்கள் மத்தியில் திருமண பந்தத்தை வலுப்படுத்த உங்கள் சபை என்ன செய்யலாம்? திருமண வாழ்க்கையில் பிரிந்திருப்பவர்களுக்கு நீங்கள் எவ்வாறு உதவலாம்?`