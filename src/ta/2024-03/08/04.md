---
title:  சிறந்த முதலீடு
date:   20/08/2024
---

`ஏழையோ பணக்காரனோ, விசுவாசம்- சீடத்துவத்தின் விலைகுறித்த என்ன முக்கியப் பாடங்கள் மாற்கு 10:17-31இல் உள்ளன?`

இயேசுவை அவன் அனுகினமுறை அவர்மீது அவனுக்கிருந்த மரியாதையையும் மதிப்பையும் காட்டுகிறது. ஓடுகிறான்; அவருக்குமுன் முழங்காலிடுகிறான்; ஒவ்வோர் ஆத்துமாவும் முக்கியமாகக் கேட்கவேண்டிய கேள்வியைக் கேட்கிறான்: 'நித்திய ஜீவனைச் சுதந்தரிக்க என்னவெல்லாம் செய்யவேண்டும்?8 பத்துக் கட்டளைகளில் இரண்டாம் பலகையிலுள்ள கற்பனைகளை இயேசு அவனுக்குச் சுட்டிக்காட்டுகிறார். தன் சிறுவயது முதலே அவற்றை எல்லாம் கைக்கொள்வதாகச் சொல்லி, தான் பூரணனாக இருப்பதைக் காட்டுகிறான்.

நான்கு சுவிசேஷப் புத்தகங்களிலும், மாற்குமட்டுமே இயேசு அவன்மேல் அன்புகூர்ந்ததாகச் சொல்லுகிறது. அவன் ஓரளவுக்கு பூரணனாகவே இருந்திருக்க வேண்டும். ஆனால் அவனுடைய உண்மையை இயேசு சோதிக்கிற வகையில், அவனுக்கு உண்டான அனைத்தையும் விற்று, தம்மைப் பின்பற்றச் சொல்லுகிறார். அவன் மிகுந்த ஆஸ்தியுள்ளவனாக இருந்தபடியால், உள்ளம் உடைந்தான். உண்மையில், அவன் கற்பனைகளைக் கைக்கொள்ளாதவனாகவே இருந்திருக்கிறான். வாழ்க்கையில் தேவனுக்குமேலாக தன் ஐசுவரியத்தைக் கருதியதால், முதலாம் கற்பனையை மீறினான். அவனது செல்வங்களே அவனுக்கு விக்கிரகங்களாக இருந்தன.

அப்போதுதான் 'ஐசுவரியம் உண்மையிலேயே கவர்ச்சிகாட்டி வஞ்சித்து விடும்; அதனால், ஒட்டகம் போன்ற பெரிய மிருகம்கூட ஊசியின் காதில் நுழைந்து விடலாம்; ஆனால் ஐசுவரியவான் பரலோகத்திற்குச் செல்வது கடினம்' என்றார்.

இயேசுவின் வார்த்தைகளைக் கேட்டு சீடர்கள் அதிர்ந்து, அப்படியானால் யார் இரட்சிக்கப்படக்கூடுமென யோசித்தார்கள். அப்போதுதான் மாற்கு 10:27 இல், மறக்கமுடியாத அந்த வார்த்தைகளை இயேசு சொல்லுகிறார்: 'மனுஷரால் இது கூடாததுதான், தேவனால் இது கூடாததல்ல; தேவனாலே எல்லாம் கூடும்'.

அந்தச் சம்பவத்திற்கு மாற்கு 10:27 ஓர் அருமையான முடிவைக் கொடுக்கிறது: நம் சொந்த முயற்சியால் நாம் பரலோகத்திற்குச் செல்லமுடியாது; நாம் இரட்சிக்கப்படுவதற்கு தேவகிருபை நமக்கு அவசியம்.

உடனே, தானும் தன் நண்பர்களும் அனைத்தையும் விட்டுவிட்டு இயேசுவைப் பின்பற்றினதாக பேதுரு சொல்லுகிறார். ஆனால் தம்மைப் பின்பற்றும்படி அவர் விட்டுவிட்ட எதுவும் இப்போதும், 'மறுமையிலும்' கிடைக்கப்போவதிற்கு கொஞ்சமும் ஈடாகப் போவதில்லை என்கிறார்.

கருத்து இதுதான்: கிறிஸ்துவின் மரணம்தான் மனிதர்களின் பாவத்திற்கு தீர்வு; பிறகு கிறிஸ்துவின் கிருபையும் அவரது உயிர்த்தெழுதலும்தான் அவரது கற்பனைகளுக்குக் கீழ்ப்படிய பெலன் கொடுக்கிறது.

`தேவனுடைய கிருபை நம்மை நீதிமான்களாக்குகிறது, அவருக்குள் புதியவர்களாக மாற்றுகிறது என்கிற உண்மையை ரோமர் 6:1-11 எவ்வாறு வெளிப்படுத்துகிறது?`