---
title:  'நான் உனக்கு என்னசெய்ய வேண்டும்?'
date:   22/08/2024
---

`இயேசு கடந்துசெல்லுகிற சமயத்தில் பர்திமேயு செய்தது என்ன? மாற்கு 10:46-52.`

மாற்கு எழுதின சுவிசேஷத்தின் இந்தப் பகுதிவரை, இயேசு தாம் யாரென்பதையும் தாம் செய்த அற்புதங்களையும் யாரிடமும் சொல்லவேண்டாமென சொல்லிவந்தார். இச்சம்பவத்தில், அவர் எரிகோவிலிருந்து கிளம்புகையில், சாலையின் ஓரத்தில் பிச்சை கேட்டுக்கொண்டிருந்த ஒரு குருடன், நாசரேத்தின் இயேசு போகிறாரெனக் கேள்விப்பட்டு, 'இயேசுவே, தாவீதின் குமாரனே, எனக்கு இரங்கும்' என்று சத்தமாகக் கூப்பிடத் தொடங்கினான். மாற்கு 10:47. அந்தப் புத்தகத்தின் வெளிப்படுத்தல்-இரகசியம் கருத்தின்படி, அவனை அமைதிப்படுத்துகிற வேலையை கூட்டத்தினர் செய்கிறார்கள்; ஆனால் சத்தமிட்டுக் கொண்டிருந்த அந்தப் பிச்சைக்காரனை அமைதிப்படுத்த முடியவில்லை.

பர்திமேயு விடவில்லை; முன்பைவிட சத்தமாக, 'தாவீதின் குமாரனே, எனக்கு இரங்கும்' என்று கத்தினான். மாற்கு 10:48. இயேசுவே மேசியா என்கிற விசுவாசமும், அவரால் தன்னைக் குணமாக்கமுடியும் என்கிற நம்பிக்கையும் அவனது வார்த்தைகளில் வெளிப்பட்டன. இயேசுவின் நாட்களில், 'தாவீதின் குமாரன்' என்கிற பட்டம் இரண்டு கருத்துகளுடன் சம்பந்தப்பட்டது. இஸ்ரவேலின் சிங்காசனத்தில் அமருகிற ஒரு ராஜா. ஏசாயா 11; எரே 23:5,6; எரே 33:15; எசே 34:23, 24; எசே 37:24; மீகா 5:2-4; சக 3:8; 6:12. 'வியாதியையும் பேயையும் ஓட்டுகிறவர்' என்பது இரண்டாம் கருத்து.

இயேசு நின்று, அந்தக் குருடனை அழைத்துவரச் சொல்கிறார். அவன் தன் மேலாடையை எறிந்துவிட்டு, இயேசுவிடம் வருகிறான். இயேசுவின் நாட்களில் விதவைகள், திக்கற்றவர்களைப்போல குருடர்களும் சமுதாயத்தில் அடிமட்ட நிலையில் இருந்தார்கள். அடிப்படை தேவைகளைச் சந்திக்க முடியாத அவல நிலையில் காணப்பட்டார்கள். அந்த மேலாடைதான் அவனுக்கு பாதுகாப்பாக இருந்திருக்கவேண்டும். அதை எறிந்தான் என்றால், இயேசு தன்னைக் குணமாக்குவாரென விசுவாசித்தான்.

இயேசு அவனை ஏமாற்றவில்லை. நற்செய்திப் புத்தகங்களில் அவரிடம் உதவிகேட்டுச் சென்ற அனைவருமே உதவிபெறுகிறார்கள். மாற்கு 10:36இல் யாக்கோபு-யோவானிடம் கேட்ட அதே கேள்வியைக் கேட்கிறார்: 'நான் உனக்கு என்னசெய்ய வேண்டும் என்றிருக்கிறாய்?' (மாற்கு 10:51). தயக்கமின்றி, தான் பார்வையடைய வேண்டும் என்றான்; இயேசு உடனடியாக அவனைக் குணமாக்கினார். அந்தக் குருடன் வழியிலே இயேசுவுக்குப் பின்சென்றான்.

இந்தச் சம்பவத்துடன் மாற்கு புத்தகத்தின் சீடத்துவப்பகுதி முடிகிறது; மாற்கு 8:22-26இல் ஒரு குருடனைக் குணமாக்கின சம்பவத்தில் ஆரம்பித்து, இந்தச் சம்பவத்துடன் முடிகிறது. இந்த இரண்டு சம்பவங்களும் சீடத்துவம் என்பது உலகத்தை புதிய கண்களுடன் பார்ப்பது என்பதை விளக்குகிறது; முதலில் பாதை தெளிவாகத் தெரியாவிட்டாலும், இயேசு நடத்துகிற பாதையில் எப்போதும் செல்லுவது.

`சிலசமயங்களில், "இயேசுவே, தாவீதின் குமாரனே, எனக்கு இரங்கும்' என்று எவ்வாறெல்லாம் கதறியிருப்பீர்கள்? அப்போது என்ன நடந்தது? அனுபவத்திலிருந்து என்ன கற்றுக்கொண்டீர்கள்?`