---
title:  நான் குடிக்கும் பாத்திரத்தில் குடிக்கமுடியுமா?
date:   21/08/2024
---

`இயேசுவின் ஊழியம்பற்றி மட்டுமல்ல, அவரைப் பின்பற்றுவதின் அர்த்தம்பற்றியும் சீடர்கள் அறியாமையிலேயே இருந்ததுபற்றி மாற்கு 10:32-45 என்ன சொல்கிறது?`

எருசலேமை நெருங்குகிற சமயத்தில், அங்கே தமக்கு நேரிடப்போவது குறித்து இயேசு தம் சீடர்களிடம் சொன்னார். அவர்கள் நம்பவுமில்லை; கேட்க விரும்பவுமில்லை. இயேசு தம் மரணம், உயிர்த்தெழுதல்குறித்துச் சொல் வதைக் கவனிக்கவேண்டும். விரும்பாவிட்டால், அலட்சியமாகக் கடந்துவிடுவோம்.

அதனால்தான் யாக்கோபும் யோவானும் அப்படியொரு வேண்டுதலோடு இயேசுவிடம் வருகிறார்கள். அவர்களிடம் அதுபற்றி விசாரித்தபோது, அவரது மகிமையில் தங்களில் ஒருவர் அவரது வலதுபுறத்திலும் இன்னொருவர் இடது புறத்திலும் இருக்கவேண்டுமெனக் கேட்கிறார்கள். அது சுயநலப் பதவிஆசை என்று அவர்களை விமர்சிப்பது எளிது. ஆனால் இவர்கள் இருவரும் தங்களை இயேசுவின் ஊழியத்திற்கென அர்ப்பணித்தவர்கள்; அவர்களுடைய ஆசையை முற்றிலும் சுயநலமெனச் சொல்லிவிடமுடியாது.

அவர்கள் வேண்டிக்கொண்டது இன்னதென அவர்களுக்குப் புரியவைக்க இயேசு முயலுகிறார். 'நான் குடிக்கிற பாத்திரத்தில் குடிக்கமுடியுமா? நான் பெறுகிற ஸ்நானத்தைப் பெறமுடியுமா?' என்று கேட்கிறார். அவரது பாத்திரம், கெத்சமெனேயிலும் சிலுவையிலும் பாடனுபவிக்கிற பாத்திரம். மாற்கு 14:36; அவரது ஸ்நானம், அவரது மரணமும் அடக்கமுமாகும். மாற்கு 15:33-47; இவை மாற்கு 1 சொல்கிற அவருடைய ஞானஸ்நானத்திற்கு இணையான நிகழ்வுகள்.

ஆனால் யாக்கோபும் யோவானும் அதை அறியவில்லை. தங்களால் முடியுமென யோசிக்காமல் சொல்கிறார்கள். அவர்கள் தம் பாத்திரத்தில் குடிப்பார்கள் என்றும், தம் ஞானஸ்நானத்தைப் பெறுவார்கள் என்றும் அப்போது இயேசு தீர்க்கதரிசனமாகச் சொல்லுகிறார். அப்போஸ்தலர்களில் முதலாவது இரத்த சாட்சியாக மரித்தவர் யாக்கோபு. அப் 12:2. அப்போஸ்தலர்களில் நீண்டகாலம் வாழ்ந்தவர் யோவான்; அவர் பத்மு தீவிற்கு நாடுகடத்தப்பட்டார். வெளி 1:9. ஆனால் மகிமையில் யார்யாருக்கு என்ன இடம் என்பதை தேவனே தீர்மானிப்பதாக இயேசு சுட்டிக்காட்டுகிறார்.

இயேசுவின் பதிலைக் கேட்ட மற்ற சீடர்கள் என்ன செய்தார்கள்? அவர்களிடமும் பிரச்சினை இருந்தது. 'எரிச்சலடைந்தார்கள்'; 'கோபப்படு' என்பதற்கான 'அகனக்டியோ' என்கிற அதே கிரேக்க வார்த்தை மாற்கு 10:41இலும் 10:14 இலும் வருகிறது. சிறுபிள்ளைகளை தம்மிடம் வரவிடாமல் தடுத்தவர்கள்மீது இயேசுவுக்கு கோபம் வந்ததுபோல, இங்கே இவர்கள் கோபமடைந்தார்கள்.

இயேசு அவர்களை ஒன்றாக வரச்செய்து, மிக ஆழமான போதனைகளை வழங்குகிறார். புறஜாதி அதிகாரிகள் தனிப்பட்ட ஆதாயத்திற்காக அதிகாரத்தைப் பயன்படுத்துகிறார்கள். ஆனால் தேவனுடைய ராஜ்யத்தில், மற்றவர்களைத் தூக்கிவிடவும் ஆசீர்வதிக்கவும் அதிகாரத்தைப் பயன்படுத்தவேண்டும். எப்படி? மற்றவர்களுக்கு கிரயமாக அவர் தம் ஜீவனையே கொடுத்தாகே; ஆனால் அப்படியொரு கருத்தைக் கேட்க அவரது சீடர்கள் ஆயத்தமாக இல்லை.

`ஒரு கிறிஸ்தவர் மற்றவர்களுக்கு ஒரு 'ஊழியராக' இருக்கவேண்டும் என்றால் என்ன? ஒவ்வொரு நாளும் மற்றவர்களோடு இடைபடும்போது இந்த நியதியை எவ்வாறு வெளிப்படுத்தலாம்?`