---
title:  மரியாளுக்கும் மற்றவர்களுக்கும் தரிசனமாகுதல்
date:   25/09/2024
---

`உயிர்த்தெழுதல் சம்பவம்பற்றி மாற்கு 16:9-20 சொல்கிற கூடுதல் தகவல் என்ன?`

மாற்கு 16:9-20இலுள்ள பெரும்பாலான பகுதிகள் புதிய ஏற்பாட்டின் பிற பகுதிகளிலும் வருகின்றன. உதாரணமாக, கல்லறையண்டையிலே மகதலேனா மரியாளுக்குத் தரிசனமாகுதல். மத் 28:1,9,10; யோவான் 20:11-18; லூக்கா 8:2. இரண்டு சீடர்கள் கிராமப்பகுதியில் அவரைத் தரிசித்தல். லூக்கா 24:13-35. 11 சீடர்களுக்கும் ஊழியக்கட்டளை கொடுக்கப்படுதல். மத் 28:16-20; லூக்கா 24:36-49; யோவான் 20:19-23.

உயிரோடு எழுந்த இயேசுவை முதன்முதலாகப் பார்த்தவர் மகதலேனா மரியாள். யோவான் 20:11-18. பிற பெண்களும் அவரைப் பார்த்தார்கள். மத் 28:8-10. உயிர்த்தெழுந்த கர்த்தரை முதன்முதலாகப் பார்த்தவர்கள் பெண்கள் என்பது குறிப்பிடத்தக்கது. பண்டைய காலத்தில் பெண்களை சாட்சிகளாக அங்கீகரிக்க மாட்டார்கள்; எனவே இயேசு உயிர்த்தெழுந்தாரென இவர்கள் பொய்யாக எழுதியிருந் தால், ஆண்களைத்தான் முதல் சாட்சிகளாகக் குறிப்பிட்டிருப்பார்கள். ஆனால் ஆண்களை அல்ல, பன்னிருவரை அல்ல, ஒரு பெண்ணைத்தான் முதல் சாட்சி யாகச் சொல்கிறார்கள். அவள் அந்த நற்செய்தியை சீடர்களிடம் சொல்லுகிறாள்; ஆனால் அவர்கள் அவளுடைய சாட்சியை நம்பாததில் ஆச்சரியமில்லை; அந்தச் செய்தி அற்புதமானதாக இருந்தாலும், மரியாள் ஒரு பெண் என்பது அதற்கு காரணமாக இருக்கலாம்.

பெண்கள்தாம் உயிர்த்தெழுந்த இயேசுவை முதன்முதலாகப் பார்த்தார்கள் என்கிற உண்மைதான், அந்தச் சம்பவத்தின் நிஜத்தன்மைக்கு ஆதாரமாக இருப்பதாக இயேசுவின் உயிர்த்தெழுதலுக்கு ஆதரவாகப் பேசுகிறவர்கள், சொல்கிறார்கள்.

`அந்தச் சம்பவத்தை அவர்கள் புனைந்து எழுதினார்கள் என்றால், மாற்கு 16:14 சொல்வது ஏன் அர்த்தமுள்ளதாக இருக்காது?`

அவர்கள் அந்தக் கதையைப் புனைந்தார்கள் என்றால், தாங்கள் சந்தேகப் பட்டதாக எழுதியிருப்பார்களா? அவர்களுடைய 'இருதய கடினத்தைக்குறித்து' இயேசு அவர்களைக் கடிந்துகொள்ள வேண்டியிருந்தது. அவர் கைதானதுமுதல் உயிர்த்தெழுதலுக்குபிறகு தரிசனமானதுவரையிலும், இயேசுவின் சீடர்களைப் பற்றி எதிர்மறையான ஒரு காட்சியைத்தான் நற்செய்திப் புத்தகங்கள் முன்வைக்கின்றன; ஏனென்றால் இயேசுவைவிட்டு ஓடினார்கள்; மறுத்தார்கள்; நம்ப வில்லை. அது புனைகதை என்றால், ஏன் அவ்வாறு சொல்லவேண்டும்?

மாறாக, உயிர்த்தெழுந்த கிறிஸ்துவையும், அதனால் ஒவ்வொருவருக்கும் கிடைத்துள்ள நம்பிக்கையையும் பிற்பாடு அவர்கள் தைரியமாகவும் உறுதியாகவும் அறிவித்ததும், அவர்களுடைய கூற்றுகளின் நிஜத்தன்மைக்கு வல்லமையான ஆதாரமாக உள்ளன.

`சந்தேகம், அவநம்பிக்கை ஆகிய ஆவிக்குரிய கண்ணிக்குள் நாம் விழுந்துவிடாமல் நம்மை எவ்வாறு பாதுகாக்கலாம்? நாம் ஏன் ஒவ்வொரு நாளும் உயிர்த்தெழுந்த கிறிஸ்துவோடு நம்மை இணைத்திருக்க வேண்டும்?`