---
title:  கல்லறைக்குச் சென்ற பெண்கள்
date:   24/09/2024
---

'கிறிஸ்துவின் சிலுவையைப் பார்த்துக்கொண்டிருந்த பெண்கள், ஓய்வுநாள் முடியும்வரை காத்திருந்தார்கள். வாரத்தின் முதல் நாளில், அதிகாலையிலேயே கல்லறைக்குச் சென்றார்கள்; இரட்சகரின் சரீரத்தில் பூசுவதற்கு சுகந்த வர்க்கங்களைக் கொண்டுசென்றார்கள். அவர் மரித்தோரிலிருந்து உயிர்த்தெழுவதுபற்றி யோசிக்கவில்லை. அவர்களது நம்பிக்கையின் சூரியன் மறைந்து, அவர்களுடைய இருதயங்களில் இருள் படர்ந்திருந்தது. அவர்கள் நடந்து சென்றபோது, கிறிஸ்துவின் இரக்கமான செயல்களையும் ஆறுதலான வார்த்தைகளையும்பற்றிப் பேசிக்கொண்டார்கள். ஆனால், "நான் மறுபடியும் உங்களைக் காண்பேன்" என்று அவர் சொல்லியிருந்த வார்த்தைகள் நினைவில் இல்லை'.

`மாற்கு 16:1-8இல் என்ன நடக்கிறது? அந்தப் பெண்கள் முதலில் எப்படி நடந்து கொண்டார்கள்?`

மாற்கு சுவிசேஷத்தின் துவக்கம்முதலே, இயேசுதாம் மேசியா என்பது வாசகருக்குத் தெரியும். அதில், அசுத்த ஆவி பிடித்திராத ஒரு நபர் முதன்முதலாக இயேசுவே மேசியா என்று சொன்னாரென்றால், அது பேதுருதான். மாற்கு 8:29. எனவே அப்புத்தகத்தின் நடுவில் அப்படியோர் அறிக்கையைக் காணமுடிகிறது. மாற்கு சுவிசேஷம் முழுவதிலும், இயேசு மக்களிடம் தாம் யாரென்பதையோ, அவர்களுக்காக தாம் செய்த குணமாக்குதலையோ சொல்லவேண்டாமெனச் சொன்னார். மாற்கு 1:44இல், ஒரு குஷ்டரோகியிடம் தாம் அவனைக் குணமாக்கினதை யாரிடமும் சொல்லவேண்டாம் என்கிறார். மாற்கு 5:43இல், யவீரு குடும்பத்தாரிடம், தாம் அவர்கள் மகளை உயிர்த்தெழச் செய்ததை யாரிடமும் சொல்லவேண்டாம் என்கிறார்.காது கேளாத, வாய்பேசமுடியாத ஒருவனை தாம் குணமாக்கினதுபற்றி மக்களிடம் சொல்லவேண்டாமென அங்கிருந்தவர்களிடம் சொல்லுகிறார். மாற்கு 7:36. தாம் மேசியா என்பதை மக்களிடம் சொல்ல வேண்டாமென தம் சீடர்களுக்குக் கட்டளையிடுகிறார். மாற்கு 8:30; மாற்கு 9:9. இயேசு அமைதியாயிருக்க சொன்னதற்கு முக்கியக் காரணம், தானி 9:24-27இன் காலத்தீர்க்கதரிசனங்களின்படி தம்முடைய ஊழியம் நிறைவேறும்வரை தமக்கு இடையூறு எதுவும் நேராமல் இருப்பதற்கே என்பது தெளிவாகத் தெரிகிறது.

இப்போது, இங்கே, இயேசு உயிர்த்தெழுந்தார் என்று அவர்களிடம் சொன்ன பிறகும்கூட, நடுங்கி, திகைத்த அந்தப் பெண்கள், கல்லறையிலிருந்து ஓட ஆரம்பிக்கிறார்கள்; அங்கே நடந்ததுபற்றி யாரிடமும் சொல்லவுமில்லை.

ஆனாலும் அந்த அமைதி வெகுநேரம் நீடிக்கவில்லை. மாற்கு புத்தகத்தின் கடைசிப் பகுதிக்கு வரும்போது, இவ்வாறு வாசிக்கிறோம்: "அவர்கள் புறப்பட்டுப்போய், எங்கும் பிரசங்கம்பண்ணினார்கள். கர்த்தர் அவர்களுடனேகூடக் கிரியையை நடப்பித்து, அவர்களால் நடந்த அடையாளங்களினாலே வசனத்தை உறுதிப்படுத்தினார்.' மாற்கு 16:20. 'இயேசு யார்? அவர் என்ன செய்தார்?' என்பதுபற்றி சொல்லாமல் இருக்கவேண்டுமென்கிற அமைதி உடைக்கப்பட்டது. அவர்கள் 'எங்கும்' பிரசங்கம்பண்ணினதாக அந்தப் புத்தகம் முடிகிறது.

`இயேசுவைப்பற்றியும், அவர் செய்ததுபற்றியும் நாம் ஏன் அமைதியாக இருக்கக்கூடாது? இயேசுவையும் இரட்சிப்பின் திட்டத்தையும்பற்றி யாரிடம் நீங்கள் சொல்லலாம்?`