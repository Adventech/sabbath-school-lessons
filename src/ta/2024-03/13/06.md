---
title:  நீங்கள் உலகமெங்கும் போய்
date:   26/09/2024
---

`சீடர்களுக்கு தரிசனமான இயேசு, அவர்களிடம் சொன்னது என்ன? அந்த வார்த் தைகளில் இன்று நமக்குள்ள செய்தி என்ன? மாற்கு 16:14-20.`

இயேசு தம் சீடர்களிடம் பேசிய முதல் வார்த்தைகள் மாற்கு 16:14இல் அயற்கூற்றாகப் பதிவு செய்யப்பட்டுள்ளன. அவர்களது அவிசுவாசம், இருதயக்கடினத்தின் நிமித்தம் கடிந்துகொண்டார். எனவே அவநம்பிக்கை இன்றுள்ள பிரச்சினை மட்டுமல்ல. இயேசுவின் முதல் சீடர்களே தடுமாறினார்கள். மத் 28:17; யோவான் 20:24-29. இயேசுவோடு வாழ்ந்து, அவரது அற்புதங்களைப் பார்த்திருந்தாலும்கூட.

ஆனால் தாம் உயிர்த்தெழுந்த நிஜத்தை பல்வேறு ஆதாரங்களால் எடுத்துரைத்தார். பிறகு அவர்களுடைய சாட்சியும், திங்கள்கிழமை ஆராய்ச்சியில் சுருக்கமாகப் பார்த்த ஆதாரமும், விசுவாசத்திற்கு உறுதியாக அடித்தளமிட்டன.

தம் சீடர்களிடம் சுவிசேஷத்தை உலகத்திற்கு அறிவிக்கும்படி இயேசு கட்டளையிடுகிறார். அது அனைவருக்குமான அன்பின் கட்டளை. உலகம் முழுவதிற்கும் சென்று, சகல சிருஷ்டிக்கும் சுவிசேஷத்தை அறிவிக்கவேண்டும். ஊழியத்தின் விளைவால், விசுவாசிகள் இரட்சிக்கப்படுவார்கள்; அவிசுவாசிகள் ஆக்கினைக்குள்ளாகத் தீர்க்கப்படுவார்கள்.

சீடர்களின் ஊழியத்தில் காணப்படக்கூடிய அடையாளங்களையும் இயேசு விவரிக்கிறார்; பிசாசுகளைத் துரத்துவார்கள்; நவமான பாஷைகளைப் பேசுவார்கள்; தீமை அவர்களை அண்டாது; வியாதியஸ்தர்களைக் குணமாக்குவார்கள். கிறிஸ்தவர்கள் விஷபாம்புகளைப் பிடித்து, விசுவாசத்தை நிரூபிக்க மாற்கு 16:18 சொல்வதாக சிலர் தவறாகப் புரிகிறார்கள். அது துணிகரம்; இவ்வசனம் அதற்கு அதிகாரமளிக்கவில்லை. மாறாக, அப் 28:3-6 இல், பவுலைப்போல பிறருக்கான ஊழியத்தில் ஈடுபடும்போது, பாதுகாப்பு கிடைக்கும் என்பதே இயேசுவின் கருத்து.

கிறிஸ்தவர்கள் எப்போதுமே தீமையிலிருந்து பாதுகாக்கப்படுவார்களென வேதாகமம் போதிக்கவில்லை. சில சமயங்களில், சுவிசேஷ நோக்கத்திற்காக அற்புதங்களைச் செய்வது சரியென தேவன் காண்கிறார். சில சமயங்களில், தங்கள் சாட்சியின்நிமித்தம் உபத்திரவப்பட அனுமதிக்கிறார். அத்தகைய சூழ்நிலையில், பொறுமையோடு சகித்தால், அது அவிசுவாசிகளுக்கு விசுவாசத்தின் வல்லமைக்கான அடையாளமாக இருக்கும்.

இவற்றிற்கு பிறகு, 'பரலோகத்துக்கு எடுத்துக்கொள்ளப்பட்டு, தேவனுடைய வலது பாரிசத்தில் உட்கார்ந்தார்'. மாற்கு 16:19. இயேசு பரலோகம் சென்று, மகத்துவ வல்லமையின் இடமான தேவனுடைய வலதுபாரி சத்தில் உட்கார்ந்தார்; ஏனென்றால் இயேசு தீமையின் சகல வல்லமைகளையும் தோற்கடித்தார்.

அவர்கள் 'எங்கும்' சென்று, சுவிசேஷத்தைப் பிரசங்கித்தாலும்கூட, தனியாகச் செல்லவில்லை. 'கர்த்தர் அவர்களுடனேகூடக் கிரியையை நடப்பித்து, அவர்களால் நடந்த அடையாளங்களினாலே வசனத்தை உறுதிப்படுத்தினார். ஆமென்'. மாற்கு 16:20. அவர்களோடு இருந்தார்; அவர்கள் ஆரம்பித்த பணியை நாம் தொடரும்போது, இப்போது நம்மோடு இருப்பதாகவும் வாக்குரைக்கிறார்.

`'இதோ, உலகத்தின் முடிவுபரியந்தம் சகல நாட்களிலும் நான் உங்களுடனேகூட இருக்கிறேன்' மத் 28:20. நாம் சுவிசேஷத்தை 'எங்கும்' பிரசங்கிக்கும்போது, இதிலிருந்து என்ன ஆறுதலைப் பெறலாம்? பெறவேண்டும்?`