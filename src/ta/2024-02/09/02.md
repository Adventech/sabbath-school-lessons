---
title:  ஆசரிப்புக்கூடாரமும் நியாயப்பிரமாணமும்
date:   26/05/2024
---

`ஆசரிப்புக்கூடாரத்தின் மகா பரிசுத்த ஸ்தலத்தில் உடன்படிக்கை பெட்டிக்குள் என்ன இருந்தது? வெளி 11:19; யாத் 25:16; 31:18; வெளி 12:17.`

பாவநிவாரண நாள் என்பது நியாயத்தீர்ப்பின் நாளாக இருந்தது. அன்று இஸ்ரவேலர் அனைவரும் மனந்திரும்பி, தங்கள் ஆத்துமாக்களை ஆராய்ந்து, தங்கள் அலுவல்களை விட்டுவிட்டு அந்தப் பண்டிகையில் கலந்துகொள்ள வேண்டும். லேவி 23:29-31. அந்த நாளில் மட்டும்தான் பாவநிவிர்த்தி செய்வதற்காக பிரதான ஆசாரியன் மகா பரிசுத்த ஸ்தலத்திற்குள் செல்வான். ஆசரிப்புக்கூடாரத்தின் அந்த உள் அறையில், உடன்படிக்கை பெட்டி இருந்தது. அந்தப் பெட்டிக்குள்ளாக கற்பலகைகளில் எழுதப்பட்ட தேவனுடைய பத்துக் கட்டளையாகிய பிரமாணம் இருந்தது. அந்தப் பெட்டியின் பொன் மூடி கிருபாசனம் எனப்பட்டது; அங்கே பரிசுத்த ஸ்தலத்திலிருந்து பாவத்தைச் சுத்திகரிப்பதற்காக இரத்தம் தெளிக்கப்படும். அங்கு செலுத்தப்பட்ட ஒவ்வொரு பலியும் பாவமனிதர்கள்மீது தேவன் காட்டிய இரக்கத்தை வெளிப்படுத்தியது; ஆனால் பாவநிவாரணநாளானது, நியாயத்தீர்ப்பு வரையிலும் பாவம் வைக்கப்படும் என்பதைக் காட்டியது. எபி 10:3. உண்மையில், பல நூற்றாண்டுகள் கழித்து, இயேசு சிலுவையில் மரித்தபோது அவரது இரத்தத்தால்மட்டுமே பாவம் முற்றிலும் அகற்றப்பட விருந்தது. அவரது இரத்தத்தில் விசுவாசம் வைப்பதன்மூலம் பாவத்திலிருந்து சுத்திகரிப்படுகிறோம். 1பேதுரு 1:18,19. அங்கே, தேவனுடைய பிரசன்னத்தில், நீதியும் இரக்கமும் இணைந்து காணப்படுகின்றன.

பரலோகத்தில் ‘தேவனுடைய ஆலயம் திறக்கப்பட்டு’ இருந்ததையும், அங்கே ‘அவருடைய உடன்படிக்கையின் பெட்டி’ காணப்பட்டதையும் யோவான் கண்டார். வெளி 11:19. ‘பரலோக ஆலயத்தின் மகா பரிசுத்தஸ்தலத்திற்குள் தெய்வீகப் பிரமாணமானது பரிசுத்தமான இடத்தில் வைக்கப்பட்டுள்ளது. அந்தப் பிரமாணத்தை சீனாய் மலைமீது இடிமுழக்கங்களுக்கிடையில் தேவனே தம் சொந்த விரலினால் கற்பலகையில் எழுதினார். பரலோகப் பரிசுத்தஸ்தலத்தில் உள்ள தேவனுடைய பிரமாணம்தான் மூலப்படிவம்; அதிலிருந்துதான் கற்பலகைகளில் எழுதப்பட்டது; மோசேயால் எவ்வித பிழையுமின்றி பத்துக்கற்பனையாகப் பதிவுசெய்யப்பட்டது. இந்த மிக முக்கியக் கருத்தைப் புரிந்துகொண்டவர்கள், தெய்வீகப் பிரமாணத்தின் பரிசுத்தத்தையும் மாறாத தன்மையையும் காணும்படி வழிநடத்தப்பட்டார்கள்’.

ஆரம்பக்கால அட்வென்டிஸ்டுகள் ஆசரிப்புக்கூடாரம்பற்றி வேதாகமத்தில் ஆராய்ந்தபோது, தேவபிரமாணம், தேவபிரமாணத்தின் மையக்கட்டளையான ஓய்வுநாள் ஆகியவற்றின் முக்கியத்துவத்தைப் புரிந்துகொண்டார்கள். பரலோக ஆசரிப்புக் கூடாரத்தில் காட்டப்பட்ட உடன்படிக்கை பெட்டிக்குள் தேவனுடைய பிரமாணம் இருக்குமானால், சிலுவையோடு அது ஒழிந்து போயிருக்காது என்பதை உணர்ந்தார்கள்.

`மணிக்கு 1000 கி.மீ. வேகத்தில், ஒவ்வொரு வாரமும் தவறாமல் நம்மைத் தேடி வருகிற ஓய்வு நாள்பற்றி யோசியுங்கள். சிருஷ்டிப்பு கோட்பாட்டின் முக்கியத்துவம்பற்றி என்ன புரிகிறது? இது போன்ற வேறு என்ன உபதேசம் நமக்கு மீண்டும்மீண்டும் நினைவூட்டக்கூடியதாக இருக்கிறது?`