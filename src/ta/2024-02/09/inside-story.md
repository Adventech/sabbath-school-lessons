---
title:  மிஷன் கதை
date:   31/05/2024
---

### ஆலயத்திலிருந்து ஓடுதல்: பகுதி 2

ஆண்ட்ரூ மெக்செஸ்னீ

ஒரு ஐரோப்பிய பட்டணத்தில், இரண்டு இளம் அகதிகள் இயேசுவை ஏற்றுக்கொண்ட பிறகு, தங்கள் அம்மாவிடம் இயேசுவை ஏற்றுக்கொள்ளுமாறு சொல்ல ஆரம்பித்தார்கள்.

“அம்மா, நீங்கள் இரட்சிக்கப்பட வேண்டாமா?” என்று 20 வயது ரோஸென் கேட் டான். “என் மதத்தை விடமாட்டேன்! நான் சாகிறவரை விடமாட்டேன்!” என்று எரிமலையாக வெடித்தார்; மேசையில் வேகமாக அடித்தார். இயேசு மனிதர்களுடைய பாவங்களுக்காக மரித்து, சிலுவையில் அறையப்பட்டாரென 22 வயது மகன் செர்ஜி சொன்னான். “அப்படி நடந்திருக்க வாய்ப்பே இல்லை” என்று அனெலியா சொன்னார். “நீங்கள் இயேசுவை விசுவாசித்தவராக மரித்திருந்தால், நீங்களும் உயிர்த்தெழப்படுவீர்கள்” என்று செர்ஜி சொன்னான்.

ஒருநாள் யோவான் 3:36ஐ அம்மாவுக்கு வாசித்துக் காண்பித்தான்: ‘குமாரனிடத்தில் விசுவாசமாயிருக்கிறவன் நித்தியஜீவனை உடையவனாயிருக்கிறான்; குமாரனை விசுவாசியாதவனோ ஜீவனைக் காண்பதில்லை, தேவனுடைய கோபம் அவன்மேல் நிலைநிற்கும்’. “நாம் மரித்தாலும், இயேசு திரும்ப வரும்போது கல்லறையிலிருந்து உயிர்த்தெழுவோம்” என்று சொன்னான்.

“மகனே, நாம் எவ்வாறு கல்லறைகளிலிருந்து உயிர்த்தெழ முடியும்” என்று அனெலியா கேட்டார். “நாம் மீண்டும் வாழுவோம்” என்று மகன் சொன்னான். அது விசேஷித்த ஒரு விஷயமாகத் தோன்றியது. மனதில் மிகப்பெரிய கேள்வியாக எழும்பியது. உயிர்த்தெழுவதும், நித்தியமாக வாழ்வதும் சாத்தியமா?

முன்பு குழப்பமாகத் தோன்றின வசனங்களின் அர்த்தம்புரியத் துவங்கியது. தங்களை முதன்முதலாக ஆலயத்திற்கு அழைத்த பவுல் என்பவர் வேதாகமத்திலிருந்து வாசித்த விஷயங்களும், முதன்முதலாக ஆலயம் சென்றபோது கேட்ட விஷயங்களும் புரிய ஆரம்பித்தன. இருதயத்தில் மகிழ்ச்சி நிறைந்தது. பரிசுத்த ஆவியானவர் தன் இருதயத்தில் பிரவேசித்திருந்ததே காரணம் என்பதை அனெலியா பின்னர் புரிந்துகொண்டார். இயேசுவை தன் இரட்சகராக ஏற்றுக்கொண்டார். அவரோடு நேரம் செலவிடவும் ஆலய ஆராதனைகளில் கலந்துகொள்ளவும் ஆசை உருவானது.

பிறகு அவருடைய 15 வயது மகள் ஞானஸ்நானம் பெற்றாள். தன் இரண்டு மகன்களும் ஞானஸ்நானம் எடுத்தபோது அனெலியா செல்லவில்லை; ஆனால் தன் மகளுடைய ஞானஸ் நானத்திற்குச் சென்றாள். ஞானஸ்நானம் பெற்ற பிறகு, அவளை வாழ்த்தினார். “அம்மா, அடுத்து நீங்கள்தான்” என்று மகள் சொன்னாள்.

செர்ஜி தன் அம்மாவுக்கு வேதாகம விஷயங்களை விளக்கினார்; அம்மாவும் தானாகவே வேதாகமத்தை வாசித்தார். கிறிஸ்துவுக்காக வாழவேண்டும் என்கிற தாகம் உண்டானது. பிறகு தன்னுடைய 47 வது வயதில், இயேசுவை தன் இரட்சகராக ஏற்றுக்கொண்டு, ஞானஸ்நானம் பெற்றார். “47 வருடங்களில் முதன்முறையாக அப்போதுதான் அவ்வளவு மகிழ்ச்சியாக இருந்தேன். இயேசுவை நம்பி, ஏற்றுக்கொண்டேன்” என்று சொன்னார்.

இன்று அனெலியாவுக்கு 48 வயது; தன் மக்கள் மத்தியில் நற்செய்தி ஊழியம் செய்கிறார். அவரது கணவரும் வேதாகம சத்தியத்தை ஏற்றுக்கொண்டார்; அவர்களது தாய் நாட்டில் வசிக்கிற அவர்களது பெற்றோரும் ஓய்வுநாளைக் கைக்கொண்டு வருகிறார்கள்.