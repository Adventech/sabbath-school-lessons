---
title:  முன்று தூதர்களின் செய்திகள்
date:   30/05/2024
---

வெளி 14:7இல் முதலாம் தூதன் மிகுந்த சத்தமிட்டு, ‘தேவனுக்குப் பயந்து, அவரை மகிமைப்படுத்துங்கள்; அவர் நியாயத்தீர்ப்புக்கொடுக்கும் வேளை வந்தது; வானத்தையும் பூமியையும் சமுத்திரத்தையும் நீரூற்றுகளையும் உண்டாக்கின வரையே தொழுதுகொள்ளுங்களென்று கூறினான்’. நியாயத்தீர்ப்பு நெருங்கி விட்டதால், சிருஷ்டிகருக்கே நம் மேலான மெய்ப்பற்றையும் இதயப்பூர்வமான தொழுகையையும் கொடுக்கும்படிக்கு பரலோகம் வேண்டிக்கொள்கிறது.

இரண்டாம் தூதன், ‘பாபிலோன் மகா நகரம் விழுந்தது! விழுந்தது! தன் வேசித்தனமாகிய உக்கிரமான மதுவைச் சகல ஜாதிகளுக்கும் குடிக்கக் கொடுத்தாளே! என்றான்’. வெளி 14:8. பாபிலோன் என்பது, பொய்தொழுகை முறைக்கு ஆதரவாக முதலாம் தூதனுடைய செய்தியை மறுத்த தேவதுரோக மத அமைப்பைக் குறிக்கிறது. அதனால்தான் மிருகத்தையும் அதன் சொரூபத்தையும் தொழவேண்டாமென வெளி 14:9-11 எச்சரிக்கிறது. இரண்டு எதிரெதிர் தீர்மானங்கள்பற்றிச் சொல்லப்படுகிறது. ஒன்று, சிருஷ்டிகரைத் தொழவேண்டும்; அல்லது மிருகத்தைத் தொழவேண்டும். தங்கள் மெய்ப்பற்று இயேசுவுக்கா, சாத்தானுக்கா? இந்தத் தீர்மானத்தை பூமியிலுள்ள ஒவ்வொருவரும் செய்தாகவேண்டும்.

`மிருகத்தைத் தொழ மறுப்பவர்களை அடையாளப்படுத்துகிற இரண்டு தன்மைகள் என்ன? வெளி 14:12. இரண்டும் ஏன் மிகமுக்கியமானவை?`

உலக வரலாற்றில் கடைசிக்காலத்தில் கடும் உபத்திரவமும் எதிர்ப்பும் காணப்படுகிற நிலையில், தமக்கு உண்மையாக இருக்கிற சிலரை தேவன் வைத்திருப்பார். கிறிஸ்துவின் நீதியை ஈவாகப் பெற்று, கிருபையில் நிறைந்த, கீழ்ப்படிதலான வாழ்க்கை வாழ்வார்கள். சிருஷ்டிகரைத் தொழுகிறவர்கள், மிருகத்தைத் தொழாமல், தேவனுடைய கட்டளைகளைக் கைக்கொள்கிறார்கள். மெய்ப்பற்று கிறிஸ்துவின் மீதா, மிருகத்தின் மீதா என்கிற இறுதி யுத்தத்தில் தொழுகை மையமாக இருக்கிறது; நன்மைக்கும் தீமைக்கும் இடையே நடக்கிற மாபெரும் போராட்டத்தில் ஓய்வுநாள் மையமாக இருக்கும்.

இரட்சகர்மேல் அர்ப்பணிப்புள்ள இந்த விசுவாசிகள் ‘இயேசுமேல்’ விசுவாசத்தை மட்டுமல்ல, ‘இயேசுவின்’ விசுவாசத்தைப் பெற்றிருப்பார்கள். இயேசுவின் விசுவாசம் என்பது ஆழமான, உறுதியாக நம்புகிற, அர்ப்பணிப்புமிக்க, நரகத்தின் பிசாசுகளும் பூமியின் சோதனைகளும் அசைக்கமுடியாத விசுவாசமாகும். அந்த விசுவாசம் காணமுடியாததை நம்புகிற விசுவாசம்; ஏனென்று காரணமறிய முடியாவிட்டாலும் ஏற்றுக்கொள்கிற விசுவாசம்; புரியமுடியாவிட்டாலும் எதிர்பார்ப்போடு இருக்கிற விசுவாசம். இயேசுவின் விசுவாசம் என்பது ஓர் ஈவு; அதை விசுவாசத்தால் பெறுகிறோம். நெருக்கடியை வெற்றிகரமாக நாம் கடந்துசெல்ல அது உதவும். இறுதி நெருக்கடி நிலை ஏற்பட்டு, பொருளாதாரத் தடைகள், உபத்திரவம், சிறைத்தண்டனை, மரணம் போன்றவற்றை நாம் சந்திக்கும்போது, இயேசுவின் விசுவாசமானது அவர் வருமட்டும் நம்மை உறுதியாக வைத்திருக்கும்.

`எதிர்காலத்தில் வரவிருக்கிற காரியங்களுக்காக உங்கள் விசுவாசத்தை தேவன் எவ்வாறு ஆயத்தம் பண்ணி வருகிறார்?`