---
title:  தேவபிரமாணத்தின் மாறாத் தன்மை
date:   27/05/2024
---

`கிறிஸ்தவர்களுக்கும் தேவனுடைய பிரமாணத்திற்கும் இடையேயுள்ள தொடர்பு பற்றி பின்வரும் வசனங்கள் என்ன சொல்கின்றன? மத் 5:17,18; சங் 111:7,8; பிர 12:13,14; 1யோவான் 5:3; நீதி 28:9.`

தேவபிரமாணத்தின் பரிசுத்ததன்மையைப் போற்றின புரொட்டஸ்டன்ட் சீர்திருத்தவாதிகளுடைய அடிச்சுவடுகளை செவந்த்-டே அட்வென்டிஸ்டுகள் பின்பற்றினார்கள். ஜான் வெஸ்லியின் உறுதியான நம்பிக்கைபற்றி இவ்வாறு சொல்லப்படுகிறது: ‘இஸ்ரவேல் புத்திரருக்கு மோசேமூலம் கொடுக்கப்பட்ட சடங்காச்சார அல்லது சம்பிரதாயப் பிரமாணத்தில் தேவாலயத்தின் பழைய பலி முறைகளும், ஆராதனைகளின் சகல தடையுத்தரவுகளும் கட்டளைகளும் இடம் பெற்றிருந்தன; அவற்றை அழித்து, ஒழிப்பதற்கு நம் கர்த்தர் வந்தார் ... ஆனால் பத்துக்கற்பனைகள் சொல்வதும், தீர்க்கதரிசிகளால் வலியுறுத்தப்பட்டதுமான ஒழுக்கப்பிரமாணத்தை அவர் ஒழிக்கவில்லை. இதில் எந்தப் பகுதியையும் இல்லாமல் போகச் செய்வது அவரது திட்டமல்ல. இந்தக் கட்டளை ஒருபோதும் ஒழியாது; அது பரலோகத்திலுள்ள உண்மையுள்ள சாட்சிகள்போலவே உறுதியாக நிற்கிறது. இந்தக் கட்டளையின் ஒவ்வொரு பகுதியும் எல்லா மனிதர்களுக்கும் உரியது; இது நேரத்தையோ, இடத்தையோ, மாறக்கூடிய மற்ற எந்தச் சூழ்நிலைகளையோ சார்ந்ததல்ல; மாறாக, தேவதன்மையையும், மனித தன்மையையும், தேவனுக்கும் மனிதருக்கும் இடையே உள்ள மாறாத உறவையும் சார்ந்தது’.–Upon Our Lord’s Sermon on the Mount,” Discourse V, John Wesley’s Sermons: An Anthology (Nashville, TN: Abington Press, 1991), pp. 208, 209.

`யாத் 34:5-7ஐ ரோமர் 7:11,12; சங் 19:7-11; 89:14; 119:142,172 ஆகியவற்றுடன் ஒப்பிடுங்கள். தேவனுடைய பிரமாணத்திற்கும் தேவனுடைய குணத்திற்கும் இடையேயுள்ள உறவுபற்றி இந்த வசனங்கள் என்ன சொல்லுகின்றன?`

தேவனுடைய பிரமாணம் அவரது குணத்தின் பிரதியாகவும், அவரது சிங்காசனத்தின் அஸ்திவாரமாகவும், மனுக்குலத்தின் ஒழுக்க ஆதாரமாகவும் இருப்பதால், சாத்தான் அதை வெறுக்கிறான். ‘பூமிக்குரிய பரிசுத்தஸ்தலம் பரலோக பரி சுத்தஸ்தலத்தின் சாயலாக இருந்தது என்பதையும், பரலோகத்தின் உடன்படிக்கைப் பெட்டிக்குள் வைக்கப்பட்டிருந்த கற்பனையின் மிகச்சரியான மறுப்பதிப்பே பூமியின் உடன்படிக்கைப் பெட்டிக்குள்ளிருந்த கற்பனை என்பதையும் எவரும் காணத் தவறமுடியவில்லை; பரலோக பரிசுத்தஸ்தலதைப்பற்றிய உண்மையை ஏற்றுக்கொண்டால் தேவகற்பனையின் கோரிக்கைகளையும், நான்காவது கற்பனைபடி ஓய்வுநாளைக் கைக்கொள்ளவேண்டிய கடமையையும் ஒப்புக்கொண்டாக வேண்டும். பரலோக பரிசுத்தஸ்தலத்தில் நடைபெறும் கிறிஸ்துவின் ஊழியம்பற்றி முரண்பாடின்றி வெளிப்படுத்துகிற வேதவாக்கியங்களுக்கு எதிராக கசப்போடும் தீவிரத்தோடும் எதிர்ப்பு கிளம்புவதற்கான இரகசியம் இங்குதான் உள்ளது’.–Ellen G. White, The Great Controversy, p. 435.

`நாம் இனியும் பத்துக்கற்பனைகளுக்குக் கீழ்ப்படியவேண்டியதில்லை என்பதற்கு மக்கள் பெரும்பாலும் கொடுக்கிற காரணங்கள் என்ன? அதற்குப் பின்னணியாக இருப்பது என்ன?`