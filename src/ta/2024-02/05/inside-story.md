---
title:  மிஷன் கதை
date:   03/05/2024
---

### செல்வந்தர்கள், பிரபலமானவர்களுக்கு கடிதங்கள்

ரெபெக்கா ரூயிஸ் லகுவார்டியா

ஸ்பெயினைச் சேர்ந்த இல்லத்தரசி ஒருவர் ஸ்பெயினின் அரசக்குடும்பத்தினர், நடிகர்கள், பாடகர்கள், முன்னாள் கியூப அதிபர் ஃபிடல் கேஸ்ட்ரோ ஆகியோருக்கு இயேசுவின் வருகையை அறிவிக்கும்படிக்கு 35 வருடங்கள் கடித ஊழியம் செய்தார்; அதைச் செய்யத் தூண்டியது ஒரு வாக்கியமாகும்.

அவர் என்னுடைய அம்மா; அவரது பெயர் பிலர் லக்வார்டியா; நற்செய்தி ஊழியர்; அவரைத் தூண்டிய வாக்கியம் இதுதான்: ‘வியாபாரத்தில் ஈடுபட்டுள்ள ஆண்கள், நம்பிக்கைமிக்க பதவிகளில் இருப்பவர்கள், விஞ்ஞான நுணுக்கம் உள்ளவர்கள், மேதைகள், இக்காலத் திற்கான விசேஷித்த சத்தியங்களை அறியாத நிலையில் சுவிசேஷத்தைப் பிரசங்கிப்பவர்கள் ஆகியோர்தான் முதலாவது அழைப்பைப் பெறவேண்டியவர்கள். அவர்களுக்கு அழைப்பு கொடுக்கப்படவேண்டும்’. COL, p 230.

அதை வாசித்ததும், ‘ஒரு சாதாரண இல்லத்தரசியாகிய நான் எவ்வாறு அந்த நபர்களை அணுகமுடியும்’ என்று யோசித்தார். சிறிது நேரத்திலேயே ஒரு திட்டம் உருவானது. முக்கிய நபர்களின் நேர்முகப்பேட்டிகளை தொலைக்காட்சி மற்றும் வானொலியில் பார்க்க வேண்டும்; செய்தித்தாள்கள் மற்றும் பத்திரிக்கைகளில் வாசிக்கவேண்டும் என்று தீர்மானித்தார். அவர்களுக்கு ஆவிக்குரிய விஷயங்களில் ஈடுபாடு இருப்பதற்கான ஏதேனும் குறிப்புக் கிடைத்தால், அவர்களை தேவனிடம் அறிமுகப்படுத்த முடியும்.

அம்மாவுக்கு பல வாய்ப்புகள் கிடைத்தன. “எனக்கு விசுவாசம் இருந்திருந்தால் நன்றாக இருந்திருக்கும்” அல்லது “நான் அஞ்ஞானவாதி” அல்லது “எனக்குள்ளாக வெறுமை காணப்படுகிறது” போன்று யாராவது பேசினால், அவருக்கு உடனே ஒரு கடிதம் எழுதுவார். ஸ்பெயினின் ஜனாதிபதிகள், மந்திரிகள், பேராயர்கள், பாதிரியார்கள், நடிகர்கள், பாடகர்கள், ஆசிரியர்கள், பத்திரிக்கையாளர்கள், சிறைக்கைதிகள் ஆகியோருக்கு என் அம்மா எழுதியிருக்கிற கடிதங்களை எண்ணமுடியாது. ஃபிடல் கேஸ்ட்ரோ போக, ஸ்பெயின் மன்னரான ஆராம் ஃபெலிப், ராணியான லெடிசியா, இத்தாலியின் பிரபல பாடகர் அல் பேனோ கேர்ரிஸி, ஆசிரியர்களான பாலோ கோஹெலோ மற்றும் ஜோஸ் ஸரமங்கோ ஆகியோருக்கு கடிதம் எழுதியிருக்கிறார்.

பலர் பதிலளித்திருக்கிறார்கள். மேட்ரிட் நகரத்தின் மேயர் ‘நான் போராட்ட வரிசை புத்தகங்களை வாசித்துக் கொண்டிருக்கிறேன்; மாபெரும் போராட்டம் புத்தகத்தில் “ஸ்பெயினில் எழுப்புதல்” என்கிற அதிகாரத்தை வாசித்துக் கொண்டிருக்கிறேன்’ என்று பதில் எழுதினார். கிறிஸ்துவிடம் செல்லும் வழி மற்றும் யுகங்களின் போராட்டம் புத்தகங்களுக்காக நன்றிசொல்லி ஒரு பேராயர், ‘நமக்கு வெளிச்சத்தைக் கொண்டுவருதற்கு தெய்வீக இரக்கம் அருள் புரியட்டும்’ என்று எழுதியிருந்தார். வேறொரு பேராயர், ‘நான் வேதாகமத்தை நன்கு ஆராயவும், தேவனுக்கு சிறப்பாக ஊழியம் செய்யவும் விரும்புகிறேன். என்னுடைய வேதாகமப் புரிதல்களில் சிலவற்றை மாற்றவேண்டியுள்ளது’ என்று எழுதினார்.

மருத்துவப் பணியிலிருந்து விலகி, கன்னியாஸ்திரியாகச் சென்ற இஸபெல் என்கிற பெண், பல மாதங்களாக தொலைபேசி மற்றும் கடிதம் மூலம் என் அம்மாவோடு தொடர்பில் இருந்தார்.