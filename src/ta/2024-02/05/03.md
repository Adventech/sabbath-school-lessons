---
title:  சந்ததிகளுக்கும் தேவனுடைய வார்த்தை
date:   29/04/2024
---

`தேவ வார்த்தையை அறிவிப்பதில் தான் சந்தித்த சவால்களுக்கு மத்தியிலும், பவுலுக்கு இருந்த நம்பிக்கை என்ன? 2கொரி 4:1-6; 2கொரி 2:14.`

சுவிசேஷத்தைப் பரப்புகிற பணியில் பவுலுக்கு பல தடைகள் ஏற்பட்டன; ஆனாலும் தேவவார்த்தையே இறுதியில் வெற்றிபெறுமென நம்பிக்கையோடிருந்தார்; அதனால்தான் ‘சத்தியத்திற்கு விரோதமாக நாங்கள் ஒன்றுஞ்செய்யக்கூடா மல், சத்தியத்திற்கு அநுகூலமாகவே செய்யக்கூடும்’ என்றார். 2கொரி 13:8.

சீர்திருத்தவாதிகளும் அதேபோன்ற சோதனைகளை எதிர்கொண்டார்கள்; ஆனாலும் விசுவாசத்தால் தேவவார்த்தைக்கு உண்மையோடிருந்தார்கள். தடைகளின் மத்தியில் தைரியத்தோடு இருந்தவர்களில் வில்லியம் டிண்டேலும் ஒருவர். வேதாகமத்தை துல்லியமாக, வாசிக்க எளிதாக மொழிபெயர்க்க வேண்டும் என்பதே டிண்டேலின் மிகப்பெரிய ஆசை. வேதாகமத்தை மூலமொழியிலிருந்து மொழிபெயர்க்கவும், 140 வருடங்களுக்குமுன் விக்ளிஃப் மொழிபெயர்த்த பிரதியின் சில தவறுகளைத் திருத்தவும் உறுதியுடன் வேலைசெய்தார். இறுதியில், டிண்டேலையும் கைதுசெய்து, விசாரித்தார்கள். ஜெர்மனியின் வார்ம்ஸில் அச்சிடப்பட்ட அவரது மொழிபெயர்ப்புகள் பலவற்றைக் கைப்பற்றி, பொதுவிடத்தில் எரித்தார்கள். மதப்புரட்டர் என்று குற்றஞ்சாட்டி, எரிதண்டனை விதித்தார்கள். அவரை எரிகம்பத்தில் கயிற்றால் கட்டும்போதே, நெரித்துக்கொன்று, அவரது உடலை எரித்தார்கள். மரணத்தருவாயில், பலத்த சத்தமாக, வைராக்கியத்தோடு, ‘ஆண்டவரே, இங்கிலாந்து மன்னரின் கண்களைத் திறந்தருளும்’ என்று சொன்னார். தேவன் அற்புதவிதமாக டின்டேலின் ஜெபத்திற்குப் பதிலளித்தார்.

அவர் மரித்து நான்கு வருடங்களுக்குள், வேதாகமத்தின் நான்கு ஆங்கில மொழிபெயர்ப்புகள் வெளியிடப்பட்டன. 1611இல், வேதாகமத்தின் கிங் ஜேம்ஸ் பதிப்பு அச்சிடப்பட்டது; அது பெரும்பாலும் டிண்டேலின் மொழிபெயர்ப்பைத் தழுவி மொழிபெயர்க்கப்பட்டது. அப்பணியில் ஈடுபட்டிருந்த 54 மொழிபெயர்ப் பாளர்கள் டிண்டேலின் முந்தைய ஆங்கில மொழிபெயர்ப்பைத் தழுவியே மொழிபெயர்த்தார்கள். 1611இன், கிங் ஜேம்ஸ் வேதாகம மொழிபெயர்ப்பின் பழைய ஏற்பாட்டில் 76 சதவிதமும், புதிய ஏற்பாட்டில் 83 சதவிதமும் டிண்டேலின் மொழி பெயர்ப்பைத் தழுவி எழுதப்பட்டிருப்பதாகச் சொல்லப்படுகிறது. 2011ம் வருடத்தில், கிங் ஜேம்ஸ் மொழிபெயர்ப்பு வெளியிடப்பட்டு 400 வருடம் ஆனது; மேலும், 100 கோடி பிரதிகள் அச்சிடப்பட்ட சாதனையையும் நிகழ்த்தியது. கிங் ஜேம்ஸ் மொழிபெயர்ப்பு உலகம் முழுவதிலும் லட்சக்கணக்கானோரின் வாழ்க்கையில் அதிக தாக்கத்தை ஏற்படுத்தியிருக்கிறது. வில்லியம் டின்டேலின் தியாகம் வீண்போகவில்லை.

சூழ்நிலைகள் கடினமாக இருந்தாலும், அவ்வாறு தோன்றினாலும், டிண்டேலும், வேதாகமத்தை நம்பிய அவரது சகபணியாளர்களும், தேவன் சகலத்தையும் தமது சித்தத்தின்படி நடத்துவதாக நம்பினார்கள். நித்தியத்திற்கேதுவான வித்தியாசத்தை டிண்டேலின் வாழ்க்கை உண்டுபண்ணியது.

`தானி 12:3; வெளி 14:13 ஆகிய வசனங்கள் டிண்டேலின் வாழ்க்கைக்கு எவ்வாறு பொருந்தக்கூடும்? உங்கள் வாழ்க்கைபற்றியும், அது மற்றவர்களில் ஏற்படுத்துகிற தாக்கம் பற்றியும் யோசியுங்கள். மற்றவர்களில் நித்தியத்திற்கேதுவான மாற்றத்தை உண்டுபண்ண உங்களுக்குள்ள வாய்ப்புபற்றி இந்த வசனங்கள் கொடுக்கிற ஊக்கம் என்ன?`