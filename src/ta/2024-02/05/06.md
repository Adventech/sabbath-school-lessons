---
title:  'கீழ்ப்படிதல்: விசுவாசத்தின் கனி'
date:   02/05/2024
---

`கிறிஸ்துவின் நீதியினால்மட்டுமே வருகிற இரட்சிப்புபற்றி ரோமர் 3:27-31; 6:15-18; 8:1,2 என்ன சொல்கின்றன?`

லூதரின் நாட்களில் கிறிஸ்தவச் சபைக்குள் ஒரு புதிய காற்று வீசிக்கொண்டிருந்தது. மக்களிடம், பாவிகளான தங்களைப் பார்க்காமல், இயேசுவை நோக்கிப்பார்க்குமாறு போதித்தார்கள். மக்கள் தங்களைப் பார்த்து, தாங்கள் இதுவரை இருந்த நிலையை யோசித்தபோது, அதைரியமடைந்தார்கள். இன்று இதேபோன்ற அனுபவம் ஏற்படாத விசுவாசி யாராவது இருக்கமுடியுமா? அதனால்தான் நாம் இயேசுவைநோக்கிப் பார்க்கவேண்டும்.

தேவகிருபை நம்மை மாற்றுகிறது. ஒருநாள், லண்டனில் மொராவியன் மக்களின் கூட்டத்தில் வெஸ்லி கலந்துகொண்டார். ரோமர் புத்தகத்திற்கு லூதர் எழுதின முன்னுரையை வாசித்தார்கள்; அதை ஆச்சரியத்தோடு வெஸ்லி கேட்டார். வாழ்க்கையில் முதல்முறையாக, சுவிசேஷத்தைப் புரிந்துகொள்ளத் தொடங்கினார். அவர் உள்ளம் தூண்டப்பட்டது; தனக்காக தம் ஜீவனையே கொடுத்த கிறிஸ்துவிடம் அவரை அறியாமலேயே இழுக்கப்பட்டார். அதுபற்றி, “இரட்சிப்புக்காக கிறிஸ்துவில், கிறிஸ்துவில்மட்டுமே நம்பிக்கை உடையவனாக மாறியதை உணர்ந்தேன்; அவர் என் பாவங்களை அகற்றினார், என் பாவங்களையே அகற்றினார், பாவத்திலும் மரணத்திலுமிருந்து என்னை இரட்சித்தார் என்கிற நிச்சயம் எனக்குக் கொடுக்கப்பட்டது” என்று ஆச்சரியத்தோடு கூறினார்.

`கிறிஸ்தவ வாழ்க்கைபற்றி 1பேதுரு 2:2; 2பேதுரு 3:18; கொலோ 1:10; எபே 4:18-24 வெளிப்படுத்துகிற முக்கிய உண்மைகள் என்ன?`

சீர்திருத்தவாதிகள் வேதாகமத்தை முறைப்படி ஆராய்ந்து, அதிக சத்தியத்தைக் கண்டுகொண்டார்கள். இருந்த நிலையிலேயே இருப்பதிலும், வளர்ச்சியே இல்லாத அல்லது சொற்ப வளர்ச்சியுள்ள ஆவிக்குரிய அனுபவத்திலேயே இருப்பதிலும் திருப்தியடையாமல், கிறிஸ்துவை நன்கு அறிந்துகொள்ள தொடர்ந்து முயன்று வந்தார்கள். வேதாகமத்தை நம்பின மத்தியக்கால கிறிஸ்தவர்கள் பலர், தங்கள் அர்ப்பணிப்பின்நிமித்தம் மிகப்பெரிய விலையைச் செலுத்தவேண்டியிருந்தது. சித்திரவதை, சிறைவாசம், நாடுகடத்தல், மரணதண்டனை ஆகியவற்றை அனுபவித்தார்கள். அவர்களது சொத்துகள் பறிமுதல் செய்யப்பட்டன; வீடுகள் எரிக்கப்பட்டன; நிலங்கள் பிடுங்கப்பட்டன; குடும்பங்கள் உபத்திரவப்படுத்தப்பட்டன. அவர்கள் தங்கள் வீடுகளிலிருந்து விரட்டியடிக்கப்பட்டபோது, ‘தேவன் தாமே கட்டி உண்டாக்கின அஸ்திபாரங்களுள்ள நகரத்துக்கு’ காத்திருந்தார்கள். எபி 11:10. சித்திரவதை அனுபவித்தபோது, சித்திரவதைப்படுத்தினவர்களை ஆசீர்வதித்தார்கள்; இருட்டிலும் ஈரமான நிலவறைகளிலும் பாடனுபவித்தபோது, பிரகாசமான எதிர்காலம்குறித்த தேவ வாக்குறுதியைப் பற்றிக்கொண்டார்கள். அவர்களது சரீரங்கள் சிறையில் அடைக்கப்பட்டிருந்தாலும், அவர்கள் விடுதலை பெற்றவர்களாக இருந்தார்கள். அதாவது, கிறிஸ்துவிலும், அவரது வார்த்தையின் சத்தியங்களிலும், அவரது சீக்கிர வருகை குறித்த நம்பிக்கையிலும் விடுதலை பெற்றிருந்தார்கள்.

`இரட்சிப்புகுறித்த என்ன நம்பிக்கையைப் பெற்றிருக்கிறீர்கள்?`