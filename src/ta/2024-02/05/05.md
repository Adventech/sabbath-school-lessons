---
title:  கிறிஸ்துமட்டுமே, கிருபைமட்டுமே
date:   01/05/2024
---

`இரட்சிப்பின் திட்டம்பற்றி எபே 2:8,9; ரோமர் 3:23,24; ரோமர் 6:23; ரோமர் 5:8-10 போதிப்பது என்ன?`

இரட்சிப்பை தேவன் ஓர் ஈவாகக் கொடுத்திருக்கிறார். கிறிஸ்து தம் சிலுவை மரணத்தின்மூலம் நமக்கு இலவசமாகக் கொடுத்திருப்பதை விசுவாசத்தால் நாம் ஏற்றுக்கொள்ளுமாறு ஆவியானவர் நம்மை நடத்துகிறார். தேவனுடைய குமாரனாகிய இயேசு, நம் பாவங்களை நிவிர்த்திசெய்ய தம் பரிபூரண ஜீவனைப் பலியாகத் தந்தார்.

தேவனுடைய நீதி, பரிபூரண கீழ்ப்படிதலைக் கோருகிறது. நம் பூரணமற்ற வாழ்க்கைக்குப் பதிலாக கிறிஸ்துவின் பூரணமான வாழ்க்கை நிற்கிறது. நாம் மீறிவிட்ட தெய்வீகப் பிரமாணம், நாம் மரணத்திற்கு பாத்திரர் என்கிறது. வேதாகமம் அதை உறுதிப்படுத்துகிறது. பாவத்தீர்மானங்களால், நம் வாழ்க்கைகுறித்த தேவனுடைய பூரண நோக்கத்தை நிறைவேற்ற ‘தவறினோம்’. நாம் பாவம் செய்தோம். தேவனுடைய நீதியும் நியாயமுமான கோரிக்கைகளை நம்மால் நாமே நிறைவேற்றமுடியாது. அதன்விளைவாக, நித்திய மரணத்திற்கு உள்ளாகியிருக்கிறோம். ஆனால் நற்செய்தி இருக்கிறது. ரோமர் 6:23 ரோமர் 6:23ஐ வாசியுங்கள். அது ஓர் ஈவு; தகுதியற்றவர்களுக்குக் கொடுக்கப்படுவது. அது கிரியைகளால் கிடைத்தால், அதைச் சம்பாதித்திருக்க முடியும்; சுவிசேஷம் சொல்லுகிற ஒரு முக்கியச் செய்தி, நாம் இரட்சிப்பைச் சம்பாதிக்க முடியாது என்பதுதான்.

கிறிஸ்து, கிறிஸ்துமட்டுமே தங்கள் இரட்சிப்பிற்கான ஆதாரம் என்பதை மார்ட்டின் லூதரும் புரொட்டஸ்டன்ட் சீர்திருத்தவாதிகளும் கண்டுகொண்டார்கள். அதன்பிறகுதான் லூதர், கிறிஸ்துவின் இரட்சண்ய கிருபைகுறித்த செய்தியைப் பிரசங்கிக்க ஆரம்பித்தார். மனதைத் தொட்ட, வாழ்க்கையை மாற்றின அவரது செய்தியைக் கேட்க மக்கள் திரண்டுவந்தார்கள். பாலைவனம் போன்ற வாழ்க்கையில், குளிர்ச்சியான தண்ணீர்போன்று அவரது வார்த்தைகள் இருந்தன. மத்தியக்காலச் சபையின் பாரம்பரியம் எனும் சங்கிலியால் மக்கள் கட்டப்பட்டிருந்தார்கள்; ஆவிக்குரிய வாழ்விற்கு பிரயோஜனமற்றதும், நூற்றாண்டுகள் நெடுகிலும் நிலவியதுமான பாரம்பரியங்களில் மக்கள் அடிமைப்பட்டிருந்தார்கள். லூதரின் வேதாகமச் செய்திகள் இருதயங்களைத் தொட்டு, வாழ்க்கையை மாற்றின.

புதிய ஏற்பாட்டை வாசித்தபோது, அதில் தேவனுடைய நற்குணம்பற்றி லூதர் கண்டுகொண்டார். மனுக்குலம் முழுவதையும் இரட்சிக்க தேவன் விரும்புவதை அறிந்து ஆச்சரியமடைந்தார். அக்காலத்தில் சபைத்தலைவர்கள், இரட்சிப்பானது பாதி மனிதர்களின் வேலையாலும், பாதி தேவனுடைய வேலையாலும் கிடைப்பதாகப் போதித்துவந்தார்கள். கிறிஸ்துவின் சிலுவை மரணம் எல்லா மனிதர்களுக்கும் போதுமானது என்பதை லூதர் கண்டுகொண்டார்.

‘கிறிஸ்து நடத்தப்பட வேண்டிய விதத்தில் நாம் நடத்தப்படும்படிக்கு, நாம் நடத்தப்பட வேண்டிய விதத்தில் கிறிஸ்து நடத்தப்பட்டார். நமக்குக் கொஞ்சமும் பங்கில்லாத அவரது நீதியால் நாம் நீதிமான்களாக்கப்படும்படிக்கு, அவருக்குக் கொஞ்சமும் பங்கில்லாத நம்முடைய பாவங்களுக்காக அவர் குற்றவாளியாகத் தீர்க்கப்பட்டார். அவருக்குச் சொந்தமான ஜீவனை நாம் பெறும்படிக்கு, நமக்குச் சொந்தமான மரணத்தை அவர் ஏற்றுக்கொண்டார்’

`கிறிஸ்துவில் தேவன் செய்கிற கிரியைதாம் இரட்சிப்பு என்றால், கிறிஸ்தவ வாழ்க்கையில் நம்முடைய நற்கிரியை என்ன பங்காற்றுகிறது? நம் அனுபவத்தில் நம் நற்கிரியைகளை நம் விசுவாசத்தின் அடிப்படையாகக் கருதாமல், அவற்றின் முக்கியத்துவத்தை எவ்வாறு உணரலாம்?`