---
title:  ஆவியானவரால் பிரகாசமடைதல்
date:   30/04/2024
---

ஒருமுறை ஒரு பல்கலைக்கழக நூலகத்தில் வாசித்துக்கொண்டிருந்தபோது, மார்ட்டின் லூதரின் வாழ்க்கையில் ஒரு திருப்புமுனை ஏற்பட்டது. வேதாகமத்தின் லத்தீன் மொழிபெயர்ப்பைப் பார்த்தார். அப்படியொரு புத்தகம் இருப்பதாக அதற்குமுன் அவருக்கு தெரியாது. மிகுந்த மகிழ்ச்சியோடு, ஒவ்வொரு அதிகாரமாக, ஒவ்வொரு வசனமாக வாசித்தார். தேவவார்த்தையின் தெளிவும் வல்லமையும் அவரை ஆச்சரியமூட்டின. வாசிக்கவாசிக்க, பரிசுத்த ஆவியானவர் அவரது மனதைப் பிரகாசமாக்கினார். பாரம்பரியத்தால் மறைக்கப்பட்டிருந்த சத்தியங்கள் அந்தப் பரிசுத்த பக்கங்களில் தெளிவானபோது, ஆவியானவருடைய வழிநடத்துதலை உணர்ந்தார். வேதாகமத்துடனான முதல் அனுபவம்பற்றி, ‘ஓ, தேவன் இப்படியொரு புத்தகத்தை எனக்குச் சொந்தமாகத் தந்தால் நன்றாக இருக்குமே!’ என்றார்.

**வேதவாக்கியங்களுக்கு விளக்கம்காண்கிற விதம்பற்றி பின்வரும் வசனங்கள் சொல்லுவது என்ன?**

`யோவான் 14:25, 26`

`யோவான் 16:13-15`

`2பேதுரு 1:20, 21`

வேதாகம எழுத்தாளர்களை ஏவிய அதே பரிசுத்த ஆவியானவர்தாம் அவற்றை வாசிக்கும்போது நம்மை வழிநடத்துகிறார் என்பது இந்த வசனங்களிலிருந்து தெளிவாகிறது. அவரே தெய்வீக சத்தியத்தின் தெய்வீக வியாக்கியானர். கிறிஸ்தவர்களெனச் சொல்லிக்கொள்கிற பலர் இன்று, வேதாகமத்தில் உள்ள தேவதன்மைகளை முக்கியப்படுத்தாமல், மனித தன்மைகளை முக்கியப்படுத்துகிறார்கள். சாத்தானால் இனியும் வேதாகமத்தை நம்மிடமிருந்து மறைக்கமுடியாது என்பதால், வேதாகமத்தின் தேவ தன்மையை மறைத்து, அதை நல்ல இலக்கியப் புத்தகம்போல் காட்டுகிறான்; இதிலும் மோசமாக, மக்களைக் கட்டுப்படுத்த சாட்டைப்போலக் காட்டுகிறான்.

ஆசாரியர்களும் குருமார்களும் போப்புகளும் அல்ல, ஆவியானவர்மட்டுமே வேத வாக்கியங்களின் பிழைசொல்லாத வியாக்கியானர் என்பதை சீர்திருத்தவாதிகள் தெளிவாகக் கண்டார்கள். ஸ்காட்லாந்து சீர்திருத்தவாதியான ஜான் நாக்ஸúக்கும், ஸ்காட்லாந்து ராணியான மேரிக்கும் இடையேநடந்த உரையாடல் சுவாரசியமானவை: ‘மேரி அரசி, “வேத வாக்கியங்களுக்கு நீங்கள் ஒருவிதமாக விளக்கம் கொடுக்கிறீர்கள் அவர்கள் (ரோமன் கத்தோலிக்க ஆசிரியர்கள்) வேறொரு விதமாக விளக்கம் கொடுக்கிறார்கள்; நான் யாரை நம்புவது? யார் நீதிபதியாக இருப்பது?” என்று கேட்டாள். ‘"தமது வார்த்தையின்மூலமாகத் தெளிவாகப் பேசும் தேவனை நீங்கள் நம்பலாம். அந்த வசனம் போதிப்பதற்கு அதிகமாக நீங்கள் ஒருவரையோ, மற்றவரையோ நம்ப வேண்டிய தில்லை. தேவவார்த்தை தன்னில்தானே தெளிவுள்ளது; ஓரிடத்தில் அவை விளங்கக் கடினமாகத் தெரிந்தால், தமக்குள் எந்த மாறுபாடும் இல்லாத ஆவியானவர், வேறிடங்களில் அதை தெளிவாக விளக்குகிறார்; எனவே பிடிவாதமாக அறியாமையில் இருப்பவர்கள் தவிர வேறெவருக்கும் அவற்றில் சந்தேகம் எழாது” என்று சீர்திருத்தவாதி பதிலளித்தார்.’