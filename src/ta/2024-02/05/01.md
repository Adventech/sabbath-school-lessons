---
title:  எல்லா எதிர்நிலைகளிலும் விசுவாசம்
date:   27/04/2024
---

### இவ்வார ஆராய்ச்சிக்கு
சங் 119:162; யோவான் 16:13-15; 2பேதுரு 1:20,21; எபே 2:8,9; ரோமர் 3:23, 24; 6:15-18.

> <p>மனன வசனம்</p>
> நான் உமக்கு விரோதமாய்ப் பாவஞ்செய்யாதபடிக்கு, உமது வாக்கை என்னிருதயத்தில் வைத்து வைத்தேன். சங்கீதம் 119:1.

புரொட்டஸ்டன்ட் சீர்திருத்தவாதிகளிடம் காணப்பட்ட ஒரு விஷயம் இரு பத்தோராம் நூற்றாண்டு மக்களிடம் காணப்பட வேண்டியுள்ளது; அது, வாழ்க்கையில் ஒரு நோக்கத்தோடு வாழ்வதாகும். புகழ்பெற்ற அமெரிக்க உளவியலரான பிலிப் குஷ்மன், வெறுமையான வாழ்க்கை எனும் தன் புத்தகத்தில், நோக்கமற்ற வாழ்க்கை குறித்து விவாதித்திருக்கிறார். அப்படிப்பட்டவர்களுக்கு ஆழமான நம்பிக்கை இருக்காது. முக்கியமான விஷயங்களில் பற்று இருக்காது; சாகவும் தயாராக இருக்கிற அளவுக்கு எதுவும் முக்கியமானதாக இருக்காது; அதனால் அவர்கள் வாழ்க்கை பயனுள்ளதாக இருக்காது.

ஆனால் புரொட்டஸ்டன்ட் சீர்திருத்த மக்கள் முற்றிலும் வித்தியாசமாக இருந்தார்கள். வாழ்வதற்கு குறிப்பிட்ட நோக்கம் இருந்தது. தங்கள் நம்பிக்கையை மதித்தார்கள்; நேர்மையில் சமரசம் செய்யவில்லை. அடிப்படை நம்பிக்கைகளிலிருந்து அவர்களைப் முடியவில்லை. அந்த நம்பிக்கைகளைப் புறக்கணிப்பது தங்கள் அடையாளத்தையே புறக்கணிப்பதென உணர்ந்தார்கள். மரணத்தின் வாயிலும் உள்ளான சமாதானம் பெற்றிருந்தார்கள்.

இந்த வார ஆராய்ச்சியில், சீர்திருத்தக்கால உதாரணங்களுடன், வாழ்க்கையை மாற்றவல்ல வேதாகமப் போதனைகள் எவ்வாறு வாழ்க்கையின் மெய்யான நோக்கத்திற்கும் உண்மையான அர்த்தத்திற்கும் அடிப்படையாக இருக்கின்றன என்று பார்ப்போம். இந்த நித்திய சத்தியங்களைப் புரிந்துகொள்வது, நன்மைக்கும் தீமைக்கும் இடையே நடக்கிற மாபெரும் போராட்டத்தின் இறுதி நெருக்கடிக்கு நம்மை ஆயத்தப்படுத்தும். சீர்திருத்தவாதிகளின் யுத்தம் இன்னும் முடியவில்லை; அவர்கள் விட்ட இடத்திலிருந்து தொடர அழைக்கப்பட்டுள்ளோம். நம் வாழ்வின் சவால் எதுவாக இருந்தாலும் அவர் பெரியவர். நம் வாழ்க்கைக்கு மெய்யான அர்த்தத்தை, உலகம் தரக்கூடாத நோக்கத்தைக் கொடுக்கிறார்.

மாபெரும் போராட்டம், 7-11ம் அதிகாரங்களின் அடிப்படையில் எழுதப்பட்ட இந்த வாரப் பாடம் 2024, மே 4 வகுப்புக்காகப் படிக்கவேண்டிய பாடம்.