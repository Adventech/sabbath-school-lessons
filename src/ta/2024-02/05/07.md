---
title:  மேலும் படிக்க
date:   03/05/2024
---

‘தேவனுடைய உண்மை ஊழியர்கள் தனியாகப் பிரயாசப்படவில்லை. துரைத்தனங்களும் வல்லமைகளும் வானமண்டலங்களிலுள்ள பொல்லாத ஆவிகளும் அவர்களுக்கு எதிராக அணிவகுத்தபோதும், கர்த்தர் தம் மக்களைக் கைவிடவில்லை. அவர்களது கண்கள் திறக்கப்பட்டிருந்தால், முற்காலத்தின் ஒரு தீர்க்கதரிசிக்கு அருளப்பட்டதுபோன்ற தெய்வீக பிரசன்னத்தின் தெளிவான அடையாளமும், தெய்வீக உதவியும் தங்களுக்கும் அருளப்பட்டதைக் கண்டிருப்பார்கள். தங்களைச் சுற்றிலும் எதிரிகளின் சேனை இருந்ததையும், தாங்கள் தப்பிக்க வழியே இல்லாதிருந்ததையும் எலிசாவின் வேலைக்காரன் தன் எஜமானிடம் சுட்டிக்காட்டியபோது, "கர்த்தாவே, இவன் பார்க்கும்படி இவன் கண்களைத் திறந்தருளும்' என்று தீர்க்கதரிசி ஜெபித்தார். 2இராஜா 6:17. மலையைச் சுற்றிலும் அக்கினிமயமான குதிரைகளும் இரதங்களும் நிறைந்திருந்தன; தேவமனிதனைப் பாதுகாக்க பரலோகத்தின் சேனை நிறுத்தப்பட்டிருந்தது. சீர்திருத்தப்பணியில் இருந்த ஊழியக்காரர்களை அவ்வாறே தேவதூதர்கள் பாதுகாத்தார்கள்.’

‘சீர்திருத்த விசுவாசத்தைக் கவிழ்க்க, சக்திவாய்ந்த எதிரிகள் ஒன்றுசேர்ந்தபோது, அதற்கு எதிராக ஆயிரக்கணக்கான பட்டயங்கள் உருவப்பட்ட நிலை காணப்பட்டபோது, லூதர் பின்வருமாறு எழுதினார்: ‘சாத்தான் கோபத்தோடு செயல்படுகிறான்; பக்தியற்ற போப்புமார்கள் சதிசெய்கிறார்கள்; நம்மேல் போர்தொடுப்பதாக அச்சுறுத்துகிறார்கள். ஆவியானவர் நமது எதிரிகளை மேற்கொள்ளவேண்டும்; சமாதானமாகப் போகும்படி அவர்களை நெருக்கவேண்டும். அவ்வாறு நடக்கவேண்டுமென்று, ஜெபத்தாலும் விசுவாசத்தாலும் ஆண்டவருடைய சிங்காசனத்திற்கு முன்பாக ஊக்கமாகப் போராடுமாறு மக்களிடம் சொல்லுங்கள். ஜெபமே நம் முக்கியத் தேவை; நம் முக்கியப் பணி. இப்போது பட்டயத்தின் நுனிக்கும், சாத்தானின் கோபத்திற்கும் தாங்கள் ஆளாகியிருப்பதை மக்கள் உணர்ந்து, ஜெபிக்கட்டும்.’

‘விசுவாசத்தால் நீதிமானாகுதல்’ என்று லூதர் புதிதாகக் கண்டுகொண்ட மாபெரும் சத்தியம்தான் சுவிசேஷத்தின் அடிப்படையாக இருக்கிறது; அந்தச் சத்தியத்தில்தான் நம் இரட்சிப்புக்கான நம்பிக்கை உள்ளது. ‘கர்த்தர்தான் எங்கள் துர்க்கமும்’ எனும் பாடல் சுவிசேஷம்பற்றி வல்லமையாகச் சொல்கிறது: ‘எதற்கு நாங்கள் வல்லவர்? இந்நீசர் சக்தியற்றோர்; எங்களுக்காய் வேறொருவர் போர் செய்வதற்கேற்பட்டோர் யார்? இயேசுக் கிறிஸ்துதான்! ஆ, இந்தப் பலவான் எங்களின் ரட்சகர், சேனாபதி அவர், ஜெயிப்பார் அவர்தாமே.’

**கலந்துரையாடக் கேள்விகள்**

`கிருபையும் நியாயப்பிரமாணமும், விசுவாசமும் நற்கிரியைகளும் ஆகியவற்றில் எவ்வாறு ஒரு சமநிலைபோக்கைக் கடைப்பிடிக்கலாம்?`

`நம் மனது கிரியைத்துவத்திற்கு நேராகச் செல்லுவது ஏன் எளிது? கிரியைத்துவம் என்றால் என்ன? அது நம் கிறிஸ்தவ விசுவாசத்திற்கு ஏன் கேடானது?`

`‘கிருபையினால் இரட்சிப்பு’ என்கிற கருத்தை சரியாகப் புரிந்துகொள்ளாவிட்டால் ஆபத்துகள் உண்டா? அந்தத் தவறானப் புரிதல் எங்கே வழிநடத்தக்கூடும்?`

`‘மலிவான கிருபை’ என்றால் என்ன அர்த்தம்? கிருபை எப்போதாவது இருக்கமுடியுமா?`