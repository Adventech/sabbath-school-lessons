---
title:  பூமியில் ஆயிரவருடம்
date:   25/06/2024
---

இயேசுவின் வருகை, துன்மார்க்கரின் அழிவோடு வெளி 19 முடிவடைகிறது. ஆனால் அதோடு எல்லாம் முடியவில்லை. ‘ஆயிரவருட அரசாட்சி’ எனப்படும் 1000 வருடங்கள்பற்றி வெளி 20 சொல்லுகிறது.

`இயேசு வரும்போது சாத்தானின் நிலை எப்படி இருக்கும்? வெளி 20:1-3.`

அந்தக் காட்சியை வெளி 20:1-3 அடையாளமாகச் சொல்கிறது. 1000 வரு டங்களுக்கு அவன் மக்கள் சஞ்சாரமற்ற, பாழான ஓர் இடத்தில், தானே உருவாக்கிய சூழ்நிலைகளுக்குள்ளாக அடைப்பட்டிருப்பான். 2பேதுரு 2:4இல், சாத்தானும் அவனது தூதர்களும் ‘அந்தகாரச் சங்கிலிகளினாலே’ கட்டப்பட்டு, தண்டனை பெற வைக்கப்பட்டிருப்பதாக சொல்லப்படுகிறது. சோதிக்க யாருமின்றி, சூழ்நிலைச் சங்கிலிகளால் சாத்தான் பூமியில் கட்டப்பட்டிருப்பான். தன் கலகம் உருவாக்கிய பேரழிவை 1000 வருடங்களாகப் பார்த்துக் கொண்டிருப்பான்.

‘பாதாளம்’ என்று மொழிபெயர்க்கப்பட்டுள்ள அதே கிரேக்க வார்த்தை தாம் பேரழிவான சூழல் என்பதற்கும் ஆங்கிலத்தில் வருகிறது. பழைய ஏற்பாட்டின் கிரேக்க மொழிபெயர்ப்பான செப்டூவஜிண்டில், சிருஷ்டிப்பின்போது பூமி இருந்த நிலையை விவரிக்க இதே வார்த்தைதான் பயன்பட்டுள்ளது. ‘பூமியானது ஒழுங்கின்மையும் வெறுமையுமாய் இருந்தது; ஆழத்தின்மேல் இருள் இருந்தது’. ஆதி 1:2. செப்டூவஜிண்ட் வேதாகமத்தில் ‘ஆழம்’ என்பதற்கான கிரேக்க வார்த்தை அபிஸோ; பேரழிவான சூழ்நிலை என்று அர்த்தம். பாதாளம் என்பது பிரபஞ்ச நிலப்பரப்பிற்கு கீழிருக்கிற குகை அல்லது பெரும்பிளவு என்று அர்த்தமல்ல. சாத்தான் ஆரம்பித்து வைத்த பாவமும் அழிவும், இரண்டாம் வருகைக்கு முன் உண்டாக்கிய பெரும் குழப்பத்தால் பூமியானது சிருஷ்டிப்பின் துவக்கத்தில் இருந்ததுபோல ஒழுங்கற்ற நிலைக்கு வந்துவிடுகிறது.

`இந்தக் காட்சியை வேதாகமத் தீர்க்கதரிசிகள் எவ்வாறு விவரிக்கிறார்கள்? எரே 4:23-26; எரே 25:33.`

கிறிஸ்துவின் இரண்டாம் வருகையின்போது நிலவுகிற பேரழிவான சூழலை தீர்க்கதரிசிகள் இங்கு வலியுறுத்துகிறார்கள்; இந்த ஆயிர வருடத்தில் பூமியில் ஒரு மனிதனும் உயிரோடு இருப்பதில்லை. சாத்தானுடைய கலகத்தால் உண்டான குழப்பத்தை யோசித்துப் பார்க்க, அவனும் அவனது தூதர்களும் தனியே விடப்படுகிறார்கள். பாவத்தின் சம்பளம் மரணம் என்பதை பிரபஞ்சம் முழுவதும் உணர்ந்துகொள்கிறது. பாவப்பிரச்சினை மீண்டும் எழும்பாத அளவுக்கு தேவன் அதைக் கையாளுகிறார். நாகூம் 1:9. மூன்று முக்கிய வழிகளில் தேவன் இதைச் செய்கிறார். முதலாவது, மனிதர்கள் அனைவரையும் இரட்சிக்க அளவற்ற அன்போடும், மிகுந்த ஆர்வத்தோடும், விடாமுயற்சியோடும் தாம் இருப்பதை வெளிப்படுத்துகிறார். இரண்டாவது, தம் நீதி, நியாயம், நேர்மை ஆகியவற்றை வெளிப்படுத்துகிறார். மூன்றாவது, பாவம் மற்றும் கலகத்தின் இறுதி விளைவுகளை பிரபஞ்சம்முழுவதும் காணும்படி அனுமதிக்கிறார்.