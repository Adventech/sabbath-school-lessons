---
title:  இரண்டு நித்தியங்கள்
date:   27/06/2024
---

`துன்மார்க்கர் மீண்டும் உயிரோடு எழுப்பப்படுவதற்கான காரணம்பற்றி இந்த வசனங்கள் சொல்லுவது என்ன? 2 கொரி 5:10; ரோமர் 14:10, 11; வெளி 20:11-15.`

தீமை மீண்டும் தலைதூக்காதபடிக்கு பாவப்பிரச்சினையைத் தீர்க்கவேண்டுமானால், தேவன் தம் வழிகளிலெல்லாம் நீதியும் நேர்மையுமாக நடந்துகொண்டதை அனைவரும் உணரவேண்டும். இறுதியில், முழங்கால் யாவும் முடங்கி, மாபெரும் போராட்டத்தில் தேவன் நியாயமுள்ளவராக இருந்ததை அறிக்கையிடுவார்கள்; சாத்தானும் அவனது தூதர்களும்கூட அறிக்கையிடுவார்கள். தேவனுக்கு எதிரான கலகத்திற்கு சாக்குப்போக்குச் சொல்ல ஒன்றுமே இருக்காது. எலன் ஒய்ட் இவ்வாறு சொல்லுகிறார்: ‘பதிவுப்புத்தகங்கள் திறக்கப்பட்டதுமே, இயேசுவின் கண் துன்மார்க்கரைப் பார்க்கிறது, தாங்கள் செய்த ஒவ்வொரு பாவமும் அவர்களுடைய நினைவில் நிற்கிறது. தங்களது பாதங்கள் எந்த இடத்தில் தூய்மையும் பரிசுத்தமுமான பாதையிலிருந்து விலகின என்பதையும், பெருமையும் கலகமும் எவ்வளவு தூரம் தேவனுடைய பிரமாணத்தை மீறும்படி செய்தன என்பதையும் காண்கிறார்கள். பாவத்தில் ஈடுபட்டு அதனால் மருட்சியான பாவச் சோதனைகளை ஊக்குவித்ததும், ஆசீர்வாதங்களை மாறுபாடாக்கினதும், தேவனுடைய தூதுவர்களைப் புறக்கணித்ததும், எச்சரிப்புகளை நிராகரித்ததும், பிடிவாதமும் மனந்திருந்தாததுமான இருதயத்தால் இரக்கத்தின் அலைகளை பின்வாங்கச் செய்ததும் அக்கினியில் பொறித்த எழுத்துகள் போலத் தோன்றுகின்றன.

‘பரலோக அரசாங்கத்திற்கு எதிராக மிகப்பெரிய நம்பிக்கைத்துரோகம் இழைத்த குற்றச்சாட்டின் பேரில் துன்மார்க்க உலகம் தேவனுடைய நியாயசங்கத்தின்முன் நிற்கிறது. அவர்களுக்காக வழக்காட யாருமில்லை; அவர்கள் சாக்குப்போக்குச் சொல்ல வழியே இல்லை; அவர்களுக்கு எதிராக நித்திய மரணம் தண்டனையாக வழங்கப்பட்டுள்ளது’.

`பாவமும் பாவிகளும் இறுதியாக அழிக்கப்படுவதையும், நீதிமான்கள் பிரதிபலனைப் பெறுவதையும்பற்றி வெளி 20:9; சங் 37:20; மல் 4:1,2. என்ன சொல்லகின்றன?`

நற்செய்தி என்னவென்றால், சாத்தானும் அவனது தூதர்களும் அக்கினிக் கடலில் அழிக்கப்படுவார்கள். பாவத்தையும் பாவிகளையும் அது பொசுக்கி விடும். நித்தியமாகச் சித்திரவதைப்படுத்துவதில்லை. வெளி 20:9. அதற்கு அடுத்த வசனம் ‘சதாகாலங்களிலும்8 என்று சொல்கிறது. அந்த வசனத்தின் பின்னணியில், அதற்கு ‘முடில்லாத’ என்று அர்த்தம் இல்லை; ‘முற்றிலும் அழிக்கப்படுகிற வரையிலும்’ என்று அர்த்தம். யாத் 21:6; 1சாமு 1:22,28; யூதா 7; 2பேதுரு 2:4-6. இரட்சிப்பை இழந்தவர்களுக்கு, அவர்களை அழிக்கிற செயலல்ல; அழிவுதான் நிரந்தரமாக இருக்கும். தேவன் நித்தியமாக வாதிப்பவர் அல்ல.

`முடிவில், இரண்டு நித்தியங்களில் ஏதாவது ஒன்று நமக்குக் காத்திருக்கிறது. தொலைந்து போனவர்கள், தங்கள் ‘சம்பளத்தை’ பெறுகிறார்கள்; அது, நித்திய மரணம். அப்படியானால், நாம் பெறத் தகுதியான மரணத்தைப் பெறாதபடிக்கு நம்முடைய நம்பிக்கை ஏன் இயேசுவை நம்புவதில்மட்டுமே உள்ளது?`