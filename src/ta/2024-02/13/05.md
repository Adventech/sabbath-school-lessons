---
title:  ஆயிரவருட அரசாட்சியில் நியாயத்தீர்ப்பு
date:   26/06/2024
---

`அந்த 1000 வருடங்களின்போது நீதிமான்கள் என்ன செய்கிறார்கள், அது ஏன் மிகமுக்கியமான ஒன்று?`

ஆயிரவருட அரசாட்சியின்போது, பாவப்பிரச்சினையை தேவன் அணுகினதில் வெளிப்பட்ட அவரது நியாயத்தையும் அன்பையும் முதன்முதலாகக் காண்கிற பாக்கியம் நீதிமான்களுக்குக் கிடைக்கிறது. எல்லாருக்குமே தேவனிடம் கேட்கவேண்டிய கேள்விகள் பல இருக்கும் அல்லவா? பரலோகத்தில் ஆயிர வருட அரசாட்சியின்போது, மீட்கப்பட்டவர்கள் அந்தக் கேள்விகளைக் கேட்கலாம். பிரியமான ஒருவர் பரலோகத்திற்கு வராமல் இருந்தால், தேவனுடைய தீர்மானத்திற்கான காரணங்களை முற்றிலும் புரிந்துகொள்கிற வாய்ப்பு மீட்கப்பட்டவர்களுக்குக் கிடைக்கிறது. பூமியில் வாழ்ந்த ஒவ்வொரு மனிதனையும் இரட்சிப்பதற்கு தேவன் எடுத்த முயற்சிகளை மீட்கப்பட்டவர்கள் புதிய வெளிச்சத்தில் புரிந்துகொள்கிறார்கள். பரலோகத்திற்கு வராத ஒவ்வொருவரும் கிறிஸ்துவைப் புறக்கணிக்க தாங்களே தீர்மானித்ததே காரணம் என்கிற புதிய புரிதல் கிடைக்கிறது. அதன் பிறகுதான், 1000 வருடங்கள் முடியும்போது, இரட்சிப்பை இழந்தவர்கள்மீது தேவன் இறுதி நியாயத்தீர்ப்பைச் சொல்லுகிறார்; அது, இரண்டாம் மரணமாகிய நித்திய மரணமாகும்.

`1000 வருடங்கள் முடிந்ததும் சாத்தான் என்ன செய்கிறான்? வெளி 20:7-9. சாத்தானுக்கும் அவனைப் பின்பற்றுகிறவர்களுக்கும் இறுதியில் என்ன ஆகிறது?`

1000 வருடங்களாக, சோதிக்கவோ வஞ்சிக்கவோ சாத்தானுக்கு யாரும் இருக்கவில்லை. பாவத்தின் கொடிய விளைவுகளைச் சிந்திக்கும்படி அவனும் அவனது தூதர்களும் தனியே விடப்பட்டார்கள். ஆயிர வருட அரசாட்சியின் முடிவில், மரித்த துன்மார்க்கர் நியாயத்தீர்ப்பை அடையும்படி உயிரோடு எழுப்பப்பட்டு, தங்கள் இறுதி பலனைப் பெறுகிறார்கள்.

இப்போது சாத்தானுடைய சேனை பெருந்திரளாக இருக்கிறது. மாபெரும் போராட்டத்தில் சாத்தான் தோல்விக்குமேல் தோல்வியைச் சந்தித்தாலும், இரட்சிப்பை இழந்தோரின் திரளான கூட்டத்தைக் கண்டு அவன் ஊக்கமடைகிறான். தன் கலகத்தை விட்டுவிடமனதின்றி, அந்த ‘ஜாதிகளை’ வஞ்சிக்கப் புறப்படுகிறான். தேவனை வீழ்த்தவும், தங்கள் சொந்த ராஜ்யத்தை நிறுவவும் கடைசியாக ஒரு பெரிய முயற்சியை எடுக்கலாமென அவர்களைத் தூண்டுகிறான். ‘கோகையும் மாகோகையும்’ என்பது அடையாள வார்த்தைகள்; சாத்தானையும் எல்லாக் காலங்களையும் சேர்ந்த தொலைந்துபோனோரையும் காட்டுகின்றன. சாத்தானும் அவனைப் பின்பற்றுகிறவர்களும் ‘பரிசுத்தவான்களுடைய பாளையத்தையும், பிரியமான நகரத்தையும் வளைந்துகொண்டார்கள்8. வெளி 20:9.

ஆயிரவருட அரசாட்சியின் முடிவில், துன்மார்க்கர் அனைவரும் உயிரோடு எழுப்பப்படுவதோடுகூட, பரிசுத்த நகரமாகிய எருசலேம், பரலோகத்திலிருந்து பூமிக்கு இறங்கிவருகிறது. வெளி 21:2. ஆயிரம் வருடங்களாக புதிய எருசலேமில் பரிசுத்தவான்கள் கிறிஸ்துவோடு வாழ்கிறார்கள், அரசாளுகிறார்கள். இப்போது 1000 வருடங்கள் முடிந்த நிலையில், தேவனோடும், இயேசுவோடும், தூதர்களோடும், மீட்கப்பட்ட அனைவரோடும்கூட அந்த நகரம் பூமிக்கு இறங்கி வருகிறது. மாபெரும் போராட்டத்தின் இறுதி யுத்தத்தில் அனைவருமே பங்கேற்கிறார்கள். பாவம் நிரந்தரமாக அழிக்கப்படவிருக்கிறது!

`இறுதி நியாயத்தீர்ப்பின் வேளையானது தேவனுடைய குணம்பற்றிச் சொல்லுவது என்ன?`