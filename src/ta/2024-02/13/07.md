---
title:  மேலும் படிக்க
date:   28/06/2024
---

‘அங்கே பரந்து விரிந்த சமவெளிகள் அழகுநிறைந்த மேடுகளாக எழுந்து நிற்கும்; அவற்றின் உயரமான சிகரங்களுக்குப் பின்னால் தேவனுடைய பர்வதங்கள் தெரியும். அமைதியான அந்தச் சமவெளிகளில், வற்றாத அந்த நீரோடைகளுக்கு அருகே, வெகுகாலம் பரதேசிகளாக அலைந்துதிரிந்த தேவ ஜனங்கள், வீடுகளைக் கட்டித் தங்குவார்கள்.... ‘அங்கே அழியாமைபெற்றவர்களின் சிந்தைகள் ஒருபோதும் குறையாத மகிழ்ச்சியோடு சிருஷ்டிப்பு வல்லமையின் மகத்துவங்களையும், மீட்கிற அன்பின் மறைபொருள்களையும் தியானிக்கும். அங்கே தேவனை மறக்கச்செய்யும்படி வஞ்சிக்கிற சத்துரு யாரும் இருப்பதில்லை. ஒவ்வொரு மனத்திறனும் வளர்ச்சியைடயும்; ஒவ்வொரு திறமையும் அதிகரிக்கும். அறிவைப் பெறுவதில் அவர்களுடைய மனது சோர்ந்து போவதில்லை அல்லது ஆற்றல்கள் வற்றுவதும் இல்லை. அங்கே மிகப்பிரமாண்டமான திட்டங்களைச் செயல்படுத்தலாம்; மிக உயர்ந்த இலட்சியங்களை அடையலாம்; மிகப்பெரிய ஆசைகளை நிறைவேற்றலாம்; அதற்குப் பின்னும் எட்டவேண்டிய புதுப்புது உயரங்களும், வியக்கவேண்டிய புதுப்புது அற்புதங்களும், புரியவேண்டிய புதுப்புது உண்மைகளும் இருக்கும்; உடல், மன, ஆத்தும திறன்களைச் செயல்படவைக்கிற புதிய நோக்கங்களும் இருந்துகொண்டே இருக்கும்’.

‘பூமியின் புத்திரர்கள் சொல்லொண்னா மகிழ்ச்சியோடு விழுந்துபோகாத ஜீவிகளின் மகிழ்ச்சிக்குள்ளும் ஞானத்திற்குள்ளும் பிரவேசிக்கிறார்கள். அவர்கள் தேவனுடைய கையின் கிரியைகளை யுகம்யுகமாகச் சிந்தித்து, தாங்கள் பெற்ற அறிவின் புரிதலையும் பொக்கிஷங்களையும் பகிர்ந்துகொள்கிறார்கள். மங்காத பார்வையுடன் சிருஷ்டிப்பின் மகிமையைக் காண்கிறார்கள்; சூரியன்களும் நட்சத்திரங்களும் மண்டலங்களும் அனைத்தும் தங்களுக்கு நியமிக்கப்பட்ட வரிசையில் தேவனுடைய சிங்காசனத்தைச் சுற்றுகின்றன. சிறியதுமுதல் பெரியதுவரை, அனைத்தின்மீதும் சிருஷ்டிகரின் நாமம் எழுதப்பட்டிருக்கிறது; அவை அனைத்திலும் அவரது வல்லமையின் ஐசுவரியங்கள் வெளிப்படுகின்றன’.

‘மாபெரும் போராட்டம் முடிந்தது. இனி பாவமும் பாவிகளும் இல்லை. பிரபஞ்சம் முழுவதும் பரிசுத்தமாயிருக்கிறது. இணக்கமும் மகிழ்ச்சியும் ஒரு சுதியுடன் பரந்த சிருஷ்டிப்பு முழுவதிலும் இசைக்கிறது. சகலத்தையும் சிருஷ்டித்தவரிடமிருந்து ஜீவனும் ஒளியும் மகிழ்ச்சியும் புறப்பட்டு, எல்லையே இல்லாத மண்டலங்கள் முழுவதும் ஓடுகின்றன. மிகச்சிறிய அணுமுதல் மிகப்பெரிய அண்டம்வரை, உயிருள்ளவையும் உயிரற்றவையுமான சகலமும், ஒளிவுமறைவற்ற அழகோடும், பூரண மகிழ்ச்சியோடும் தேவன் அன்புள்ளவர் என்று அறிவிக்கின்றன’.

**கலந்துரையாடக் கேள்விகள்**

`பாவத்தை இவ்வளவு நீண்டகாலம் தேவன் அனுமதித்ததற்கான காரணம் என்ன? அதேநேரம், இந்தப் பூமியில் எந்த மனிதனும், தான் வாழ்ந்த காலத்திற்கும் அதிகமாக பாடனுபவிக்கவில்லை. பாவம் ஆயிரக்கணக்கான வருடங்களாக இருக்கிறது, அதோடு ஒப்பிடும்போது, மனித வாழ்நாள் எவ்வளவு குறுகியது? தீமைபற்றிய கடினமான கேள்வியைக் கையாள, இக்கண்ணோட்டம் எவ்வாறு உதவக்கூடும்?`

`ஆயிரவருட அரசாட்சி எவ்வாறு இரட்சிப்பின் திட்டத்தோடு பொருந்துகிறது? மீட்கப்பட்ட அனைவரும் தேவனுடைய நீதி, நியாயம், அன்பு ஆகியவற்றைக் காண்கிற வாய்ப்பைப் பெற்ற பிறகுதான், தொலைந்துபோனோர்மீது இறுதி நியாயத்தீர்ப்பு வழங்கப்படுகிறது; அது தேவனுடைய குணம்பற்றி என்ன சொல்கிறது?`