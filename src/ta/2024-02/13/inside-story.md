---
title:  மிஷன் கதை
date:   28/06/2024
---

### ரஷ்யமொழி பேசுகிறவர்களுக்கான புகலிடம்

ஆண்ட்ரூ மெக்செஸ்னீ

உக்ரேனிய போதகரான வாடிம் கிரினிச்னிக்கு, ஸ்பானிஷ் நகரமான வேலன்சியாவில் ரஷ்ய மொழி பேசுகிறவர்களுக்காக ஒரு ஆலயம் ஆரம்பிக்க ஓர் இடத்தைக் கண்டுபிடிப்பது மிகவும் சவாலாக இருந்தது. அதற்காக ஜெபித்தார்கள். மாதம் 500 யூரோ வாடகைக்கு, 100 பேர் அமரக்கூடிய ஓர் அறை வாடகைக்கு கிடைத்தது. “அந்த வாடகைக்கு அது கிடைத்தது பெரிதுதான்” என்று வாடிம் சொன்னார்.

முதலில் 26 பேர்தான் கலந்துகொண்டார்கள்; அவர்களுக்கு அந்த அறை மிகப்பெரிதாக இருந்தது. ஆனால் வாடிம் தொடர்ந்து வெளி ஊழியம் செய்துவந்தார். ஞாயிற்றுக்கிழமைகளில் எல்லாரையும் கூடச்செய்து, கூட்டங்கள் நடத்தி, உணவு கொடுத்தார்கள். ரஷ்யமொழி பேசுகிற சிறுவர்களுக்கு விசேஷித்த நிகழ்ச்சிகள் நடத்தப்பட்டன. புதுவருடம், ஈஸ்டர் போன்ற நாட்களில் சிறப்பு நிகழ்ச்சிகள் நடத்தப்பட்டன. இசை நிகழ்ச்சிகள் நடத்தப்பட்டபோது, அறை நிரம்பி வழிந்தது; சிலசமயங்களில், மிகப்பெரிய அறைகளை வாடகைக்கு எடுக்க வேண்டியிருந்தது. அந்தப் பகுதியிலிருந்து ரஷ்யமொழி பேசுகிற மக்களுடன் அதிக பிணைப்பு ஏற்பட்டதால், அவர்களுக்கான ஒரு மையமாகவே அந்தச் சபை மாறியது. ஸ்பெயினில் ரஷ்யமொழி பேசுகிற மக்கள் 4 லட்சம்பேர் வாழ்கிறார்கள்; அவர்களில் 80 சதவீதம்பேர் வேலன்சியாவிலும், மத்தியத்தரைக்கடல் ஓரத்திலும் தான் இருக்கிறார்கள். இந்த 4 லட்சம்பேரில் குறைந்தது 500 பேர் அட்வென்டிஸ்டுகள்.

ஆனால் புதிய சபையில் முதன்முதலாக ஞானஸ்நானம் பெற்றவர் ரஷ்யரோ, முன்னால் சோவியத் யூனியனைச் சேர்ந்த பகுதியைச் சேர்ந்தவரோ அல்ல. அந்தப் பெண் ஈரானில் பிறந்தவர்; கிறிஸ்தவமல்லாத ஒரு மதத்தில் வளர்ந்தவர். முன்னாள் சோவியத் யூனியனைச் சேர்ந்த பெலாரஸில் 12 வருடங்கள் படித்ததால், ரஷ்ய மொழியை சரளமாகப் பேசுவார்; தெருவில் யாரோ ஒருவர் அழைக்கவே சபைக்கு வந்தவர்.

25 பேர் ஞானஸ்நானம் பெற்றார்கள்; முன்பு அட்வென்டிஸ்ட் சபைக்கு வந்திருந்த பல குடுமபத்தினர் தங்கள் வாழ்க்கையை மீண்டும் இயேசுவிடம் அர்ப்பணித்தார்கள். வாரா வாரம் 65 பெரியவர்களும் 40 சிறுவர்களும் ஆராதனையில் கலந்துகொள்ள ஆரம்பித்தார்கள்; அப்போதுதான் 2022இல், உக்ரைனில் போர் ஆரம்பித்தது. அந்தப் பிரச்சனையால் குடிபெயர்கிற மக்களுக்கு உதவுகிற வகையில் சபை வளர்ந்திருந்தது. உள்ளூர் தொடர்புகளைப் பயன்படுத்தி, உடனடியாக அகதிகள் மையம் ஒன்றை சபை ஆரம்பிக்க முடிந்தது. போர் ஆரம்பித்து முதல் இரண்டு மாதங்களில், 200 பேர் அந்த மையத்திற்கு வந்திருந்தார்கள்; தங்கினார்கள்; சாப்பிட்டார்கள். அவர்களில் பாதி பேர் அட்வென்டிஸ்டுகள். அதுமுதல் அங்கு அநேகர் உதவி பெற்றிருக்கிறார்கள்.

“ஸ்பெயினில் யாரையும் தெரியாத பலர் எங்களிடம் உதவிக்காக வந்தார்கள். நாங்கள் ரஷ்யமொழி பேசுபவர்கள் என்பதாலேயே எங்களிடம் உதவி கேட்டு வந்தார்கள்” என்றார். போர் ஆரம்பிப்பதற்கு முன்னரே, அகதிகளுக்கு உதவுகிற வகையில் சபையை வளரச் செய்தது தேவன்தாம் என்று சொல்லுகிறார். ஸ்பெயினில் உள்ள ரஷ்யமொழி பேசுகிற மக்கள் அனைவருக்கும் இயேசுவின் சீக்கிர வருகை குறித்த நம்பிக்கையை அறிவிப்பதே தன்னுடைய ஆசை என்று சொல்லுகிறார்.