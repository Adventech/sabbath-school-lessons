---
title:  மிஷன் கதை
date:   19/04/2024
---

### இத்தாலியில் உண்மையுள்ள மாணவி

ஆண்ட்ரூ மெக்செஸ்னீ

இத்தாலியில், அரசு பள்ளிகளில், விருப்பமுள்ள மாணவர்கள் ஒரு மணி நேரம் மத சம்பந்தமான வகுப்புகளில் கலந்துகொள்ள அனுமதியுண்டு. சாரா என்கிற ஒரு சிறுமி, வேதாகமத்தைப் பற்றி அதிகம் அறிய விரும்பினதால், அந்த வகுப்பில் கலந்துகொண்டாள்.

அவளுக்கு வேதாகம விஷயங்கள் நன்கு புரிய ஆரம்பித்தன. எனவே ஆசிரியை ஏதாவது கேள்வி கேட்டால், “சாராவுக்கு பதில் தெரியும்” என்று மற்ற மாணவர்கள் சொல்லுவார்கள். இது மாதக்கணக்கில் தொடர்ந்தது. அதனால் ஆசிரியை ஒருநாள் சாராவிடம், “நீ எப்படி வேதாகமத்தை நன்கு அறிந்துகொண்டாய்?” என்று கேட்டார்.

“செவந்த்-டே அட்வென்டிஸ்ட் சபையில் கற்றுக்கொண்டேன்” என்று சொன்னாள். அதுபற்றி அறிந்துகொள்ள விரும்பின ஆசிரியை ஒருநாள், சாரவுடன் சேர்ந்து ஆலயத்திற்குச் சென்றார்.

சாரா ஆறாம் வகுப்பு படித்தபோது, மதவகுப்புகளுக்கு புதிதாக ஒரு ஆசிரியையை நியமித்தார்கள். அந்த ஆசிரியைக் கேட்ட கேள்விகளுக்கும் பதிலளித்தாள். அதனால் தாக்க மடைந்த ஆசிரியை, அட்வென்டிஸ்ட் சபை பற்றி ஒருமணி நேரம் பேசுவதற்கு வாய்ப்பு கொடுத்தார். அவள் பேசி முடிந்ததும், ஓய்வுநாள் பற்றி சகமாணவர்கள் அவளிடம் கேள்விகள் கேட்டார்கள். இன்று சாரா மேல்நிலைப் பள்ளியில் படித்து வருகிறாள். கன்னியாஸ்திரி ஒருவர்தான் பக்திவகுப்புக்கான ஆசிரியை. ஒருசமயம், ஒரு தேர்வின்போது சாரா எழுதியிருந்த ஒரு வசனம் அந்தக் கன்னியாஸ்திரியை மிகவும் கவர்ந்தது. அதுபற்றி சாராவிடம் விளக்கம் கேட்டார். சாரா தன் விசுவாசம் பற்றிச் சொன்னாள். அதன்பிறகு அந்தக் கன்னியாஸ்திரி ஆலயத்திற்கு வந்தார்.

இன்னொரு வகுப்பில், இத்தாலியில் உள்ள ஒரு மதம்பற்றி சாராவால் பதிலளிக்க முடியாதபோது ஆசிரியை விரக்கியடைந்தார். இத்தாலியின் மிகப்பெரிய மதத்தில் தான் அங்கத்தினராக இல்லாததால் தனக்கு தெரியவில்லை என்று சாரா சொன்னாள். அந்த ஆசிரியை பல கேள்விகள் கேட்டுவிட்டு, வகுப்பில் செவந்த்-டே அட்வென்டிஸ்ட் சபைபற்றி ஒரு பாடம் எடுக்கச் சொன்னார். சாராவின் விளக்கின விதம் ஆசிரியைக்குப் பிடித்திருந்தது; “நம் வகுப்பில் வேறொரு மதம்பற்றிக் கற்றுக்கொள்வது அருமையாக இருக்கிறது” என்று சொன்னார். ஆனாலும் அடுத்த வருடத்தில், அதே ஆசிரியையின் வகுப்பு ஒரு சனிக்கிழமையில் வந்தது. சாரா கண்டிப்பாக வகுப்புக்கு வர வேண்டுமென ஆசிரியை சொன்னார். அவள் செல்லவில்லை; எனவே, “தயவுசெய்து, பள்ளிக்கு வந்துவிடு, நீ வந்ததாக யாரிடமும் சொல்ல மாட்டோம்” என்று பசப்பினார். இவ்வாறு வாராவாரம் நக்கலடித்தார். “நானும் வீட்டில் இருந்து விடலாமென நினைக்கிறேன். பள்ளிக்கு வந்து என்ன செய்வது?” என்று கேலியடித்தார்.

ஆனால் சாராவுடன் படித்த மாணவர்கள் அவளுக்கு ஆதரவாகப் பேசினார்கள்.

பிறகு ஓர் ஓய்வுநாளன்று, சாரா ஆலயத்தில் இருந்தபோது, அந்த ஆசிரியை அவளை வகுப்பில் புகழ்ந்து பேசினார். “சாரா இங்கு பாதிநேரம் தான் இருக்கிறாள், ஆனால் உங்களைவிட நல்ல மதிப்பெண் எடுக்கிறாள்” என்று சொன்னார். தன்னுடைய விசுவாசத்தை தான் வெளிப்படையாக அறிக்கையிடுவதால் தேவன் தன்னை ஆசீர்வதித்திருப்பதாக சாரா நம்புகிறாள்.