---
title:  இருளில் ஒளி பிரகாசிக்கிறது
date:   13/04/2024
---

### இவ்வார ஆராய்ச்சிக்கு
யோவான் 8:44; ஆதி 23:23; அப் 20:27-32; 2தெச 2:7-12; சங் 119:105, 116, 130, 133, 160; ஆதி 16:25; 2கொரி 4:3-6.

> <p>மனன வசனம்</p>
> அதற்கு இயேசு: இன்னும் கொஞ்சக்காலம் ஒளி உங்களிடத்தில் இருக்கும்; இருளில் நீங்கள் அகப்படாதபடிக்கு ஒளி உங்களோடிருக்கையில் நடவுங்கள்; இருளில் நடக்கிறவன் தான் போகிற இடம் இன்னதென்று அறியான் (என்று சொன்னார்). யோவான் 12:35.

வேதாகமத்தின் கடைசிப்புத்தகமான வெளிப்படுத்தலில் பிசாசானது பழைய பாம்பு என்றும், வலுசர்ப்பம் என்றும் அழைக்கப்படுகிறது. வெளி 12:9. தேவமக்களை அழிப்பதால் வலுசர்ப்பம் என்றும், அவர்களை வஞ் சிப்பதற்கு தந்திரமான சகலவித பொய்களையும் பயன்படுத்துவதால் பழைய பாம்பு என்றும் அழைக்கப்படுகிறான். கிறிஸ்து மரித்தபிறகு, ஆயிரக்கணக்கானோர் சித்திரவதை செய்யப்பட்டார்கள்; சிங்கங்களிடம் எறியப்பட்டார்கள்; தன் கடவுள்களை வணங்காத காரணத்திற்காக சர்வாதிகார ரோமால் எரிகம்பங்களில் எரிக்கப்பட்டார்கள். கொடுமையாகத் துன்புறுத்தப்பட்டாலும், அநேகர் உண்மையாக இருந்தார்கள்; சுவிசேஷம் தொடர்ந்து பரவியது; திருச்சபை வளர்ந்தது.

அதன் விளைவாக, சாத்தான் தன் வியூகத்தை மாற்றினான். வேதாகம சத்தியத்தின் போதனையை அறியாமலேயே ஆயிரக்கணக்கான அஞ்ஞானிகள் ஞானஸ்நானம் பெறும்படி செய்தான். தலைவர்கள் வேதாகம சத்தியத்தோடு உலகக் கருத்துகளையும் கலந்ததால், திருச்சபைக்குள் பொய்கள் அலைபோல பெருகின. 4ம் 5ம் நூற்றாண்டுகள் சமரசத்தின் காலக்கட்டங்களாக இருந்தன; அப்போது சபையின் முக்கியஸ்தர்கள் அஞ்ஞான பழக்கவழக்கங்களை கிறிஸ்தவப் போதனைகளுடன் கலந்தார்கள்.

ஆனாலும், வாழ்க்கையின் மிகவும் கடினமான காலக்கட்டங்களிலும், தேவன் தம் மக்களோடு இருந்தார். ‘வழியும் சத்தியமும் ஜீவனுமான இயேசுவை பலர் கண்டுகொண்டார்கள்; தாங்கள் மனதார நம்பினவற்றை மறுக்கும்படி அதிகப்படியான அழுத்தம் ஏற்பட்டபோதிலும், பரிசுத்த ஆவியின் வல்லமையால் தங்கள் நம்பிக்கையில் உறுதியாக நின்றார்கள். வேதாகமத்தில் வெளிப்படுத்தப்பட்டுள்ள தேவ சித்தத்திற்கு உண்மையாக இருந்தார்கள்; பகிரங்கமாகவோ சூழ்ச்சியாகவோ அழுத்தம் வைக்கப்பட்டாலும், அவரது வார்த்தையின் சத்தியத்திலிருந்து அவர்கள் விலகவில்லை.

மாபெரும் போராட்டம், 3ம் அதிகாரத்தின் அடிப்படையில் எழுதப்பட்ட இந்த வாரப் பாடம் 2024, ஏப்ரல் 20 வகுப்புக்காகப் படிக்கவேண்டிய பாடம்.