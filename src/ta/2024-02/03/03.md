---
title:  கொடிதான ஓநாய்கள்
date:   15/04/2024
---

`வரவிருந்த தேவதுரோகம்பற்றி எபேசுவின் சபைத் தலைவர்களுக்கு பவுல் கொடுத்த எச்சரிப்பு என்ன? அப் 20:27-32.`

வரவிருந்த தீங்குகுறித்து எச்சரிப்பதற்காக பவுல் இந்த ஆலோசனையை வழங்குகிறார். தன்னை அதிகம் கலங்கச்செய்த விஷயங்களை இந்த வசனங்களில் கூறுகிறார்.

‘மந்தையைத் தப்பவிடாத கொடிதான ஓநாய்கள் உங்களுக்குள்ளே வரும்’ என்று கலங்கினார். அப் 20:29. விசுவாசிகள் கடும் உபத்திரவத்தை சபைக்குள்ளிருந்தே அனுபவிக்க இருந்தார்கள்.

‘உங்களிலும் சிலர் எழும்பி, சீஷர்களைத் தங்களிடத்தில் இழுத்துக்கொள்ளும்படி மாறுபாடானவைகளைப் போதிப்பார்களென்று அறிந்திருக்கிறேன்’ என்பதிலும் அவரது கலக்கம் புரிகிறது. அப் 20:30. மதப்புரட்டுகள் திருச்சபைக்குள் நுழையவிருந்தன. தெய்வீக சத்தியங்களுக்குப்பதிலாக பொய்க் கோட்பாடுகள் புகுத்தப்படவிருந்தன. அஞ்ஞான பழக்கவழக்கங்கள் விசுவாசிகளை மேற்கொள்ள இருந்தன. நான்காம், ஐந்தாம் நூற்றாண்டுகளில், சமரசப் போக்கு கிறிஸ்தவத் திருச்சபைக்குள் வஞ்சகமாக நுழைந்தது; ஊழியம் வளரவேண்டும் என்பதை சாக்குப்போக்காகச் சொல்லி அதைச் செய்திருக்கலாம். அதனால் தேவவார்த்தையின் சத்தியங்களிலிருந்து வழிவிலகுகிற கொடுமையான நிலை உண்டானது.

`வரவிருந்த தேவதுரோகம்பற்றி 2தெச 2:7-12இல் பவுல் எவ்வாறு விவரிக்கிறார்? அதன் என்னென்ன தன்மைகளை விசுவாசிகள் எதிர்பார்க்கலாம்?`

‘அக்கிரமத்தின் இரகசியம் இப்பொழுதே கிரியைசெய்கிறது’ என்று பவுல் சொல்லுகிறார். பவுலின் நாட்களிலும்கூட, தேவனுடைய பிரமாணத்திற்குக் கீழ்ப்படிகிற விஷயத்தில், தேவ வார்த்தையின் சத்தியத்திலிருந்து படிப்படியாக விலகுகிற போக்கு காணப்பட்டது. இந்தப் பின்வாங்கல் பின்வரும் நூற்றாண்டுகளில் அதிகரிக்கவிருந்தது.

இரண்டாவது கற்பனைக்கு முரணாக, கிறிஸ்தவத் தொழுகைக்குள் சிலை வணக்கம் புகுத்தப்பட்டது. சிலை வணக்கமானது, அஞ்ஞானிகளின் தொழுகைகளில்தான் ஆயிரக்கணக்கான வருடங்களாக இருந்து வருகிறது. அஞ்ஞான மார்க் கத்தாரை கிறிஸ்தவ சபைக்குள் வரவைப்பதற்கு ஏதுவாக கிறிஸ்தவ மார்க்கத்தைக் கவர்ச்சிகரமாக மாற்றும்படி, அஞ்ஞான கடவுள்களின் பெயர்களை மாற்றி, புனிதர்கள் என்று அழைத்தார்கள். சூரியக்கடவுளின் தொழுகை நாளான ஞாயிற்றுக்கிழமையை, உயிர்த்தெழுதலுக்கு கனத்தைக் கொடுக்கும்படி, கிறிஸ்தவத் தொழுகையின் நாளாக படிப்படியாக மாற்றினார்கள். வேதாகமம் அங்கீகரியாத இந்தப் பொய் நாளானது, இன்றும் நடைமுறையில் இருந்துவருகிறது.

`இன்று திருச்சபைக்குள் எப்படிப்பட்ட சமரசப்போக்குகள் நுழைந்துவருகின்றன? முக்கியமாக, நீங்கள் என்ன சமரசங்களைச் செய்து வருகிறீர்கள்? சத்தியத்தோடு பொய்யைக் கலப்பதும் அதில் காணப்படுகிறதா?`