---
title:  'சமரச இணக்கம்: சாத்தானின் வஞ்சக வியூகம்'
date:   14/04/2024
---

`யோவான் 14:6ஐ யோவான் 8:44 உடன் ஒப்பிடவும். இந்த இரண்டு வசனங்களிலும் இயேசுவின் குணத்திற்கும், சாத்தானுடைய குணத்திற்கும் இடையே காணப்படுகிற வித்தியாசம் என்ன?`

இயேசு சத்தியத்தின் ஆதாரமாக இருப்பதால், அவர் சொல்வது உண்மை. சத்தியமானது சர்வ ஞானமும் சர்வ அன்பும் சர்வ அறிவும் நிறைந்த தேவனுடைய இருதயத்திலிருந்து புறப்படுகிறது. நிஜத்திற்கும் சகல சத்தியத்திற்கும் இயேசுவே அஸ்திபாரம்.

ஆனால் சாத்தானோ பொய்யன்; பொய்களின் பிதா. தேவ மக்களை வழி விலக்குவதற்காக பொய்களையும் வஞ்சகத்தையும் தவறான தகவல்களையும்திரிக்கப்பட்ட சத்தியத்தையும் பயன்படுத்துகிறான். ஏதேனில் சத்தியத்தைத் திரித்தான்; சந்தேகத்தை உருவாக்கினான்; தேவன் சொன்னதை முற்றிலும் மறுத்துப் பேசினான். இவ்வாறு ஏவாளை வஞ்சித்தான். அந்தக் கனியைப் புசித்தால் “நீங்கள் சாகவே சாவதில்லை” என்று சாத்தான் சொன்னது, தேவன் சொன்னதிற்கு முற்றிலும் முரணாக இருந்தது. நூற்றாண்டுகள் நெடுகிலும் இந்த வியூகத்தையே சாத்தான் பயன்படுத்திவருகிறான். தேவ வார்த்தைமீதான நம்பிக்கையைக் குறைத்து, வெளிப்படுத்தப்பட்டுள்ள தேவ சித்தத்தைப் புரட்டி, வேதவாக்கியங்களைத் திரித்து, அவ்வப்போது தன் நலனுக்காக வேதாகமத்தை தவறாக மேற்கோள் காட்டிவருகிறான்.

`தேவ வார்த்தையின் சத்தியம்பற்றி நீதி 23:23; யோவான் 17:17; 8:32 ஆகிய வசனங்களில் உள்ள பொதுவான கருத்து என்ன? அவற்றின் மையச் செய்தி என்ன?`

‘மனிதர்கள் பரிசுத்த வேதவாக்கியங்களை அறிவது, தனது வஞ்சனைகளை அறியவும், தனது வல்லமைக்கு எதிர்த்து நிற்கவும் அவர்களுக்குத் திறனளிக்கக்கூடும் என்பதை சாத்தான் நன்றாக அறிந்திருந்தான். உலக மீட்பருங்கூட வேத வாக்கியங்களால்தான் அவனது தாக்குதலை முறியடித்தார். ஒவ்வொரு தாக்குதலின்போதும், ‘என்று எழுதியிருக்கிறதே’ என்று வேதவசனத்தைச் சொல்லி, நித்திய சத்தியமாகிய கேடயத்தை கிறிஸ்து பயன்படுத்தினார். சத்துருவின் ஒவ்வொரு ஆலோசனையையும் வேதவாக்கியத்தின் ஞானத்தாலும் வல்லமையாலும் எதிர்த்தார். மனிதர்மேல் சாத்தான் தனது ஆதிக்கத்தைத் தக்கவைக்கவும், போப் பியத்தின் கள்ள அதிகாரத்தை நிறுவவும் மனிதர்களுக்கு வேதாகம அறிவு இல்லாமல் பார்த் துக்கொள்ள வேண்டியிருந்தது. “வேதாகமம் தேவனை உயர்த்தி, மனிதர்களை அவர்களது உண்மையான நிலையை உணரச்செய்கிறது; எனவே, அதன் பரிசுத்த சத்தியங்களை மறைப்பதும், நசுக்குவதும் அவசியம்” எனும் நியதியை ரோமச் சபை கையாண்டது. வேதாகமப் புழக்கத்தை நூற்றுக்கணக்கான ஆண்டுகளாகத் தடைசெய்தார்கள். மக்கள் அதை வாசிப்பதையும், அதைத்தங்கள் வீடுகளில் வைத்திருப்பதையும் தடுத்தார்கள். நேர்மையற்ற குருமார்களும் உபதேசிமார்களும், தங்களுடைய பாசாங்குகளைத் தக்கவைக்கிற விதத்தில், வசனங்களுக்கு விளக்கம்கொடுத்தார்கள். இவ்வாறாக, போப் பூமியில் தேவனுக்குப் பதிலாளி என்றும், சபைமேலும் அரசாங்கத்தின்மேலும் அவருக்கு அதிகாரம் வழங்கப்பட்டிருக்கிறது என்றும் கிட்டத்தட்ட உலகம் அனைத்துமே ஒப்புக்கொள்ளும் நிலை உண்டானது.

`இன்று எந்தெந்த வழிகளில் தேவனுடைய வார்த்தையைப் புரட்ட, அதாவது, தவறாகச் சித்திரிக்க சாத்தான் முயலுகிறான்?`