---
title:  மனதிற்கான போராட்டம்
date:   18/04/2024
---

`2கொரி 4:3-6ஐ வாசிக்கவும். ‘இப்பிரபஞ்சத்தின் தேவனானவன் அவர்களுடைய மனதைக் குருடாக்கினான்’ என்பதன் பொருள் என்ன? 2கொரி 4:4. அவர்களது கண்கள் எவ்வாறு குருடாக்கப்படுகின்றன? எவ்வாறு திறக்கப்படுகின்றன?`

இந்த வசனத்தில் வரும் ‘மனது’ என்பதற்கான கிரேக்க வார்த்தை நோயிமா. இதற்கு புலனுணர்வு அல்லது மனத்திறன்கள் என்று அர்த்தம். இந்த வசனம்பற்றி எஸ்டிஏ வேதாகம விளக்கவுரை ஒரு முக்கியக் கருத்தை முன்வைக்கிறது. ‘கிறிஸ்துவுக்கும் சாத்தானுக்கும் இடையேயுள்ள யுத்தமானது மனிதர்களின் மனதிற்கான யுத்தம். ரோமர் 7:23, 25; 12:2; 2கொரி 3:14; 11:3; பிலி 2:5; 4:7,8. மனிதர்களுடைய மனதைக் குருடாக்குவது சாத்தானுடைய முக்கிய வேலை. அவர்களை தேவவார்த்தையை ஆராயவிடாமல் செய்து, சரீர-ஆத்தும துஷ்பிரயோகத்தால் மனத்திறன்களைச் சீர்கெடப்பண்ணி, இவ்வுலக வாழ்க்கையின் காரியங்களால் மனதை முழுவதும் நிரப்பி, அகந்தைக்கும் சுயமேன்மைக்கும் தீனிப்போட்டு இதைச் செய்கிறான்’.1

தொலைந்துபோனோர் தேவையான அறிவைப் பெறாமல் போனதற்கு அவர்களுடைய இயலாமை காரணமல்ல; அறிவைப்பெற விரும்பாததே காரணம். சத்தியத்தை அறிந்துகொள்கிற வாய்ப்பை அநேகர் பெற்றிருந்தாலும், அவர்கள் அதை நம்பத் தீர்மானிப்பதில்லை; சாத்தான் அவர்களுடைய கண்களைக் குருடாக்குகிறான். சாத்தானின் ராஜ்யம் இருளின் ராஜ்யமாகும். எஸ்டிஏ விளக்கவுரை இவ்வாறு சொல்கிறது: ‘சாத்தானின் தீயதிட்டங்களையும் ஏமாற்று வேலைகளையும் அம்பலப்படுத்துவதற்கும், மனிதர்களுக்கு இருளிலிருந்து வெளிச்சத்தை நோக்கிய வழியைக் காண்பதற்கும் சுவிசேஷம் மட்டுமே ஒரே வழி’. புதிய ஏற்பாட்டு செய்தியின் சாராம்சமே இயேசுவின் வாழ்க்கையும் மரணமும் உயிர்த்தெழுதலும்தான். இயேசுவே சுவிசேஷத்தின் மையம்; வேதாகமத்தின் மையம். வேதவாக்கியங்கள் அனைத்தும் அவரைப்பற்றிச் சாட்சியிடுகின்றன. யோவான் 5:36.

`யோவான் 1:4,5,9,14 இயேசுவை எவ்வாறு விவரிக்கின்றது? குறிப்பாக யோவான் 1:14ஐக் கவனியுங்கள்.`

கிறிஸ்தவத் திருச்சபையின் ஆரம்ப நூற்றாண்டுகளில், கிறிஸ்துவே தங்களிலுள்ள இருளை அகற்றுகிற வெளிச்சமென புதிய ஏற்பாட்டு விசுவாசிகள் தங்களை அவருக்கு முற்றிலும் அர்ப்பணித்தார்கள். அவரது கிருபையால் மீட்கப்பட்டார்கள்; அவரது வல்லமையால் மாற்றப்பட்டார்கள்; அவரது அன்பால் ஊக்கமடைந்தார்கள். கிறிஸ்துவின் மீதிருந்த மெய்ப்பற்றை மரணத்தால்கூட கெடுக்க முடியவில்லை. சுவிசேஷத்தின் மகிமையான வெளிச்சத்தில் பிசாசின் வஞ்சகங்களை அடையாளம் கண்டார்கள். கிறிஸ்துவின் கிருபையால் அவரது சத்தியத்திற்கு தைரியமாக நின்ற ஆண்களும் பெண்களும் இருந்திருக்கிறார்கள். இந்த ஆரம்ப நூற்றாண்டுகளில், கிறிஸ்துவின் அன்பு, கிருபை, சத்தியம் ஆகிய வற்றின் ஒளி இருளின் ஊடே பிரகாசிக்கிறது.