---
title:  வார்த்தையால் பாதுகாப்பு
date:   16/04/2024
---

`யோவான் 17:15-17ஐ அப் 20:32 உடன் ஒப்பிடுங்கள். சாத்தானின் வஞ்சகங்களிலிருந்து பாதுகாக்கப்படுவதற்கு இயேசுவும் பவுலும் சொல்லுவது என்ன?`

வேதாகமம் பிழையில்லாத தேவசித்தத்தின் வெளிப்பாடாகும். அது மனுக்குலத்தின் இரட்சிப்புக்கான பரலோகத் திட்டத்தைச் சொல்கிறது. ‘வேதவாக்கியங்களெல்லாம் தேவ ஆவியினால் அருளப்பட்டிருக்கிறது’ என்பதால், ‘அவைகள் உபதேசத்துக்கும், கடிந்துகொள்ளுதலுக்கும் சீர்திருத்தலுக்கும், நீதியைப் படிப்பிக்குதலுக்கும் பிரயோஜனமுள்ளவைகளாயிருக்கிறது’. 2தீமோ 3:16. அதாவது ‘வேதவாக்கியங்களெல்லாம்’ தேவனுடைய ஏவுதலால் எழுதப்பட்டவை; சில பகுதிகள்மட்டுமே அவ்வாறு எழுதப்பட்டதாகச் சொல்வது பொய். வேதாகமம் முழுவதையும் தேவ வார்த்தையாக ஏற்றுக்கொள்ள வேண்டும். இல்லையெனில், அது வஞ்சகத்திற்குள் வழி திறந்துவிடும்.

மாபெரும் போராட்டத்தின் வெளிச்சத்தில், தேவனுடைய அளவற்ற அன்பை வேதாகமம் தெளிவாக வெளிப்படுத்துகிறது. அது சாத்தானுடைய மருட்சிகளை வெளியரங்கமாக்கி, பிசாசின் வஞ்சகங்களை வெளிப்படுத்துகிறது. சாத்தான் தேவவார்த்தையை வெறுக்கிறான்; அதன் செல்வாக்கை அழிப்பதற்கு நூற்றாண்டுகள் நெடுகிலும் தன்னால் முடிந்த அனைத்தையும் செய்திருக்கிறான்.

வேதாகமம் இல்லாமல் இரட்சிப்பின் திட்டம்பற்றி ஏதாவது அறியமுடியுமா? இயேசுவின் பிறப்பு, வாழ்க்கை, போதனைகள், ஊழியம்பற்றி எவ்வளவுக்கு அறிந்துகொள்ள முடியும்? வேதவாக்கியங்கள் இல்லாமல், கிறிஸ்துவுடைய தியாகத்தின் ஆழம், உயிரத்தெழுதலின் மகிமை, பரிந்துபேசுதலின் வல்லமை, வருகையின் மாட்சிமைபற்றி கொஞ்சமாவது புரிந்துகொள்ள முடியுமா?

தேவ வார்த்தைதாம் இந்தச் சத்தியங்கள் அனைத்தையும் வெளிப்படுத்துகிறது; போதிக்கிறது; வலியுறுத்துகிறது. அது மட்டுமே பரிசுத்த சத்தியம் முழுவதையும் புரிந்துகொள்வதற்கான இறுதி அளவுகோலாக இருக்கவேண்டும்.

எனவே, அதன் அதிகாரம் அல்லது ஆவியின் ஏவுதலைக் குறைத்துக் காட்டுகிற முயற்சிக்கு எதிராக நாம் போராடவேண்டும்; அதாவது அதை நேசிப்பதாகச் சொல்லிக்கொண்டே, இரகசியமாக அதன்மேல் சந்தேகப்பார்வையை வீசச் செய்கிறவர்களின் முயற்சிகளுக்கு எதிராக நாம் போராடவேண்டும். இன்றைய நவீன சிந்தனைப் போக்கால், பல இறையியல் வல்லுனர்களும் கிறிஸ்தவர்களும் வேதவாக்கியங்கள்குறித்த மனித கருத்துகளுக்கே அதிக முக்கியத்துவம் கொடுப்பதால், வேதாகமம் தேவ வார்த்தையாக அல்லாமல் மனித வார்த்தையாக மாறிவருகிறது. ராஜாக்கள், மேய்ப்பர்கள், மீனவர்கள், ஆசாரியர்கள், கவிஞர்கள் போன்ற பலர் எழுதினார்கள்; தாங்கள் வாழ்ந்த காலத்திலும் இடத்திலும் தங்களுடைய மிகச்சிறந்த புரிதலின் அடிப்படையில் எழுதினார்கள்; தேவன், அவருடைய படைப்பு, எதார்த்தம்பற்றி எழுதினார்கள்.

இது உண்மை என்றால், இருபத்தோராம் நூற்றாண்டில் வாழ்கிற நாம், இந்த நபர்களின் புரிதல்களைப்பற்றி ஏன் அக்கறை காட்டவேண்டும்? நித்திய வாழ்வுக்கான நம்பிக்கையின் அஸ்திபாரமென அவர்கள் நினத்த விஷயங்களில் நாம் ஏன் சிரத்தை எடுக்கவேண்டும்?

`இரட்சிப்பின் திட்டத்தில் தேவவார்த்தையின் முக்கியத்துவம்பற்றி சங்கீதக்காரன் சுட்டிக்காட்டுவது என்ன? சங் 119:105, 116, 130, 133, 160.`