---
title:  வேதாகமத்திற்கு அப்பாற்பட்ட மனித பகுத்தறிவு
date:   17/04/2024
---

ஆவியானவர் நம் சிந்தைகள்மூலம் கிரியை செய்கிறார். பிரபஞ்சத்தின் இரகசியங்களை ஆராயுமாறு நம்மை அழைக்கிறார். ‘கிறிஸ்தவர்கள் ஆலயத்தின் வாசலில் காலெடுத்து வைக்கும்போது மூளையைப் பயன்படுத்துவதில்லை’ என்பார்கள். இருந்தாலும், மனித பகுத்தறிவின் திறமையை வைத்துமட்டுமே வேதாகமத்திலுள்ள தெய்வீக சத்தியங்களைக் கண்டிபிடித்துவிட முடியாது. சத்தியம் என்பது மனித தேர்வு சம்பந்தப்பட்ட விஷயமல்ல. அது தெய்வீக வெளிப்பாடு சம்பந்தப்பட்டது.

`வஞ்சிப்பதற்கு சாத்தான் பயன்படுத்துகிற வியூகம்பற்றி நீதி 16:25; நியா 21:25; ஏசாயா 53:6 வெளிப்படுத்துவது என்ன?`

‘தேவ சித்தத்தைப் புரிந்துகொள்ள, பரிசுத்த ஆவியின் உதவி தேவையில்லை; வேதாகமத் தகவல்கள் தேவலையில்லை; மனித பகுத்தறிவு போதுமானது’ என்று நம்மை நம்பவைப்பதுதான் பிசாசின் ஆற்றல்மிக்க வஞ்சகங்களில் ஒன்றாகும். நம் பார்வைக்கு, ஒட்டுமொத்த கலாச்சாரத்துக்கும் செம்மையாகத் தோன்றுகிற வழிகள் உண்டு; ஆனால் அவை தேவனுடைய பார்வைக்கு முற்றிலும் தவறானவைகளாக இருக்கலாம்.

சில வருடங்களுக்குமுன், நானும் என் மனைவியும் இரவில் ஒரு உணவகத்தில் தங்கியிருந்தோம்; அப்போது, பக்கத்திலிருந்த காட்டிற்கு மலையேறுவதற் காகச் சென்றோம். என்னால் திசைகளை எளிதில் ஞாபகத்தில் வைக்கமுடியும்; எனவே, பல்வேறு வழிகளில் நடந்துசென்றாலும், மீண்டும் பத்திரமாகத் திரும்பிவிட முடியும் என்கிற நம்பிக்கை எனக்கு இருந்தது. ஆனால் சீக்கிரமே காட்டில் வழிதவறிவிட்டோம். சூரியன் மறைந்துகொண்டிருந்தது; திகிலடைந்தோம். நல்ல வேளையாக, வழிதெரிந்த சிலர் அங்கே வந்தார்கள். செல்லவேண்டிய இடத்திலிருந்து ஐந்து மைல் தள்ளி வந்திருந்தோம்; ஆனால் ஒரு பிரதான சாலைக்கு அருகிலேயே இருந்தோம். அவர்கள் அங்கேபக்கத்திலேயே தங்கள் காரை நிறுத்தியிருந்ததால், எங்களை காரில் ஏற்றி, உணவகத்தில் கொண்டுபோய் விட்டார்கள். நாம் செல்லவேண்டிய இடத்திற்கு வழிதெரிந்த, அங்கே நம்மை அழைத்துச் செல்ல திறனுள்ள ஒருவரைக் கண்டுபிடிப்பது, மிகவும் முக்கியமான ஒன்று.

பூமியிலிருந்து பரலோகம்நோக்கிய பயணத்தில் தேவன் நம்மைத் தனியாக விடவில்லை. நம்மை வீட்டிற்கு அழைத்துச்செல்லுகிற வழியை ஆவியானவர் நமக்குக் காட்டுகிறார். சத்தியம்-பொய், சரி-தவறு, நன்மை-தீமை ஆகியவற்றை தேவவார்த்தையின் வெளிச்சத்தில்மட்டுமே சரியாகப் புரிந்துகொள்ள முடியும். தேவனுக்கும் அவரது வார்த்தைக்கும் முரணானது தவறு; தவறு எப்போதுமே ஆபத்தானது; தேவனுக்கு இணக்கமாக இருத்தல் சத்தியமும் நன்மையுமாக இருக்கிறது. சத்தியத்திற்கும் ஒழுக்கத்திற்கும் இறுதிவழிகாட்டியாக தேவ வார்த்தையை ஏற்றுக்கொள்வது எவ்வளவு முக்கியமானது!

`பரிசுத்த ஆவியின் உதவியின்றி மனித மனதால் தெய்வீக சத்தியத்தை ஏன் கண்டுபிடிக்க முடியாது? மனித பகுத்தறிவுக்கும் தெய்வீக வெளிப்பாட்டிற்கும் இடையேயுள்ள உறவுபற்றி விவாதியுங்கள். தெய்வீக வெளிப்பாட்டை நாம் புரிந்துகொள்ள பகுத்தறிதல் எவ்வாறு உதவுகிறது? உதாரணமாக, பாபிலோனின் காலம் முதல் இரண்டாம் வருகையின் காலம் வரையிலான உலக வரலாற்றைச் சொல்கிற தானியேல் 2ம் அதிகாரத்தில் தெய்வீக வெளிப்பாட்டைப் புரிந்தகொள்ள எவ்வாறு உதவுகிறது? இதுபோன்ற தீர்க்கதரிசனம் எவ்வாறு மனித பகுத்தறிவை ஈர்க்கிறது?`