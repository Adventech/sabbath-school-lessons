---
title:  பரலோகத்திற்காக முத்திரிக்கப்படுதல்
date:   17/06/2024
---

தொழுகை சம்பந்தமாக வரவிருக்கிற நெருக்கடியில், தேவனுக்கு உண்மையானவர்கள் உலக அழுத்தங்களுக்கு அடிபணிய மாட்டார்கள். வெளி 14:12. பரிசுத்த ஆவியின் முத்திரையைப் பெற்றிருப்பார்கள். எபே 4:30. அவர்கள் சமரசமாகமாட்டார்கள். முற்காலங்களில் அதிகாரப்பூர்வ ஆவணங்களின் அசல்தன்மையை அங்கீகரிக்க முத்திரையிடுவார்கள். அந்த முத்திரைகள் தனித்தன்மை வாய்ந்தவையாக இருக்கும். இறுதிப் போராட்டமானது தொழுகைபற்றியது; தேவ பிரமாணத்தில் வெளிப்பட்டுள்ள அவரது அதிகாரம் பற்றியது, எனவே, தேவனுடைய முத்திரை அவரது பிரமாணத்தில் இருக்கிறதென புரிந்துகொள்ள முடிகிறது.

`ஓய்வுநாள் கட்டளையில் முத்திரையின் என்னென்ன அம்சங்கள் உள்ளன? யாத் 20:8-11.`

ஒரு அசல் முத்திரையின் மூன்று அம்சங்கள் இதில் உள்ளன: 1) அந்த முத்திரைக்கு சொந்தக்காரர் - ‘உன் தேவனாகிய கர்த்தர்’. 2) அவரது பதவி - சிருஷ்டிகர். 3) அவரது ஆட்சி எல்லை - ‘வானத்தையும் பூமியையும் சமுத்திரத்தையும் அவைகளிலுள்ள எல்லாவற்றையும்’. முத்திரையானது அடையாளம் என்றும் கூறப்படுகிறது. ரோமர் 4:11. எனவே இந்த இரு வார்த்தைகளும் ஒரே அர்த்தமுடையவை. ஓய்வுநாளானது தேவனுடைய பிரமாணத்தில் முத்திரையாக அல்லது அடையாளமாக இடம்பெற்றிருப்பதால், தொழுகை சம்பந்தமான இறுதிப் போராட்டத்தின் மையமாக இருக்கிறது. எசே 20:12,20; வெளி 12:17.

`வெளி 13:16,17 உடன் வெளி 7:1-3; வெளி 14:1ஐ ஒப்பிடுங்கள். தேவனுடைய முத்திரை எங்கு போடப்படுகிறது? மிருகத்தின் முத்திரை எங்கெல்லாம் போடப்படுகின்றன? இரண்டும் வித்தியாசப்படுத்திக் காட்டப்படுவது ஏன்?`

தேவனுடைய முத்திரை நெற்றியில் போடப்படுகிறது. நெற்றியானது மனதிற்கு அடையாளமாக இருக்கிறது; மனதாரத் தீர்மானம் செய்வதை அது சுட்டிக்காட்டுகிறது.

மிருகத்தின் முத்தரை நெற்றியிலோ கையிலோ போடப்படுகிறது; அதாவது, அறிவுப்பூர்வமாக உணர்ந்து, சாத்தானுடைய பொய்களை மனதார ஏற்றுக்கொள்ளத் தீர்மானிப்பதையும், தாங்கள் கொல்லப்படாமல் இருக்க பொய்த் தொழுகைக்கு ஒத்துப்போவதையும் காட்டுகிறது.

தேவனுக்குக் கீழ்ப்படிகிறவர்களை சாத்தான் வெறுக்கிறான். ‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிற’ விசுவாசமுள்ள மீதமானவர்கள்மீது சாத்தான் யுத்தம் தொடுக்கும்போது, மாபெரும் போராட்டம் உச்சக்கட்டத்தை அடைகிறது. வெளி 14:12. கிறிஸ்துவின் மீதான மெய்ப்பற்றில் அவர்கள் உறுதியாக இருக்கிறார்கள்.

`இறுதி நெருக்கடி வரும்போது ஆயத்தமாக இருப்பதற்கு, தினமும் கர்த்தருக்கு உண்மையுள்ளவர் களாக இருப்பது ஏன் முக்கியமானது?`