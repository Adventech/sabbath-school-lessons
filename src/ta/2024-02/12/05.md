---
title:  முன்மாரியும் பின்மாரியும்
date:   19/06/2024
---

`முதலாம் நூற்றாண்டில் நிறைவேறிய தீர்க்கதரிசனம் என்ன? அது உண்டாக்கிய தாக்கம் என்ன? யோவேல் 2:21-24; அப் 2:1-4, 41-47.`

பெந்தெகொஸ்தே நாளில் ஆவியானவர் ஊற்றப்பட்டார்; வல்லமையான வகையில் கிறிஸ்தவ சபை ஸ்தாபிக்கப்பட்டது. ஒரே நாளில் மூவாயிரம் பேர் மனமாறினார்கள். தேவனுடைய மறுரூபமாக்குகிற கிருபையால் அடுத்தடுத்து அற்புதங்கள் நிகழ்ந்ததாக அப்போஸ்தலர் பதிவுசெய்கிறது: ‘வசனத்தைக் கேட்ட வர்களில் அநேகர் விசுவாசித்தார்கள்; அவர்கள் தொகை ஏறக்குறைய ஐயாயிரமாயிருந்தது’. அப் 4:4. விசுவாசிகள் 120 பேர்தாம் ஒன்றுகூடி ஜெபித்தார்கள்; ஆனால், ஜெபம் மிகப்பெரிய வித்தியாசத்தை உண்டுபண்ணியது. சீக்கிரமே சபையில் ஆயிரக்கணக்கானோர் சேர்க்கப்பட்டார்கள். ‘ஆசாரியர்களில் அநேகரும் விசுவாசத்துக்குக் கீழ்ப்படிந்தார்கள்’ அப் 6:7.

எருசலேமில் சீடர்களுக்கு மிகுந்த உபத்திரவம் உண்டானபோது, அவர்கள் ‘எங்கும் திரிந்து, சுவிசேஷ வசனத்தைப் பிரசங்கித்தார்கள்’. அப் 8:4. யூதேயா, சமாரியா, கலிலேயா முழுவதிலும் சபைகள் ஸ்தாபிக்கப்பட்டன. அப் 9:31. பவுல் மனமாற்றமடைந்தபிறகு, மத்தியத் தரைக்கடல் பகுதி முழுவதிலும் கிறிஸ்துவை அறிவித்தார். தெசலோனிக்கேயாவில், சுவிசேஷத்தை எதிர்த்த யூதர்கள் சிலர் இவர்களைப் பார்த்து, ‘உலகத்தைக் கலக்குகிறவர்கள் இங்கேயும் வந்திருக்கிறார்கள்’ என்று சொன்னார்கள். அப் 17:6. ஆரம்பகாலத் திருச்சபை எவ்வளவு தூரம் ஊழியத்தைச் செய்துவந்தது என்பதற்கு இது வல்லமையான சாட்சி. பரிசுத்த ஆவியின் வல்லமையால், அப்போது அறியப்பட்ட உலகம் முழுவதிலும், குறைந்த நேரத்தில், சத்தியத்தைப் பரப்பினார்கள். முன்மாரி பற்றி யோவேல் உரைத்த தீர்க்கதரிசனம் பெந்தெகொஸ்தே நாளில் நிறைவேறியது; ஆனால் பூமியின் இறுதி அறுவடைக்கு ஆயத்தமாக்கும்படி பின்மாரியானது மிகுந்த வல்லமையோடு அருளப்படப் போகிறது.

`பூமியில் தேவபணி எவ்வாறு முடிவடையப் போகிறது? சக 4:6; 10:1; ஓசி 6:3; யாக் 5:7,8.`

‘முன்மாரி, பின்மாரி’ எனும் வார்த்தைகள் இஸ்ரவேலின் அறுவடைச் சுழற்சி சம்பந்தப்பட்ட வார்த்தைகள். விதை முளைக்கிற இலையுதிர் காலத்தில் முன்மாரி பெய்யும். அறுவடை முதிருவதற்காகப் பின்மாரி பெய்யும். சுவிசேஷத்தை அறிவிக்கிற பணியில் ஆவியானவரின் கிரியையை இது விளக்குகிறது. சுவிசேஷம் அறிவிக்கப்படத் துவங்கிய சமயத்தில், விதைக்கப்படுகிற விலையேறப் பெற்ற விதை முளைக்கும் வகையில் ‘முன்மாதிரி’ கொடுக்கப்பட்டதுபோல, அறுவடை முதிரும்படி ‘பின்மாரி’ கொடுக்கப்படும்’.