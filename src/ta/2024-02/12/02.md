---
title:  தேவனுக்கும் அவரது வார்த்தைக்கும் உண்மையாக
date:   16/06/2024
---

`இந்த வசனங்களில் பொதுவாகக் காணப்படும் கருத்து என்ன? நீதி 23:23, யோவான் 8:32; 17:17.`

மாபெரும் போராட்டம், உண்மைக்கும் பொய்க்கும் இடையேயான ஒரு யுத்தமாக காலம்நெடுகிலும் நடைபெற்று வருகிறது. சாத்தான் பொய்யனும் பொய்க்குப் பிதாவுமாக இருக்கிறான். யோவான் 8:44. இயேசு சகல சத்தியத்தின் ஆதாரம். ‘நானே வழியும் சத்தியமும் ஜீவனுமாயிருக்கிறேன்’ என்று இயேசு சொன்னார். யோவான் 14:6. சாத்தானுடைய வஞ்சகங்களிலிருந்து நம்மை விடுவிக்கிற சத்தியம் தேவவார்த்தையில் உள்ளது. வேதாகமம் சாத்தானுடைய வஞ்சகங்களைத் தோலுரித்து, தேவனுடைய திட்டங்களை வெளிப்படுத்துகிறது. வேதாகமம் நம் பாதைக்கு தீபமாக இருக்கிறது. சங் 119:105. ‘உம்முடைய வசனத்தின் பிரசித்தம் வெளிச்சம் தந்து, பேதைகளை உணர்வுள்ளவர்களாக்கும்’ சங் 119:130. ‘உம்முடைய வசனம் சமூலமும் சத்தியம்’. சங் 119:160.

`தீர்க்கதரிசனம் சம்பந்தமாக அப்போஸ்தலன் கொடுக்கிற நிச்சயம் என்ன? 2பேதுரு 1:16-21. தேவனுடைய தீர்க்கதரிசன வார்த்தையின் முக்கியத்துவத்தைக் காட்ட அவர் பயன்படுத்துகிற எடுத்துக்காட்டு என்ன?`

நாம் ‘தந்திரமான கட்டுக்கதைகளைப்’ பின்பற்றவில்லை. தேவ வார்த்தையிலுள்ள தீர்க்கதரிசனங்கள் முன்னிருக்கிற பாதைக்கு வெளிச்சம் வீசுகின்றன. பொய்யிலிருந்து சத்தியத்தைப் பிரித்துக் காண உதவுகின்றன. வேதாகமம் இல்லாமல், மனித கருத்துகளுக்குச் செவிசாய்த்தால், எளிதில் வஞ்சிக்கப்படுவோம். ‘பொய்ப்போதகர்களின் செல்வாக்கிற்கும் அந்தகார ஆவிகளுடைய வஞ்சக வல்லமைக்கும் எதிராக வேதவாக்கியங்கள் பாதுகாவலாக இருப்பதாக தேவ மக்களுக்குச் சொல்லப்படுகிறது. வேதாகம அறிவை மனிதர்கள் பெறாதபடி தடுக்க சாத்தான் சாத்தியமான ஒவ்வொரு உபாயத்தையும் பயன்படுத்துகிறான்; ஏனெனில், அவற்றின் தெளிவான வார்த்தைகள் அவனது வஞ்சகங்களை வெளிப்படுத்துகின்றன. கடைசி மாபெரும் வஞ்சகம் விரைவிலேயே நமக்குமுன் அரங்கேற உள்ளது. நம் கண்காண அந்திக்கிறிஸ்து அற்புதங்களைச் செய்ய இருக்கிறான். கிட்டத்தட்ட உண்மையைப் போலவே போலியும் இருக்கப்போவதால், வேதவாக்கியங்களினால் அல்லாமல் அவற்றை வேறுபடுத்தி அறிவது சாத்தியமல்ல.... வேதாகமச் சத்தியங்களால் தங்கள் சிந்தையைச் செறிவூட்டியிருப்ப வர்கள்மட்டுமே கடைசி மாபெரும் போராட்டத்தின்மத்தியில் நிலைநிற்பார்கள். ‘நான் மனிதர்களுக்குக் கீழ்ப்படிகிறதைவிட தேவனுக்குக் கீழ்ப்படிகிறேனா?’ என்று தங்களை ஆராயவேண்டிய சோதனை ஒவ்வொருவருக்கும் உண்டாகும். அதை முடிவுசெய்கிற வேளை இப்போதே வந்திருக்கிறது. தேவனுடைய மாறாத வார்த்தை எனும் கற்பாறையின்மீது நமது பாதங்கள் ஊன்றியிருக்கின்றனவா? தேவனுடைய கற்பனைகளையும் இயேசுவின் விசுவாசத்தையும் காத்துக்கொள்ள உறுதியாக நிற்க ஆயத்தமாயிருக்கிறோமா?’

`மேலுள்ள மேற்கோளிலுள்ள கேள்விகளை ஆராயுங்கள். இறுதி நெருக்கடியில் நாம் நிலைத்து நிற்க எது பெலனளிக்கும்? தேவ வார்த்தையை ஆராயாதபடி எது கவனத்தைச் சிதறடிக்கிறது? தனிப்பட்ட இன்பங்களுக்காக எவ்வாறு சத்தியத்தில் சமரசமாகிறோம்?`