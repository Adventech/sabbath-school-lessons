---
title:  யாரைத் தொழுகிறோம்?
date:   18/06/2024
---

சிருஷ்டிகரைத் தொழுகிறோமா? அல்லது மிருகத்தையும் அதன் சொரூபத்தையும் தொழுகிறோமா? தொழுகை சம்பந்தமாகவே மாபெரும் போராட்டம் நடைபெறும். இதில் நடுநிலைக்கு வாய்ப்பே இல்லை. வெளி 14இன் முதலாம் தூதன், ‘வானத்தையும் பூமியையும் சமுத்திரத்தையும் நீரூற்றுகளையும் உண்டாக்கினவரையே தொழுதுகொள்ளுங்கள்’ என்கிறான். வெளி 14:7. பரலோக வேண்டுதலுக்கு ஆதரவாக மூன்றாம் தூதன், மிருகத்தைத் தொழுவதின் கொடிய விளைவுகளை வெளிப்படுத்துகிறான்: ‘அவன் தேவனுடைய கோபாக்கினையாகிய பாத்திரத்திலே கலப்பில்லாமல் வார்க்கப்பட்ட அவருடைய உக்கிரமாகிய மதுவைக் குடி(ப்பான்)’. வெளி 14:10. மாறாக, சிருஷ்டிகரைத் தொழுதுகொள்பவர்கள்பற்றி ‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிறவர்(கள்)’ என்று வெளி 14:12 சொல்கிறது.

சிருஷ்டிப்புதான் மெய்த்தொழுகையின் அடிப்படை. வெளி 4:11. தேவன் ‘இயேசுகிறிஸ்துவைக்கொண்டு எல்லாவற்றையும் சிருஷ்டித்திருப்பதால்’ (எபே 3:11), சாத்தான் சிருஷ்டிகரை வெறுக்கிறான்; சிருஷ்டிப்பின் நினைவுச்சின்னமான ஓய்வுநாளை மாற்றுவதற்கு உலக வல்லமைகள்மூலம் முயன்றிருக்கிறான். தானி 7:25. தேவனுடைய பிரமாணம் சம்பந்தமாக வரவிருக்கிற போராட்டம் அதிகாரம் யாருக்கு என்பதின் அடிப்படையில் இருக்கும். ஓய்வுநாள் தொழுகையை சாத்தானால் ஒழிக்கமுடிந்தால், தேவனுடைய அதிகாரத்தைவிட தானே அதிகாரமுள்ளவன் என்று அவனால் சொல்லமுடியும். இதை நிறைவேற்ற, பொய் ஓய்வுநாளை ஏற்றுக்கொள்ள உலகம்முழுவதையும் வற்புறுத்துவான்.

இவ்வாறு நிகழ வாய்ப்பில்லாததுபோல நமக்குத் தோன்றினாலும், உலகத்தில் மாற்றம் திடீரென ஏற்படமுடியும். கோவிட்-19 ஒரு ஆதாரம். மிருகத்தின் முத்திரை சம்பந்தப்பட்ட நிகழ்வுகள்குறித்து விலாவரியாக நமக்குத் தெரியா விட்டாலும், அதைப் புரிந்துகொள்வது கடினமல்ல. உலகம் நிலையற்றது; இன்று தொழில் நுட்பத்தில் ஏற்பட்டுள்ள வளர்ச்சி, வேதாகமம் எச்சரிப்பதுபோல மாற்றம் மிகவேகமாக நடைபெறமுடியும் என்பதைக் காட்டுகிறது.

`மிருகத்தின் முத்திரையைப் பெறாதவர்களுக்கு குறிப்பாக என்னென்ன தண்டனைகள் கொடுக்கப்படும்? வெளி 13:13-17.`

மிருகத்திற்கும் அதன் சொரூபத்திற்கும் எதிராக கிறிஸ்துவுக்கு உண்மையாக இருப்பவர்கள், பொருளாதாரத் தடைகளுக்கும், மரண தண்டனைக்கும் ஆளாவார்கள். எப்போதும்போல இப்போதும் மனுக்குலத்தில் சீர்கேடு, அதிகார வேட்கை, வன்முறை அதிகம் காணப்படுகிறது. கடைசிக்காலத்தில் உபத்திரவம் வரும் என்பதை யோசித்துப் பார்ப்பது கடினமாக இல்லை. யோவானின் பின்வரும் வார்த்தைக ளிலிருந்து இதைப் புரிந்துகொள்ள முடிகிறது. இயேசுவைப் பற்றிப் பேசும்போது, ‘மனுஷருள்ளத்திலிருப்பதை அவர் அறிந்திருந்தபடியால், மனுஷரைக் குறித்து ஒருவரும் அவருக்குச் சாட்சி கொடுக்கவேண்டியதாயிருக்கவில்லை’ என்று யோவான் சொல்கிறார். யோவான் 2:25.

`மனுக்குலத்தின் சீர்கேட்டையும், மனிதர்களால் எவ்வளவு தீமை செய்யமுடியும் என்பதையும் யோசியுங்கள். இறுதி நிகழ்வுகள் நிச்சயம் சம்பவிக்கும் என்பதற்கு இவை எவ்வாறு ஆதாரங்களாக உள்ளன? நம் இருதயங்களை நாம் காத்துக்கொள்ள வேண்டியதுபற்றி இந்த மோசமான உண்மை சொல்லுவது என்ன?`