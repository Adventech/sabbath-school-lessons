---
title:  பூமியின் கடைசிச் சம்பவங்கள்
date:   15/06/2024
---

### இவ்வார ஆராய்ச்சிக்கு
யோவான் 8:32; எசே 20:12,20; வெளி 7:1,2; வெளி 14:1; யோவேல் 2:21-24; ஓசி 6:3; யாக் 5:7,8; வெளி 18:1-4.

> <p>மனன வசனம்</p>
> சத்தியத்தை வாங்கு, அதை விற்காதே; அப்படியே ஞானத்தையும் உபதேசத்தையும் புத்தியையும் வாங்கு. நீதிமொழிகள் 23:23.

உங்கள் பதின்ம வயது மகள், விடுமுறைக்காக கல்லூரியிலிருந்து வீட்டிற்கு காரை ஓட்டிக்கொண்டு வருகிறாள். அப்போது சீதோஷ்ண நிலைபற்றிய அறிக்கையைக் கேட்கிறீர்கள். சீதோஷ்ண நிலை மோசமடையும் என்று கேட்டதும் உங்களுக்கு மிகவும் வருத்தமாக இருக்கிறது. தொடுவானத்தில் மேகங்கள் கருக்க ஆரம்பிக்கின்றன. சூறாவளிக் காற்று வீசுகிறது. மழை பயங்கரமாகக் கொட்டுகிறது. மரங்கள் முறிந்து விழுகின்றன. வீட்டிற்கு வருகிற பிரதான சாலை மூடப்படுகிறது. அப்போது பக்கவாட்டிலுள்ள ஒரு சாலை வழியாக வரமுடியுமென பக்கத்து வீட்டுக்காரர் சொல்லுகிறார். அந்தச் சாலையிலும் மரங்கள் விழுந்து கிடந்தாலும், காரை ஓட்டி வந்துவிடலாமென்கிறார். தகவல்தொடர்பு சரியில்லாத நிலையிலும், மகளுக்கு ஒரு குறுஞ்செய்தியை அனுப்புகிறீர்கள்; அதில், வீட்டிற்கு பத்திரமாக வந்து சேருவதற்கான வழியை கவனமாகத் தெரிவிக்கிறீர்கள்.

வாழ்க்கையின் சூறாவளிகளிலிருந்து நம்மைக் காப்பாற்றி, நம்மை வீட்டிற்கு அழைத்துவர இயேசு விரும்புகிறார். ‘கொஞ்சமும் தீவிரம் குறையாத ஒரு சூறாவளி வருகிறது. அதை எதிர்கொள்ள ஆயத்தமாக இருக்கிறோமா?’ கிறிஸ்துவினுடைய வாழ்க்கை, மரணம், உயிர்த்தெழுதல், பரலோக பரிசுத்த ஸ்தலத்தில் ஊழியம் ஆகியவற்றின் நோக்கம் நம்மை வீட்டிற்கு அழைத்து வருவதே. அன்புள்ள இரட்சகரின் பாசமான அரவணைப்பை நாம் அனுபவிக்கவேண்டும். அதற்காக, கடைசிக்கால மக்களுக்குக் கொடுக்கப்பட்டுள்ள தெய்வீக வழிகாட்டல்கள்தாம் தானியேல்- வெளிப்படுத்தல் தீர்க்கதரிசனச் செய்திகள்.

தீர்க்கதரிசன வார்த்தை என்ன சொல்கிறது என்று பார்ப்போம்; மேலும், பூமியின் இறுதிப் போராட்டத்தின் ஊடே நம்மைத் தூக்கிச்சென்று, நம்மை வீடு சேர்ப்பதில் இயேசு எவ்வளவுக்குப் பெலமுள்ளவர் என்று கண்டுகொள்வோம்.

மாபெரும் போராட்டம், 37,38ம் அதிகாரங்களின் அடிப்படையில் எழுதப்பட்ட இந்த வாரப் பாடம் 2024, ஜூன் 22 வகுப்புக்காகப் படிக்கவேண்டிய பாடம்.