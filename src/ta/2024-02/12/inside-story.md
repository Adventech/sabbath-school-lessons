---
title:  மிஷன் கதை
date:   21/06/2024
---

### ரஷ்யமொழி பேசுபவர்களுக்கு ஊழியம்

ஆண்ட்ரூ மெக்செஸ்னீ

உக்ரேனியரான வேடிம் கிரினிச்னி, குளிர்சாதன கருவிகளை மாட்டுகிற பணிசெய்ய போர்ச்சுக்கல்லுக்குக் குடிபெயர்ந்தார். இருபது வருடங்களுக்கு பிறகு, ஸ்பெயினில் உள்ள ரஷ்யமொழி பேசுபவர்களுக்கான ஒரு சபையில், உக்ரேனிய அகதிகளுக்காக ஊழியம் செய்கிறவராக மாறினார். அது எப்படி நடந்தது?

“முதலாவது ஒரு சில அங்கத்தினர்களே இருந்தார்கள். பிறகு அநேகர் சேர்ந்தார்கள். அது தேவனுடைய ஆசீர்வாதம்” என்று சொன்னார் 44 வயதான வாடிம்.

உக்ரைனை விட்டுக் கிளம்பின பிறகு வாடிமும் அவரது மனைவி அலினாவும், போர்ச்சுக்கல்லில் குளிர்சாதன வியாபாரத்தை வெற்றிகரமாகச் செய்தார்கள்; அவர்களுக்கு போர்ச்சுக்கல் குடியுரிமை கிடைத்தது. இவ்வாறு 13 வருடங்கள் சென்றன; அப்போது, போர்ச்சுக்கல் மொழி தெரியாத ஒரு குடும்பத்தினர் அங்கு குடிபெயர்ந்து வந்திருந்தார்கள். அவர்களுக்கு உதவும்படி வாடிமிடம் கேட்டுக்கொள்ளப்பட்டது; அதுதான் திருப்புமுனையாக அமைந்தது. வாடிமும் அலினாவும் ரஷ்யமொழி பேசுகிற அந்தக் குடும்பத்தினரை தங்களோடு ஆலயத்திற்கு வரும்படி அழைத்தார்கள்; அவர்களுக்கு வேதாகம விஷயங்களை விளக்கினார்கள். மூன்று மாதங்களுக்கு பிறகு, அந்தக் குடும்பத்தினர் இயேசுவை ஏற்றுக்கொண்டு, ஞானஸ்நானம் பெற்றார்கள்.

வாடிமுக்கும் அலினாவுக்கும் மகிழ்ச்சியாக இருந்தது; ரஷ்யமொழி பேசுகிற பலருக்கு உதவியாக இருந்தார்கள். 18 மாதங்களில், 20 பேர் கூடுகிற வீட்டுச்சபை ஒன்றை ஆரம்பித்தார்கள். வாரந்தோறும் வாடிம் பிரசங்கம் செய்வார்; அலினா பாடல் கூட்டங்களைக் கவனிப்பார். “சனிக்கிழமை சாயங்கால வேளையில் மிகுந்த களைப்பு ஏற்படுமளவிற்கு ஊழியம் பரபரப்பாகச் செல்லும். ஆனாலும் சொல்லொண்ணா திருப்தியும் மகிழ்ச்சியும் சந்தோஷமும் காணப்படும்” என்று கூறினார்.

புதியதொரு நோக்கத்திற்கு தேவன் தங்களை அழைத்திருந்ததை அந்தத் தம்பதியர் உணர்ந்தார்கள். தேவனுடைய ராஜ்யத்திற்காக ஆத்துமாக்களை ஆதாயம் செய்வதே அவர்களுடைய ஒரே நோக்கம். வியாராத்தை நிறுத்திவிட்டு, பக்கத்து நாடான ஸ்பெயினில் இருந்த சகுண்டோ அட்வென்டிஸ்ட் கல்லூரியில் சேர்ந்தார்கள். நான்கு வருடங்களில் இறையியல் படிப்பில் முதுகலை பட்டம் பெற்றார் வாடிம்.

ஓய்வுநாள் மதியம் தோறும் ரஷ்ய மொழி பேசுகிற 20 பேருக்கு வேதப்பாடம் நடத்தினார்; அந்தச் சமயத்தில் அருகிலிருந்த வேலன்சியா நகரத்தில் தற்காலிக போதகராகப் பணியாற்றினார். சீக்கிரமே 10 பேர் ஆலய ஆராதனைகளில் வழக்கமாக கலந்துகொள்ள ஆரம்பித்தார்கள். ஓய்வுநாள் மதிய வேளையில் கூடுவோரின் எண்ணிக்கை அதிகரிக்க ஆரம்பித்தது. “தங்கள் மொழி தெரிந்தவர்களோடு சேர்ந்து மக்கள் ஆராதனை செய்வது முக்கியம்” என்று வாடிம் சொன்னார்.

ரஷ்யமொழி பேசுகிற சபை அங்கத்தினர்களின் எண்ணிக்கை 26 ஆக அதிகரித்த போது, ஸ்பெயின் மற்றும் இன்டர்-ஐரோப்பிய டிவிஷனின் அட்வென்டிஸ்ட் சபை உதவியுடன் வேலன்சியாவில், ரஷ்ய மொழி பேசுகிறவர்களுக்கான ஒரு சபை துவங்கப்பட்டது.