---
title:  மிஷன் கதை
date:   17/05/2024
---

### இருதயங்களைத் திறந்துவிடுதல்

ஃபெட்கர் நன்ஸ்

சமீபத்தில் ஓர் ஓய்வுநாளில், ஓன்டாரியோ எனும் கனடா மாகாணத்தில் உள்ள கிங்ஸ்டன் செவந்த்-டே அட்வென்டிஸ்ட் சபையில் இரண்டு சிரிய அகதிகள் ஆலய ஆராதனைகளில் கலந்துகொண்டார்கள். நான் ஒரு போதகர் என்பதால், சபைக்கு புதிதாக யாராவது வந்தால், மிகவும் மகிழ்ச்சியடைவேன்; ஆனால் வேறொரு மதத்தைச் சேர்ந்த ஒரு தாயையும் அவரது மகளையும் வரவேற்பது சிறப்பான சிலாக்கியமாக இருந்தது. ‘அவர்கள் எவ்வாறு எங்களைப் பற்றிக் கேள்விப்பட்டார்கள்?’ ‘அவரகளை யார் ஆலய ஆராதனைக்கு அழைத்தார்?’ என்று யோசித்தேன். அவர்கள் எங்கள் சபைக்கு வருவதற்கு முன்னரே, ஷெர்லி எனும் சபை அங்கத்தினர் சிரிய அகதிகளிடம் பழகியிருக்கிறார்.

ஷெர்லி முன்பின் தெரியாதவர்களை, குறிப்பாக அகதிகளை அதிகம் நேசிப்பவர்; அவரது அன்பான புன்னகையே இருதயங்களை உருக்கிவிடும். தன்னால் முடிந்த வழிகளி லெல்லாம் உதவிசெய்வார்; அவரது மனதுருக்கம் மக்களை உருகச் செய்துவிடும். விருந்துக்கோ கோடை சுற்றுலாவுக்கோ அவர் அழைக்கும்போது, அவர்கள் தட்டவே மாட்டார்கள். சிரியாவைச் சேர்ந்த அந்த தாயும் மகளும், ஓய்வுநாளில் ஆலயத்திற்கு வரும்படி ஷெர்லி கொடுத்த அழைப்பை ஏற்றுக்கொண்டார்கள்.

ஆராதனை முடிந்த பிறகு, ஆலயத்திற்கு வெளியே அவர்களைச் சந்தித்தோம். ஏமான் மற்றும் ஹெபா ஆகிய அவர்கள் சந்தோஷமாகப் பேசினார்கள்; அவர்களுக்காக ஜெபிக்க நான் முன்வந்தபோது, சம்மதித்தார்கள். பிறகு யோவான் சுவிசேஷத்தின் அரபிக் மொழி பிரதிபற்றிச் சொன்னபோது ஆர்வமடைந்தார்கள்; அது கனடா வேதாகமச் சங்கத்தால் அச்சிடப்பட்ட பிரதி. “உங்களுக்கு விருப்பமில்லாவிட்டால் தாராளமாகச் சொல்லலாம்” என்றேன். அந்த அம்மா புத்தகத்தை வாங்கிக் கொண்டார். “இயேசுவை ஒரு தீர்க்கதரிசியென நம்புகிறோம். அதனால் இந்தப் புத்தகத்தை வாசிப்போம்” என்று சொன்னார்.

ஒரு சில நாட்கள் கழித்து ஷெர்லி என்னை அழைத்து, எனக்கு சூடான் பாஷை தெரியுமா என்று விசாரித்தார். “இங்கு ஆப்ரிக்காவைச் சேர்ந்த ஒரு குடும்பத்தினர் இருக்கிறார்கள்; அவர்களை நீங்கள் சந்திக்கவேண்டும்” என்று சொன்னார்.

ஷெர்லியின் உண்மையான அன்பும், முன்பின் தெரியாதவர்கள் மீதான அக்கறையும் தொடர்ந்து உள்ளங்களைத் திறந்து கொண்டிருக்கின்றன. கிறிஸ்துவின் பாணியை நாம் பின்பற்றவேண்டும் என்பதற்கு அவர் உதாரணமாக இருக்கிறார். ‘மக்களை அணுகுவதில் கிறிஸ்துவின் பாணி மட்டுமே மெய்யான வெற்றி தரும். இரட்சகர் மக்களுடைய நலனை விரும்புவராக அவர்களுடன் கலந்தார். அவர்கள்மேல் பரிவு காட்டினார், அவர்களுடைய தேவைகளைச் சந்தித்தார், அவர்களது நம்பிக்கையைச் சம்பாதித்தார். பிறகு அவர்களிடம் “என்னைப் பின்பற்றி வாருங்கள்” என்று கட்டளையிட்டார்’. MH, p 143

ஷெர்லி மக்களோடு கலக்கிறார்; அவர்கள் சொல்வதைக் கேட்கிறார்; சேவை செய்கிறார்; தன்னலமற்ற அன்பும் அக்கறையும் காட்டுகிறார்; அதன்மூலம் உடைக்கமுடியாத தடைகளை உடைக்கிறார். ஷெர்லியைப் போல நாமும் அனுதினம் மக்களை அணுகவேண்டும். ‘நீங்கள் ஒருவரிலொருவர் அன்புள்ளவர்களாயிருந்தால், அதினால் நீங்கள் என்னுடைய சீஷர்களென்று எல்லாரும் அறிந்துகொள்வார்கள்’ என்று இயேசு சொன்னார்.