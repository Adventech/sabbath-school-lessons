---
title:  தானியேல் 8:14இன் 2300 நாட்கள்
date:   15/05/2024
---

ஆபிரகாமின் சந்ததியார் 400 வருடங்கள் அந்நியதேசத்தில் வாழ்தல், இஸ்ரவேலர் 40 வருடங்கள் வனாந்தரத்தில் அலைந்துதிரிதல், இஸ்ரவேலர் 70 வருடங்கள் சிறையிருப்பில் கழித்ல், இஸ்ரவேலருக்கு 490 வருடங்கள் ஒதுக்கப்படுதல்என தீர்க்கதரிசிகள் முன்னுரைத்த நிகழ்வுகள் துல்லியமாக நிறைவேறியதை வில்லியம் மில்லர் கண்டுகொண்டார். ஆதி 15:13; எண் 14:34; எரே 25:11; தானி 9:24.

`முதலாம் வருகை தொடர்பாக, தேவன் குறித்த காலக்கட்டம்பற்றி மாற்கு 1:15; கலா 4:4; ரோமர் 5:6 என்ன சொல்கின்றன?`

வேதவசனங்களை வேதவசனங்களோடு ஒப்பிட்டு, தீர்க்கதரிசனங்களை ஆராய்ந்தபோது, வேதாகமம் முழுவதிலும் ஒரு தெய்வீக அட்டவணையை தேவன் வைத்திருந்ததை மில்லர் கண்டார்; எனவே, நம் கர்த்தருடைய இரண்டாம் வருகைகுறித்தும் ஒரு தெய்வீக அட்டவணையை அவர் வைத்திருக்க வேண்டுமென முடிவுக்கு வந்தார்.

`2300 நாட்களின் முடிவில் என்ன நிகழவிருந்தது? தானி 8:14.`

‘பரிசுத்தஸ்தலம் சுத்திகரிக்கப்படுவது’ என்பது பூமி அக்கினியால் சுத்திகரிக்கப்படுவது என்கிற பிரபலக் கருத்தை வில்லியம் மில்லர் ஏற்றுக்கொண்டார். அவ்வளவு முக்கியத்துவம் வாய்ந்த நிகழ்வுபற்றிப் புரிந்துகொள்ள கருத்தோடு வேதவாக்கியங்களை ஆராய்ந்தார். தானி 8; 9ஆம் அதிகாரங்களுக்கு தொடர்பிருப்பதைக் கண்டார். தானி 8இல், தூதனிடம், ‘இவனுக்குத் தரிசனத்தை விளங்கப்பண்ணு’ என்று சொல்லப்பட்டது. தானி 8:16. அந்த அதிகாரத்தின் முடிவில், அந்தத் தரிசனத்திலும் விளக்கப்படாத ஒரே பகுதி 2,300 நாட்கள்பற்றிய பகுதி என்பது புரிகிறது. பிறகு அத்தூதன் மீண்டும் தானியேலிடம் வந்து, ‘உனக்கு அறிவை உணர்த்தும்படி இப்போது புறப்பட்டுவந்தேன்’ என்று சொன்னான். தானி 9:22; மேலும் பார்க்க தானி 9:23,25-27. அதாவது, 2300 நாட்கள்பற்றி விளக்குவதற்காக வந்தான்.

‘இப்போதும் சொல்லுகிற வார்த்தையை நீ கவனித்துக்கேட்டு, தரிசனத்தை அறிந்துகொள்’ என்று சொல்லிவிட்டு, (தானி 9:23), தூதன் சொன்ன முதல் வார்த்தைகள் இதோ: ‘உன் ஜனத்தின்மேலும் உன் பரிசுத்த நகரத்தின்மேலும் எழுபதுவாரங்கள் செல்லும்படி குறிக்கப்பட்டிருக்கிறது’. தானி 9:24. ‘குறிக்கப் பட்டிருக்கிறது’ என்பதற்கான எபிரெய வார்த்தைக்கு ‘வெட்டப்பட்டிருக்கிறது’ என்று அர்த்தம். எழுபது வாரங்களை, அதாவது 490 வருடங்களை வெட்ட வேண்டும். எதிலிருந்து? 2300 நாட்களிலிருந்து. அந்தப் பகுதியைமட்டுமே தானியேல் புரியாமல் இருந்தார்; அதுபற்றி விளக்கத்தான் தூதனும் வந்திருந்தார்.

அந்த 70 வாரக் காலக்கட்டம் ‘எருசலேமைத் திரும்ப எடுப்பித்துக்கட்டுகிற தற்கான கட்டளை வெளிப்படுவதுமுதல்’ தொடங்குவதாகச் சொல்லப்பட்டது. தானி 9:25. எனவே அந்தக் கட்டளை வெளிப்பட்ட தேதியை அறிந்தால், 70 வாரங்கள், 2300 நாட்கள் ஆகியவற்றின் துவக்கத்தை அறிந்துகொள்ளலாமென மில்லர் புரிந்துகொண்டார்.