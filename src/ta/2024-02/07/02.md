---
title:  அவரது வருகை குறித்த வாக்குறுதி
date:   12/05/2024
---

ஹாலந்தைவிட்டு புது உலகத்திற்குச் சென்ற புரொட்டஸ்டன்ட் சீர்திருத்தவாதிகளும் யாத்ரீகர்களும் இயேசுவின் வருகைக்காக ஏங்கினார்கள். கிறிஸ்துவின் இரண்டாம் வருகைகுறித்த எண்ணம் பேரானந்தத்தைக் கொடுத்ததால், அதை மகிழ்ச்சியோடே எதிர்பார்த்தார்கள். திருச்சபை நம்பிக்கையோடு எதிர்பார்த்த கிறிஸ்துவின் வருகையை ஜான் விக்ளிஃப் ஆவலோடு எதிர்பார்த்தார். இரண்டாம் வருகை “அனைத்து நிகழ்வுகளிலும் அதிகப் பிரியமானது” என்று கேல்வின் சொன்னார். அனைத்து சீர்திருத்தவாதிகளின் எண்ணமும் அதுவே. தேவனுக்கு உண்மையுள்ள மக்களுக்கு பயத்தை அல்ல, மகிழ்ச்சியைக் கொடுக்கிற நிகழ்வாக கிறிஸ்துவின் இரண்டாம் வருகை, இருந்தது.

`பின்வரும் வசனங்கள் ஏன் நூற்றாண்டுகள் நெடுகிலும் கிறிஸ்தவர்களுக்கு அதிக நம்பிக்கையைக் கொடுக்கின்றன? யோவான் 14:1-3; 1தெச 4:13-18; தீத்து 2:11-14.`

வேதாகமத்தை நம்புகிற கிறிஸ்தவர்களுக்கு, கிறிஸ்துவின் வருகைமீதான நம்பிக்கையால் ஏன் அவ்வளவு நம்பிக்கையும் சந்தோஷமும் கிடைத்தன? அவரது வருகையில் வியாதியும், உபத்திரவமும், மரணமும் ஒழியப்போகின்றன. சண்டையும் சச்சரவும் யுத்தமும் அழியப்போகின்றன. கிறிஸ்துவோடு நித்திய காலம் வாழப்போகிற மீட்கப்பட்டவர்களோடு நீடித்த ஐக்கியமும் சமாதானமும் சந்தோஷமும் இருக்கிற உலகம் வரப்போகிறது.

‘கர்த்தரின் வருகைதான் எல்லாக் காலங்களிலும் அவருடைய மெய்யடியார்களின் நம்பிக்கையாக இருந்திருக்கிறது. ஒலிவமலையின் மீதிருந்து இரட்சகர் பிரிந்து சென்றபோது, தாம் மறுபடியும் வரப்போவதாகக் கொடுத்த வாக்குத்தத்தம் அவரது சீடர்களின் எதிர்காலத்தைப் பிரகாசமாக்கியது; துயரத்தால் அணைக்க இயலாத, சோதனைகளால் குறைக்கமுடியாத மகிழ்ச்சியாலும் நம்பிக்கையாலும் சீடர்களுடைய இருதயங்களை நிறைத்தது. பாடுகளுக்கும் உபத்திரவங்களுக்கும் மத்தியிலும், மகாதேவனும் இரட்சகருமாயிருக்கிற இயேசு கிறிஸ்துவின் மகிமையின் பிரசன்னமாகுதல்தான், அவர்களுடைய ‘பாக்கியமான நம்பிக்கை’யாக இருந்தது. கர்த்தருடைய வருகைமட்டும் உயிருடன் இருப்பார்களென தெசலோனிக்கேயேர் நம்பியிருந்த தங்களுக்கு பிரியமானவர்களைக் கல்லறையில் அடக்கம்செய்தபோது, மிகுந்த துயரடைந்தார்கள்; அவர்களுடைய போதகராயிருந்த பவுல் அப்போது இரட்சகரின் வருகையில் நிகழவிருக்கும் உயிர்தெழுதலைச் சுட்டிக்காட்டினார். அப்பொழுது கிறிஸ்துவிற்குள் மரித்தவர்கள் முதலாவது எழுந்திருப்பார்கள்; பின்பு உயிரோடிருப்பவர்களோடு சேர்ந்து, கர்த்தருக்கு எதிர்கொண்டு போக ஆகாயத்தில் எடுத்துக்கொள்ளப்படுவார்கள். இவ்விதமாய் எப்பொழுதும் கர்த்தருடனேகூட இருப்போம்; இந்த வார்த்தைகளினாலே ஒருவரையொருவர் தேற்றுங்கள் என்றார்.1தெச 4:16-18.’

`இரண்டாம் வருகை ஏன் நமது விசுவாசத்திற்கு மிகவும் முக்கியமானது? மரித்தவர்கள் நித்திரை செய்கிறார்கள் (பாடம் 10ஐப் பார்க்கவும்) என்பது நமக்குத் தெரியும்; எனவே, இந்தப் போதனை ஏன் இன்னும் அதிக முக்கியமாகிறது? அதில்லாமல், பவுல் சொல்வதுபோல, ஏன் முற்றிலும் நம்பிக்கையற்ற நிலையில் இருந்திருப்போம்? 1கொரி 15:15-18.`