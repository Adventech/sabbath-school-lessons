---
title:  மேலும் படிக்க
date:   24/05/2024
---

நியாயத்தீர்ப்பில் நமக்காக இயேசு செய்கிற ஊழியம்பற்றியும், நமது பங்குபற்றியும் இவ்வாறு விவரிக்கப்படுகிறது: ‘இயேசு அவர்களது பாவங்களுக்கு சாக்குப்போக்குகளைச் சொல்லாமல், அவர்கள் மனம் வருந்தினதையும் விசுவாசித்ததையும் காட்டுகிறார்; அவர்களை மன்னிக்கும்படி கோருகிறார்; காயப்பட்ட தம் கரங்களை பிதாவுக்கும் பரிசுத்த தூதர்களுக்கும் முன்பாக உயர்த்திக்காட்டி, அவர்களைப் பேர்சொல்லி அழைத்திருக்கிறேன். அவர்களை என்னுடைய உள்ளங்கையில் நான் வரைந்திருக்கிறேன் என்று கூறுகிறார். “தேவனுக்குக்கேற்கும் பலிகள் நொறுங்குண்ட ஆவிதான்; தேவனே, நொறுங்குண்டதும் நருங்குண்டதுமான இருதயத்தை நீர் புறக்கணியீர்” சங்கீதம் 51:17. தம் ஜனங்கள்மேல் குற்றஞ்சுமத்துகிறவர்களைப் பார்த்து அவர், “உன்னைக் கடிந்துகொள்வாராக; சாத்தானே, எருசலேமைத் தெரிந்துகொண்ட கர்த்தர் உன்னைக் கடிந்துகொள்வாராக; இவன் அக்கினியினின்று தப்புவிக்கப்பட்ட கொள்ளி அல்லவா” என்று சொல்கிறார்’.

‘தேவமக்களென அங்கீகரிக்கப்பட்டவர்கள் அழுக்கான வஸ்திரங்களோடு கர்த்தருக்கு முன்பாக நிற்கிறார்கள் என்பது அவரது நாமத்தை அறிக்கையிடுகிற அனைவரும் தங்களைத் தாழ்த்தவும், இருதயத்தை ஆராய்ந்துபார்க்கவும் அவர்களை வழிநடத்த வேண்டும். சத்தியத்திற்குக் கீழ்ப்படிந்து, தங்கள் ஆத்துமாக்களைச் சுத்திகரிப்பவர்களிடம் தங்களைப்பற்றி தாழ்மையான எண்ணம் காணப்படும். கிறிஸ்துவின் கறைதிரையற்ற குணத்தை எவ்வளவு ஆழமாக ஆராய்கிறார்களோ அவ்வளவுக்கு அவரது சாயலுக்கு ஒத்தவர்களாக மாறவேண்டும் என்கிற ஆசை காணப்படும்; மேலும், தங்களிடம் தூய்மையோ பரிசுத்தமோ அதிகமாக இல்லை என்பதைக் கண்டுகொள்வார்கள். நாம் நம் பாவநிலையை உணர்ந்துகொள்கிற அதே வேளையில், கிறிஸ்துவால்மட்டுமே நமக்கு நீதியும் பரிசுத்தமாகுதலும் மீட்பும் உண்டாகிறதென அவரையே சார்ந்திருக்கவேண்டும். நமக்கு எதிரான சாத்தானின் குற்றச்சாட்டுகளுக்கு நாம் பதிலளிக்க முடியாது. கிறிஸ்துமட்டுமே நம் சார்பாக வல்லமையாக வாதாடமுடியும். நம் புண்ணியங்களை அல்ல, தம் புண்ணியங்களை ஆதாரமாகக் கொண்ட வாதங்களால் குற்றஞ்சாட்டுகிறவனை அவரே வாயடைக்கமுடியும்’.

**கலந்துரையாடக் கேள்விகள்**

`இயேசு காயம்பட்ட தம் கரங்களைக் காண்பித்து, பிதாவுக்குமுன் நமக்காகப் பேசுகிறார் என்பது நம்மில் எத்தகைய உணர்வுகளை உண்டாக்குகிறது? நியாயத்தீர்ப்பில் ஏன் இதுமட்டுமே நம் ஒரே நம்பிக்கையாக இருக்கிறது?`

`நாம் பாவநிவாரண நாளில் வாழ்கிறோம். பாவநிவாரணம் என்பது தொலைந்து போனவர்களை இரட்சிப்பதற்கு தேவன் செய்கிற கிரியையாகும். அப்படியானால், பாவிகளை இரட்சிப்பதற்கு தேவன் செயல்படுகிற நாள் எந்த நாளாக இருந்தாலும் அது நற்செய்திதானா?`

`‘கிறிஸ்துமட்டுமே நம் சார்பாக வல்லமையாக வாதாடமுடியும். நம் புண்ணியங்களை அல்ல, தம் புண்ணியங்களை ஆதாரமாகக் கொண்ட வாதங்களால் குற்றஞ்சாட்டுகிறவனை அவரே வாயடைக்கமுடியும்’ என்று எலன் ஒய்ட் எழுதுகிறார். இந்த நம்பிக்கையை நீங்கள் எவ்வாறு சொந்தமாக்கலாம்?`