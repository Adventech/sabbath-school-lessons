---
title:  மகா பரிசுத்த ஸ்தலம்
date:   20/05/2024
---

`பண்டைய இஸ்ரவேலில் பாவநிவாரண நாள் ஏன் முக்கியத்துவம் வாய்ந்த்தாக இருந்தது? லேவி 16:21,29-34; லேவி 23:26-32; எபி 9:23-28.`

வருடத்தின் ஒவ்வொரு நாளிலும் ஆசாரியர்கள் ஊழியம்செய்தார்கள்; ஆனால் எபிரெய மொழியில் யோம் கிப்புர் என்று அழைக்கப்பட்ட பாவநிவாரண நாளில், இஸ்ரவேலர் அனைவரும் ஆசரிப்புக் கூடாரத்தில் கூடுவார்கள். பாவ நிவாரண நாள் குறித்த பிரத்தியேகக் கட்டளைகள் லேவி 16; 23ஆம் அதிகாரங்களில் உள்ளன. வழக்கமாகச் செய்கிற வேலைகளை அன்று நிறுத்தினார்கள். எல்லாரும் உபவாசித்தார்கள். பிரதான ஆசாரியன் மக்களுக்காக மகா பரிசுத்த ஸ்தலத்திற்குள் பிரவேசிக்கிற சமயத்தில், இருதயங்களை ஆராய்ந்துபார்த்தார்கள். தாழ்மையோடு, மெய்யான மனந்திரும்புதலோடு தேவனைத் தேடினார்கள்.

பாவநிவாரண நாளில் தன்னைத் ‘தாழ்மைப்படுத்தாத’ எவனும் ‘அறுப்புண்டுபோவான்’; தெரிந்து கொள்ளப்பட்ட மக்களில் ஒருவராக அவன் இருக்க முடியாது. லேவி 23:27,29. பாவநிவாரண நாளில், பிரதான ஆசாரியான் ஆட்டுக் கடாவின் இரத்தத்தை பரிசுத்த ஸ்தலத்திற்குள் கொண்டுசென்று, கிருபாசனத்தின்மேல் தெளித்தான்; பிறகு, பொற்பீடத்தின்மேலும், வெண்கலப் பலிபீடத்தின்மேலும் இருந்த கொம்புகளில் இரத்தத்தைப் பூசினான். இவ்வாறு ஆசரிப்புக் கூடாம் முழுவதையும் சுத்தகரித்தான். இவ்வாறு பிராயச்சித்தம் செய்தபின்பு பிரதான ஆசாரியன் உயிரோடிருந்த ஆட்டுக்கடாவின்மீது கைகளை வைத்து, இஸ்ரவேலரின் பாவங்களை அறிக்கையிட்டான். பிறகு அந்த ஆடு, பாளயத்தில் என்றென்றும் இராதபடிக்கு வனாந்தரத்திற்குள் அனுப்பிவைக்கப்பட்டது.

அன்றாட ஆராதனைகளின்போது, இரத்தமானது ஆசரிப்புக்கூடாரத்திற்குள் கொண்டுசெல்லப்பட்டது; அது, பாவம் பதிவாவதையும் (எரே 17:1), அதை இறுதியில் அகற்றுவதற்கு தேவனே பொறுப்பேற்பதையும் சுட்டிக்காட்டியது. இப்போது, பாவநிவாரண நாளில், அது ஆசரிப்புக்கூடாரத்திற்கு வெளியே கொண்டுவரப்பட்டு, அசாசேல் எனப்படுகிற போக்காட்டின் தலையின்மேல் சுமத்தப்பட்டது; அந்த ஆடானாது, சாத்தானையும், பாவப்பிரச்சனைக்கு அவனே மூலக்காரனாக இருப்பதையும் சுட்டிக்காட்டியது.

இந்த ஆடு திரும்ப வரவேமுடியாத தூரத்தில் வனாந்தரத்திற்குள் விடப்பட்டது; எனவே, பாவநிவாரண நாளின் முடிவில், பரிசுத்த ஸ்தலம் சுத்திகரிக்கப்பட்டது; மக்கள் சுத்திகரிக்கப்பட்டார்கள். பரலோக ஆசரிப்புக்கூடாரத்தில், கிறிஸ்து முதலாவது பரிசுத்த ஸ்தலத்திலும், 2300 இராப்பகலின் முடிவான 1844ம் வருடம் முதல் மகா பரிசுத்த ஸ்தலத்திலும் ஊழியம்செய்து வருகிறார்.

இந்த மாபெரும் நியாயத்தீர்ப்பிலிருந்து நாம் தப்பலாம்; ஏனென்றால், இயேசு நம பதில் பலியானார். எலன் ஒய்ட் சொல்வது போல, ‘நமக்குக் கொஞ்சமும் பங்கில்லாத அவரது நிதியால் நாம் நீதிமான்கள் ஆக்கப்படுகிறோம்’. இந்த நீதி நம்முடைய கணக்கில் எண்ணப்படுவதால், நாம் நம் ஆத்துமாக்களைத் தாழ்த்துகிறோம்; அதாவது, பாவத்தைவிட்டு விலகுகிறோம். பாவத்தை மனதார ஏற்றுக்கொள்ளாமல், நமக்குப் பிடித்த பாவங்களில் நிலைத்திருக்க சாக்குப்போக்குச் சொல்லாமல், கிருபையில் வளர்ந்து, பரிசுத்தமான வாழ்க்கை வாழ்கிறோம்.

`நம் வாழ்க்கையில் பாவநிவாரண நாளின் முக்கியத்துவம் என்ன? நாம் வாழ்கிற விதத்தில் அது ஏன் வித்தியாசத்தை உண்டுபண்ணவேண்டும்?`