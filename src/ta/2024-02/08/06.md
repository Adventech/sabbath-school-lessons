---
title:  இயேசு, நியாயத்தீர்ப்பில் நம் வழக்கறிஞர்
date:   23/05/2024
---

`பரலோக ஆசரிப்புக்கூடாரத்தில் ஆசாரியர்கள் செய்த ஊழியத்திற்கும், பரலோகப் பரிசுத்த ஸ்தலத்திற்குள் இயேசு செய்த ஊழியத்திற்கும் இடையே என்ன வித்தியாசத்தை எபி 10:9-14 வெளிப்படுத்துகிறது?`

பாவத்திற்கான பூரண பலியாக கிறிஸ்து ஒரே தரம் சிலுவையில் மரித்துவிட்டார். பரலோகப் பரிசுத்த ஸ்தலத்தில் அவர் செய்கிற ஆசாரிய ஊழியம் நம்மைப் பரிசுத்தப்படுத்துகிறது. இப்போது மகா பரிசுத்த ஸ்தலத்திற்குள் பிரவேசித்திருப்பதால், நியாயத்தீர்ப்பில் நமது வழக்கறிஞராக நின்றுகொண்டிருக்கிறார். 1யோவான் 2:1. ‘கிறிஸ்துவும் அநேகருடைய பாவங்களைச் சுமந்து தீர்க்கும் படிக்கு ஒரேதரம் பலியிடப்பட்டு, தமக்காகக் காத்துக்கொண்டிருக்கிறவர்களுக்கு இரட்சிப்பை அருளும்படி இரண்டாந்தரம் பாவமில்லாமல் தரிசனமாவார்’. எபி 9:28. இயேசு தம் பலியாலும் மத்தியஸ்த ஊழியத்தாலும் பாவத்திற்கு தீர்வு கண்டுள்ளார். இப்போது, அவருடைய ‘பிரசன்னமாகுதலை விரும்பும் யாவருக்காகவும்’ மீண்டும் வருகிறார். 2தீமோ 4:8.

`இயேசு ஏன் தம்மைப் பின்பற்றும்படி நம்மை அழைக்கிறார்? அவரைப் பின்பற்றும் போது என்ன கண்டுகொள்கிறோம்?`

‘இரட்சிப்பின் திட்டத்தில், கிறிஸ்து சிலுவையில் மரித்ததுபோலவே பரலோகப் பரிசுத்த ஸ்தலத்தில் மனிதனுக்காக அவர் பரிந்துபேசுவதும் அத்தியாவசியமானதாக இருக்கிறது. தாம் மரித்தபோது தொடங்கிய அந்த வேலையைத்தான் தாம் உயிர்த்தெழுந்த பிறகு நிறைவேற்றும்படிக்கு பரலோகத்திற்கு ஏறிச் சென்றார். நமது முன்னோடி பிரவேசித்திருக்கிற திரைக்குள்ளாக விசுவாசத்தினால் நாமும் பிரவேசிக்கவேண்டும். எபிரெயர் 6:20. அங்குதான் சிலுவையிலிருந்து புறப்படுகிற வெளிச்சம் பிரதிபலிக்கிறது. அங்கு மீட்பின் இரகசியங்கள் குறித்து ஒரு தெளிவான காட்சியை நாம் பெறலாம். மதிப்பிடமுடியாத ஒரு விலையைச் செலுத்தி மனிதனுடைய இரட்சிப்பை பரலோகம் நிறைவேற்றியிருக்கிறது; மீறப்பட்ட தேவ பிரமாணத்தின் அதிகபட்ச கோரிக்கைகளுக்கு இணையானதாக அந்தப் பலி இருந்தது. பிதாவின் சிங்காசனத்தண்டை செல்வதற்கான பாதையை இயேசு திறந்திருக்கிறார்; விசுவாசத்தோடு தேவனுக்குமுன் வருகிற அனைவருடைய மெய்யான ஆசைகளையும் அவருடைய மத்தியஸ்தல ஊழியத்தின்மூலம் சமர்ப்பிக்கலாம்.’.

இரட்சிப்பின் திட்டமானது மாபெரும் போராட்டத்திற்குத் தீர்வு காண்பதற்கும், சாத்தானின் பிடியிலிருந்து இந்த உலகத்தைக் காப்பாற்றுவதற்குமான முழுத் திட்டமாகும். உதவி தேவைப்படுகிற ஓர் உலகத்திற்கும், உற்றுநோக்குகிற ஒரு பிரபஞ்சத்திற்கும் தேவனுடைய அன்பை இயேசுவின் வாழ்க்கை வெளிப்படுத்தியது. அவரது மரணமானது பாவத்தின் கொடூரத்தை வெளிப்படுத்தி, மனுக்குலம் முழுவதிற்கும் இரட்சிப்பை அருளியது. பரலோகப் பரிசுத்த ஸ்தலத்தில் அவர் செய்கிற மத்தியஸ்த பணியானது, பாவப்பரிகாரத்தின் பலன்களை விசுவாசத்தோடு பெற முயலுகிற அனைவருக்கும் அவற்றை அருளுகிறது.

`சிலுவையில் கிறிஸ்து மரித்ததற்கும் பரலோகப் பரிசுத்த ஸ்தலத்தில் பரிந்துபேசுவதற்கும் என்ன தொடர்பிருக்கிறது? இரட்சிப்பின் திட்டத்தில் நியாயத்தீர்ப்பு ஏன் இன்றியமையாதது?`