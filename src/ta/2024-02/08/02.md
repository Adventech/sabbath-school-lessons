---
title:  பரலோகப் பரிசுத்த ஸ்தலம்
date:   19/05/2024
---

`யாத் 25:8,9,40; எபி 8:1-6 சொல்கிற இரண்டு பரிசுத்த ஸ்தலங்கள் யாவை?`

1844ம் ஆண்டு அனுபவத்திற்குப்பிறகு, ஆரம்பக்கால அட்வென்டிஸ்டுகள் வேதவாக்கியங்களை அதிகமாக ஆராய்ந்தார்கள்; இரண்டு பரிசுத்த ஸ்தலங்கள்பற்றி வேதாகமம் சொல்வதைக் கண்டார்கள். ஒன்று, மோசே கட்டினது; மற்றொன்று, பரலோகத்தில் உள்ள அசலான பரிசுத்த ஸ்தலம். ‘பரிசுத்த ஸ்தலம்’ என்று வேதாகமத்தில் வருகிற வார்த்தைகள், முதலாவது மோசே கட்டின ஆசரிப்புக்கூடாரத்தைச் சுட்டிக்காட்டுகிறது; அது பரலோகத்திலுள்ளவைகளுக்கு ‘சாயலாக’ இருக்கிறது. இரண்டாவது, பரலோகத்திலுள்ள ‘மெய்யான ஆசரிப்புக்கூடாரத்தை’ சுட்டிக்காட்டுகிறது; அதைத்தான் பூலோக ஆசரிப்புக்கூடாரம் சுட்டிக்காட்டியது. கிறிஸ்து மரித்தபோது, சாயலான ஆராதனைகள் அர்த்தமற்றதாகின. பரலோகத்திலுள்ள ‘மெய்யான ஆசரிப்புக்கூடாரம்’தான் புது உடன்படிக்கையின் பரிசுத்த ஸ்தலமாகும். புது உடன்படிக்கையின் காலத்தில் தானி 8:14 நிறைவேறியதால், அது புது உடன்படிக்கையின் பரிசுத்த ஸ்தலத்தைத்தான் சுட்டிக்காட்டவேண்டும்.

‘2300 நாட்களானது 1844ல் முடிவடைந்த சமயத்தில், பல நூற்றாண்டுகளாக பூமியில் பரிசுத்தஸ்தலம் எதுவும் இல்லாமல் இருந்தது. இவ்வாறாக, “இரண்டாயிரத்து முந்நூறு இராப்பகல் செல்லும்; பின்பு பரிசுத்தஸ்தலம் சுத்திகரிக்கப்படும்” என்கிற தீர்க்கதரிசனமானது பரலோகப் பரிசுத்த ஸ்தலத்தைதான் சந்தேகத்திற்கு இடமின்றி சுட்டிக்காட்டுகிறது’.

வனாந்தர ஆசரிப்புக்கூடாரம் பரலோக ஆசரிப்புக்கூடாரத்தின் மாதிரியாக இருந்தது. பரலோக ஆசரிப்புக்கூடார ஆராதனைகள், இரட்சிப்புக்கான தேனுடைய திட்டத்தை எடுத்துக்காட்டின. அங்கு இடப்பட்ட ஒவ்வொரு பலியும், சிலுவையில் இயேசு பலியானதைச் சுட்டிக்காட்டின. யோவான் 1:29. கிறிஸ்துவின் அந்தப் பலியால்தான், பாவத்தின் ஆக்கினையிலிருந்து விடுவிக்கப்பட்டிருக்கிறோம். நமக்கு பாவமன்னிப்பு கிடைத்திருக்கிறது. நமக்காக கிறிஸ்து இட்ட பலியை ஏற்றுக்கொண்டு, நம் பாவங்களை அறிக்கையிடும்போது, நம் குற்றம் நிவிர்த்தியாகிறது. 1யோவான் 1:9. இயேசு நமக்காக மரித்த தேவ ஆட்டுக்குட்டி; அது மட்டுமல்ல, நமக்காக ஜீவிக்கிற ஆசாரியராகவும் இருக்கிறார்.

‘தமது மூலமாய் தேவனிடத்தில் சேருகிறவர்களுக்காக வேண்டுதல்செய்யும் படிக்கு அவர் எப்பொழுதும் உயிரோடிருக்கிறவராகையால் அவர்களை முற்றுமுடிய இரட்சிக்க வல்லவராயுமிருக்கிறார்’. எபி 7:25. அவர் பாவத்தின் தோஷத்தை அகற்றி, பாவத்தின் வல்லமையிலிருந்து நம்மை இரட்சிக்கிறார். ரோமர் 8:1-4; 2கொரி 5:21. இயேசு பரலோகப் பரிசுத்த ஸ்தலத்தில் நமக்காக ஊழியம் செய்கிறார். அவரது பரிந்துபேசுதலால், நம் வாழ்க்கையில் பாவத்தின் பிடி தகர்கிறது. பாவ இயல்புகளின் அடிமைத்தனத்திலிருந்து விடுவிக்கப்படுகிறோம். கிறிஸ்துவுக்குள் விடுதலை பெறுகிறோம்; அதாவது, பாவத்தின் ஆக்கினையிலிருந்தும், அதன் கட்டுப்பாட்டிலிருந்தும் விடுதலை கிடைக்கிறது. விசுவாசத்தோடு கிறிஸ்துவைப் பற்றும்போது, இரட்சிப்பின் நிச்சயத்தைப் பெறுகிறோம்.

`கிறிஸ்து பரலோகத்தில் உங்களுக்காக ஊழியம் செய்கிறார்; அதாவது, உங்களுக்காகப் பரிந்து பேசுகிறார்; இதன் முக்கியத்துவம் என்ன? உங்களுக்கு ஏன் ஒரு மத்தியஸ்தர் தேவை? இந்த உண்மை ஏன் நற்செய்தியாகும்?`