---
title:  மகா பரிசுத்த ஸ்தலம்பற்றிய நற்செய்தி
date:   22/05/2024
---

`பின்வரும் வசனங்கள் ஒவ்வொருவருக்கும் கொடுக்கிற நிச்சயமும் தெய்வீக அழைப்பும் என்ன? எபி 4:14-16; 10:19-22.`

‘உறுதியாய்ப் பற்றிக்கொள்ளுங்கள்’, ‘ஒருபோதும் நம்பிக்கை இழக்காதீர்கள்’, நம் பிரதான ஆசாரியராகிய இயேசுவின்மேல் விசுவாசமாக இருப்பதையே நோக்கமாகக் கொள்ளுங்கள் என்று பவுல் சொல்கிறார். இயேசு நமக்காகத் திறந்துள்ள ‘புதிதும் ஜீவனுமான மார்க்கத்தின்’ மூலம் விசுவாசத்தோடே நாம் பரலோகப் பரிசுத்த ஸ்தலத்திற்குள் பிரவேசிக்கலாம்.

பிரகாரத்திலிருந்த வெண்கலப் பலிபீடத்தின் கொம்புகளில் இரத்தம் பூசப்பட்டது. மகா பரிசுத்த ஸ்தலத்தில், பொன் தூபவர்க்கப் பீடத்தின் கொம்புகளில் இரத்தம் பூசப்பட்டது. கிருபாசனத்திற்குமுன்பாக இருந்த திரைச்சீலையில் இரத்தம் தெளிக்கப்பட்டது.

இயேசுவின் இரத்தம் ஒவ்வொரு இடத்திலும் வழியை ஆயத்தப்படுத்துகிறது. அது நமக்கு நம்பிக்கையைக் கொடுக்கிறது; ஏனெனில், இயேசு நம்மை மன்னித்து, நம் பாவங்களை அழிக்கும்போதுமட்டுமே நாம் தேவனோடு மீண்டும் இணையமுடியும். தேவனுடைய இரக்கத்திற்கு முடிவில்லை; அவ்வாறுதான் அவரது நீதியும் இருக்கிறது. இயேசு முதலில் நம் பாவங்களை மன்னிப்பதாகவும், இரண்டாவதாக, அவற்றை அழிப்பதாகவும் உத்தரவாதம் அளிக்காவிட்டால், கிறிஸ்துவின் பலியை நமது மீறல்களுக்கான பரிகாரமாக நியாயம் ஏற்கமுடியாது.

`மாபெரும் போராட்டத்தின் பின்னணியில், வெளி 11:19இன் தரிசனம் எவ்வாறு முக்கியத்துவம் வாய்ந்ததாக இருக்கிறது? நியாயப்பிரமாணமும் சுவிசேஷமும் பிரிக்க முடியாது என்பதை அது எவ்வாறு காட்டுகிறது?`

தேவபிரசன்னத்தின் சுடரொளி வீசுகிற பிரகாசத்திலும் மகிமையிலும், பிரபஞ்சத்தின் சிங்காசன அறையிலும், தேவ சிங்காசனத்தின்கீழே, உடன்படிக்கை பெட்டிக்குள் தேவ பிரமாணம் இருக்கிறது. அந்த மகா பரிசுத்த ஸ்தலத்தில், தேவ நீதியும் இரக்கமும் வெளிப்படுகின்றன. பூலோக வல்லமை எதுவும் தேவ பிரமாணத்தை மாற்றமுடியாது; அதற்கு பல காரணங்கள் இருக்கலாம்; ஆனால், அது பரலோகத்தில் உடன்படிக்கை பெட்டிக்குள் இருக்கிறது என்பது முக்கியமானது. எபிரெயர் 8:10, ‘அந்த நாட்களுக்குப்பின்பு நான் இஸ்ரவேல் குடும்பத்தாரோடே பண்ணும் உடன்படிக்கையாவது: என்னுடைய பிரமாணங்களை அவர்களுடைய மனதிலே வைத்து, அவர்களுடைய இருதயங்களில் அவைகளை எழுதுவேன்; நான் அவர்கள் தேவனாயிருப்பேன், அவர்கள் என் ஜனமாயிருப்பார்கள்’ என்று சொல்கிறது. பரலோகப் பரிசுத்த ஸ்தலத்திற்குள் விசுவாசத்தோடு நுழையும்போது, நம் கடந்தகால பாவத்திற்கு மன்னிப்பையும், கிறிஸ்துவின்மூலம் கீழ்ப்படிதலோடு வாழ்வதற்கான வல்லமையையும் பெறுகிறோம். அவரே நமக்காக மரித்தார்; நம் இருதயங்களில் பிரமாணத்தை எழுதுகிறார். இயேசு நம்மை ‘முற்றுமுடிய’ இரட்சிக்கிறார். எபி 7:25. பாவத்தின் தண்டனையிலும் அதன் வல்லமையிலுமிருந்து நம்மை முற்றிலும் முழுவதுமாக இரட்சிக்கிறார்.

`இயேசு நமக்காகப் பரிந்துபேசுகிறார் என்பது எவ்வாறு நற்செய்தியாக இருக்கிறது? நியாயப்பிர மாணமானது நீதியின் தரக்கோலாக இருக்குமானால், சுவிசேஷத்தின் உதவியின்றி அதற்குமுன் நிற்க நமக்கு ஏதாவது நம்பிக்கை இருக்கமுடியுமா?`