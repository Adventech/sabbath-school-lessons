---
title:  'கடைசிநாட்களில் ஆவிக்குரிய மார்க்கம்: பகுதி 2'
date:   06/06/2024
---

நம் இரட்சிப்பின் நம்பிக்கைக்கு அடித்தளம் கிறிஸ்துவே. ஒப்பில்லா விலைகொடுத்து இடப்பட்ட பலியை நாம் ஏற்றுக்கொள்ளும்படி அவரது இரத்தக் கரங்கள் நம்மிடம் வேண்டுகின்றன. தமக்குச் சொந்தமானவர்களைக் கூட்டிச்சேர்க்க சீக்கிரத்தில் வருவார். கிறிஸ்துவின் இரண்டாம் வருகையை ‘ஆனந்த பாக்கியம்’ என்று தீத்து 2:13 அழைக்கிறது.

இந்த நம்பிக்கையை அழிப்பதுதான் சாத்தானுடைய நோக்கம். அவன் அற்புதங்களையும் அடையாளங்களையும் செய்வான்; வேதாகமச் சத்தியத்திலிருந்தும் கிறிஸ்துவில் கிடைக்கிற இரட்சிப்பிலிருந்தும் மக்களை வழிவிலக்குவதற்கு எதையும், செய்வான்.

‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிறவர்களாகிய பரிசுத்தவான்களுடைய பொறுமை இதிலே விளங்கும்’. வெளி 14:12. இறுதிப் போராட்டத்தில், மக்கள் ‘தேவனுடைய கற்பனைகளைக்’ கைக்கொள்ளாமலும், ‘இயேசுவின் மேலுள்ள விசுவாசத்தை’ காத்துக்கொள்ளாமலும் ஆக்கும்படிக்கு சாத்தான் அனைத்தையும் செய்யப்போகிறான். எனவே, மீதமானவர்களின் இந்த இரண்டு குணநலன்களில் எதிலிருந்தாவது நம்மை விலக்கக்கூடிய எந்தப் போதனைக்கும், அது அற்புதங்களாலும் அடையாளங்களாலும் செய்யப்பட்டாலும் அதற்குச் செவிகொடுக்காதபடி கவனமாக இருக்கவேண்டும்.

`சாத்தானுடைய வஞ்சகவல்லமைபற்றியும், அவன் செயல்படுகிற விதம்பற்றியும் மத் 24:23-27; 2கொரி 11:13,14; 2தெச 2:9-12 சொல்லுவது என்ன?`

காலத்தின் இறுதிக்கட்டத்தில், சாத்தான் தனது இறுதி வஞ்சகத்தைச் செயல் படுத்துகிறான்: ‘அற்புதங்களைச் செய்கிற பிசாசுகளுடைய வல்லமைக்கு அடையாளமாக இயற்கைக்கு அப்பாற்பட்ட தன்மையுடைய பயங்கர காட்சிகள் சீக்கிரமே வானத்தில் உண்டாகும். அந்தப் பிசாசுகளின் ஆவிகள் பூமியின் ராஜாக்களிடத்திற்கும், உலகம் முழுவதிலுமுள்ள மக்களிடத்திற்கும் சென்று, வஞ்சகத்தால் அவர்களைக் கட்டி, பரலோக ராஜ்யத்திற்கு எதிரான சாத்தானுடைய கடைசி யுத்தத்தில் இணையும்படி அவர்களை வற்புறுத்தும். இந்த ஏதுகரங்கள் மூலம், ஆட்சியாளர்களும் சரி, மக்களும் சரி, ஒரே மாதிரியாக வஞ்சிக்கப்படுவார்கள். குணமாக்கும் பெரிய அற்புதங்களைச் செய்கிறவர்கள் வேதவாக்கியங்களுக்கு முரணாக பரலோகிலிருந்து தங்களுக்குப் புதிய வெளிப்பாடுகளை கிடைத்திருப்பதாகச் சொல்லிக்கொள்வார்கள்.

‘இந்த ஏமாற்று நாடகத்தின் உச்சக்கட்ட காட்சியாக, சாத்தானே கிறிஸ்துவைப் போல வேடமணிந்து வருவான். திருச்சபை தனது நம்பிக்கையின் நிறைவேறுதலாக இரட்சகரின் வருகையை எதிர்பார்த்திருப்பதாக வெகுகாலம் சொல்லி வந்திருக்கிறது. இப்போது கிறிஸ்து வந்துவிட்டார் என்று பெரிய வஞ்சகன் தோன்றச் செய்வான். உலகின் வெவ்வேறு பகுதிகளில் சாத்தான் மனிதர்களின் மத்தியில் சுடர்விடும் பிரகாசமிக்க மகத்துவ தோற்றத்தில் தன்னை வெளிப்படுத்துவான்; அது வெளிப்படுத்தலில் யோவான் தேவகுமாரனைப்பற்றிச் சொல்லியுள்ள விளக்கத்திற்கு ஒத்ததாக இருக்கும். வெளி 1:13-15’.

`கிறிஸ்துவின் வருகை, மரித்தோரின் நிலை குறித்த சத்தியத்தைப் புரிந்துகொள்வது, நாம் வஞ்சிக்கப்படாமல் இருப்பதற்கு ஏன் மிகவும் முக்கியமானது?`