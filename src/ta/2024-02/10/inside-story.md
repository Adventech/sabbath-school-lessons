---
title:  மிஷன் கதை
date:   07/06/2024
---

### நைஜீரியாவில் சந்திக்கப்படாத நகரம்

ஆண்ட்ரூ மெக்செஸ்னீ

பல சாலைகள் சந்திக்கிற முக்கியமான ஓரிடத்தில் உள்ளது நைஜீரியாவின் உமுவாகா நகரம். அங்கு ஒரு பெரிய சந்தை உள்ளது; அதனால் அக்கம்பக்கத்திலிருந்து ஏராளமான மக்கள் வருவார்கள். ஆனால் அங்கு செவந்த் - டே அட்வென்டிஸ்ட் சபை இல்லை.

அட்வென்டிஸ்ட் சபையின் ஆபா வட கான்ஃபரன்ஸ் அந்நகரத்திற்கு அருகில்தான் அமைந்துள்ளது.ஆனால் உமுவாகா நகரத்தில் சபை இல்லை. ஏன்?

உமுவாகாவில் முதன்முதலாக 80 வருடங்களுக்கு முன்னரே சபை ஆரம்பிக்கப்பட்டது; அப்போது அங்கு அந்தச் சபை மட்டுமே இருந்தது. வருடங்கள் கடந்தன; பட்டணத்தினர் வெளியாட்களுக்கு தங்கள் நிலங்களை விற்கவே, அவர்கள் வேறு சபைகளை அங்கு கட்டினார்கள். பழைய சபை புதிதாக வந்தவர்களை வரவேற்றது; ஆனால், வித்தியாசமான ஒரு நாளில் ஆராதனை செய்த செவந்த்-டே அட்வென்டிஸ்டுகளை மட்டும் வரவேற்கவில்லை.

பக்கத்து நகரங்களில் இருந்த அட்வென்டிஸ்ட் சபைகளால்கூட உமுவாகாவை அணுக முடியவில்லை. அங்கே சுவிசேஷக் கூட்டங்களை நடத்த முயன்றபோது, யாரும் இடம் கொடுக்கவில்லை. அருகிலிருந்த முபா எனும் இடத்தைச் சேர்ந்த அட்வென்டிஸ்ட் சபையினர், உமுவாகா நகரத்திற்கு வெளியே இரண்டு வார சுவிசேஷக் கூட்டங்களை நடத்தி, கிளை ஓய்வுநாள் பள்ளி ஒன்றை ஆரம்பித்தார்கள். ஆனால் மூன்று மாதங்களில் அதுவும் மூடப்பட்டது. பிறகு, முபாவின் வாலிபர்கள் வேதவகுப்புகளை நடத்தினார்கள்; உமுவாகாவைச் சேர்ந்த குடும்பத்தினர் ஓய்வுநாட்களில் அதில் கலந்துகொண்டார்கள். ஆனால் அக்கம்பக்கத்தினர் அவர்கள்மேல் கற்களை எறியவே, கூட்டங்களில் கலந்துகொள்வதை நிறுத்தினார்கள்.

2021இல், ஆபா வட கான்ஃபரன்ஸ், உமுவாகாவில் சுவிசேஷக் கூட்டங்களை நடத்துவதற்கு புதிதாகத் திட்டம்தீட்டியது; ஆனால் அங்கு இடம் கிடைக்கவில்லை. ஒருவர் கொட்டகையை வாடகைக்குக் கொடுக்க முன்வந்தார்; பிறகு மனதை மாற்றிக்கொண்டார். 2022ம் ஆண்டிலும் முயற்சிகள் மேற்கொள்ளப்பட்டு, தோல்வியில் முடிந்தன. பிறகு கிறிஸ்டியன் என்கிற சபை உறுப்பினர் ஒருவர், ஏதாவது இடம் கிடைக்குமா என்று புதிதாக முயற்சியில் இறங்கினார். தேடிக்கொண்டிருந்த போது, சிலாகா என்கிற பள்ளி உரிமையாளர் ஒருவரைச் சந்தித்தார். “அங்குமிங்கும் ஓடிக்கொண்டிருக்கிறீர்கள், என்ன தேடுகிறீர்கள்?” என்று கேட்டார். “உங்களைத் தான் தேடிக்கொண்டிருக்கிறேன்” என்று கிறிஸ்டியன் சொன் னார். இருவரும் பேசினார்கள்; கூட்டங்கள் நடத்த இடம் கொடுப்பதற்கு பள்ளி உரிமையாளர் முன்வந்தார். கிறிஸ்டியன் அவருக்கு நன்றி சொன்னார்.

ஒரு மாதம் முழுவதும் உமுவாகாவில் தேவ வார்த்தையைப் பிரசங்கித்தார்கள். அங்கிருந்த வியாதியஸ்தர்களுக்கு மருத்துவ ஊழியர்கள் சிகிச்சையளித்தார்கள். முடிவில், 29 விலையேறப்பெற்ற ஆத்துமாக்கள் ஞானஸ்நானம் பெற்றன. பிறகு ஒருவர் ஒரு நிலத்தை நன்கொடையாகக் கொடுத்தார்; உமுவாகாவில் ஒரு அட்வென்டிஸ்ட் சபை உருவானது.

“இன்று தேவமகிமைக்காக சபை வளர்ந்து வருகிறது” என்று சொன்னார் ஆபா வடக்கு கான்ஃபரன்ஸின் சுவிசேஷ இயக்குனரான உசென்னா ஓன்யென்டி.