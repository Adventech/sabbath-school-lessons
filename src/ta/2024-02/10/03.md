---
title:  பழைய ஏற்பாட்டில் மரணம்பற்றி
date:   03/06/2024
---

`மரித்தோரின் நிலைபற்றி பின்வரும் வசனங்கள் என்ன சொல்லுகின்றன? சங் 6:5; சங் 115:17; 1இராஜா 2:10; 11:43; 14:20.`

ஆத்துமா அழிவில்லாதது என்று பழைய ஏற்பாடு போதிக்கவே இல்லை. மரணத்திற்குப்பிறகு உண்மையுள்ளவர்கள் பரலோக பேரானந்தத்திற்குள் நித்தியமாகப் பிரவேசிக்கிறார்கள் என்றோ, உண்மையற்றவர்கள் நரகத்திற்குச் சென்று நித்தியகாலமாக எரிகிறார்கள் என்றோ போதிக்கவுமில்லை. மரணம் ஒரு நித்திரை என்று போதிக்கிறது. இராஜாக்களின் புத்தகம், கோத்திரப்பிதாக்களின் மரணம்பற்றி தங்கள் ‘பிதாக்களோடே நித்திரையடைந்து’ என்று குறிப்பிடுகிறது. மரணத்தை சங்கீதங்கள் ‘மரணநித்திரை’ என்று குறிப்பிடுகின்றன. சங் 13:3; சங் 90:5. யோபு மரணத்தைப்பற்றிப் பேசும்போது, எழுந்திருக்காமல் படுத்துக்கிடப்பது என்கிறார். யோபு 14:12. சங்கீதக்காரன், ‘நானோ நீதீயில் உம்முடைய முகத்தைத் தரிசிப்பேன்; நான் விழிக்கும்போது உமது சாயலால் திருப்தியாவேன்’ என்கிறார். சங் 17:15.

அசீரியப்படை தோற்கடிக்கப்பட்டு, அழிக்கப்பட்டபோது, வீர்ர்கள் மடிந்ததுபற்றி, ‘உறங்கி விழுந்(தார்கள்)’ என்று சங் 76:6 சொல்கிறது. மரிக்கும்போது சரீரத்தைவிட்டு ஆவி பிரிந்து, அங்குமிங்கும் அலைந்து, உயிரோடிருக்கிறவர்களிடம் பேசுகிறது என்பது வேதாகமப் போதனை அல்ல; அது, முற்றிலும் அஞ்ஞானக் கருத்தாகும்.

மரணம்பற்றிய உண்மையைப் புரிந்துகொள்ளத் தவறுவது சாத்தானின் வஞ்சகங்களுக்கு ஆளாகச் செய்கிறது. தங்களுக்குப் பிரியமான உறவினர்கள் அல்லது நண்பர்கள்போல தோன்றி, மிகப்பயங்கரமான மதப்புரட்டுகளை அறிவிக்கிற பிசாசின் ஆவிகளை இன்று அநேகர் எதிர்கொள்ள நேரிடும். இவ்வாறு வருபவர்கள், நமது அனுதாபங்களை வென்று, தங்கள் பாசாங்குகளைத் தக்கவைக்க அற்புதங்களைச் செய்வார்கள். மரித்தவர்கள் ஒன்றும் அறியார்கள் என்றும், அவ்வாறு தோன்றுபவர்கள் பிசாசுகளின் ஆவிகள் என்றும் சொல்லுகிற வேதாகமச் சத்தியத்தால் அவர்களை எதிர்கொள்வதற்கு நாம் ஆயத்தமாக இருக்கவேண்டும்.

`மரித்தோரின் நிலைகுறித்த வேறு என்ன கருத்துகளை தானி 12:2; யோபு 19:25, 26 சொல்கின்றன?`

மரணம் என்பது உயிர்த்தெழுதல்வரை இளைப்பாறுகிற தூக்கமாகும். அப்படித்தான் இஸ்ரவேலர் நம்பினார்கள். சரீரத்தைவிட்டு ஆவிகள் பிரிந்து, உயிரோடிருக்கிறவர்களோடு பேசுவதில்லை. அஞ்ஞானிகள்தாம் ஆவியுலகத்தை நம்புகிறார்கள்.

மரித்தவர்களுக்காக நாம் துக்கிக்கலாம்; ஆனால் கிறிஸ்துவுக்குள் மரிக்கிறவர்கள் மரணத்தின்போது கண்களை மூடுகிறார்கள்; ஆனால் இயேசு வருவதற்கு எவ்வளவு காலம் ஆனாலும்கூட அவர்கள் அடுத்து உணருவது இயேசு வின் இரண்டாம் வருகையாகத்தான் இருக்கும். உயித்தெழுதலை ஆச்சரியத்தோடு தான் பார்க்கப்போகிறார்கள்! இயேசு இவ்வளவு சீக்கிரத்தில் வந்துவிட்டாரா என்று நினைப்பார்கள்!