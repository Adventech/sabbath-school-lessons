---
title:  புதிய ஏற்பாட்டில் மரணம்பற்றி
date:   04/06/2024
---

`புதிய ஏற்பாட்டு எழுத்தாளர்கள் மரணம்பற்றி எவ்வாறு விவரிக்கிறார்கள்? யோவான் 11:11-14, 21-25; 2தீமோ 1:10; 1கொரி 15:51-54; 1தெச 4:15-17.`

பழைய ஏற்பாடும் புதிய ஏற்பாடும் மரணத்தை நித்திரை என்று அழைக்கின்றன. வேதாகமத்தில் கிட்டத்தட்ட ஐம்பத்து மூன்று இடங்களில் மரணம் ‘நித்திரையுடன்’ ஒப்பிடப்படுகிறது. மரித்ததும் சரீரத்திலிருந்து பிரிகிற ஆத்துமாவுக்கு சுயநினைவு இருப்பதில்லை என்பதை வேதாகம எழுத்தாளர்கள் புரிந் திருந்தார்கள்.

புதிய ஏற்பாட்டு எழுத்தாளர்கள், ஏற்கனவே மறைமுகமாக பழைய ஏற்பாடு சொல்கிற ஒன்றையும் சேர்க்கிறார்கள்; அது கிறிஸ்து வரும்போது நிகழ்கிற உயிர்த்தெழுதல்.

கிறிஸ்துவில்மட்டுமே நித்திய ஜீவன் உண்டென சுவிசேஷம் வலியுறுத்து கிறது. நரகத்தில் உள்ள பிசாசுகள் அனைத்தும் சேர்ந்தாலும்கூட, நித்திய வாழ்வு குறித்த நிச்சயத்தை விசுவாசிகளிடமிருந்து எடுக்கமுடியாது. கல்லறையால் அதற்குள் இருப்பவர்களை அடைத்துவைக்க முடியாது. அவரது வருகையில், விசுவாசிகள் அனைவரும் கல்லறையிலிருந்து உயிர்த்தெழுவார்கள் என்கிற நிச்சயத்தை கிறிஸ்துவின் உயிர்த்தெழுதல் கொடுக்கிறது.

‘மரித்தோர் உயிர்த்தெழாவிட்டால், கிறிஸ்துவும் எழுந்திருக்கவில்லை. கிறிஸ்து எழுந்திராவிட்டால், உங்கள் விசுவாசம் வீணாயிருக்கும்; நீங்கள் இன்னும் உங்கள் பாவங்களில் இருப்பீர்கள். கிறிஸ்துவுக்குள் நித்திரையடைந்தவர்களும் கெட்டிருப்பார்களே’ என்று பவுல் சொல்கிறார். 1கொரி 15:16-18. மரித்தவர்கள், தாங்கள் மரித்ததும் பரலோக பேரின்பத்திற்குள் செல்கிறார்கள் என்றால், இந்த வசனம் சொல்வதில் ஏதாவது அர்த்தம் இருக்கமுடியுமா? அவர்கள் ஏற்கனவே பரலோகத்தில் இருந்தால் அவர்கள் ‘கெட்டிருப்பார்களே’ என்று பவுல் சொல்லியிருக்க முடியுமா?

மாறாக, கிறிஸ்துவின் உயிர்த்தெழுதல் நம் உயிர்த்தெழுதலுக்கு அடிப்படையாக இருக்கிறது; அந்த உயிர்த்தெழுதல் இல்லாமல், ‘உங்கள் விசுவாசம் வீணாயிருக்கும்; நீங்கள் இன்னும் உங்கள் பாவங்களில் இருப்பீர்கள்’. மரித்தவர்கள் கல்லறையிலேயே இருந்து, மடிந்துபோயிருப்பார்கள்.

இயேசு வரும்போது நடக்கிற உயிர்தெழுதலால் நாம் பெற்றுள்ள நம்பிக்கை பற்றிப் பேசுகிற பிற வேதாகம வசனங்களுடன் இந்த வசனங்கள் ஒத்துப்போகின்றன; அதாவது, ‘அழியாததும் மாசற்றதும் வாடாததுமாகிய சுதந்தரத்திற்கேதுவாக பரலோகத்தில் வைக்கப்பட்டிருக்கிற’ சுதந்தரத்தைப் பெறப்போகிறோம். 1பேதுரு 1:4. மரித்தவர்கள் ஏற்கனவே பரலோகத்தில் இருப்பார்களானால், அந்தச் சுதந்தரம் ‘பரலோகத்தில் வைக்கப்பட்டிருக்கிறது’ என்று பேதுரு ஏன் சொல்லவேண்டும்? புதிய ஏற்பாட்டு எழுத்தாளர்கள் கிறிஸ்துவின் வருகைக்காகவும் மரித்தோரின் உயிர்த்தெழுதலுக்காகவும் எதிர்பார்த்திருந்தார்கள்; வாழ்க்கையின் சோதனைகளில் உண்மையோடு இருப்பதற்கு இந்த நம்பிக்கை ஊக்குவித்தது.

`உயிர்த்தெழுதல் ஏன் கிறிஸ்தவ விசுவாசத்தின் நம்பிக்கையாக இருக்கிறது? கிறிஸ்து சிலுவையில் மரித்திருந்தும், உயிர்த்தெழுதல் இல்லையென்றால், ஏதாவது நம்பிக்கை இருக்குமா? அப்படியானால், உயிர்த்தெழுதல் ஏன் நம் விசுவாசத்தில் முக்கியமானதாக இருக்கிறது?`