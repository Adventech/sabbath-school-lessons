---
title:  பூமியும் போராட்டத்திற்குள் இழுக்கப்படுகிறது
date:   02/04/2024
---

தேவன் இந்த உலகத்தை பூரணமானதாகப் படைத்தார். ‘தாம் உண்டாக்கின எல்லாவற்றையும் பார்த்தார், அது மிகவும் நன்றாயிருந்தது’ என்று வேதாகமம் சொல்லுகிறது. ஆதி 1:31. ஒரு இடத்தில்கூட பாவத்தின் கறை காணப்படவில்லை. ஆனால் லூசிபருக்குக் கொடுத்திருந்த அதே தெரிந்துகொள்ளும் உரிமையை ஆதாம் ஏவாளுக்கும் கொடுத்திருந்தார். பரலோகத்தில் ரோபோக்களைப் படைக்க விரும்பாததுபோல பூமியிலும் அவர் ரோபாக்களைப் படைக்க விரும்ப வில்லை.

அந்த உரிமையை உறுதிசெய்வதற்கான முயற்சியும் எடுத்தார். அந்தத் தோட்டத்தில் ஒரு விருட்சத்தை வைத்து, அதை நன்மை தீமை அறியத்தக்க விருட்சமென அழைத்தார். அதுகுறித்து ஆதாம்-ஏவாளிடம் அவர் சொன்னதற்கு ஒரு நோக்கம் இருந்தது; தீர்மானிக்கிற உரிமை அவர்களுக்கு இருப்பதை அவர்கள் அறியவேண்டும் என்பதே அந்த நோக்கம்.

ஒருநாள் சாத்தான் அந்த விருட்சத்திடம் வந்தபோது, ஏவாள் அங்கே சுற்றிக்கொண்டிருந்தாள்; அவளிடம் ‘நீங்கள் சாகவே சாவதில்லை; நீங்கள் இதைப் புசிக்கும் நாளிலே உங்கள் கண்கள் திறக்கப்படும் என்றும், நீங்கள் நன்மை தீமை அறிந்து தேவர்களைப்போல் இருப்பீர்கள் என்றும் தேவன் அறிவார்’ என்று சொன்னான். அதாவது, ‘நீங்கள் இந்த விருட்சத்தின் கனியைப் புசித்தால், வாழ்க்கையில் ஒரு புதிய பரிமாணத்தை எட்டலாம், சுவாரசியத்தைப் பெறலாம்; இதற்குமுன் பெற்றிராத சிலிர்ப்பைப் பெறலாம், ஏவாளே, தேவன் உன்னிடமிருந்து எதையோ மறைக்கிறார், விலக்கப்பட்ட கனியைப் பறித்துப் புசித்துவிடு’ என்பதுபோலப் பேசினான்.

முதலில் ஏவாளும், பிறகு ஆதாமும் அதைப் புசித்தபோது, தேவன் அடைத்தே வைக்க விரும்பியிருந்த ஒரு கதவைத் திறந்துவிட்டார்கள். அது பாவத்திற்கு நேரான வழி - உபத்திரவம், மனவேதனை, வியாதி, மரணம் ஆகியவற்றிற்கு நேரான வழி.

`ஆதி 3:1-3; ரோமர் 3:23; 5:12 ஆகிய வசனங்கள் சொல்கிற செய்தி என்ன? மனுக்குலம் முழுவதையும் வாதிக்கிற பாவத்தின் விளைவுகளை விவரியுங்கள்.`

பாவம் என்பது தேவனுக்கு எதிரான கலகம். தேவனைவிட்டு பாவம் நம்மைப் பிரிக்கிறது. தேவனே ஜீவனின் ஆதாரமாக இருப்பதால், தேவனிடமிருந்து பிரிவது மரணத்தைக் கொண்டுவருகிறது. அது கவலை, பதற்றம், வியாதி, நோய் ஆகியவற்றையும் கொண்டுவருகிறது. பாவம் பீடித்த ஒரு உலகத்தில் வாழ்வதின் விளைவுதான் பாடுகள். அதற்காக ஒவ்வொரு சமயத்திலும் பாவத்தால்தான் உபத்திரவம் வருகிறது என்றில்லை. இந்த உலகத்தில் வாழ்வதால்தான் பாடு வருகிறது என்றும் இல்லை.

`ஆதாமும் ஏவாளும் பாவம் செய்த பிறகு, நம்பிக்கையற்ற அந்த நிலையில் அவர்களுக்கு நம்பிக்கை யூட்டுவதற்கு தேவன் கொடுத்த வாக்குறுதி என்ன? ஆதி 3:15; லேவி 5:5,6; யோவான் 1:29. ஏதேனில் தேவன் அவர்களுக்குச் செய்த என்ன ஊழியம், நூற்றாண்டுகள் நெடுகிலும் பாவத்திற்கான தீர்வை அவர்களுக்குக் காட்டியது?`