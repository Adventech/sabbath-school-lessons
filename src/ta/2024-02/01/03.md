---
title:  லூசிபர் வஞ்சிக்கிறான்; இயேசு மேற்கொள்கிறார்
date:   01/04/2024
---

பூரணமான தூதனாகிய லூசிபரின் இருதயத்தில் எவ்வாறு பெருமையும் பொறாமையும் இடம்பிடித்தன? தன் சிருஷ்டிகருக்கு எதிரான கலகமாக அவைமாற எவ்வாறு அனுமதித்தான் என்பதற்கு தர்க்கரீதியான விளக்கம் எதுவும் இல்லையென்று பார்த்தோம். சாத்தானுடைய அகந்தை வெளிப்படையான கலகமாக வளர்ந்தது. தேவன் அநீதியும் அநியாயமும் உள்ளவரெனக் குற்றஞ்சாட்டினான். தன் சந்தேகங்களையும் குற்றச்சாட்டுகளையும் தூதர்கள்மத்தியிலும் விதைத்தான்.

`சாத்தானுடைய வஞ்சகத் திறமைபற்றி வெளி 12:4 வெளிப்படுத்துவது என்ன? தேவனைப்பற்றி அவன் சொன்ன பொய்களுக்கு எத்தனை தூதர்கள் இரையானார்கள்?`

பரலோகத்தில் யுத்தம் உண்டானதும், தூதர்கள் பின்வரும் தீர்மானங்களைச் செய்ய வேண்டியிருந்தது - தாங்கள் இயேசுவின் பக்கமா, லூசிபரின் பக்கமா? இந்த யுத்தத்தின் தன்மை என்ன? உடல்ரீதியான யுத்தமா? கருத்துரீதியான யுத்தமா? அல்லது இரண்டுமா? நமக்கு விளக்கம் தெரியவில்லை; ஆனால் சாத்தானும் அவனுடைய தூதர்களும் இறுதியில் ‘தள்ளப்பட்டார்கள்’; ‘வானத்தில் அவர்கள் இருந்த இடமும் காணப்படாமற்போயிற்று’ என்பதால் அந்தப் போராட்டம் உடல் ரீதியானதாகவும் இருந்திருக்க வேண்டும். வெளி 12:8, 9. உடலியல் சம்பந்தப்பட்ட சில கூறுகளும் அப்போராட்டத்தில் சம்பந்தப்பட்டிருக்கலாம்.

பரலோகத்தின் அந்த யுத்தம்பற்றி ஒன்று தெளிவாகத் தெரிகிறது. ஒவ்வொரு தூதனும் பின்வரும் தீர்மானத்தைச் செய்யவேண்டியிருந்தது: தாங்கள் கிறிஸ்துவின் பக்கமா, இல்லையா? யார் சொல்லுவதைக் கேட்பது? மெய்ப்பற்றுள்ள தூதர்கள் கிறிஸ்துவின் அன்பான கட்டளைகளுக்குக் கீழ்ப்படியத் தீர்மானித்தார்கள்; ஆனால் மூன்றில் ஒரு பங்கு தூதர்கள் லூசிபரின் பேச்சுக்குச் செவிகொடுத்து, தேவனுக்குக் கீழ்ப்படியாமல், பரலோகத்தை இழந்தார்கள். பூலோக வரலாற்றின் இந்த இக்கட்டான நேரத்தில் நாமும்கூட, கிறிஸ்துவோடா, அவருக்கு எதிராகவா என்று தீர்மானிக்க அழைக்கப்படுகிறோம். நாமும்கூட, கிறிஸ்துவின் பக்கமா, இல்லையா என்பதை அறிவிக்கவேண்டும்.

`மாபெரும் போராட்டத்தின் என்ன அடிப்படை நியதியை பின்வரும் வசனங்கள் போதிக்கின்றன? ஆதி 2:15-17; யாத் 32:26; யோசு 24:15; 1இராஜா 18:20,21; வெளி 22:17.`

தேவன் மனிதர்களைப் படைத்தபோது, சிந்திக்கிற, பகுத்தறிகிற, தீர்மானிக்கிற திறனை நம் மூளைக்குள்ளாக ஆழமாகப் புதைத்துவைத்தார். மனிததன்மையின் சாராம்சமே, ஒழுக்கத்தீர்மானங்களைச் செய்வதற்கான திறன்தான். நாம் வெறும் இயந்திரங்கள் அல்ல; மிருகங்களும் அல்ல. தேவசாயலில், ஒழுக்கத் தீர்மானங்களைச் செய்கிற திறனுள்ளவர்களாக, நித்திய ஆவிக்குரிய நியதிகளின்படி வாழ்கிற வகையில் சிருஷ்டிக்கப்பட்டோம். விழுகைக்குப் பிறகு, தம் மக்கள் தம் அன்புக்கு இணங்குமாறும், தமக்குச் சேவைசெய்யத் தீர்மானிக்குமாறும், தம் கட்டளைகளுக்குக் கீழ்ப்படியுமாறு தேவன் அவர்களை அழைக்கிறார்.

`தீமைக்கு எதிராக நாம் எதிர்கொள்கிற போராட்டத்துடன் தொடர்புடைய பரலோக யுத்தத்திலிருந்து என்ன படிப்பினைகளைக் கற்றுக்கொள்ளலாம்? நீதியும் பரிசுத்தமும் உள்ள அந்தப் பரலோக ஜீவிகளையே சாத்தானால் வஞ்சிக்க முடியுமானால், நம்மை எவ்வளவு தூரம் தன் தீயவஞ்சகங்களால் வஞ்சிக்கமுடியும்?`