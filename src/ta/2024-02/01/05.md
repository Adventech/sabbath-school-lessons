---
title:  அன்பு கண்டுபிடித்த ஒரு வழி
date:   03/04/2024
---

ஆதாமும் ஏவாளும் பாவம்செய்து விட்டார்கள். அந்தத் தோட்ட வீட்டைவிட்டு அவர்கள் வெளியேற வேண்டும் என்று தேவன் சொன்னார். அதுமுதல், வேலை கடினமாக மாறியது; பாடுகள் வந்தன. பாடுகளை அனுபவித்து, இறுதியில் எந்த நம்பிக்கையும் இல்லாமல் மரிப்பதுதான் முடிவா? எல்லாம் மரணத்தோடு முடிந்துபோகுமா?

அந்தக் கட்டத்தில்தான் ஆதி 3:15இல் உள்ள வாக்குறுதியை அவர்களுக்கு தேவன் கொடுத்தார். சர்ப்பமாகிய சாத்தானை நேருக்கு நேராகப் பார்த்து, ‘உனக்கும் ஸ்திரீக்கும், உன் வித்துக்கும் அவள் வித்துக்கும் பகை உண்டாக்குவேன்; அவர் உன் தலையை நசுக்குவார், நீ அவர் குதிங்காலை நசுக்குவாய்’ என்றார். அதன் அர்த்தம்பற்றி அந்தச் சமயத்தில் அவர்களுக்கு முழுவதும் புரியாமல் இருந்திருக்கலாம்; ஆனால் தங்களுக்கு புதிய நம்பிக்கை பிறந்ததைப் புரிந்துகொண்டார்கள். ‘ஸ்திரீயின் வித்து’ மூலமாக, அவர்களுக்கு மீட்பு கிடைக்கவிருந்தது.

‘ஸ்திரீயின் வித்து’ இயேசு கிறிஸ்து. கலா 3:16. சிலுவையில், சாத்தான் அவருடைய குதிகாலை நசுக்கினான். ஆனால் ஒருநாளில் சர்ப்பத்தின் தலை நசுக்கப்படுவதற்கு இயேசுவின் வெற்றிதான் நம் அச்சாரமாக இருக்கிறது. ஆதாமும் ஏவாளும் திறந்துவிட்ட மரணத்தின் வாசல் ஒருநாளில் மூடப்படும்.

`சிலுவையில் கிறிஸ்து இட்ட பலியின் மகத்துவம்பற்றி எபி 2:9; கலா 3:13; 2கொரி 5:21 சொல்லுவது என்ன?`

தேவன் உண்மையில் என்னை நேசிக்கிறாரா என்று எப்போதாவது யோசித்திருக்கிறீர்களா? சிலுவையைப் பாருங்கள் - அவரது முள்முடியையும், கைகளிலும் கால்களிலும் அறையப்பட்ட ஆணிகளையும் பாருங்கள். கல்வாரியில் இயேசு சிந்தின ஒவ்வொரு சொட்டு இரத்தத்தின்மூலாகவும் தேவன், ‘நான் உன்னை நேசிக்கிறேன். நீ இல்லாத பரலோகத்தை நான் விரும்பவில்லை. ஆம், நீ பாவம் செய்துவிட்டாய்; எதிரியின் கையில் உன்னை விற்றுப்போட்டாய்; ஆம், உன் தகுதியின்படி நித்தியவாழ்வுக்கு நீ தகுதியற்றவன்தான். ஆனால் உன்னை மீட்பதற்கான விலையைச் செலுத்தியிருக்கிறேன்’ என்கிறார். சிலுவையில், தேவன் என்னை நேசிக்கிறாரா என்கிற கேள்வி எழத் தேவையே இல்லை.

இயேசு இந்த உலகத்திற்கு வந்தார்; எல்லா மனிதர்களையும்போல மன வேதனை, ஏமாற்றம், பாடுகள் ஆகியவற்றிற்கு ஆளானார். நம்மைப் போல அவர் சோதிக்கப்பட்டார். தமது வாழ்விலும், சிலுவை மரணத்திலும் நரகத்தின் வல்லமைகளுக்கும் துரைத்தனங்களுக்கும் எதிராக வெற்றிபெற்றார். இவை அனைத்தையும் நம் ஒவ்வொருவருக்காகவும் செய்தார்.

பிரபஞ்சம் முழுவதையும் சிருஷ்டித்த இயேசுதாமே (யோவான் 1:3), பரலோகத்திலிருந்து இறங்கி, விழுந்துபோன இந்த உலகத்திற்கு வந்து, நாம் எவரும் ஒருபோதும் அனுபவித்திராத பாடுகளை அனுபவித்தார். ஏசா 53:1-5. நாம் நம்பிக்கைவைக்க எவ்வளவு பெரிய காரணம் இது!

`சாத்தானின் குற்றச்சாட்டுகளுக்கு சிலுவையில் இயேசு எவ்வாறு பதிலளிக்கிறார்? நன்மைக்கும் தீமைக்கும் இடையே நடக்கிற மாபெரும் போராட்டத்தின் வெளிச்சத்தில், இயேசுவின் மரணம் நிறைவேற்றியது என்ன?`