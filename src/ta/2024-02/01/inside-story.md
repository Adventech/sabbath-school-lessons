---
title:  மிஷன் கதை
date:   05/04/2024
---

### எரிமலைகளும் கோவிட் - 19ம்

ஆண்ட்ரூ மெக்செஸ்னீ

கேனரி தீவுகளில் மிகப்பெரிய ஒரு சவாலைச் சந்தித்தார் கியூபாவைச் சேர்ந்த நற்செய்தி ஊழியரான மிஸாயேல் டெல்கடா ராட்ரிக்வெஸ்.

லா பால்மா தீவில் முன்னாள் சபை உறுப்பினர்களையும் பிற மக்களையும் சந்தித்து, மும்முரமாக ஊழியம் செய்து வந்தார் மிஸாயேல். ஒரு மாதம் கழித்து, முதன்முதலாக ஒருவர் ஞானஸ்நானம் பெற்ற போது மிகுந்த மகிழ்ச்சியடைந்தார். பிறகு கோவிட்-19 நிமித்தம் ஊழியம் செய்ய முடியவில்லை. அவருக்கு பல பிரச்சனைகள் எழுந்தன. தீவின் வடபகுதியில் பெருந்தீ ஏற்பட்டு, அங்கத்தினர்கள் அநேகர் வீடுகளை இழந்தார்கள். பிறகு 85 நாட்களாக எரிமலை குமுறிக்கொண்டிருந்தது. அதனால் பூமியதிர்ச்சிகள், விஷவாயு, சாம்பல் என தீவு வாசிகள் பெரும் இடருக்கு ஆளானார்கள். சபையைச் சேர்நத இரு குடும்பத்தினர் அனைத்தையும் இழந்தார்கள்.

புயல்கள் அச்சுறுத்தினாலும், விசுவாசம் மலர்ந்தது. மிஸாவேல் அங்கு சென்று மூன்று வருடங்களுக்கு பிறகு, 45 பேர் ஓய்வுநாள் ஆராதனையில் தொடர்ந்து கலந்துகொண்டு வந்தார்கள். அதுபோக, ஏழு பேர் ஞானஸ்நானம் பெற்றார்கள்; ஐந்து பேர் ஞானஸ்நானத்திற்கு ஆயத்தமாகினார்கள்; 15 பேர் வேத ஆராய்ச்சி வகுப்புகளில் கலந்து கொண்டார்கள். அதற்கு காரணம்? பரிந்துபேசுதலின் ஜெபமென மிஸாயேல் சொன்னார். “காலை 7மணி, மதியம் 2 மணி, மாலை 9 மணிக்கு ஜெபிக்கிறோம். ஒவ்வோர் அங்கத்தினரும் ஐந்து பேருக்கு ஜெபிக்கிறார்” என்று சொன்னார்.

சபையின் ஒவ்வோர் இலாகாவும் நடைமுறை ஊழியத்தில் ஈடுபட்டது. ஸ்பானிஷ் சபை ஒன்றியத்தின் முயற்சியால், ஒவ்வொருவரையும் தொலைபேசியில் தொடர்புகொண்டு, எலன் ஒய்ட் எழுதின கிறிஸ்துவிடம் செல்லும் வழி மற்றும் அது சம்பந்தப்பட்ட வேதப்பாடங்களைக் கொடுக்கிற ஊழியம் செய்யப்பட்டது. இதுபோக பிற ஊழியங்களும் அடங்கும்.

பிறகு ஊழியப்பயிற்சிக்காக சீடத்துவப் பள்ளி ஒன்றை சபை ஆரம்பித்தது; மேலும், வீடுகளில் வைத்து நான்கு சிறு குழுக்கள் நடைபெற்று வந்தன.

நட்பு ஊழியம் எனப்பட்ட ஊழியமும் வெற்றி கரமாக நடைபெற்றதாக மிஸாயேல் சொன்னார். எரிமலை எரிந்துகொண்டிருந்த நாட்களில், சபை அங்கத்தினர்கள் இரு மாதங்கள் முகக்கவசங்களை வழங்கியும், எரிமலை சம்பந்தமாக ஆரோக்கியம் பேணுதல் குறித்த பிரதிகளை வழங்கியும் ஊழியம் செய்தார்கள். “இவ்வாறு திருச்சபை பிரபலமடைந்தது” என்று மிஸாயேல் சொன்னார். வேதவகுப்புகளில் கலந்துகொண்ட15 பேர்களில் பலர் எரிமலையில் கிட்டத்தட்ட அனைத்தையும் இழந்திருந்தார்கள்; அந்த நெருக்கடிதான் தங்களை தேவனிடம் வழிநடத்தியதாகச் சொன்னார்கள். “இல்லையெனில், தேவனைப் பற்றி அறிந்து கொள்வதில் ஆர்வமாக இருந்திருக்க மாட்டார்கள்” என்று சொன்னார்.

கேனரி தீவுகளில் ஏற்பட்ட அனுபவம் மகிழ்ச்சியானதென மிஸாயேல் கூறுகிறார். “ஆரம்பம் கடினமாக இருந்தது. பல இன்னல்களைச் சந்தித்தோம். ஆனால் முடிவுகள் மனதிருப்தியாக இருக்கின்றன. தேவன் எங்களை ஆசீர்வதித்த வழிகளைப் பார்த்தோம்” என்று சொன்னார்.