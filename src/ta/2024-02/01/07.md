---
title:  மேலும் படிக்க
date:   05/04/2024
---

“சாத்தானை பரலோகத்திலிருந்து வெளியேற்றியதில், தேவன் தமது நீதியை அறிவித்தார்; தம் சிங்காசனத்தின் மேன்மையைக் காத்துக்கொண்டார்; ஆனால் இந்தத் தேவதுரோக ஆவியின் வஞ்சனைகளுக்கு இணங்கி, மனிதன் பாவம் செய்தபோது, விழுந்துபோன இனத்தினருக்காக மரிக்கும்படி தேவன் தம்முடைய ஒரே பேறான குமாரனைக் கொடுத்து, தம் அன்பிற்கு ஓர் ஆதாரத்தைக் கொடுத்தார். அந்தப் பாவநிவாரணத்தில் தேவனுடைய குணம் வெளிப்பட்டுள்ளது. லூசிபர் தெரிந்துகொண்ட பாவமார்க்கத்திற்கு தேவனுடைய அரசாங்கத்தை எந்த வகையிலும் குற்றஞ்சொல்ல முடியாது என்பதை சிலுவையின் வலிமையான வாதமானது ஒட்டுமொத்த பிரபஞ்சத்திற்கும் நிரூபித்துக் காட்டுகிறது”.

“நியாயப்பிரமாணம் மாறாதது என்று கல்வாரி சிலுவை சொல்லுகிற அதே வேளையில், பாவத்தின் சம்பளம் மரணம் என்பதையும் பிரபஞ்சத்திற்கு சிலுவை அறிவிக்கிறது. இரட்சகர் தம்முடைய மரணதறுவாயில், ‘முடிந்தது’ என்று கதறியதில் சாத்தானுக்கு சாவுமணி அடிக்கப்பட்டது. நீண்டகாலமாக நடைபெற்று வந்த மாபெரும் போரட்டம் அப்போது முடிவு செய்யப்பட்டது; தீமை இறுதியாக அகற்றப்படுவது உறுதியானது. தேவகுமாரன், ‘மரணத்திற்கு அதிகாரியான பிசாசானவனைத் தமது மரணத்தினாலே அழிக்கும்படிக்கு’ கல்லறைகளின் வாசல்களைக் கடந்துசென்றார். எபி 2:14.’

**கலந்துரையாடக் கேள்விகள்**

`லூசிபர் கலகம்செய்வான் என்பதை தேவன் அறிந்திருந்தால், எதற்காக அவனுக்கு தெரிந்துகொள்ளுகிற சுதந்திரத்தைக் கொடுத்திருக்க வேண்டும்? லூசிபர் கலகம் செய்தபோது, அவனை உடனடியாக தேவன் ஏன் அழிக்கவில்லை? தேவன் உடனடியாக லூசிபரை அழித்திருந்தால், விழுந்துபோகாத பிரபஞ்ச ஜீவிகள்மத்தியில் அது எப்படிப்பட்ட எதிர்வினையை உண்டாக்கியிருக்கும்? மாபெரும் போராட்டத்தைப் புரிந்துகொள்வதற்கு, இரட்சிப்பின் திட்டத்தில் பிரபஞ்சத்தின் நலனே முக்கியமாக இருக்கிறது என்கிற கருத்து ஏன் முக்கியமானது? 1பேதுரு 1:12; வெளி 5:13; 16:7.`

`சிலுவையில் கிறஸ்து மரித்ததற்கு என்ன காரணங்கள் இருக்கலாம்? தேவனுடைய குணத்தை வெளிப்படுத்துவதற்கு மட்டுமா? பாவத்திற்கான விலையைச் செலுத்துவதற்கு மட்டுமா? ஆம் என்றால், யாருக்காக விலை செலுத்தப்பட்டது? உங்கள் கருத்துகளைப் பகிர்ருங்கள்; அவற்றிற்கு வேதாகம காரணங்களைக் கொடுங்கள்.`

`‘மாபெரும் போராட்டம்’ என்கிற வார்த்தைகள்மூலம், நாம் சுட்டிக்காட்ட விரும்புகிற கருத்து என்ன? மாபெரும் போராட்டத்தின் பல்வேறு அம்சங்கள்பற்றியும், இந்த வாரப்பாடம் எவ்வாறு உங்கள் சொந்த வாழ்க்கைக்குப் பொருந்தும் என்பது பற்றியும் விவாதியுங்கள்.`

`மாபெரும் போராட்டத்தின் எதார்த்தம்பற்றிப் பேசுகிற வேத வசனங்கள் யாவை? யோபு 1; 2; எபே 6:12.`

`மற்ற கிறிஸ்தவச் சபைகளைவிட செவந்த்-டே அட்வென்டிஸ்ட் திருச்சபையின் நம்பிக்கை எவ்வாறு தனித்துவமானது? மாபெரும் போராட்டத்திலுள்ள என்ன கருத்து அட்வென்டிஸ்டுகளை வேறுபடுத்திக் காட்டுகிறது?`