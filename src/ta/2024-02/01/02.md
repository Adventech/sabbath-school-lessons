---
title:  பரலோகத்தில் யுத்தம்
date:   31/03/2024
---

`பரலோகத்திலுள்ள காணப்படுகிற சுதந்தரம்பற்றியும், தீமையின் தோற்றம்பற்றியும் வெளி 12:7-9 என்ன சொல்கிறது? லூசிபர் கலகம்செய்தபோது, தேவன் எவ்வாறு எத்ரிவினை செய்திருக்கலாம்?`

நன்மைக்கும் தீமைக்கும் இடையே நடக்கிற சர்வலோக பிரச்சினையை இந்த வசனங்கள் விவரிக்கின்றன. சாத்தானும் அவனது தூதர்களும் கிறிஸ்துவுக்கு எதிராக யுத்தம் செய்தார்கள்; இறுதியில் பரலோகத்திலிருந்து வெளியே தள்ளப்பட்டார்கள். பரலோகம் போன்ற பரிபூரணமான ஓர் இடத்தில், யுத்தம் உண்டானது விநோதம்தான். அது ஏன் நடந்தது? அன்புள்ள தேவன் படைத்த பிசாசான ஒரு தூதன் அதை ஆரம்பித்தானா? அவனிலிருந்த ஏதாவது குறைபாடு அவனைக் கலகம்செய்ய வைத்ததா? தீமையின் தோற்றத்தை வேதாகமம் தெளிவாக விவரிக்கிறது. நன்மைக்கும் தீமைக்கும் இடையே நடக்கிற இந்தப் போராட்டத்தை திரைவிலக்கிக் காட்டுகிறது.

`லூசிபர் எனப்படும் இந்தத் தூதனுடைய மனதில் தோன்றின எந்த எண்ணம் அவனைக் கலகம்செய்ய வைத்தது? எசே 28:12-15; ஏசா 14:12-14.`

தேவன் ஒரு பிசாசைப் படைக்கவில்லை. லூசிபர் எனும் பிரகாசமான ஒரு ஜீவியைப் படைத்தார். இந்தத் தூதன் பூரணமானவனாகச் சிருஷ்டிக்கப்பட்டான். அந்தப் பூரண நிலையில் தெரிந்துகொள்கிற உரிமையும் அடங்கும்; தேவன் அன்பால் ஆளுகிறார், கட்டாயப்படுத்தி ஆளவில்லை என்பதற்கு அது அடிப்படை நியதி. பூரணமான இந்தத் தூதனின் இருதயத்தில் எவ்வாறு பெருமையும் பொறாமையும் இடம்பிடித்தன? தன் சிருஷ்டிகருக்கு எதிரான கலகமாக அவை மாற எவ்வாறு அவன் அனுமதித்தான் என்பதற்கு தர்க்கரீதியான விளக்கம் எதுவும் இல்லை.

சிருஷ்டிக்கப்பட்ட ஒரு ஜீவியான லூசிபர், சிருஷ்டிகருக்குமட்டுமே உரிய தொழுகையைப் பெற விரும்பினான். தேவனுடைய அதிகாரத்தில் கேள்வி எழுப்பி, அவரது சிங்காசனத்தை அபகரிக்க முயன்றான். அவனது கலகம் பரலோகத்தில் யுத்தத்திற்கு வழிவகுத்தது.

லூசிபர்மேல் தேவன் நீடியபொறுமையுடன் இருந்தார்; அவன் தன் கலகத்தால் பரலோகத்தைக் கெடுக்க அவர் அனுமதிக்க முடியாது. ‘பரலோகச் சங்கங்கள் லூசிபருடன் மன்றாடின. தேவகுமாரன் அவனிடம் சிருஷ்டிகரின் மேன்மையையும், நற்குணத்தையும், நீதியையும், தேவபிரமாணத்தின் பரிசுத்தமான, மாறாத தன்மையையும் எடுத்துரைத்தார். தேவன்தாமே பரலோகத்தின் ஒழுங்கை ஏற்படுத்தியிருந்தார்; அதிலிருந்து விலகிச்செல்லுவதினால், லூசிபர், தன்னைப் படைத்தவருக்கு கனவீனத்தையும், தனக்கு அழிவையும் ஏற்படுத்தவிருந்தான். ஆனால் எல்லையற்ற அன்பாலும், இரக்கத்தாலும் கொடுத்த எச்சரிப்பு, அவனுக்குள்ளாக எதிர்ப்பின் ஆவியை எழுப்பியது.

`தீமையை தேவன் அணுகும் விதத்திலிருந்து அவரது குணம்பற்றி என்ன பாடங்களைப் படிக்க முடிகிறது?`