---
title:  நம் பிரதான ஆசாரியன்
date:   04/04/2024
---

சிலுவையில் இயேசு நமக்காகச் செய்ததே பரலோகத்தில் நமக்காகப் பரிந்து பேச அவரைத் தகுதிப்படுத்தியிருக்கிறது. உயிர்த்தெழுந்த நம் ஆண்டவர்தாம் நம் பிரதான ஆசாரியர்; நாம் இரட்சிக்கப்படுவதற்கும், தேவனுடைய ராஜ்யத்தில் என்றென்றும் வாழ்வதற்கும் தேவையான அனைத்தையும் கொடுக்கிறார்.

`பாவத்தூண்டல்களும் பாடுகளும் வியாதிகளும் மரணமும் நிறைந்த ஓர் உலகத்தில் பின்வரும் வசனங்கள் எவ்வாறு நமக்கு நிச்சயத்தைக் கொடுக்கின்றன? எபி 4:15,16; 7:25.`

‘எல்லாவிதத்திலும் நம்மைப்போல் சோதிக்கப்பட்டும், பாவமில்லாதவராய் இருக்கிறார்’. எபி 4:15. மேலும், ‘நாம் இரக்கத்தைப் பெறவும், ஏற்ற சமயத்தில் சகாயஞ்செய்யுங்கிருபையை அடையவும், தைரியமாய்’ - அதாவது நம்பிக்கையோடு - ‘கிருபாசனத்தண்டையிலே சேரக்கடவோம்’. எபி 4:16.

கிறிஸ்து தமது நீதியை நமக்குத் தரிப்பித்து, தமது மரணத்தால் நம்மை இரட்சித்து, தமது இரத்தத்தால் நம்மை மீட்டு, பிரபஞ்சத்திற்குமுன் நம்மை நிறுத்துகிறார். நாம் அனுபவிக்கவேண்டிய அனைத்தையும் அனுபவித்தார். கிறிஸ்துவுக்குள் நம் கடந்தகால பாவங்களுக்கு ஆக்கினையே இல்லை. கிறிஸ்துவுக்குள் நம் குற்றங்கள் ஒழிந்துபோகின்றன; அவருடைய வல்லமையான பரிந்துபேசுதலால் நம் வாழ்க்கையில் பாவத்தின் பிடி தளர்ந்துபோகிறது. நம்மைக் கட்டியிருக்கிற கட்டுகள் அவிழ்ந்து, விடுவிக்கப்படுகிறோம்.

`நன்மைக்கும் தீமைக்கும் இடையே நடக்கிற போராட்டத்தில் கிறிஸ்துவின் வாஞ்சை என்ன? யோவான் 17:24-26.`

‘அந்த மாபெரும் தியாகபலி ஏறெடுக்கப்பட்டு முடிந்ததும், கிறிஸ்து பரலோகம் ஏறிச்சென்றார்; “நான் எங்கே இருக்கிறேனோ, அங்கே அவர்களும் (நீர் எனக்குத் தந்தவர்கள்) என்னுடனேகூட இருக்க விரும்புகிறேன்’ ‘ என்கிற மன்றாட்டை அவர் முன்வைக்கும்வரை, தேவதூதர்களின் தொழுகையை ஏற்க மறுத்தார். யோவான் 17:24. அப்பொழுது விவரிக்க முடியாத அன்போடும் வல்லமையோடும் தேவனுடைய சிங்காசனத்தில் இருந்து இவ்வாறு பதில் வந்தது; “தேவதூதர் யாவரும் அவரைத் தொழுது கொள்ளக்கடவார்கள்” எபி 1:6. இயேசுவின் மீது ஒரு கறைகூட இருக்கவில்லை. அவருடைய நிந்தை முடிவடைந்தது; பலி நிறைவேறியது; எல்லா நாமங்களுக்கும் மேலான ஒரு நாமம் அவருக்குக் கொடுக்கப்பட்டது’. நாம் அவரோடு பரலோகத்தில் இருப்பதைதவிர வேறு எதையும் இயேசு விரும்பவில்லை. அவரது இருதயத்தின் வாஞ்சையும், அவர் நமக்காக மரித்து, உயிர்த்தெழுந்து பரிந்துபேசுவதின் காரணமும் நம்மை இரட்சிப்பதே. உங்கள் வாழ்க்கையில் ஏதாவது விசேஷித்த தேவை இருக்கிறதா? அதை இயேசுவிடம் சொல்லுங்கள். துக்கம் இருக்கிற இடத்தில், ஆறுதலைக் கொடுக்கிறார். பயம் இருக்கிற இடத்தில், சமாதானத்தைக் கொடுக்கிறார். பெலவீனம் இருக்கிற இடத்தில் பெலத்தைக் கொடுக்கிறார்.

`கிறிஸ்து எதற்காக தம்மை நமக்காகப் பலியாக்கினார்? நம்மை அவ்வளவு மதிப்புமிக்கவர்களாக அவர் கருதுவது ஏன்?`