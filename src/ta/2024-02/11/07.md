---
title:  மேலும் படிக்க
date:   14/06/2024
---

மிருகத்தையும் அதன் சொரூபத்தையும் தொழுவது தானி 3ஐ ஞாபகப்படுத்துகிறது; அங்கே சாத்ராக், மேஷாக், ஆபேத்நேகோவிடம் பொற்சிலையை வணங்குமாறு பாபிலோனின் ராஜா கட்டளையிட்டார். மீறினால் தீயில் எறிந்துவிடுவதாக மிரட்டினார். முற்கால பாபிலோனோ, இன்றைய பாபிலோனோ, பிரச்சினை தொழுகையைப்பற்றியதுதான். மெய்த் தொழுகை தேவ வார்த்தையால் போதிக்கப்பட்ட மனதிலிருந்தும், அவரது அன்பால் மாற்றப்பட்ட ஆத்துமாவிலிருந்தும், அவரது ஆவியால் நிறைந்த இருதயத்திலிருந்தும் வருகிறது. அப்போது நாம் ‘இந்த உலகத்திற்கு ஒத்த வேஷந்தரியாமல்’, தேவ வார்த்தை சொல்லுகிறபடி அவருடைய சித்தத்திற்கு இசைவாக வாழுவோம். அதுதான் நம்முடைய ஒரே பாதுகாப்பு!

‘தேவன் ஒருபோதும் நம் சித்தத்தையோ மனச்சாட்சியையோ கட்டுப்படுத்துவதில்லை; ஆனால், தன்னால் மயக்கி இழுக்க முடியாதவர்களைக் கட்டாயப்படுத்த சாத்தான் தொடர்ந்து எடுக்கிற முயற்சியில் அவன் கொடுமைப்படுத்துகிறான். பயமூட்டியோ கட்டாயப்படுத்தியோ தானே தொழுகையைப் பெற முயலுகிறான். அதை நிறைவேற்றுவதற்காக மத-உலக அதிகாரிகளின் மூலமாகச் செயல்பட்டு, பிரமாணங்களுக்கு எதிரான மனித சட்டங்களை கட்டாயமாக நடைமுறைப்படுத்த அவர்களை ஏவுகிறான்.’

‘தங்களுக்கு முன்னுள்ள சோதனையைச் சகித்துக்கொள்ள, தேவவார்த்தையில் வெளிப்படுகிற அவரது சித்தத்தைப் புரிந்துகொள்ளவேண்டும்; அவரது குணம், அரசாங்கம், நோக்கங்கள், அவற்றிற்கு இசைவான செயல்கள் போன்றவைகுறித்த சரியான கருத்து இருந்தால்மட்டுமே அவரைக் கனப்படுத்தமுடியும். வேதாகமச் சத்தியங்களால் சிந்தையைச் செறிவூட்டியிருப்பவர்கள் மட்டுமே மாபெரும் போராட்டத்தின் மத்தியில் நிலைநிற்பார்கள்’.

‘சகல கோட்பாடுகளுக்கும் அளவுகோலாகவும், சகல சீர்திருத்தங்களுக்கும் அடிப்படையாகவும் வேதாகமத்தை, வேதாகமத்தை மட்டுமே பின்பற்றி நடக்கிற ஒரு கூட்ட மக்கள் தேவனுக்கு இருப்பார்கள். கல்விமான்களின் கருத்துகளும், அறிவியலின் முடிவுகளும், திருச்சபை ஆலோசனை குழுக்களின் கொள்கைகள் அல்லது தீர்மானங்களும் அந்தச் சபைகளைப் போலவே ஏராளமாகவும், முரண்பாடாகவும் உள்ளன; பெரும்பாலானவர்களின் கருத்துகளை ஆவிக்குரிய விசுவாசத்தின் எந்தக் கருத்துக்கும் எதிரான அத்தாட்சியாகக் கருதக்கூடாது. எந்த ஒரு கோட்பாட்டையும் ஏற்றுக்கொள்வதற்குமுன், அதற்கு ‘என்று கர்த்தர் சொல்லுகிறார்’ என்பது ஆதரவாக இருக்கிறதா என்று கேட்டுப்பார்க்க வேண்டும்’.

**கலந்துரையாடக் கேள்விகள்**

`கிறிஸ்துவின் வருகை குறித்த எதிர்பார்ப்போடு வாழவும், திகிலூட்டாமல் அந்த நம்பிக் கையைப் பகிர்ந்துகொள்ளவும் என்ன செய்யலாம்?`

`தொழுகை குறித்துச் சிந்தியுங்கள். நாம் யாரை அல்லது எதைத் தொழுகிறோம் என்பதுபற்றி நம் அன்றாட வாழ்க்கை என்ன சொல்கின்றது?`

`நாமும் மற்றவர்களும் எதிர்காலத்தை பயத்தோடு அல்லாமல் நம்பிக்கையோடு எதிர்கொள்ள எவ்வாறு உதவலாம்?`

`கடைசிக்கால நிகழ்வுகளைப் புரிந்துகொள்வது நம் வாழ்க்கையில் நடைமுறைரீதியாக என்ன வித்தியாசத்தை உண்டுபண்ணுகிறது?`