---
title:  வரவிருக்கிற நெருக்கடி
date:   10/06/2024
---

வெளி 13இல் உள்ள மிருகத்தின் முத்திரை குறித்த தீர்க்கதரிசனம், தேவனுக்கு எதிரான சாத்தானின் யுத்தம் ஒரு கொடிய கட்டத்தை எட்டுவதுபற்றிச் சொல்கிறது. இயேசு சிலுவையில் மரித்தபிறகு, தான் தோற்கடிக்கப்பட்டதை எதிரி அறிந்திருக்கிறான்; அதனால் தன்னால் முடிந்த அளவுக்கு அதிகமானபேரை நரகத்திற்குள் இழுத்துச்செல்லத் தீர்மானித்திருக்கிறான். இந்த முயற்சியில் அவனது முதல் வியூகம் வஞ்சகம். வஞ்சகம் வேலைசெய்யாதபோது, அவன் நிர்பந்தத்தை கையில் எடுக்கிறான். மிருகத்தை வணங்காத அல்லது அதன் முத்திரையைப் பெறாத எவரும் கொல்லப்படுவார் என்கிற கட்டளைக்கு பின்னால் அவன்தான் இருக்கிறான்.

பக்திசம்பந்தமாக உபத்திரவம் எழுவது புதிதல்ல. தேவனுடைய கட்டளைக்குக் கீழ்ப்படிந்ததற்காக ஆபேலை காயீன் கொன்றதுமுதலே அது இருந்து வருகிறது. விசுவாசிகள்மத்தியில் எப்போதும் அப்படிப்பட்ட நிலை காணப்படும் என்று இயேசு சொன்னார்.

`புதிய ஏற்பாட்டுச் சபையின் அனுபவம் என்ன? அது கடைசிக்காலச் சபைக்கு எவ்வாறு பொருந்துகிறது? யோவான் 16:2; மத் 10:22; 2தீமோ 3:12; 1பேதுரு 4:12.`

கிறிஸ்தவ வரலாறு முழுவதும் உபத்திரவம் இருந்திருக்கிறது. அஞ்ஞான ரோமில் நடந்தது. வேதாகமத்தை நம்பின கிறிஸ்தவர்களை மத்தியக்காலத் திருச்சபை உபத்திரவப்படுத்தியது. இந்த நரகச் சங்கிலியில் மிருகத்தின் முத்திரைதான் இறுதி வளையமாக இருக்கும். முந்தின உபத்திரவங்களைப் போலவே, சில தவறான நம்பிக்கைகளையும், அங்கீகரிக்கப்பட்ட தொழுகை முறையையும் எல்லாரும் ஏற்றுக்கொள்ளுமாறு வலியுறுத்தப்படுவார்கள்.

அந்த உபத்திரவம் முதலில் பொருளாதாரத் தடைகளாக ஆரம்பிக்கும். அந்த முத்திரையைப் பெறாத எவரும் வாங்கவோ விற்கவோ முடியாது. மரண தண்டனை என அறிவிக்கப்படும். வெளி 13:15,17.

கிறிஸ்தவர்களெனச் சொல்லிக்கொள்பவர்களை இறுதிச் சோதனை வரும்போது, தங்கள் வாழ்க்கையில் சமரசங்களைச் செய்து மிருகத்தின் முத்திரையைப் பெறும்படி செய்ய சாத்தான் ஆயத்த வேலைகளைச் செய்து வருகிறான். உலகம் முழுவதுமே ஆச்சரியத்தோடு மிருகத்தைப் பின்பற்றுவதாகத் தோன்றும்போது (வெளி 13:3), அங்கே திடீரென காட்சி மாறுகிறது; தேவ மக்களைப்பற்றி தீர்க்க தரிசனம் சொல்கிறது. வெளி 14:12 சித்திரிக்கிற காட்சி இது: ‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிற வர்களாகிய பரிசுத்தவான்களுடைய பொறுமை இதிலே விளங்கும்’. தேவமக்கள் தேவபக்திக்கேற்ற கீழ்ப்படிதலுள்ள வாழ்க்கை வாழ்கிறார்கள். அவரது கிருபையால், தங்களைச் சுற்றிலும் எல்லாம் அசைவதாகத் தெரியும்போது, உறுதியாக நிற்கிறார்கள். உலகம் மிருகத்தைப் பின்பற்றும்போது, ‘ஆட்டுக்குட்டியானவர் எங்கே போனாலும் அவரைப் பின்பற்றுகிறவர்(களாகக்)’ காணப்படுவார்கள். வெளி 14:4. தங்களுக்கு எதிராக அணிவகுத்து நிற்கிற நரகத்தின் வல்லமைகளை ஜெயிப்பார்கள்.

நன்மைக்கும் தீமைக்கும் இடையே தொழுகை சம்பந்தமாக போராட்டம் நடக்கிறது. மிருகம் வஞ்சகத்தைப் பயன்படுத்துகிறது; அது தோற்கும்போது, வற்புறுத்தலையும் கட்டாயத்தையும் பயன்படுத்தும்.

`ஓய்வுநாளை ஆசரிப்பதில் சமரசம்செய்ய பொருளாதாரம் சம்பந்தப்பட்ட விஷயங்கள் தலையிட எவ்வளவு தூரம் அனுமதிக்கிறீர்கள்?`