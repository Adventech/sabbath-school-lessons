---
title:  'மிருகத்தை அடையாளம் காணுதல்: பகுதி 1'
date:   11/06/2024
---

`இந்த மிருகம் எங்கிருந்து எழும்புகிறது? அதற்கு அதிகாரத்தைக் கொடுப்பது யார்? வெளி 13:1,2.`

வலுசர்ப்பம் என்பது சாத்தான் என வெளிப்படுத்தல் காட்டுகிறது. வெளி 12:3-5 சொல்கிறபடி, ‘பிள்ளை’ பிறந்த உடனேயே அதை அழிக்க வலுசர்ப்பம் முயலுகிறது; பிறகு அந்தப் பிள்ளை ‘தேவனிடத்திற்கும் அவருடைய சிங்காசனத்தினிடத்திற்கும், எடுத்துக்கொள்ளப்பட்டது’. அஞ்ஞான ரோம் மூலமாகக் கிரியைசெய்கிற பிசாசுதான், கிறிஸ்துவை அழிக்கமுயன்றது. மத் 2:16-18. தேவனுடைய பிரதான சத்துருவும் மனிதனும் சேர்ந்து, சாத்தானின் நோக்கங்களை நிறைவேற்ற அரசியல்-மத நிறுவனங்கள்மூலம் செயல்படுகிறார்கள்.

இந்த மிருகத்தின வல்லமைபற்றி ‘வலுசர்ப்பமானது தன் பலத்தையும் தன் சிங்காசனத்தையும் மிகுந்த அதிகாரத்தையும் அதற்குக் கொடுத்தது’. வெளி 13:2. இந்தத் தீர்க்கதரிசனம் நூற்றுக்கணக்கான வருடங்களுக்குப்பிறகு துல்லியமாக நிறைவேறியது; அப்போது, ரோமப் பேரரசரான கான்ஸ்டன்டைன் தன் தலைநகரை ரோமிலிருந்து இன்றைய துருக்கியிலுள்ள கான்ஸ்டான்டிநோபிளுக்கு மாற்றினான். அதனால் ரோமப்பேரரசின் முந்தைய தலைநகரத்தில் இராயர்களின் இருக்கை காலியானது; அதை மிருகம் பெற்றது. இவ்வாறு அஞ்ஞான ரோம் தன் இருக்கையை, அதாவது தலைநகரத்தை மிருகத்திற்குக் கொடுத்தது.

ஐசக் பக்கஸ் என்பவர் இவ்வாறு சொல்கிறார்: ‘சிங்காசனத்தை கான்ஸ்டன்டிநோபிளுக்கு மாற்றியதன்மூலம் ரோமின் பேராயர் பூமியிலுள்ள எல்லா மனிதர்களுக்கு மேலாகவும், பரலோகத்தின் தேவனுக்குமேலாகவும் தன்னை உயர்த்த கான்ஸ்டன்டைன் வழிவகுத்தான்’. தாமஸ் ஹாப்ஸ் என்பவர் இவ்வாறு சொல்கிறார்: ‘போப்புமார்க்கமானது, மடிந்துபோன ரோம சாம்ராஜ்யத்தின் ஆவியே அல்லாமல் வேறு எதுவுமல்ல, அது முந்தையதின் கல்லறைமேல் கிரீடம்சூட்டி உட்கார்ந்தது’. கவனமாக ஆராய்ந்தால், வெளி 13இன் கடல் மிருகம் ரோமிலிருந்து எழுந்து, உலகளாவிய தொழுகை முறையாக மாறிய தேவதுரோக மார்க்க வல்லமை என்பது தெளிவாகத் தெரிகிறது. வெளி 13:3,4. மிருகம் என்பது ஒரு நபரல்ல; அது தேவ வார்த்தைக்குப் பதிலாக மனித கட்டளைகளைப் புகுத்தின ஒரு மார்க்க அமைப்பு.

`மிருக வல்லமையை அடையாளங்காட்டுவதற்கு வெளி 13:1,6இல் என்ன முக்கிய வார்த்தை பயன்பட்டுள்ளது?`

தூஷணம் என்றால் என்னவென்று யோவான் 10:33 உம் லூக் 5:21 விவரிக்கின்றன: 1) ஒரு மனிதன் தன்னை தேவனாகப் பாவிப்பது. 2) ஒரு மனிதன் தனக்கு பாவங்களை மன்னிக்க அதிகாரம் இருப்பதாக உரிமைபாராட்டுவது. இவ்வாறு செய்வது அநீதி; ஏனென்றால், இயேசுவே மெய்யான தேவன்; அவருக்கே பாவங்களை மன்னிக்க உரிமையுண்டு. தேவதூஷணம் என்று வேதாகமம் அழைக்கிற இரண்டு கோட்பாடுகள் போப்புமார்க்கத்திடம் உள்ளன: தன் பாதிரியார்களுக்கு பாவங்களை மன்னிக்க அதிகாரமுண்டென உரிமை பாராட்டியதும், தேவனுடைய தனியுரிமைகளை பூமியில் போப் பெற்றிருப்பதாகச் சொன்னதும் ஆகும்.