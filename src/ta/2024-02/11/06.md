---
title:  பூமியிலிருந்து எழும்பின மிருகம்
date:   13/06/2024
---

`வெளி 13 சொல்கிற முதல் மிருகத்திடமிருந்து இந்த மிருகம் எவ்வாறு வேறுபடுகிறது? வெளி 13:11-18.`

முதலாவது மிருகம் சமுத்திரத்திலிருந்து எழுந்தது; இரண்டாவது மிருகம் ‘பூமியிலிருந்து’ எழும்பியது. வெளி 13:11. சமுத்திரம் என்பது ‘ஜனங்களும் கூட்டங்களும் ஜாதிகளும் பாஷைக்காரருமாம்’. வெளி 17:15. அப்படியானால் பூமி என்பது உலகத்தில் அதிக மக்கள் தொகை இல்லாத பகுதியைக் காட்டுகிறது. முதலாம் மிருகம் ஆதிக்கம் செலுத்திவந்த காலத்தின் முடிவில் இந்த இரண்டாம் மிருகம் எழும்புகிறது. வெளி 13:5. அதாவது சுமார் கி.பி. 1798இல் இது ஆதிக்கத்திற்கு வந்திருக்கவேண்டும்.

இந்த விளக்கம் அமெரிக்காவுக்கு பொருந்துகிறது. கி.பி. 1776 இல் அது சுதந்தர நாடாக அறிவிக்கப்பட்டது; கி.பி. 1776இல் அரசியலமைப்பு ஏற்படுத்தப்பட்டது; 19ம் நூற்றாண்டின் பிற்பகுதியில் உலக வல்லமையாக அறியப்பட்டது.

‘அது ஒரு ஆட்டுக்குட்டிக்கு ஒப்பாக இரண்டு கொம்புகளையுடையதாயிருந்து, வலுசர்ப்பத்தைப்போலப் பேசினது’ என்று யோவான் சொல்லுகிறார். வெளி 13:11. கொம்புகள் என்பது வேதாகமத்தில் அதிகாரத்தைக் குறிக்கிறது. முதல் மிருகத்தைப் போலல்லாமல், இந்த மிருகத்திற்கு கொம்புகளில் கிரீடம் இல்லை; எனவே இது மன்னராட்சி இல்லையென்பது புரிகிறது. இரண்டு கொம்புகள் என்பது அமெரிக்காவின் அதிகாரத்திற்கும் வெற்றிக்கும் ஆதாரமாக இருக்கிற இரண்டு முக்கிய ஆட்சி நியதிகளைக் குறிக்கிறது; அது, அரசியல்-மதச் சுதந்தரமாகும்.

`இந்த மிருகத்தில் என்ன மாற்றத்தைக் காணமுடிகிறது, அது எவ்வாறு பேசுகிறது? வெளி 13:11,12.`

ஆட்டுக்குட்டியைப் போன்ற இந்தத் தேசம் இறுதியில் வலுசர்ப்பத்தைப் போல பேசினது. அது, ‘முந்தின மிருகத்தின் அதிகாரம் முழுவதையும்’ நடப்பித்து (வெளி 13:12), அதன் மதச்சுதந்தர நியதிகளை ஒழித்து, ‘முந்தின மிருகத்தைப் பூமியும் அதின் குடிகளும் வணங்கும்படி செய்தது’. வெளி 13:12. பூமியிலுள்ள அனைவரும் போப்புமார்க்கத்தின் ஆவிக்குரிய, உலகிய அதிகாரத்தை அங்கீகரிக்கிற வகையில் அந்த முதலாம் மிருகத்தை வணங்கவேண்டுமென அமெரிக்கா கட்டளையிடும். இந்தத் தீர்க்கதரிசனத்தின்படி, மிருகத்திற்கு அமெரிக்கா ஒரு சொரூபத்தை உண்டுபண்ணுகிறது; மிருகம் என்பது சபையும் அரசாங்கமும் சேர்ந்த அமைப்பு. மேலும், அந்தச் சொரூபத்தை அனைவரும் வணங்க வேண்டுமெனச் சொல்லுகிறது.

ஆச்சரியமான விஷயம் என்னவென்றால், இந்த மிருக வல்லமை யாரென முதலாவது அடையாளம் தெரிந்தபோது, அமெரிக்கா இப்போது இருக்கிற இராணுவ-பொருளாதார வளர்ச்சியைப் பெற்றிருக்கவில்லை.

`அமெரிக்க அரசியலில் இன்றுள்ள நிலையற்ற தன்மைபற்றி யோசியுங்கள். இந்தத் தீர்க்கதரிசனம் ஒருநாளில் நிறைவேற அது எவ்வாறு வழிவகுக்கும்?`