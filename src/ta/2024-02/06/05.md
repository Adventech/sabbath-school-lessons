---
title:  உயிர்த்தெழுந்த இரண்டு சாட்சிகள்
date:   08/05/2024
---

`தேவனுடைய வார்த்தைபற்றி வெளி 11:11 முன்னுரைப்பது என்ன?`

பிரெஞ்சுப் புரட்சியின் முடிவில், தேவ வார்த்தை மீண்டும் உயிர்தெழுமெனச் சொல்லப்பட்டது. மிகப்பெரிய எழுப்புதல் நடைபெறவிருந்தது. அதனால், தேவ வார்த்தை மீண்டும் இரட்சிப்புக்கேதுவான ஜீவவல்லமையாக மாறுவதைப் பார்த்து மிகப்பெரிய கலக்கம் உண்டாகவிருந்தது. 18ம் நூற்றாண்டின் முடிவில், பூமியின் கடைசிபரியந்தமும் சுவிசேஷத்தைக் கொண்டு செல்கிறவர்களை தேவன் எழும்பச்செய்தார். வேதாகமச் செய்தியை வேகமாகப் பரப்பினார்கள்; உதாரணமாக வில்லியம் கேரி, இந்தியாவுக்குப் பயணப்பட்டு, பத்துக்கு மேற்பட்ட இந்தியப் பேச்சுமொழிகளில் வேதாகமத்தை மொழிபெயர்த்தார். வேதாகமத்தின் வல்லமையால் தூண்டப்பட்டு, உலகம் முழுவதிலும் நற்செய்தியாளர்கள் அனுப்பி வைக்கப்பட்டார்கள்.

பிரெஞ்சுப் புரட்சிக்குப்பிறகு எழுச்சியடைந்த உளகளாவிய இந்த ஊழிய முயற்சிகள் எதிர்பாராமல் உண்டாகவில்லை. தேவ வார்த்தை ஜீவனுள்ளது; அது ‘மரித்தது’ போலக் காணப்பட்டாலும், விசுவாசிகளின் இருதயங்களில் உயிரோடு இருந்தது; வெளிப்படுத்தலின் தீர்க்கதரிசனங்கள் முன்னுரைத்ததுபோல முழு ஜீவனோடு மீண்டும் எழும்பவிருந்தது. ‘நாத்திகவாதியான வால்டர், ஒரு சமயம் இப்படியாகப் பெருமையடித்தான்: “அந்தப் பன்னிருவர்தாம் கிறிஸ்தவ மதத்தை ஸ்தாபித்ததாக மக்கள் திரும்பத்திரும்பக் கூறுவதைக் கேட்டு களைத்துப்போனேன். அதைக் கவிழ்க்க ஒரு மனிதன் போதுமென்பதை நிரூபிப்பேன்”. அவன் மரித்து பல தலைமுறை கடந்துவிட்டது. வேதாகமத்திற்கு எதிரான போரில் லட்சக்கணக்கானவர்கள் இணைந்திருக்கிறார்கள். ஆனால் அது இன்னும் அழிக்கப்படவில்லை. வால்டரின் காலத்தில் நூறாக இருந்தது, இன்று பத்தாயிரமாக, ஆம், லட்சக்கணக்கான பிரதிகளாக வேதாகமம் பெருகியுள்ளது. கிறிஸ்தவச் சபையைப்பற்றி ஆரம்பக்காலச் சீர்திருத்தவாதி ஒருவர் இப்படிக் கூறினார்: ‘ ‘வேதாகமம் ஒரு பட்டறைக்கல்; அநேக சம்மட்டிகளை அது உடைத்துள்ளது.’

`வேதாகமம்பற்றியும், அதை நாம் நம்பலாம் என்பதற்கான காரணம்பற்றியும் சங் 119:89; சங் 111:7,8 என்ன சொல்கின்றன?`

தேவவார்த்தை தாக்கப்பட்டிருக்கலாம்; ஒடுக்கப்பட்டிருக்கலாம்; ஆனால், அதை ஒழிக்கவே முடியாது. கிறிஸ்தவர்களெனச் சொல்லிக்கொள்கிற பலர்கூட பல்வேறு வழிகளில் அதன் அதிகாரத்தை குறைத்து மதிப்பிடுகிறார்கள்; வேதாகமத்தின் சில பகுதிகளில் கேள்வி எழுப்புகிறார்கள்; வேதாகமத்தின் தெய்வீக முத்திரையை அழித்து, தேவனுடைய சத்தியத்தை மதிப்பிழக்கச் செய்யக்கூடிய அளவுக்கு, அதிலுள்ள மனித தன்மைகளை முக்கியப்படுத்துகிறார்கள்.

தேவவார்த்தையின் மீதான இத்தாக்குதல்களால் நாம் எந்த வகையிலும் ஈர்க்கப்பட இடமளிக்கக்கூடாது. அது இன்றும் ஜீவிக்கிறது; மனிதர்களின் உள்ளங்களில் பேசுகிறது; தேவவார்த்தையைக் கேட்டு, அதன் போதனைகளைக் கைக்கொள்ள ஆயத்தமாக இருப்பவர்களுக்குள் புதிய சுவாசத்தைச் செலுத்துகிறது.

`எந்தத் தீர்க்கதரிசனங்கள் தனிப்பட்ட விதத்தில் மிகவும் வல்லமையாக உங்களிடம் பேசுகின்றன? ஏன்?`