---
title:  கொல்லப்பட்ட இரண்டு சாட்சிகள்
date:   07/05/2024
---

`வெளி 11:7-8இல் அடையாள வார்த்தைகள் உள்ளன; அதன் அடிப்படையில், தேவனுடைய இரண்டு சாட்சிகளான பழைய ஏற்பாட்டிற்கும் புதிய ஏற்பாட்டிற்கும் என்னவாகுமென வசனங்கள் முன்னுரைக்கின்றன?`

கி.பி. 538இல், அஞ்ஞான ரோம சாம்ராஜ்யம் வீழ்ந்தது. சமுதாய, அரசியல், மத அதிகாரத்தை போப் விஜிலஸிடம் கிழக்கு ரோமப் பேரரசரான ஜஸ்டினியன் ஒப்படைத்தார். மத்தியக்காலச் சபையின் நீண்டகால ஆதிக்கம் துவங்கியது. கி.பி. 1798 மட்டும் அது தொடர்ந்தது. பிரெஞ்சு தளபதியான பெர்தியர், 1798, பெப்ரவரி 10ஆம் தேதி, எந்த எதிர்ப்புமின்றி ரோமுக்குள் சென்றார். போப் ஆறாம் பையஸைச் சிறைப்படித்து, பிரான்ஸúக்குக் கொண்டு சென்றார்; அங்கே போப் மரித்தார். தானியேல்-வெளிப்படுத்தலில், ரோமச்சபையின் சமயச்சார்பற்ற அதிகாரம் முடிவடையுமென தீர்க்கதரிசனமாகச் சொல்லப்பட்ட 1260 நாட்கள் அல்லது வருடங்கள் அதோடு முடிந்தன. (நேற்றைய பாடத்தைப் பார்க்கவும்).

வேதாகம தீர்க்கதரிசனம் எவ்வளவு உண்மை என்பது மிகவும் வல்லமையாக வெளிப்படுகிறது! கிறிஸ்துவுக்கு 500 வருடங்களுக்குமுன் எழுதின தானியேல், 2300 வருடங்களுக்கு பிறகு நடக்கவிருந்த நிகழ்வுகளை மிகச்சரியாக முன்னுரைத்தார். வேதாமகமம் சொல்கிற தீர்க்கதரிசனங்களை நம்பலாம்.

அதேசமயம், இந்த நிகழ்வுகள் முழுவதிலும், சுவிசேஷத்தின் சத்தியத்தை தேவவார்த்தையின் சாட்சி பாதுகாத்தது. ஆனால் அதைவிட பெரிய சவால்கள் வேதாகம சத்தியத்தை அச்சுறுத்தின. பாதாளத்திலிருந்து எழும்பி வந்த மிருகம் (சாத்தான்), வேதவாக்கியங்களுக்கு எதிராகப் போர்த் தொடுத்தது. 1789இல் தொடங்கிய பிரெஞ்சு புரட்சியின்மூலமாக, வேதாகம அதிகாரத்தின்மீது புதிய தாக்குதல்களைத் தொடுத்தான்.

பிரெஞ்சுப் புரட்சியில், கிறிஸ்தவமார்க்கத்தை அகற்றும்படி பகுத்தறிவு மார்க் கம் என்கிற நாத்திக மார்க்கத்தை அரசாங்கம் ஏற்படுத்தியது. 1793, நவம்பர் 10இல், பகுத்தறிவு மார்க்கப் பண்டிகை நாடுமுழுவதும் கொண்டாடப்பட்டது. பிரான்ஸ்முழுவதிலும் இருந்த சபைகள் பகுத்தறிவு மார்க்கக் கோவில்களாக மாறின; பகுத்தறிவு மார்க்க தேவதை என்று சொல்லி, ஒரு பெண்ணை சிங்காசனத்தில் அமர்த்தினார்கள். வேதாகமங்களை தெருக்களில் எரித்தார்கள். தேவன் இல்லையென அறிவித்தார்கள்; மரணம் என்பது முடிவே இல்லாத தூக்கம் என்று சொன்னார்கள். தேவனுடைய இரண்டு சாட்சிகளைக் கொல்லுவதற்கு பக்தியற்ற மனிதர்கள்மூலம் சாத்தான் முயன்றான். அவர்களது செத்த சரீரங்கள் ‘மகா நகரத்தின் விசாலமான வீதியிலே கிடக்கும். அந்த நகரம் சோதோம் என்றும் எகிப்து என்றும் ஞானார்த்தமாய்ச் சொல்லப்படும்’. வெளி 11:8.

எகிப்தின் கலாச்சாரம், மெய்யான தேவனை மறுதலித்த, பல கடவுள்களை நம்பின கலாச்சாரமாகும். யாத் 5:2. சோதோம் கொடிய ஒழுக்கக்கேட்டிற்குப் பெயர்போனது. பிரெஞ்சுப் புரட்சியில், தேவனுடைய இரண்டு சாட்சிகளான பழைய ஏற்பாடும் புதிய ஏற்பாடும் நாத்திகத்தாலும் ஒழுக்கச் சீர்கேட்டாலும் கொல்லப்பட்டன.

தேவனுடைய இரண்டு சாட்சிகளின் உடல்கள் ‘மூன்றரை நாள்’ அடக்கம் பண்ணப்படாமல் இருக்குமென வெளி 11:9 சொல்லுகிறது. அது தீர்க்கதரிசன ‘நாட்களின்படி’ மூன்றரை வருடங்கள். பிரஞ்சு புரட்சியின்போது குறைந்தபட்சம் மூன்றரை வருடங்கள் நாத்திகம் உச்சத்தில் இருந்தது. 1793, நவம்பர் 26இல், மெய்மார்க்கத்தை ஒழிக்கும்படி பாரிசில் ஒரு கட்டளை பிறந்தது; இந்தச் சட்டத்தை 1797, ஜூன் 17இல் அதே அரசாங்கம் அகற்றியபோது, இந்த மூன்றரை வருடக் காலம் முடிவுக்கு வந்தது.