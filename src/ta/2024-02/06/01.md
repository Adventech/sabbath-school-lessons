---
title:  இரண்டு சாட்சிகள்
date:   04/05/2024
---

### இவ்வார ஆராய்ச்சிக்கு
வெளி 11:3-6; ஆதி 4:14; வெளி 12:5,6,14,15; 7:25; ஏசா 54:17; சங் 119:89; வெளி 11:15-18.

> <p>மனன வசனம்</p>
> புல் உலர்ந்து பூ உதிரும்; நமது தேவனுடைய வசனமோ என்றென்றைக்கும் நிற்கும். ஏசாயா 40:8.

நூற்றாண்டுகள் நெடுகிலும் தேவவார்த்தையை மக்கள் கூறுபோட்டு, சந்தேகித்து, புறக்கணித்து வந்துள்ளனர். துறவிமடங்களில் சங்கிலியால் கட்டிப்போட்டிருந்தனர்; பொதுச்சதுக்கங்களில் எரித்தனர்; துண்டுதுண்டாகக் கிழித்தனர். அதை நம்பினவர்களைப் பரியாசம்பண்ணி, ஏளனம்செய்து, சிறையில் அடைத்து, கொலை செய்தார்கள். அந்நேரங்களில் எல்லாம், தேவ வார்த்தை மேற்கொண்டது.

மத்தியக்காலச் சபை வேதாகமத்தை நம்புகிற மெய்க்கிறிஸ்தவர்களை உபத்திரவப்படுத்தியது. ஆனாலும், தேவவார்த்தை பிரகாசித்து, இருளைப் போக்கியது. தேவவார்த்தையை அறிவிப்பதை ஒடுக்குதலும் உபத்திரவமும் நிறுத்த முடியவில்லை. ஆங்கில வேதாகம மொழிபெயர்ப்பாளரான வில்லியம் டிண்டேல் தன் விசுவாசத்திற்காக விசாரிக்கப்பட்ட சமயத்தில், தேவவார்த்தையைப் பரப்புவதில் யார் அதிகம் உதவினாரென அவரிடம் கேட்டார்கள். சற்று யோசித்தவர், ‘டர்ஹாம் நகரப் பேராயர்’ என்று சொன்னார். நீதிபதிகள் அதிர்ச்சியடைந்தனர்.

ஒரு சமயம், அவரது ஆங்கில மொழிபெயர்ப்பு வேதாகமங்கள் சிலவற்றை மொத்தமாக அந்தப் பேராயர் வாங்கி, பொதுவெளியில் எரித்த்தாராம். அதனால் சத்தியத்தின் நோக்கத்திற்கு தான் மிகப்பெரிய உதவி செய்ததை அந்தச் சமயத்தில் பேராயர் அறிந்திருக்கவில்லை. வழக்கத்தைவிட அதிக விலைகொடுத்து அவற்றை வாங்கியிருந்தார். எரிக்கப்பட்ட வேதாகமங்களைவிட அந்தக் கிரயத்தை வைத்து அதிக வேதாகமங்களை டிண்டேல் அச்சிடமுடிந்தது. புழுதியில் புதைக்கப்பட்ட சத்தியம் மீண்டும் உதித்து, முழுப்பிரகாசத்தோடு பிரகாசித்தது.

இவ்வாரம், வேதவாக்கியங்கள்மீதும் கிறிஸ்தவ விசுவாசத்தின் மீதும் தொடுக்கப்பட்ட கொடிய தாக்குதல்களில் ஒன்றுபற்றி ஆராய்வோம். பிரெஞ்சுப் புரட்சியின்போது, பிரான்ஸின் தெருக்களில் இரத்த ஆறு ஓடியது. பாரிசின் பொதுச்சதுக்கத்தில் தலைவெட்டுப் பொறியை அமைத்தார்கள்; அதில் ஆயிரக்கணக்கானோர் படுகொலை செய்யப்பட்டார்கள். நாத்திகம் அரசுமதமாகியது. ஆனாலும், தேவவார்த்தையின் சாட்சியை அடக்கமுடியவில்லை.

மாபெரும் போராட்டம், 12-17ம் அதிகாரங்களின் அடிப்படையில் எழுதப்பட்ட இந்த வாரப் பாடம் 2024, மே 4 வகுப்புக்காகப் படிக்கவேண்டிய பாடம்.