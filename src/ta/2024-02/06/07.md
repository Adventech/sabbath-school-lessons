---
title:  மேலும் படிக்க
date:   10/05/2024
---

‘மத அதிகாரிகளும் தேச அதிகாரிகளும் வேதாகமத்தைத் தடைசெய்தார்கள்; அதன் சாட்சியைப் புரட்டினார்கள்; அதிலிருந்து மக்களின் மனதைத் திருப்புவதற்கான வழியைக் காண மனிதர்களும் பிசாசுகளும் முயன்றார்கள்; அதன் பரிசுத்த நியதிகளை அறிவிக்கத் துணிவுகொண்டவர்களை வேட்டையாடினார்கள்; காட்டிக்கொடுத்தார்கள்; சித்திரவதைசெய்தார்கள்; நிலவறைகளில் அடைத்தார்கள்; விசுவாசத்தின்நிமித்தம் கொல்லப் பட்டார்கள்; மலைகளின் மறைவிடங்களுக்கும் பூமியின் குகைகளுக்கும் கெபிகளுக்கும் தப்பியோட நிர்ப்பந்திக்கப்பட்டார்கள். இப்படிப்பட்ட காலங்களில் உண்மையுள்ள சாட்சிகள் இரட்டு வஸ்திரமுடுத்தி தீர்க்கதரிசனம் சொன்னார்கள். 1260 வருட காலக்கட்டம் முழுவதிலும் தங்கள் சாட்சியை அவர்கள் தொடர்ந்து சொல்லிவந்தார்கள். இருண்டகாலங்களிலும்கூட, தேவவார்த்தையை நேசித்தவர்கள் இருந்தார்கள்; அவருக்கு கனமுண்டாக்குவதில் வைராக்கியமாயிருந்த உண்மையுள்ளவர்கள் இருந்தார்கள். அக்காலக்கட்டம் முழுவதிலும் அவருடைய சத்தியத்தை அறிவிக்கும்படி, மெய்ப்பற்றுக்கொண்ட அத்தாசர்களுக்கு ஞானமும் வல்லமையும் அதிகாரமும் கொடுக்கப்பட்டன.’

‘பிரான்ஸ் நாடு பகிரங்கமாக தேவனைப் புறக்கணித்து, வேதாகமத்தைத் தடைசெய்த போது, துன்மார்க்கர்களும் அந்தகார ஆவிகளும் தாங்கள் இதுவரை வாஞ்சித்த நோக்கத்தை அடைந்துவிட்டதாக பெரிதும் மகிழ்ந்தார்கள்; அதாவது, தேவபிரமாணத்தின் கட்டுப்பாடுகளுக்கு உட்படாத ஒரு இராஜ்யத்தைப் பெறுவதுதான் அவர்களுடைய நோக்கம். சாத்தானின் கொடூர வல்லமையைத் தடுத்துநிறுத்தியிருந்த தேவ ஆவி பெருமளவில் ஒதுக்கப்பட்டபோது, மனிதரின் நிர்பந்த நிலையில்மாத்திரம் மகிழ்ச்சியடைகிறவன் தன் விருப்பப்படி செயல்பட அனுமதிக்கப்பட்டான். கலகத்தைத் தெரிந்துகொண்டவர்கள், எழுதுகோலால் எழுதமுடியாத அளவிற்குப் பயங்கர குற்றங்களால் அத்தேசம் நிரம்பும்வரை அதன் பலனை அறுவடைசெய்ய விடப்பட்டார்கள். பாழாக்கப்பட்ட மாகாணங்களிலும், அழிந்துபோன நகரங்களிலுமிருந்து பயங்கர அலறல் கேட்டது; மிகக்கசப்பான வியாகுலத்தின் அழுகுரல் கேட்டது. பூமியதிர்ச்சி உண்டானதுபோல், பிரான்ஸ் அசைக்கப்பட்டது’

**கலந்துரையாடக் கேள்விகள்**

`மாபெரும் போராட்டத்தின் நியதிகள் எவ்வாறு பிரெஞ்சுப் புரட்சியில் வெளிப் பட்டன?`

`தேவன் இல்லையென்று வாதிட்ட ஒருவர் இவ்வாறு சொன்னார்: ‘நம் சொந்த இலட்சியங்களின்படி செய்யவும், தடைசெய்யப்பட்ட பகுதி என்கிற அடையாளமே இல்லாத அறிவுரீதியான எந்த எல்லைகளையும் கடந்துசெல்லவும் நமக்கு சுதந்திரம் இருக்கிறது’. ‘தடைசெய்யப்பட்ட பகுதி என்கிற எந்த அடையாளமுமே இல்லாத’ என்கிற எண்ணம் எவ்வாறு பலர் தேவனைப் புறக்கணிப்பதற்கு ஊக்கமாக இருந்திருக்கிறது? பிரஞ்சுப் புரட்சியின்போது நிகழ்ந்த சிலவற்றைப் புரிந்துகொள்ள இந்தக் கருத்துகள் எவ்வாறு உதவக்கூடும்?`

`இறுதி நிகழ்வு சம்பந்தப்பட்டதும், ஆசரிப்புக்கூடாரம் பற்றியதுமாக யோவான் கண்ட தீர்க்கதரிசனத்தின் முக்கியத்துவம் என்ன?`