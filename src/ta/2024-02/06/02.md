---
title:  இரண்டு சாட்சிகள்
date:   05/05/2024
---

`வெளி 11:3-6இல் இரண்டு சாட்சிகளை அடையாளங்காண உதவுகிற அம்சங்களைப் பட்டியலிடுங்கள்.`

சகரியா 4இல், பொன் குத்துவிளக்கின் வலப்புறம் ஒன்றும், இடப்புறம் ஒன்றுமாக இரு ஒலிவமரங்களை தீர்க்கதரிசி கண்டார்; அதே உருவகம்தான் வெளி 11இல் வருகிறது. அவை ‘சர்வலோகத்துக்கும் ஆண்டவராயிருக்கிறவரின் சமுகத்தில் நிற்கிற அபிஷேகம் பெற்றவர்கள்’ என்று சகரியாவிடம் சொல்லப்பட்டது. சக 4:14. விளக்குத்தண்டு தொடர்ந்து எரியும்படியான எண்ணெயை ஒலிவமரங்கள் கொடுத்தன. இங்கே சங்கீதக்காரனின் வார்த்தைகளை நினைவு கூரவேண்டும்: ‘உம்முடைய வசனம் என் கால்களுக்குத் தீபமும், என் பாதைக்கு வெளிச்சமுமாயிருக்கிறது’. சங் 119:105. எண்ணெய் பரிசுத்த ஆவியைச் சுட்டிக்காட்டுகிறது. சக 4:2,6. உலகத்தைப் பிரகாசிக்கும்படி பரிசுத்த ஆவியின் வல்லமையால் தேவ வார்த்தை பிரசங்கிக்கப்படுவதை வெளி 11இல் உள்ள யோவானின் தரிசனம் விவரிக்கிறது.

இந்த இரண்டு சாட்சிகளும் தீர்க்கதரிசனம் சொல்லக்கூடியவை; அவை தீர்க்கதரிசனம் சொல்லிவருகிற நாட்களில் மழை பெய்யாதபடி வானத்தை அடைக்கமுடியும். தண்ணீரை இரத்தமாக மாற்றமுடியும்; பூமியை வாதைகளால் வாதிக்கமுடியும். இஸ்ரவேலில் மழைபெய்யாது என்று தேவ வார்த்தையின்படி எலியா சொன்னார்; அவரது ஜெபத்திற்குப்பதிலாக மூன்றரை வருடங்கள் மழை பெய்யவில்லை. யாக் 5:17. பிறகு, மழைபெய்யவைக்க பாகாலின் தீர்க்கதரிசி கள் எடுத்த முயற்சிகள் தோற்றன; ஆனால் எலியா தேவனிடம் ஜெபித்தபோது, மழை பெய்தது. 1இராஜா 17; 18. மோசே தேவ வார்த்தையின் மூலமாக, தண்ணீரை இரத்தமாக மாற்றுவது உட்பட சகலவித வாதைகளையும் எகிப்தியர்மேல் வரப்பண்ணினார்; ஏனென்றால் தேவ மக்களை விடுவிக்க பார்வோன் மறுத்துவந்தான். யாத் 7.

வேதவாக்கியங்களை அழிக்க நினைக்கிறவர்கள் அவற்றின் வாயிலிருந்து புறப்படுகிற அக்கினியால் அழிக்கப்படுவார்கள். ‘நீங்கள் இந்த வார்த்தையைச் சொன்னபடியினால், இதோ, நான் உன் வாயிலிட்ட என் வார்த்தைகளை அக்கினியும், இந்த ஜனத்தை விறகும் ஆக்குவேன், அது இவர்களைப் பட்சிக்கும்’ என்று தேவன் சொல்லுகிறார். எரே 5:14. தேவ வார்த்தையைப் புறக்கணிக்கிற அனைவர்மீதும் தேவன் நியாயத்தீர்ப்பை வழங்குகிறார். வாயிலுள்ள அக்கினி போல அவரது வார்த்தை இருக்கிறது.

பழைய ஏற்பாட்டு வேதவாக்கியங்கள் தம்மைக் குறித்துச் சாட்சிக்கொடுப்பதாக இயேசு சொல்லுகிறார். யோவான் 5:39. சுவிசேஷமானது உலகம் முழுவதிற்கும் ‘சாட்சியாகப்’ பிரசங்கிக்கப்படும் என்றும், பழைய ஏற்பாடோடு சேர்த்து புதிய ஏற்பாடும் அந்தச் சாட்சிக்கு அடிப்படையாக இருப்பதாகவும் இயேசு சொல்லுகிறார். மத் 24:14. சாட்சி என்பதற்கான வார்த்தையின் வேர்ச்சொல்லுக்கு இரத்தசாட்சி என்று அர்த்தம்; அந்தச் சொல்தான் வெளி 11:3இல் வருகிறது.

அந்த இரண்டு சாட்சிகள் யார்? இந்த வேதாகமக் கருத்துகளையும், வெளி 11 சொல்கிற தன்மைகளையும் வைத்துப் பார்த்தால், இரண்டு சாட்சிகளும் பழைய - புதிய ஏற்பாடுகள் என்பது தெளிவாகிறது; அவை தேவனுடைய வெளிச்சத் தையும் சத்தியத்தையும் உலகத்திற்குத் தெரிவிக்கின்றன.

`பல கிறிஸ்தவர்கள் இன்று பழைய ஏற்பாட்டைக் குறைத்து மதிப்பிடுகிறார்கள்; புதிய ஏற்பாடு இருப்பதால், பழைய ஏற்பாடு தேவையற்றது என்கிறார்கள். இந்த மனநிலை ஏன் மிகவும் தவறானது?`