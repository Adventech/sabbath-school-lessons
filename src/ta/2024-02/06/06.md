---
title:  வெல்லுகிற சத்தியம்
date:   09/05/2024
---

எதிரியின் தாக்குதல்களுக்குமத்தியில், பூமியில் நடைபெறுகிற தேவ பணி மகிமையான வகையில் முடிவடையும். ‘சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும்’ சுவிசேஷம் அறிவிக்கப்படும். வெளி 14:6. நரகத்தின் வல்லமைகளை கிறிஸ்து முற்றிலும் தோற்கடிப்பதோடு கிறிஸ்துவுக்கும் சாத்தானுக்கும் இடையே நடக்கிற மாபெரும் போராட்டம் முடிவடையும். தீமைக்கு எதிராக தேவ ராஜ்யம் வெற்றிபெறும்; பிரபஞ்சத்திலிருந்து பாவம் நிரந்தமாக துடைத்தழிக்கப்படும். கிறிஸ்தவ விசுவாசத்தையும் தேவன்மேலிருந்த நம்பிக்கையையும் பிரெஞ்சுப் புரட்சியின்மூலம் அழிப்பதற்கு சாத்தான் எடுத்த முயற்சியோடு வெளி 11 தொடங்குகிறது; ஆனால், அந்த அதிகாரம் முடியும்போது, துரைத்தனங்களுக்கும் தீமையின் வல்லமைகளுக்கும் மேலாக தேவனுடைய ராஜ்யம் வெற்றிபெறுகிறது. கிறிஸ்துவுக்காகவும், அவரது சத்தியத்தின் நோக்கத்திற்காகவும் கொடிய சோதனைகளைச் சந்திக்கிற அனைவருக்கும் அது தைரியமளிக்கிறது.

`காலத்தின் முடிவில் ஏழாம் எக்காளம் தொனிக்கும்போது, என்ன நிகழ்வதாக வெளி 11:15-18 சொல்லுகிறது?`

உலகத்தின் ராஜ்யங்கள் நம் கர்த்தருடைய ராஜ்யங்களாயின. கிறிஸ்து வெற்றிபெறுகிறார்; தீமை தோற்கடிக்கப்படுகிறது. இயேசு ஜெயிக்கிறார்; சாத்தான் தோற்கிறான். நீதி வெற்றிபெறுகிறது; சத்தியம் அரசாளுகிறது. பின்வரும் ஆலோசனைக்கு நாம் செவிகொடுத்தால் நல்லது: ‘மனித அதிகாரத்தின்மேல் கட்டப்படுகிற எதுவும் அகற்றப்படும்; மாறாத தேவவார்த்தை எனும் கற்பாறையின்மேல் ஸ்தாபிக்கப்படுவது என்றென்றும் நிற்கும்’–Ellen G. White, The Great Controversy, p. 288.

`ஆலயத்தில் எது திறக்கப்பட்டதாக யோவான் காண்கிறார்? வெளி 11:19. பரலோ கத்தை நோக்கிப் பார்த்தபோது, அங்கே என்ன பார்த்தார்?`

பரலோகத்திலுள்ள தேவனுடைய ஆலயம் யோவானுக்குக் காட்டப்பட்டது. மகா பரிசுத்த ஸ்தலத்திற்குள் அவர் பார்த்தபோது, அங்கே உடன்படிக்கை பெட்டி இருந்தது. பரலோகத்திலுள்ள மகத்தான அசலின்படி அமைக்கப்பட்ட பழைய ஏற்பாட்டு ஆசரிப்புக்கூடாரத்தில், உடன்படிக்கை பெட்டிக்கு மேலிருந்த இரண்டு தூதர்களுடைய உருவங்களின் நடுவே தேவனுடைய மகிமையான பிரசன்னம் வெளிப்பட்டது. அந்த உடன்படிக்கை பெட்டிக்குள்ளாக தேவனுடைய பிரமாணம் இருந்தது. நாம் விசுவாசத்தின்மூலம் கிருபையால்மட்டுமே இரட்சிக்கப்பட்டாலும், நம் விசுவாசம் மெய்யானதுதானா என்பதை பிரமாணத்திற்கு நாம் கீழ்ப்படிவது காட்டுகிறது. தேவனுடைய பிரமாணம்தான் நியாயத்தீர்ப்பின் அடிப்படை அல்லது அளவுகோல். யாக் 2:12. காலத்தின் முடிவில் இந்த உண்மை மிகவும் முக்கியமானதாக, பொருத்தமானதாகமாறுகிறது. வெளி 12:17; வெளி 14:12.

`பிரெஞ்சுப் புரட்சியின் தேவபக்தியற்ற தன்மைக்கும், வெளி 11 சித்திரிக்கிற மகிமையான முடிவுக்கும் இடையேயுள்ள வித்தியாசம் எவ்வாறு இன்று நம்மிடம் பேசுகிறது?`