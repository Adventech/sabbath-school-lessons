---
title:  உபத்திரவத்தின் மத்தியில் உண்மை
date:   09/04/2024
---

கிறிஸ்தவமார்க்கத்தின் ஆரம்ப நூற்றாண்டுகளில், உபத்திரவம், சிறை, பாடு ஆகியவற்றின் மத்தியில் கிறிஸ்தவத் திருச்சபை வேகமாக வளர்ந்தது. தங்களை முற்றிலும் கிறிஸ்துவுக்கு அர்ப்பணித்த மெய்விசுவாசிகள் எல்லோரும் பரிசுத்த ஆவியில் நிறைந்து, அவருடைய வார்த்தையை வல்லமையோடு அறிவித்தார்கள்; ஆயிரக்கணக்கானோர் மனமாறினார்கள்.

`புதிய ஏற்பாட்டு திருச்சபை சந்தித்த சவால்கள், அது வேகமாக வளர்ந்ததற்கான காரணம்பற்றி பின்வரும் வசனங்கள் சொல்லுவது என்ன? அப் 2:41; 4:4,31; 5:42; 8:1-8.`

சீடர்கள் அச்சுறுத்தல்களையும், சிறையிருப்பையும், உபத்திரவத்தையும், மரணத்தையும் சந்திக்க வேண்டியதாயிற்று; அப் 4:17; 5;17,18; 8:1; 7:59; 12:2. ஆனாலும், உயிர்த்தெழுந்த கிறிஸ்துவைப்பற்றி பரிசுத்த ஆவியின் வல்லமையினால் தைரியமாக அறிவித்தார்கள்; யூதேயா, கலிலேயா, சமாரியா முழுவதிலும் சபைகள் பெருகின. அப் 9:31.

நரகத்தின் அரண்கள் அசைக்கப்பட்டன. சாத்தானின் கட்டுகள் தகர்க்கப் பட்டன. உயிர்த்தெழுந்த கிறிஸ்துவின் வல்லமைக்கு எதிராக அஞ்ஞான நம்பிக்கைகள் நொறுங்கின. மேற்கொள்ளக் கடினமாகத் தோன்றின தடைகளுக்கு எதிராக சுவிசேஷம் வெற்றிபெற்றது. சீடர்கள் அதன்பிறகு மேலறையில் ஒளிந்து கிடக்கவில்லை. பயம் நிழல்போல மறைந்தது.

சீடர்களுடைய இருதயங்களில் விசுவாசம் நிரம்பியது. உயிர்த்தெழுந்த தங்கள் இரட்சகரை ஒருமுறை பார்த்த அனுபவம் அவர்கள் வாழ்க்கையையே மாற்றியது. வாழ்வதற்கு ஒரு புதிய நோக்கத்தை இயேசு அவர்களுக்குக் கொடுத்தார். நம் ஆண்டவர் அவர்களுக்கு மாபெரும் ஊழியக் கட்டளையைக் கொடுத்தார். மாற்கு 16:15. அது மட்டுமல்லாமல், பின்வரும் மாபெரும் வாக்குறுதியையும் கொடுத்தார்: ‘பரிசுத்தஆவி உங்களிடத்தில் வரும்போது நீங்கள் பெலனடைந்து, எருசலேமிலும், யூதேயா முழுவதிலும், சமாரியாவிலும், பூமியின் கடைசிபரியந்தமும், எனக்குச் சாட்சிகளாய் இருப்பீர்கள்’. அப் 1:8.

பூமியின் மூலை முடுக்குகளிலெல்லாம் சுவிசேஷம் நுழைந்தது. கொலோ 1:23. சீடர்களில் கடைசியாக இருந்த யோவான், முதலாம் நூற்றாண்டின் இறுதியில் மரித்தார்; அவரைத் தொடர்ந்து சத்தியத்தின் தீபத்தை மற்றவர்கள் பெற்றுக்கொண்டு, உயிரோடிருக்கிற கிறிஸ்துவைப்பற்றி அறிவித்தார்கள். இன்றைய துருக்கியின் வடக்குக் கடற்கரைமேல் அமைந்திருந்த பித்தினியா எனப்படும் ரோம மாகாணத்தின் ஆளுனராக இருந்த இளைய பிளைனி, சுமார் கி.பி. 110இல் பேரரசன் டிராஜனுக்கு பின்வருமாறு ஒரு கடிதத்தில் எழுதினார்: அதில், ‘வயது, இனம், பாலினம் பாகுபாடின்றி பலர் குற்றஞ்சாட்டப்பட்டு அபாயத்திற்கு ஆளாகின்றனர்; இந்த மூடநம்பிக்கை தொற்று நோய்போல நகரங்களில் மட்டுமல்ல, கிராமங்களிலிலும் கிராமப்புறக் குடியிருப்புகளிலும் பரவியிருக்கிறது’.

பிசாசின் கொடிய தாக்குதல்களுக்கு மத்தியிலும், கிறிஸ்தவத் திருச்சபை வேகமாக வளர்ந்தது.

`கடைசிக்கால திருச்சபையினரான நமக்கு உதவும்படி ஆதிகாலத் திருச்சபையிலிருந்து என்ன கற்றுக்கொள்ளலாம்?`