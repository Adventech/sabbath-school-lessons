---
title:  தேவ வழிநடத்துதலால் கிறிஸ்தவர்கள் பாதுகாக்கப்பட்டார்கள்
date:   08/04/2024
---

எருசலேமின் அழிவு சம்பந்தப்பட்ட நிகழ்வுகளில் தேவனுடைய இரக்கமும், கிருபையும், வழிநடத்துதலும், முன்னறிவும் தெளிவாக வெளிப்படுத்தப் பட்டுள்ளன. செஸ்டியஸ் கேலஸúம் ரோமப்படைகளும் நகரத்தை முற்றுகையிட்டார்கள். தாக்கப்போகிறார்கள் என்று எதிர்பார்த்திருந்த சமயத்தில் எதிர்பாராமல், பின்வாங்கினார்கள். யூதப்படையினர் அவர்களை விரட்டிச்சென்று, மிகப்பெரிய வெற்றிபெற்றார்கள்.

ரோமர்கள் தப்பியோட, யூதர்கள் அவர்களைத் துரத்த, எருசலேமிலிருந்த கிறிஸ்தவர்கள் யோர்தான் நதிக்கு அப்பால் பெரேயாவிலிருந்த பெல்லா எனும் இடத்திற்குத் தப்பிச்சென்றார்கள். ‘முன்னறிவிக்கப்பட்ட அடையாளத்திற்காகக் காத்திருந்த கிறிஸ்தவர்களுக்கு அதன் நிறைவேறுதல் தெரிந்தது; இரட்சகரின் எச்சரிப்புக்குக் கீழ்ப்படியக்கூடிய அனைவரும் தப்பி ஓடுவதற்கான வாய்ப்பு கொடுக்கப்பட்டது. கிறிஸ்தவர்கள் ஓடிப்போவதற்கு யூதர்களோ ரோமர்களோ இடையூறுசெய்யாத அளவுக்கு நிகழ்வுகள் நடந்தன’.

`மிகுந்த அக்கறையோடு தேவன் வழிநடத்துவதுபற்றி சங் 46:1; ஏசா 41:10 சொல்வது என்ன?`

தேவன் சர்வமகத்துவர்; பூமியில் தம் தெய்வீக நோக்கங்கள் நிறைவேறும்படி நிகழ்வுகளைக் கட்டுப்படுத்துகிறார். சிலசமயங்களில், மனிதர்களின் தீர்மானங்களுக்கேற்ப தம் ஆதித் திட்டங்களை அவர் மாற்றினாலும், இந்தப் பூமி குறித்த அவரது இறுதி நோக்கம் நிறைவேறும். சிலசமயங்களில் தேவபிள்ளைகளுக்கு கிறிஸ்துவின்நிமித்தம் கஷ்டங்களும், உபத்திரவமும், சிறைத்தண்டனையும், மரணமும் நேரிடலாம். ஆனால், மிகவும் சவாலான நேரங்களிலும்கூட, தேவன் தம்முடைய திருச்சபையை பராமரித்துப் பாதுகாக்கிறார்.

`தீயவல்லமைகளோடு நாம் யுத்தம்செய்வதின் உண்மைபற்றி எபி 11:35-38; வெளி 2:10 வெளிப்படுத்துவது என்ன? தேவனுடைய பாதுகாப்புகுறித்த முந்தின கேள்வியையும், இந்தக் கருத்தையும் எவ்வாறு ஒருங்கிணைத்துப் பார்க்கமுடிகிறது? ஒரு பக்கம் தேவன் பாதுக்கிறார் என்பதும், இன்னொரு பக்கம் சிலருக்கு பயங்கர உபத்திரவத்தை அனுமதித்து, கிறிஸ்துவின்நிமித்தம் இரத்தசாட்சியாக மரிக்கவும் விடுகிறார் என்பதும் முரணான கருத்துகள்போலத் தோன்றுகின்றனவா?`

‘வன்முறையால் கிறிஸ்துவின் சபையை அழிக்க சாத்தான் எடுத்த முயற்சிகள் வீணாயின. மாபெரும் போராட்டத்தில் கிறிஸ்துவின் சீடர்கள் உயிர்விட்டாலும், உண்மையோடு கொடியேந்திப் போராடின இவர்கள் மரித்தவுடன் அந்தப் போராட்டம் நின்றுவிடவில்லை. தோல்வியுற்றதுபோல் தெரிந்தாலும் இவர்களே வென்றார்கள். தேவனுடைய பணியாளர்கள் கொல்லப்பட்டார்கள்; ஆனாலும், அவருடைய பணி சீராகத் தொடர்ந்தது’.

`வேதாகம எழுத்தாளர்கள் வேதனை, பாடுகள்பற்றி நன்றாக அறிந்திருந்த போதிலும், தேவன் அன்புள்ளவர் என்கிற உண்மையை மீண்டும் மீண்டும் வலியுறுத்துகிறார்கள்; அதற்கு காரணம் என்ன? அந்த அன்பை நாம் எவ்வாறு அனுவிக்க முடியும்?`