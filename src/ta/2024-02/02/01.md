---
title:  'மையப் பிரச்சினை: அன்பா? சுயநலமா?'
date:   06/04/2024
---

### இவ்வார ஆராய்ச்சிக்கு
லூக்கா 19:41-44; மத் 23:37, 38; எபி 11:35-38; வெளி 2:10; அப் 2:44-47; யோவான் 13:35.

> <p>மனன வசனம்</p>
> நீ பயப்படாதே, நான் உன்னுடனே இருக்கிறேன்; திகையாதே, நான் உன் தேவன்; நான் உன்னைப் பலப்படுத்தி உனக்குச் சகாயம்பண்ணுவேன்; என் நீதியின் வலதுகரத்தினால் உன்னைத் தாங்குவேன். ஏசாயா 41:10.

எருசலேமை நோக்கியுள்ள ஒலிவ மலைமேல் ஆடுகளை மேய்த்துக் கொண்டிருக்கிறீர்கள். அப்போது சத்தம் கேட்கிறது. அது இயேசுவின் சத்தமென உடனடியாகப் புரிகிறது. சூரியனின் அஸ்தமன ஒளி தேவாலயத்தின் வெண்ணிறப் பளிங்கு சுவர்களில் பட்டு பிரதிபலிக்கிறது; அச்சமயத்தில் இயேசு, ‘இவைகளை யெல்லாம் பார்க்கிறீர்களே, இவ்விடத்தில் ஒரு கல்லின்மேல் ஒரு கல்லிராத படிக்கு எல்லாம் இடிக்கப்பட்டுப்போகும் என்று மெய்யாகவே உங்களுக்குச் சொல்லுகிறேன்’ என்றார். மத் 24:2.

சீடர்கள் குழம்புகிறார்கள்; உங்களுக்கும் குழப்பமாக இருக்கிறது. இயேசு எதைப் பற்றிச் சொல்லியிருப்பார்? உலகத்தின் முடிவுபற்றி இயேசுவின் சீடர்கள் கேள்வி எழுப்பினதற்கும் அதற்கும் என்ன சம்பந்தம்? எருசலேமின் அழிவுக்கு வழிவகுக்கவிருந்த நிகழ்வுகளையும், அதை தம் வருகைக்கு முந்தைய நிகழ்வுகளோடு சம்பந்தப்படுத்தி அவர் சொல்வதையும், ஆர்வத்தோடு கேட்கிறீர்கள்.

காலத்தின் முடிவில் தேவமக்களை வஞ்சிக்கவும் அழிக்கவும் சாத்தான் எடுக்கிற முயற்சிக்கு எருசலேமின் அழிவு முன்னடையாளமாக இருக்கிறது. மத்தேயு 24இல், எருசலேமுடைய அழிவின் பின்னணியில், கடைசிக்கால நிகழ்வுகள்பற்றி இயேசு சொல்வது தெளிவாகிறது.

தேவமக்களை வஞ்சிக்கவும் அழிக்கவும் சாத்தான் எடுக்கிற வியூகம் பற்றிப் படிப்போம். உபத்திரவம்மூலமாக நிறைவேற்ற முடியாததை, அந்தக் கொடியவன் சமரசம்மூலம் சாதிக்க முயலுகிறான். தேவனுக்கு தெரியாதது எதுவுமில்லை; மிகவும் சவாலான நேரங்களிலும் தம் மக்களைப் பாதுகாக்கிறார்.

மாபெரும் போராட்டம், 29-30ஆம் அதிகாரங்களின் அடிப்படையில் எழுதப்பட்ட இந்த வாரப் பாடம் 2024, ஏப்ரல் 13 வகுப்புக்காகப் படிக்கவேண்டிய பாடம்.