---
title:  மிஷன் கதை
date:   12/04/2024
---

### இத்தாலியில் உண்மையுள்ள ஜிம்னாஸ்ட்

ஆண்ட்ரூ மெக்செஸ்னீ

ஏழு வயது சாராவுக்கு ஜிம்னாஸ்டிக் பிடிக்கும். அதை எளிதாகச் செய்வாள்; நல்ல பயிற்சியும் பெற்றிருந்தாள். குறிப்பாக கார்ட்வீல் பிடிக்கும். அதில் தொடர்ச்சியாக அவளால் விளையாடமுடியும். ஆனால் ஜிம்னாஸ்டிக்கைவிட அதிகமாக சாராவுக்கு இன்னொன்றும் பிடிக்கும். அதாவது, தேவனை அதிகமாக நேசித்தாள்.

இத்தாலியில் லெஸி நகரத்தில் வசிக்கிறாள். ஓய்வுநாளன்று அங்கு ஒரு முக்கிய விளையாட்டு நிகழ்ச்சி நடக்கப்போவதாக அவளுடைய பயிற்சியாளர் சொன்னார். ஆனாலும் ஆலயத்திற்குச் செல்லாமல் அதில் கலந்துகொள்ள விரும்பவில்லை. அந்த நிகழ்ச்சி வருடத்திற்கு ஒரு முறைதான் நடைபெற்றது; சிறுவர்கள் தாங்கள் கற்றுக் கொண்டவற்றை தங்கள் பெற்றோர் மற்றும் குடும்பத்தினருக்கு முன்பாகச் செய்து காட்டுவார்கள்.

அந்த நிகழ்ச்சி ஓய்வுநாளில் இருப்பதாக பயிற்சியாளர் சொன்னதும் சாராவுக்கு கவலையாக இருந்தது.

வீட்டில் சாரா கவலையோடு இருந்ததை அம்மா கவனித்தார்.

“தேவனால் எந்தப் பிரச்சனையையும் தீர்க்கமுடியும்” என்று சொன்னார்.

ஓய்வுநாள் பிரச்சனையை தேவனிடம் கொண்டுசெல்லுமாறு சொன்னார்.

அன்று சாயங்காலத்தில் சாரா, ‘அன்பு தேவனே, அந்த நிகழ்ச்சியில் பங்கேற்க மாட்டேன் என்பது கவலையாக இருக்கிறது. ஆனால் உம் சித்தப்படி நடக்கட்டும்’ என்று ஜெபித்தாள்.

சாராவும் மற்ற பிள்ளைகளும் செவ்வாய் மற்றும் வியாழக்கிழமை தோறும் ஜிம்னாஸ்டிக் பயிற்சி செய்வார்கள். செவ்வாய்க்கிழமை பயிற்சிக்கான தேதியை பயிற்சியாளர் அறிவித்திருந்தார். செவ்வாய்க்கிழமை இரவும், வியாழக்கிழமை இரவும் சாரா ஜெபித்தாள். வியாழக்கிழமை பயிற்சியின்போது, ஜிம்னாஸ்டிக் நிகழ்ச்சி நடைபெறுகிற தேதி மாற்றப்பட்டதாக பயிற்சியாளர் அறிவித்தார்.

“நிகழ்ச்சி ஒருங்கிணைப்பு சம்பந்தப்பட்ட காரணங்களுக்காக நிகழ்ச்சியை ஒருநாள் தள்ளி நடத்த வேண்டியுள்ளது” என்று சொன்னார்.

சாராவால் நம்ப முடியவில்லை. மகிழ்ச்சியில் துள்ளினாள்! சற்று நேரம் கழித்து அந்தச் செய்தியை அம்மாவிடம் சொன்னபோது, அம்மாவும் மகிழ்ச்சியடைந்தார்.

“நீ எப்போதும் தேவனை நம்பவேண்டும்” என்று சொன்னார்.

சாராவும் அப்படியே செய்கிறாள். ஜெபித்து, பதில் கிடைத்த முதல் அனுபவமாக இருந்தது. அது தேவனில் அவளது விசுவாசத்தை அதிகம் பெலப்படுத்தியது. ஓய்வுநாளில், தேவன் செய்த அற்புதத்தை சபையில் சாட்சி சொன்னாள். பிரசங்கியார் ஒருவர் அந்த ஜெபம்பற்றி ஒரு பிரசங்கம் தயார் செய்து, மேடைக்கு வந்து தன் சாட்சியைச் சொல்லுமாறு சாராவை அழைத்தார்.

“வாழ்க்கையில் பிரச்சனைகள் வரும்போதெல்லாம் நான் ஜெபித்திருக்கிறேன்” என்று சொன்னாள். சாராவுக்கு இப்போது 19 வயதாகிறது.