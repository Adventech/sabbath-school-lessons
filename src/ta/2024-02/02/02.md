---
title:  உள்ளம் உடைந்த இரட்சகர்
date:   07/04/2024
---

எருசலேமை நோக்கியிருந்த ஒலிவமலைமேல் இரட்சகர் உட்கார்ந்திருந்தபோது, மனமுடைந்து காணப்பட்டார். ‘அவர் தமக்குச் சொந்தமானதிலே வந்தார், அவருக்குச் சொந்தமானவர்களோ அவரை ஏற்றுக்கொள்ளவில்லை’ யோவான் 1:11. அவர்கள் மிகவும் நேசித்த நகரம் அழியவிருந்தது; அதிலிருந்து தம் மக்களைக் காப்பாற்ற தம்மால் இயன்றை அனைத்தையும் இயேசு செய்தார்.

இயேசு தம் மக்கள்மேல் அளவற்ற அன்பு வைத்திருந்தார். மனந்திரும்பவும், தாம் கிருபையாக அருளும் இரக்கத்தை ஏற்றுக்கொள்ளவும் மீண்டும் மீண்டும் மன்றாடினார்.

`மக்கள்மீது இயேசு காண்பித்த அக்கறையையும், அவர்களை கிருபையோடும் இரக்கத்தோடும் அழைத்தபோது அவர்கள் பதிலளித்த விதத்தையும்பற்றி லூக்கா 19:41-44; மத்தேயு 23:37, 38; யோவான் 5:40 என்ன சொல்கின்றன? இதில் தேவகுணம் பற்றிய என்ன வெளிப்பாட்டைக் காணமுடிகிறது?`

எருசலேமின் அழிவுபோன்ற ஒரு நிகழ்வை தேவனுடைய அன்பின் பின்னணியில் புரிந்துகொள்வது கடினம். அந்த நகரத்தின்மேல் போர்தொடுத்த ரோமத் தளபதியான தீத்து ராயன், லட்சக்கணக்கானோரைக் கொன்றதாக வரலாறு வெளிப்படுத்துகிறது. எருசலேம் பாழாக்கப்பட்டது. குழந்தைகளும் படுகொலை செய்யப்பட்டார்கள். தம் மக்களின் மிகுந்த உபத்திரவத்தின்போது தேவன் எங்கே இருந்தார்? பதில் தெளிவாக உள்ளது; ஆனால் புரிந்துகொள்வதுதான் கடினம். தேவனுடைய உள்ளம் உடைந்தது. கண்களில் கண்ணீர் கொட்டின. பல நூற்றாண்டுகளாக தம் மக்களை அணுகிவந்தார். ஆனால் அவரது அன்பின் இரக்கத்திற்கு எதிராகக் கலகம்செய்து, அவரது தெய்வீகப் பாதுகாப்பை நிராகரித்தார்கள். தம் மக்களின் தீர்மானங்களால் ஏற்படுகிற விளைவுகளைக் கட்டுப்படுத்த தேவன் எப்போதும் செயல்படுவதில்லை. கலகத்தின் இயல்பான விளைவுகள் உருவாக அனுமதிக்கிறார். எருசலேம் அழிக்கப்பட்டபோது, குற்றமறியா சிறுவர்கள் கொலைசெய்யப்பட்டதற்கு தேவன் காரணமல்ல: சிறுவர்களின் கொடிய மரணத்திற்கு சாத்தான்தாம் காரணம்; தேவனல்ல.

யுத்தம் மனித இருதயத்தின் கொடிய உணர்வுகளைத் தூண்டுகிறது; சாத்தான் அதில் மகிழ்ச்சியடைகிறான். நூற்றாண்டுகள் நெடுகிலும், வஞ்சிப்பதும், அழிப்பதும், பிறகு தன் தீயசெயல்களுக்கு தேவன்மேல் பழிபோடுவதும் அவனுடைய நோக்கமாக இருக்கிறது.

`எருசலேமுக்கு நேரிடவிருந்த அழிவிலிருந்து தப்பித்துக்கொள்ள தம் மக்களுக்கு இயேசு சொன்ன அறிவுரை என்ன?`

கி.பி. 70இல் எருசலேமில் வாழ்ந்த கிறிஸ்தவர்களில் பெரும்பாலானவர்கள் யூதப் பின்னணியைச் சேர்ந்தவர்கள். தம் மக்களில் காப்பாற்ற முடிந்தவர்களை எல்லாம் காப்பாற்ற அன்புள்ள தேவன் ஆசைப்பட்டார். அதனால்தான் ரோமப் படைகள் வரும்போது, அந்தப் பட்டணத்தை விட்டு ஓடும்படி சொன்னார்.

`நம்மைச் சுற்றிலும் நிகழ்கிற நிகழ்வுகளை வைத்து தேவனுடைய குணத்தை நாம் மதிப்பிடுவ தில்லை; மாறாக, வேதாகமத்தில் வெளிப்படுத்தப்பட்டுள்ள அவருடைய அன்பின் குணம் எனும் கண்ணாடி வழியாகவே எல்லா நிகழ்வுகளையும் பார்க்கிறோம். இதன் அர்த்தம்பற்றித் தியானியுங்கள்; இது ஏன் ஒரு நல்ல ஆலோசனையாக இருக்கிறது?`