---
title:  அன்பின் பாரம்பரியம்
date:   11/04/2024
---

`மாபெரும் போராட்டத்தில் தேவனுடைய அரசாங்கத்திற்கு எதிராக சாத்தான் முன்வைக்கிற சவால்பற்றி யோவான் 13:35; 1யோவான் 4:21 வெளிப்படுத்துவது என்ன? மெய்க்கிறிஸ்தவமார்க்கத்தின் சாராம்சம்பற்றி அவை சொல்லுகின்றன?`

முதல் நூற்றாண்டுகளில் அன்பே கிறிஸ்தவ சமுதாயங்களின் அடிப்படைவிதியாக இருந்தது. ஆரம்பக்கால கிறிஸ்தவ இறையியல் வல்லுனரான டெர்ட்டூலியன் இவ்வாறு சொல்கிறார்: ‘பிறர் நம்மீது, மெய் அன்போடு செயல்படுகிறவர்கள் என்கிற முத்திரையைப் பதிக்கிறார்கள். எப்படி ஒருவருக்கொருவர் அன்பாக இருக்கிறார்கள் பாருங்கள் என்று மற்றவர்கள் பேசிக்கொள்கிறார்கள்.’

தேவன்பின் மிகப்பெரிய வெளிப்பாடுகளை சுமார் கி.பி. 160, கி.பி. 260 களில் உண்டான மாபெரும் பெருந்தொற்றுகளின்போது காணலாம். கிறிஸ்தவர்கள் முன்வந்து, வியாதிப்பட்டிருந்தவர்களுக்கும், மரணத்தருவாயில் இருந்தவர்களுக்கும் ஊழியம் செய்தார்கள். இந்த கொள்ளைநோய்களால் லட்சக்கணக் கானோர் மரித்தார்கள்; பல கிராமங்களும் நகரங்களும் மக்கள் சஞ்சாரமற்ற இடங்களாயின. கிறிஸ்தவர்களின் சுயநலமற்ற, தியாகமனப்பான்மையுள்ள, அக்கறைமிக்க, அன்புநிறைந்த ஊழியம்தான் மக்கள்மத்தியில் மிகப்பெரிய தாக்கத்தை உண்டாக்கியது. இந்த இரண்டு பெருந்தொற்றுகளைத் தொடர்ந்து ஆயிரம், பதினாயிரம், இலட்சக்கணக்கானோர், இயேசுவில் விசுவாசமுள்ளவர்களாக மறினார்கள். அன்பும் அக்கறையும் காட்டியதும், வியாதியிலும் மரணத்தருவாயிலும் இருந்தவர்களை ஒழுங்கோடு தன்னலமில்லாமல் கவனித்ததும் இந்த விசுவாசிகள்மீதும் அவர்கள் சேவித்த கிறிஸ்து மீதும் ஒரு பிரமிப்பை உண்டுபண்ணின.

இந்த வரலாற்று நிகழ்வுகள்பற்றி கிறிஸ்தவ மார்க்கத்தின் எழுச்சி என்கிற புத்தகத்தில் புதிய, பிரகாசமான வெளிச்சத்தில் ராட்னி ஸ்டார்க் என்பவர் சொல்லியிருக்கிறார். இரண்டாவது பெருந்தொற்றின்போது, பெரும்பாலும் யூதேய-கிறிஸ்தவர்களே நிரம்பியிருந்த கிறிஸ்தவ சமுதாயத்தினர் செவிலியர்கள் போலச் செயல்பட்டு, பாடுகளில் இருந்த மக்கள் பிழைக்கும்படி அவர்களது அடிப்படை தேவைகளைச் சந்தித்ததாக எழுதுகிறார்.

‘சுமார் கி.பி. 260இல், இரண்டாவது பெருந்தொற்று உச்சக்கட்டத்தில் இருந்தபோது, உள்ளூர் கிறிஸ்தவர்கள் உதவிசெய்ய தைரியமாக முன்வந்தார்கள்; அந்த உதவிகளைப் பாராட்டி, டினோசியஸ் ஒரு நீளமான நன்றிக் கடிதம் எழுதினார்; அக்கிறிஸ்தவர்களில் பலர் மற்றவர்களுக்கு உதவின நிலையிலேயே மரித்துப்போனார்கள்.

‘நம் கிறிஸ்தவ சகோதரர்களில் பலர் அளவில்லா அன்பையும் மெய்ப்பற்றையும் வெளிப்படுத்தினார்கள்; தங்களைக் காப்பாற்ற முயலவில்லை; மற்றவர்களைப்பற்றி மட்டுமே யோசித்தார்கள். ஆபத்தை எண்ணாமல், வியாதியஸ்தர்களைக் கவனித்தார்கள்; கிறிஸ்துவுக்குள் அவர்களுக்கு ஊழியம் செய்தார்கள்; மேலும், அவர்களோடு சேர்ந்து இந்த வாழ்க்கையைவிட்டு சந்தோஷமாகப் பிரிந்து சென்றார்கள்; ஏனென்றால் மற்றவர்களிடமிருந்து இவர்களுக்கு வியாதி தொற்றியது, அக்கம்பக்கத்தில் இருந்தவர்களின் வியாதியை தங்களுக்கு இழுத்துக்கொண்டார்கள்; அவர்களது வேதனைகளைசந்தோஷமாக ஏற்றுக்கொண்டார்கள்’.

`இதில் நமக்குள்ள செய்தி என்ன? இதே சுயநலமற்ற அன்பை நாமும் வெளிப்படுத்தும்படிக்கு சுயத்திற்கு மரிப்பதற்கு எவ்வாறு கற்றுக்கொள்ளலாம்? அது எளிதல்ல, அல்லவா?`