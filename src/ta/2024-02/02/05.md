---
title:  சமுதாயத்தின்மீது அக்கறை
date:   10/04/2024
---

அங்கத்தினர்கள் சுவிசேஷத்தைப் பிரசங்கித்ததால் மட்டுமல்ல, அதன்படி வாழ்ந்ததாலும் ஆதிகாலத் திருச்சபை வளர்ந்தது. இயேசு ‘கலிலேயா எங்கும் சுற்றி நடந்து, அவர்களுடைய ஜெபாலயங்களில் உபதேசித்து, ராஜ்யத்தின் சுவிசேஷத்தைப் பிரசங்கித்து, ஜனங்களுக்கு உண்டாயிருந்த சகல வியாதிகளையும் சகல நோய்களையும் நீக்கிச் சொஸ்தமாக்கினார்’ கிறிஸ்துவினுடைய ஊழியப்பாணியை விசுவாசிகள் பின்பற்றினார்கள். மத் 4:23. இயேசு மக்கள்மீது மிகுந்த அக்கறை காட்டினார்; புதிய ஏற்பாட்டு திருச்சபையும் அப்படியே செய்தது. மனிதர்களின் தேவைகளைச் சந்திப்பதில் காணப்பட்ட இந்தச் சுயநலமற்ற அன்பும், அர்ப்பணிப்பும், அவற்றோடு பரிசுத்த ஆவியின் வல்லமையினால் நற்செய்தியை அறிவித்ததும், கிறிஸ்தவத் திருச்சபையின் ஆரம்ப நூற்றாண்டுகளில் உலகத்தில் மிகப்பெரிய தாக்கத்தை உண்டுபண்ணின.

`இன்று சூழ்நிலைகள் மாறியிருந்தாலும், மெய்யான கிறிஸ்தவமார்க்கம்பற்றி பின்வரும் வசனங்கள் சொல்வது என்ன?? அப் 2:44-47; 3:6-9; 6:1-7.`

புதிய ஏற்பாட்டு விசுவாசிகள் கிறிஸ்துவின் முன்மாதிரியைப் பின்பற்றினார்கள்; பேதுரு சொன்னதுபோல அவர்கள், ‘பரிசுத்த ஆவியினாலும் வல்லமையினாலும் அபிஷேகம்பண்(ணப்பட்டார்கள்)’. கிறிஸ்துவோடு ‘தேவன் இருந்தபடியினாலே அவர் நன்மைசெய்கிறவராயும் பிசாசின் வல்லமையில் அகப்பட்ட யாவரையும் குணமாக்குகிறவராயும் சுற்றித்திரிந்தார்’. அப் 10:38. கிறிஸ்துவின் சபைதாம் பூமியில் அவருடைய சரீரமாக இருக்கிறது; அவருடைய சரீரத்தினர், பாதிப்போடும் வேதனையோடும் இருந்த மனுக்குலத்தின்மேல் அவரது அன்பையும் அக்கறையையும் வெளிப்படுத்தினார்கள்.

பிரபஞ்சத்தில் நடைபெற்று வருகிற மாபெரும் போராட்டத்தில், மனிதர்களில் உள்ள தேவனுடைய சாயலைக் கெடுப்பதற்கு பிசாசு விரும்புகிறான். சுவிசேஷத்தின் நோக்கம் மனிதர்களில் உள்ள தேவசாயலை மீட்டெடுப்பதாகும். அதில் சரீர, மன, உணர்வுரீதியிலான, ஆவிக்குரிய குணமாகுதலும் அடங்கும்.

யோவான் 10:10இல் நம் ஒவ்வொருவரையும் குறித்த தம் திட்டத்தை இயேசு வெளிப்படுத்தியிருக்கிறார். ‘திருடன் திருடவும் கொல்லவும் அழிக்கவும் வருகிறானேயன்றி வேறொன்றுக்கும் வரான். நானோ அவைகளுக்கு ஜீவன் உண்டாயிருக்கவும், அது பரிபூரணப்படவும் வந்தேன்’. நாம் உடல்ரீதியாக ஆரோக்கியமாகவும், மனரீதியாக விழிப்பாகவும், உணர்ச்சிரீதியாக நிலையாகவும், ஆவிக்குரிய ரீதியாக பூரண நலனோடும் இருக்க விரும்புகிறார்.

தாம் திரும்பி வருவதாக அவர் கொடுத்துள்ள வாக்குறுதியின் பின்னணியில் இது முற்றிலும் உண்மை. உலகம் மிகப்பெரிய நெருக்கடியில் இருக்கிறது. இயேசு வின் வருகைக்குமுன் பூமியில் மிகப்பெரிய அழிவு நேரிடவிருப்பதை மத் 24ம் லூக் 21ம் முன்னுரைக்கின்றன. தம் குணமாகுதலின் கிருபையால் கிறிஸ்து நம்மைத் தொடும்போது, கிறிஸ்துவின் அந்தத் தொடுதலால் மற்றவர்களை நாம் தொட்டு, அவர்கள் குணமாகவேண்டும் என்கிற ஏக்கத்தைப் பெறுகிறோம். துன்பத்தில் இருக்கிற ஒரு உலகத்தில், நாம் மற்றவர்களை தம் அன்பால் தொடும் படிக்கு தம் தூதுவர்களாக கிறிஸ்து நம்மை அனுப்புகிறார். புதிய ஏற்பாட்டு கிறிஸ்தவ மார்க்கத்தில் ஒருவருக்கொருவரும், சமுதாயத்திற்குள்ளும் கிறிஸ்துவின் அன்பை வெளிப்படுத்தினார்கள்.

`சாத்தானின் குற்றச்சாட்டுகள் தவறானவை என்பதை நிரூபிப்பதில் கிறிஸ்துவுடன் ஒத்துழைப்பதில் திருச்சபைக்கு என்ன பங்கு உள்ளது?`