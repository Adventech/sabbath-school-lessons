---
title:  மேலும் படிக்க
date:   12/05/2023
---

தேவனைத் தொழுவதே வேதாகமத்தில் மையக்கருத்தாக உள்ளது; அதுவே எப்போதும் தேவனுடைய மக்களுக்கும் பிற மனிதர்களுக்கும் சர்ச்சைக்குரிய ஒரு விஷயமாக இருக்கும். தேவமக்கள் மற்ற கடவுள்களை வணங்கினதற்காகவும், அஞ்ஞான உலகத்தாரின் வழிபாட்டு முறைகளைப் பயன்படுத்தி தேவனை வணங்கினதற்காகவும் அவர்களை பழைய ஏற்பாடுத் தீர்க்கதரிசிகள் கடிந்துகொண்டார்கள். தேவனைத் தொழுவதா, பிற கடவுள்களை வணங்குவதா என்கிற சர்ச்சைக்கு மையக்காரணம் சர்வலோகப் போராட்டம்; அது தேவனுடைய பிரமாணத்தை அவமதிக்கவும் வழிநடத்துகிறது.

‘தொழுகை என்பது மனித வாழ்வின் மிக அடிப்படையான அம்சத்தைக் குறிக்கிறது; மனிதர்கள் உயிருள்ள ஜீவிகளாக இருப்பதால், சிருஷ்டிகரின் பிரசன்னத்தை உணரும்போது, என்ன செய்யவேண்டுமென்தைக் காட்டுகிறது. உயிருடன் இருப்பவர்கள்மட்டுமே கர்த்தரைத் தொழ முடியும்; இறந்தவர்கள் அவரைத் துதிக்கவும் தொழவும் முடியாது. தொழுதுகொள்வதன்மூலம் நம் வாழ்க்கையை அவருக்கு அர்ப்பணித்து, பிறர் நலனுக்கு பயன்படும் வகையில், அதை அவரிடமிருந்து வளமிக்க வாழ்க்கையாக திரும்பப் பெற்றுக்கொள்ளுமாறு நம்மைப் படைத்தவர் அழைக்கிறார். தொழுகை நமது வாழ்வின் இயல்போடும் நோக்கத்தோடும் தொடர்புடையது; சுயநலத்திலிருந்து நம்மை விடுவிக்க, வெளியேயிருந்து உதவி தேவைப்படுவதோடு தொடர்புடையது. தேவனைத் தொழாமல் இருப்பது நம் வாழ்வின் நோக்கத்தை இழப்பதாகும்; அது ஒழுக்கம்குலைந்த நிலை; வாழ்க்கையின் அடித்தளத்திலிருந்து அது நம்மை முற்றிலும் துண்டிப்பதால், முற்றிலும் அழிவுக்கு வழிநடத்துகிறது.

**கலந்துரையாடக் கேள்விகள்**

`விழுந்துபோன இந்த உலகில், தேவனால் சிருஷ்டிக்கப்பட்டவர்கள் என்கிற நிலைமைமட்டும் ஏன் போதாது? மீட்பின் வாக்குறுதியும் நமக்கு ஏன் தேவை?`

`உங்கள் வாழ்க்கையில் தேவனுடைய வல்லமை சந்தேகத்திற்கு இடமின்றி செயல்பட்ட சில அனுபவங்களைப் பற்றிச் சிந்தியுங்கள்; தேவன் தனிப்பட்ட முறையில் உங்கள்மேல் வைத்துள்ள அன்பை அது எவ்வாறு காட்டியது? பிறகு அந்தத் தேவன் தாம் முழுப் பிரபஞ்சத்தையும் படைத்தவர் என்கிற உண்மையையும் தியானியுங்கள்! இந்த தேவன் உங்கள் வாழ்க்கையில் அக்கறைகாட்டுகிற அளவுக்கு உங்களை நேசிக்கிறார். இந்த உண்மை ஏன் நமக்கு ஆறுதலை மட்டுமல்ல, நம்மைத் தாழ்த்த வும் செய்ய வேண்டும்?`

`பரிணாமம் உண்மையாக இருந்தால், சிருஷ்டிகர் பல கோடி வருட மரணம், வன்முறை, அழிவு, உபத்திரவம், வெகுஜன அழிவு போன்றவற்றைப் பயன்படுத்தி நம்மை உருவாக்கியிருக்க வேண்டும்; அப்படிப்பட்ட சிருஷ்டிகரைத் தொழுது கொள்ளவா நாம் அழைக்கப்படுகிறோம்? அப்படிப்பட்டவரை வணங்க வேண்டுமா? எதற்காக அவரை வணங்க வேண்டும்? நாம் உருவான விதம்பற்றி ஆயிரக்கணக்கான ஆண்டுகளாக பொய்சொன்னதற்காகவா? இல்லை. நாம் சிருஷ்டிக்கப்பட்ட விதம்பற்றி ஆதியாகமத்தில் முற்றிலும் வித்தியாசமான ஒரு காட்சி இருக்கிறது.`