---
title:  சுவிசேஷம், நியாயத்தீர்ப்பு, சிருஷ்டிப்பு
date:   10/05/2023
---

முதல் தூதனுடைய செய்தியை வாசியுங்கள். நித்திய சுவிசேஷம். நியாயத் தீர்ப்புக் கொடுக்கிற வேளை. சிருஷ்டிகரைத் தொழுது கொள்ளுங்கள். இந்தக் கருத்துகள் ஒன்றுக்கொன்று எவ்வளவு நெருங்கிய தொடர்புடையவை என்பதைப் பாருங்கள். நியாயத்தீர்ப்பில் நாம் நம் சிருஷ்டிகருக்குமுன் நிற்கும்போது, சுவிசேஷம்மட்டுமே நமக்கு நம்பிக்கை கொடுக்கிறது. ‘ஆனபடியால், கிறிஸ்து இயேசுவுக்குட்பட்டவர்களாயிருந்து, மாம்சத்தின்படி நடவாமல் ஆவியின் படியே நடக்கிறவர்களுக்கு ஆக்கினைத்தீர்ப்பில்லை’. ரோமர் 8:1. ஆக்கினை இப்போது இல்லை; நியாயத்தீர்ப்பிலும் நிச்சயமாக இல்லை.

தேவனை நம் சிருஷ்டிகர் என்று சொல்லுகிற செய்தி நிகழ்காலச் சத்தியத்தின் மையமாக இருக்கிறது; குறிப்பாக பரிணாமம் பிரபலமாக இருக்கிற வேளையில், அது ‘கிறிஸ்தவ’ மாறுவேடத்தில் நுழைந்து, கிறிஸ்தவ விசுவாசத்தின் ஒட்டுமொத்த அடித்தளத்தையும் அழிக்க முயலுகிற வேளையில் அது மையமாக இருக்கிறது.

ஆனாலும், பரிணாமச் சிந்தனை தாக்குகிற வேளையில், தேவன் ஒரு திருச்ச பையை எழும்பச் செய்திருக்கிறார்; அவர்களுடைய பெயரில்தானே பரிணாமத்திற்கு எதிரான கருத்து இருக்கிறது; அவர்கள் தேவனே நம் சிருஷ்டிகர், மீட்பர் என்கிற அடிப்படை சத்தியத்தை அறிவிக்க வேண்டியவர்கள்.

`இயேசுவை நம் சிருஷ்டிகராகவும் மீட்பராகவும் குறிப்பிட்டு எபே 3:9; கொலோ 1:13-17; வெளி 4:11; ரோமர் 5:17-19 சொல்வது என்ன?`

இயேசு சிருஷ்டிகர் என்பதும், மீட்பர் என்பதும் பிரிக்கமுடியாத அளவுக்கு எவ்வளவு தூரம் ஒன்றுகொன்று இணைந்திருப்பதைப் பாருங்கள். பரிணாமம் சொல்கிறபடி அவர் சிருஷ்டிகர் இல்லையென்றால், அவர் நம் மீட்பர் என்பதும் கேள்விக்குறியாகிவிடுகிறது. பாவம், மரணம், உபத்திரவம், வன்முறை ஆகிய வற்றிலிருந்து நம்மை மீட்பதற்கு இயேசு வருகிறார்; ஆனால், இவற்றை வழிமுறைகளாகக் கொண்டு எல்லாம் உருவானதாக பரிணாமம் கற்பிக்கிறது. நம்மைச் சிருஷ்டிக்க தேவன் பயன்படுத்தின செயல்முறைகளிலிருந்து நம்மை மீட்பதற்கே அவர் வந்ததாகச் சொல்லமுடியுமா? அது ஓர் ஆபத்தான பொய்.

இயேசு சிலுவையில் மரித்தார் என்கிற கருத்தை பரிணாமம் கேலி பண்ணுவதுதான் பரிணாமத்தை மேலும் மோசமாக்குகிறது. ஏன்? ஆதாமினால் பாவம் நுழைந்ததை, இயேசுவின் மரணத்தோடு தொடர்புபடுத்தி பவுல் பேசுகிறார். ரோமர் 5:17-19. எனவே, ஆதாமுக்கும் இயேசுவுக்கும் இடையே நேரடித் தொடர்பு இருக்கிறது. பரிணாமக் கருத்தின்படி, ஓர் ஆதாம்தான் மரணத்தைக் கொண்டு வந்ததாகச் சொல்ல முடியாது; ஏனென்றால், பல லட்சக்கணக்கான ஆண்டுகளாக மரணம் நிகழ்ந்து, அதன்பிறகுதான் மனிதன் உண்டானதாகச் சொல்கிறார்கள்.

எனவே, தொடக்கத்தில் இருந்தே சிலுவைகுறித்த வேதாகமத்தின் அடிப்படைக் கருத்தை பரிணாமம் அழிக்கப்பார்க்கிறது. மாறாக, செவந்த்-டே அட்வென்டிஸ்டுகள், சிருஷ்டிகரைத் தொழும்படி உலகத்தை அழைப்பதன்மூலம், இந்தப் பிழைக்கு எதிராக உயிருள்ள சாட்சியாக நிற்கிறார்கள்.