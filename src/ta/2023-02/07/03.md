---
title:  சிருஷ்டிகரைத் தொழுதுகொள்
date:   08/05/2023
---

`முதல் தூதனுடைய செய்தி எப்படி முடிகிறது? வெளி 14:7. நியாயத்தீர்ப்பு வேளையின் இந்தச் செய்தி கொடுக்கிற கடைசி அழைப்பு என்ன? ஏசா 40:26; யோவான் 1:1-3; ரோமர் 1:20.`

சிருஷ்டிகரைத் தொழும்படியான அழைப்போடு வெளி 14:7 முடிகிறது; விஞ்ஞான உலகமும் கிறிஸ்தவ உலகமும் பெரும்பாலும் பரிணாமக் கொள்கையை ஏற்றுக்கொண்டுள்ள இக்காலக்கட்டத்தில் இந்த அழைப்பு முக்கியமானது; ஏனென்றால் வேதாகமத்திற்கும் கிறிஸ்தவத்திற்கும் மையமான அனைத்து விஷயங்களையும் பரிணாமக் கொள்கை சவால் விடுகிறது. பரிணாமம் உண்மை யாக இருந்தால், நமது நம்பிக்கை பொய்யாகி விடும்.

வெளிப்படுத்துதலின் இறுதி வேண்டுகோளானது வேதாகமத்தின் முதல் புத்தகமான ஆதியாகமத்தின் அடிப்படையில் இருக்கிறது. சிருஷ்டிப்பின் முக்கியத்துவத்தைப் புரிந்துகொள்ளாதவரை, இந்த சர்வலோகப் போராட்டத்தின் பிரச்சினைகளை முழுவதுமாகப் புரிந்துகொள்ள முடியாது. ‘ஆதியிலே தேவன் வானத்தை யும் பூமியையும் சிருஷ்டித்தார்’. ஆதி 1:1. இந்த வசனமே வேதாகமம்முழுவதிற்கும் அடித்தளம். இந்த வசனத்தில் ‘சிருஷ்டிப்பு’ என்பதற்கான எபிரெய வார்த்தை பாரா ஆகும்; தேவன் எழுவாயாக உள்ள வாக்கியங்களில்மட்டுமே இந்த வினைச் சொல் வருகிறது.

தேவனுடைய வல்லமை எல்லையில்லாதது என்பதை புரிந்துகொள்ள, அவருடைய சிருஷ்டிப்பின் ஒரு பொருளாகிய சூரியனை எடுத்துக் கொள்வோம். காலத்தின் துவக்கம் முதற்கொண்டு எண்ணெய், எரிவாயு, நிலக்கரி, நெருப்பு ஆகியவற்றால் மனிதர்கள் உற்பத்திசெய்திருக்கிற ஆற்றலைவிட சூரியன் ஒரு நொடியில் அதிக ஆற்றலை வெளியிடுகிறது.

சூரியனுடைய விட்டம் சுமார் 865, 000 மைல்கள்; பூமியின் அளவுள்ள 10 லட்சம் கோள்களை அது தனக்குள் அடக்க முடியும். ஆனால் நமது விண்மீன் மண்டலமான பால்வீதியில் உள்ள 10000 கோடி நட்சத்திரங்களில் ஒன்றுதான் சூரியன். பிஸ்டல் ஸ்டார் என்று அழைக்கப்படும் ஒரு நட்சத்திரம் நமது சூரியன் வெளியிடுகிற ஆற்றலைபோல ஒரு கோடி மடங்கு அதிக ஆற்றலை வெளியிடுகிறது. நமது சூரியனுடைய அளவுள்ள பத்து லட்சம் நட்சத்திரங்களை பிஸ்டல் நட்சத்திரம் தனக்குள்ளாக அடக்க முடியும். நாம் எப்படிச் சிருஷ்டிப்பை நம் மூளைக்குள் அடக்க முடியும்?
கற்பனைக்கு எட்டாத மகத்துவமும், எல்லை இல்லாத ஆற்றலும் உள்ள ஒரு தேவனை சிருஷ்டிப்பு வெளிப்படுத்துகிறது. அவருடைய படைப்பாற்றல் வானத்தையும் பூமியையும் உண்டாக்கினதுமட்டுமல்ல, பல நூற்றாண்டுகளாக அவருடைய மக்களுக்காக அது கிரியைசெய்து வந்துள்ளது. அவர்தாம் இந்த உலகத்தைத் தொடங்கிய தேவன்; எப்போதும் இந்த உலகத்தில் இருக்கிறவர்; இந்த உலகில் தமது மக்களை ஒருபோதும் கைவிடாதவர்.

`சிருஷ்டியின் கற்பனைக்கு எட்டாத விசாலத்தோடு நம்மை ஒப்பிடும்போது, நாம் ஒன்றுமே இல்லாத வர்களாக இருந்தாலும், கிறிஸ்து நமக்காக இறந்தாரென்பது தேவ அன்பின் எதார்த்தத்தை மிகப்பெரிய வெளிச்சத்தில் காட்டுகிறதல்லவா?`