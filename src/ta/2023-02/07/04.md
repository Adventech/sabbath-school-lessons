---
title:  நெருக்கமாக இருக்கிற தேவன்
date:   09/05/2023
---

சூரியனையும் சந்திரனையும் நட்சத்திரங்களையும் உண்டாக்கின, தம் அளவுக்கடந்த வல்லமையால் இந்தக் கிரகத்தைப் படைத்து உயிரினங்களால் அதை நிரப்பிய சிருஷ்டிகராகிய தேவன்தாம், நம் ஒவ்வொருவர் மேலும் அக்கறையுள்ள தேவனுமாக இருக்கிறார். அவரே எகிப்திய அடிமைத்தனத்திலிருந்து தம் மக்களை விடுவித்தார்; வனாந்தரப் பயணங்களில் அவர்களை வழிநடத்திச் சென்றார்; வானத்திலிருந்து மன்னா பொழியச் செய்தார்; எரிகோவின் மதில்கள் இடிந்துவிழச் செய்தார்; இஸ்ரவேலருடைய எதிரிகளைத் தோற்கடித்தார். பிரபஞ்சத்தை உருவாக்குவதற்கு எல்லையில்லா தமது வல்லமையை வெளிப்படுத்தின தேவன், நம் ஆத்துமாக்களுக்காகப் போர்செய்கிற தீய வல்லமைகளை முறியடிக்கவும் அதே எல்லையற்ற வல்லமையை வெளிப்படுத்துகிறார்.

`தேவன் நம்மோடு நெருக்கமாக இருப்பதுபற்றி 2கொரி 5:17; சங் 139:15-18; அப் 17:27; கொலோ 1:17 என்ன போதிக்கின்றன?`

தேவன் அனைத்திற்கும் அப்பாற்பட்டவர். சிருஷ்டிக்கப்பட்ட அனைத்திற்கும் மேலானவர். தேவன் இயல்பாகவே தம் சிருஷ் டிப்புகளுக்குள் ஊடுருவி இருப்பதாகவும் சொல்லுகிறார்கள். தேவன் நம் உலகத்திற்குள் இருப்பதை இது காட்டுகிறது. நாம் புரிந்துகொள்ள முடியாதவகையில் தேவன் நம்மோடு நெருக்கமாக இருப்பதை வேதாகம வரலாறு காட்டுகிறது. கர்த்தர் ‘உன்னதத்திலும் பரிசுத்த ஸ்தலத்திலும்’ வாசம்பண்ணுகிறவராக இருந்தாலும், ‘நொறுங்குண்டு பணிந்த ஆவியுள்ளவர்களிடத்திலும்’ வாசம்பண்ணுகிறார். ஏசா 57:15. உண்மையாக தம்மைப் பின்பற்றுகிறவர்கள் குறித்து, ‘ஒருமைப்பாட்டில் அவர்கள் தேறினவர்களாயிருக்கும்படிக்கும், என்னை நீர் அனுப்பினதையும், நீர் என்னில் அன்பாயிருக்கிறதுபோல அவர்களிலும் அன்பாயிருக்கிறதையும் உலகம் அறியும்படிக்கும், நான் அவர்களிலும் நீர் என்னிலும் இருக்கும்படி வேண்டிக்கொள்ளுகிறேன்’ என்று இயேசுதாமே சொன்னார். யோவான் 17:23. அவ்வளவு நெருக்கமானவர்.

நமது தேவனுடைய மகத்துவமும் வல்லமையும் மிகமிக விசாலமாக இருப்பதால், அவை இந்தப் பிரபஞ்சத்தையும் கடந்து நம் ஒவ்வொருவரின் வாழ்க்கையையும் வந்தடைகிறது. அவர் நம்மை தம் சாயலுக்கு ஒத்தவர்களாக உருவாக்குவதாகவும், வனைவதாகவும், மறுரூபமாக்குவதாகவும் வாக்குக் கொடுக்கிறார். அதன் அர்த்தம்பற்றிச் சிந்தியுங்கள். கோடிக்கணக்கான விண்மீன் திரள்களைப் படைத்து, அவற்றைக் கட்டுப்படுத்துகிறவரும், அவருக்குள் ‘நாம் பிழைக்கிறோம், அசைகிறோம், இருக்கிறோம்’ என்று சொல்லப்படுகிறவருமான அதே தேவன்தாம், நமக்குப் புதிய இருதயங்களைக் கொடுக்கவும், பாவங்களற நம்மைச் சுத்தி கரிக்கவும், கிறிஸ்துவுக்குள் நம்மை புதுச் சிருஷ்டிகளாக மாற்றவும் நம் இரு தயங்களில் கிரியைசெய்கிறார். அப் 17:28 அப்படிப்பட்ட வல்லமையுள்ள தேவன் நம்மேல் அக்கறைகாட்டுகிறார் என் பதை உணர்ந்து கொள்வது எவ்வளவு அதிகமாக நமக்கு ஆறுதலைக் கொடுக்கிறது!

`தேவன் நம்மோடு ஒன்றிணைந்திருப்பதைப் புரிந்துகொள்வதன்மூலம் எவ்வாறு நம்பிக்கையும் ஆறுதலும் பெறலாம்? அல்லது, தேவன் உங்கள் மோசமான இரகசியங்களை அறிந்திருப்பது நினைத்து பயமாக இருக்கிறதா? சுவிசேஷம் எப்படி சமாதானத்தைக் கொடுக்க முடியும்?`