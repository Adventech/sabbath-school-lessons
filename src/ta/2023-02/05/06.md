---
title:  இயேசு பாத்திரர்
date:   27/04/2023
---

வெளி 5:1-3இல், மீண்டும் ஒரு சிங்காசன காட்சியைப் பார்க்கிறோம். இரண்டு பக்கங்களிலும் எழுதப்பட்ட ஒரு புத்தகச் சுருள் காட்டப்படுகிறது. அதில் தேவ முத்திரை போடப்பட்டுள்ளது; வானத்திலோ பூமியிலோ யாரும் அதைத் திறக்க முடியவில்லை. பரலோக ஜீவிகள் நடுங்குகிறார்கள். அது தீவிரமான பிரச்சனை. பூமியின் கடைசி நியாயத்தீர்ப்பில் மனிதனுடைய பிரதிநிதியாக ஒரு தேவதூதனும் நிற்க முடியாது. தோற்சுருளை யாராலும் திறக்கமுடியாததால் யோவான் அழுகிறார். அப்போது, பூமியிலிருந்து மீட்கப்பட்டவர்களில் ஒருவரான மூப்பர் ஒருவர், யோவானின் இதயத்திற்கு ஊக்கமளிக்கிற வார்த்தைகளைப் பேசுகிறார். சுருளைத் திறக்க பாத்திரராக தேவாட்டுக்குட்டியான இயேசு இருக்கிறார்.

வெளி 5:5 இல் பாவப்பிரச்சனைக்கான இறுதித் தீர்வு காட்டப்படுகிறது. இறுதி விசாரணையைக் கடந்துசெல்வதற்கான ஒரே வழியை தீர்க்கதரிசி காண்கிறார்.

‘அப்பொழுது மூப்பர்களில் ஒருவன் என்னை நோக்கி: நீ அழ வேண்டாம்; இதோ, யூதா கோத்திரத்துச் சிங்கமும் தாவீதின் வேருமானவர் புஸ்தகத்தைத் திறக்கவும்அதின் ஏழு முத்திரைகளையும் உடைக்கவும் ஜெயங்கொண்டிருக்கிறார் என்றான்’ வெளி 5:5, 6.

`நியாயவிசாரணைச் சுருளைத் திறந்து, நம்மை மீட்க இயேசு பாத்திரர் என்று அறிவிக்கப்பட்டதும் பரலோகம்முழுவதிலும் உண்டான எதிர்வினை என்ன? வெளி 5:8-12.`

மனுகுலம் முழுவதின் இரட்சிப்புக்காகவும் தமது உயிரைத் தியாகம் செய்த தேவாட்டுக்குட்டியான இயேசு அந்த விசாரணைச் சுருளைத் திறக்கிறார். பரலோகம்முழுவதும் துதியின் பாடலால் பரசவமடைகிறது. சாத்தானின் சோதனைகள்மீது அவர் பெற்ற வெற்றியிலும், கல்வாரிச் சிலுவை மரணத்திலும், உயிர்த்தெழுதலிலும், பிரதான ஆசாரிய ஊழியத்திலும் விசுவாசம் வைத்து, அவருடைய கிருபைக்கு இணங்கத் தீர்மானிக்கிற அனைவருக்கும் இரட்சிப்பு கிடைக்கிறது. நியாயவிசாரணை நம்பமுடியாத நற்செய்தியாக இருக்கிறது. அது பாவ ஆளுகையின் முடிவையும், தேவஜனங்களின் விடுதலையையும் பற்றிப் பேசுகிறது.

இதைவிட அதிக ஊக்கமளிப்பது ஏதாவது இருக்கமுடியுமா? இயேசு நியாயத்தீர்ப்பில் நமக்காக நிற்கிறார். அவருடைய பரிபூரண நீதியான வாழ்க்கை நம்மை மூடுகிறது. நம்மைப் புதியவர்களாக மாற்ற அவருடைய நீதி நமக்குள் கிரியை செய்கிறது. அவர் கிருபை நம்மை மன்னிக்கிறது; மறுரூபமாக்குகிறது; பக்தியான வாழ்க்கைவாழப் பெலன்தருகிறது.

நாம் பயப்படத் தேவையில்லை. இயேசு நியாயத்தீர்ப்பில் நமக்காக நிற்கிறார்; தீய வல்லமைகள் தோற்கடிக்கப்படுகின்றன. நியாயத்தீர்ப்பு தேவனுடைய ஜனங்களுக்கு சாதகமாக இருக்கிறது. தானி 7:22. நாம் எவ்வளவு மோசமானவர்கள் என்பதை வெளிப்படுத்துவது அல்ல, தேவன் எவ்வளவு நல்லவர் என்பதை வெளிப்படுத்துவதே நியாயத்தீர்ப்பின் நோக்கம் ஆகும்.

`நியாயத்தீர்ப்பில் நாம் பெற்றிருக்கிற மாபெரும் நம்பிக்கைபற்றி மீண்டும் தியானியுங்கள்; இயேசு நம்முடைய பதிலாளி என்பதே அந்த நம்பிக்கை. ஏன் அதுமட்டுமே நம் ஒரே நம்பிக்கையாக இருக்கிறது?`