---
title:  தேவனுடைய இரக்கமும் நியாயவிசாரணையும்
date:   24/04/2023
---

சிலுவை, நியாயவிசாரணை ஆகிய இரண்டுமே தேவ நீதி, இரக்கத்தை வெளிப்படுத்துகின்றன. நியாயப்பிரமாணத்தை மீறினவன் சாகவேண்டுமென நியாயப்பிரமாணம் சொல்கிறது. ‘பாவத்தின் சம்பளம் மரணம்’ என்று நீதி சொல்லுகிறது. இரக்கமோ, ‘தேவனுடைய கிருபைவரமோ நம்முடைய கர்த்தராகிய இயேசுகிறிஸ்துவினால் உண்டான நித்தியஜீவன்’ என்று பதிலளிக்கிறது. ரோமர் 6:23. தேவ பிரமாணத்தை மாற்றவோ அழிக்கவோ வழி இருந்திருந்தால், இயேசு மரித்தது அவசியமற்றதாக இருந்திருக்கும். நியாயப்பிரமாணம் மாறாதது, அதுவே நியாயத்தீர்ப்பின் அடிப்படை என்பதை கிறிஸ்துவின் மரணம் நிலைநாட்டுகிறது.

`நாம் எப்படி நியாயந்தீர்க்கப்படுகிறோம்? வெளி 20:12. நமது இரட்சிப்பில் நமது நற்கிரியைகளுக்கு என்ன தொடர்பு இருக்கிறது?`

நமது கிரியைகள் நமது தீர்மானங்களையும், தேவன்மேல் நமக்குள்ள மெய்ப்பற்றையும் வெளிப்படுத்துகின்றன. ‘கிருபையினாலேவிசுவாசத்தைக்கொண்டு இரட்சிக்கப்பட்டீர்கள். ஒருவரும் பெருமைபாராட்டாதபடிக்கு இது கிரியைகளினால் உண்டானதல்ல’. எபே 2:8, 9. ஆனால் கிறிஸ்து நம்மை இரட்சிக்கும்போது, நம்மை மாற்றுகிறார். ‘நற்கிரியைகளைச் செய்கிறதற்கு நாம் கிறிஸ்து இயேசு வுக்குள் சிருஷ்டிக்கப்பட்டு, தேவனுடைய செய்கையாயிருக்கிறோம்’. எபே 2:10.

பரிசுத்த ஆவியின் உதவியால் நாம் செய்கிற நற்கிரியைகள் நம்மை இரட்சிக்காது; ஆனால், நம் விசுவாசம் மெய்யானது என்பதைஅவை காட்டுகின்றன. தேவனுடைய இறுதி நியாயவிசாரணை அனைத்து பாசாங்குகளையும், மாய் மாலங்களையும், பொய்களையும் தோலுரித்துக் காண்பித்து, நம்மை கூறுகூறாகப் பிரித்துக் காண்பித்துவிடும். நியாயத்தீர்ப்பில் தேவனுக்குமுன் நமது நிலையைப் பற்றிப் பேசும்போது எலன் ஒய்ட், சுவிசேஷமும் நியாயவிசாரணையும் கைகோர்த்துச் செல்வதுபற்றிய ஆழமான ஒரு கருத்தை வழங்குகிறார்.

‘தேவன் அங்கீகரித்துள்ள ஜனங்கள் அவருக்குமுன்பாக அழுக்கான வஸ்திரங்கள் தரித்து நிற்பதாகக் குறிப்பிடப்படுவதால், அவருடைய நாமத்தை அறிக்கையிடுகிற அனைவரும் தாழ்மையோடு, ஆழமாக தங்கள் இருதயங்களை ஆராய்ந்து பார்க்க வேண்டும். சத்தியத்திற்குக் கீழ்ப்படிந்து, தங்கள் ஆத்துமாக்களைச் சுத்திகரிப்பவர்கள் தங்களைப் பற்றி மிகத்தாழ்மையான கருத் தைக் கொண்டிருப்பார்கள். கிறிஸ்துவின் களங்கமற்ற குணத்தை எவ்வளவு உன்னிப்பாகப் பார்க்கிறார்களோ, அந்தளவுக்கு அவருடைய சாயலாக மாறுகிற விருப்பம் வலுவாக இருக்கும்; அந்தளவுக்கு தாங்கள் தூய்மையிலும் பரிசுத்தத்திலும் குறைவாக இருப்பதைக் காண்பார்கள். நாம் நமது பாவநிலையை உணர்ந்துகொள்கிற அதே வேளையில், கிறிஸ்துவையே நம் நீதியாக, பரிசுத்தமாக, மீட்பாகச் சார்ந்திருக்க வேண்டும். நமக்கு எதிராக சாத்தான் தொடுக்கிற குற்றச்சாட்டுகளுக்கு நாம் பதிலளிக்க முடியாது. கிறிஸ்து மட்டுமே நமக்காக வல்லமையாக வேண்ட முடியும். நம்முடைய புண்ணியங்களின் அடிப்படையில் அல்ல, தம்முடைய சொந்தப் புண்ணியங்களை வைத்து வாதாடி, குற்றஞ்சாட்டுபவனை வாயடைக்க முடியும்.

`நியாயத்தீர்ப்பிலிருந்து சுவிசேஷத்தைப் பிரிக்க முடியாது என்பதை அவருடைய வார்த்தைகளிலிருந்து எவ்வாறு காண்கிறீர்கள்? சுவிசேஷத்திற்கும் நியாயவிசாரணைக்கும் இடையிலுள்ள இந்த இணைப்பிலிருந்து நீங்கள் என்ன நம்பிக்கையைப் பெறலாம்?`