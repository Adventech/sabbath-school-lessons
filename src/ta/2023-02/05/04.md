---
title:  நேர்த்தியான ஒரு காட்சி
date:   25/04/2023
---

தானியேலும் வெளிப்படுத்தலும் பூலோக வரலாற்றின் முடிவுநாட்களில் நிகழப்போகிறவற்றை நமக்குச் சுட்டிக்காட்டும் இணைப் புத்தகங்கள். தேவன் நியாயவிசாரணை கொடுக்கிற வேளை வந்துவிட்டதாக வெளிப்படுத்தல் அறிவிக்கிறது. நியாயவிசாரணை எப்போது துவங்கும் என்று தானியேல் புத்தகம் வெளிப்படுத்துகிறது.

தானியேல் 7 இல், உலக வரலாற்றை தேவன் தம் தீர்க்கதரிசிக்கு வெளிப்படுத்தினார். தேசங்கள் எழுகின்றன, விழுகின்றன. உபத்திரவப்படுத்துகிற வல்லமைகள் தேவ ஜனங்களை ஒடுக்குகின்றன. பாபிலோன், மேதிய-பெர்சியா, கிரேக்கம், ரோம், ரோம சாம்ராஜ்யத்தின் பிரிவுகள், 1, 260 ஆண்டுகள் உபத்திரவம் ஆகியவற்றை விவரித்தபிறகு, அனைத்தையும் சரிசெய்யப்போகிற ஒரு மகிமையான பரலோக நிகழ்வுக்கு நேராக தானியேலுடைய மனதை தேவன் திருப்புகிறார். தானி 7:25; வெளி 12:14. தேசங்களின் எழுச்சி-வீழ்ச்சிகுறித்த காட்சிகளுக்குப் பிறகு, தேவனுடைய இறுதி நியாயவிசாரணைக்கு நேராக தீர்க்கதரிசியின் கவனத்தைத் திருப்புகிறார்; அது எல்லாத் தவறுகளுக்கும் தேவன் முடிவு கட்டி, தம்முடைய நீதியின் நித்திய ராஜ்யத்தை நிறுவப்போவதைக் காட்டுகிறது.

தானியேலுக்கு தேவன் இந்தப் பூமியின் குழப்பங்களையும் போராட்டங்களையும் காட்டிவிட்டு, பரலோக ஆசரிப்புக்கூடாரத்தின் மகிமைக்கும், பிரபஞ்சத்தின் உச்சநீதிமன்றத்திற்கும் அழைத்துச்சென்றார்; அங்கே இந்த உலகத்தின் நியாயமான ஆட்சியாளரான கிறிஸ்து, சட்டப்படி தமக்குச் சொந்தமான ராஜ்யத்தை தம் பிதாவிடமிருந்து பெறுகிறார்.

`தானி 7:9, 10, 13இல், தானியேல் பார்த்தவற்றை விவரியுங்கள். இந்த நியாய விசாரணையின் இறுதி முடிவு என்ன? தானி 7:14, 26, 27.`

அனைத்து மனிதர்களின் முடிவும் பரலோக நீதிமன்றத்தில் தீர்மானிக்கப்படுகிறது. உண்மை வெற்றிபெறுகிறது. சத்தியம் வெற்றிபெறுகிறது. நீதி வெற்றி பெறுகிறது. இது வேதாகமம்முழுவதிலும் உள்ள மிக அற்புதமான, மிக மகத்துவமான, மிகவும் பிரமிக்கத் தக்க காட்சி ஆகும். கிறிஸ்துவின் நீதியை அணிந்திருக்கிற தேவ மக்களுக்கு நல்ல முடிவாக இருக்கிறது என்பதே நற்செய்தி.

ஒட்டுமொத்த பிரபஞ்சத்தின் முன்னிலையில் இயேசு தம் பரலோகப் பிதாவிடம் செல்லுகிறார். பரலோக ஜீவிகள் தேவசிங்காசனத்தைச் சுற்றி இருக்கிறார்கள். முழுப்பிரபஞ்சமும் அந்த நியாயத்தீர்ப்பின் காட்சியைக் கண்டு பிரமித்துநிற்கிறது. பல்லாயிரக்கணக்கான ஆண்டுகளாக நீடித்து வந்த மாபெரும் போராட்டம் விரைவில் முடியவிருக்கிறது. பிரபஞ்சத்தின் சிங்காசனத்திற்கான போராட்டம் இறுதியாகத் தீர்மானிக்கப்படுகிறது.

`இராஜ்யங்களின் எழுச்சி-வீழ்ச்சிபற்றி தானியேல் முன்னறிவித்தபடியே எல்லாம் நடந்திருக்கிறது. அப்படியானால், அழியாத, நீங்காத நித்திய இராஜ்யம்பற்றி தானியேல் சொல்வதையும் நம்பித்தான் ஆக வேண்டும் என்பது எவ்வளவு அர்த்தமுடையதாக இருக்கிறது?`