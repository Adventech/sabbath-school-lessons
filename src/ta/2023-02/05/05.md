---
title:  பரலோகத்தின் ஒரு காட்சி
date:   26/04/2023
---

வெளி 4 இல் யோவான், பரலோகத்தில் திறக்கப்பட்டிருந்த ஒரு வாசலைப் பார்க்கிறார்; ‘இங்கே ஏறிவா, இவைகளுக்குப் பின்பு சம்பவிக்கவேண்டியவை களை உனக்குக் காண்பிப்பேன்’ என்கிற அழைப்பையும் பெறுகிறார். வெளி 4: 1.

பரலோக ஆசரிப்புக்கூடாரத்தின் திறந்திருந்த வாசல் வழியாக நன்மைக்கும் தீமைக்கும் இடையிலான மாபெரும் போராட்டத்தின் நித்திய காட்சிகளைக் காண அப்போஸ்தலரை இயேசு அழைத்தார். யோவானோடு நாமும் அந்தத் திறந்த வாசல் வழியே, இரட்சிப்பின் நித்திய திட்டம்குறித்த காட்சியைக் காணலாம். பரலோகத்தின் நியாயசங்கத்தில் தீர்க்கப்படுகிற பிரச்சினைகளுக்கு நாம் சாட்சிகள். நன்மைக்கும் தீமைக்கும் இடையி லான மாபெரும் போராட்டத்தின் அடிப்படைப் பிரச்சினைகள் நம் கண்முன்னே விளக்கப்படுகின்றன.

`தானி 7 இன் நியாயவிசாரணைக் காட்சிக்கும் வெளி 4:2-4 இன் காட்சிக்கும் உள்ள ஒற்றுமை என்ன?`

இது ஒரு சிங்காசன அறையின் காட்சி. பிதாவாகிய தேவன் பரலோக ஜீவிகள் சூழ சிங்காசனத்தில் வீற்றிருக்கிறார். மின்னல்களும் இடிமுழக்கங்களும் தேவனுடைய நியாயவிசாரணைகளை அடையாளமாகக் காட்டுகின்றன. வெளி 4:4ல் தேவனுடைய சிங்காசனத்தைச் சுற்றி 24 மூப்பர்கள் இருந்தார்கள்.

இந்த 24 மூப்பர்கள் யார்? பண்டைய இஸ்ரவேலில் லேவியரின் ஆசாரியத்துவத்தில் 24 பிரிவுகள் இருந்தன. இந்த ஆசாரியர்கள் தேவனுக்குமுன்பாக மக்களின் பிரதிநிதிகளாகப் பணியாற்றினார்கள். புதிய ஏற்பாட்டு விசுவாசிகளை ‘தெரிந்துகொள்ளப்பட்ட சந்ததி’, ‘ராஜரீகமான ஆசாரியக்கூட்டம்’ என்று 1பேதுரு 2:9அழைக்கிறது. மீட்கப்பட்ட அனைவரும் ஒருநாளில் தேவனுடைய சிங்காசனத்தைச் சுற்றிலும் உட்கார்ந்து களிகூரலாம் என்பதை இந்த 24 மூப்பர்கள் சுட்டிக்காட்டலாம்; அல்லது, அவர்கள் கிறிஸ்துவின் உயிர்த்தெழுதலின்போது உயிர்த்தெழுந்து, அவருடன் பரலோகத்திற்குச் சென்றவர்களாக இருக்கலாம். மத்தேயு 27:52; எபேசியர் 4:7, 8.

எப்படி இருந்தாலும், இது ஒரு நற்செய்தி. பூமியிலிருந்து மீட்கப்பட்டவர்களில் சிலர் தேவ சிங்காசனத்தைச் சுற்றி இருக்கிறார்கள். நம்மைப் போல அவர்களும் சோதனைகளை எதிர்கொண்டவர்கள். கிறிஸ்துவின் கிருபையினாலும், பரிசுத்த ஆவியின் வல்லமையினாலும் ஜெயித்தார்கள். ‘வெண்வஸ்திரம்’ தரித்திருந்தார்கள்; அது அவர்களுடைய பாவங்களை மூடி, சுத்திகரிக்கிற கிறிஸ்துவின் நீதியைக் குறிக்கிறது. தலைகளில் பொற்கிரீடம் இருந்தது; தீமையுடனான போரில் அவர்கள் வெற்றிபெற்றதையும், விசுவாசம்நிறைந்த பரலோக ராஜரீகக் கூட்டத்தில் அங்கத்தினர்களாக இருப்பதையும் அது காட்டுகிறது.

பரலோக சிங்காசனத்தின்மேல் தேவன் அமர்ந்திருக்கிறார். சிங்காசனத்தைச் சுற்றி பரலோக ஜீவிகள் இருக்கிறார்கள்; உடனே பரலோகத்திலிருந்த அனைவரும் பாட ஆரம்பித்தார்கள்; ‘கர்த்தாவே, தேவரீர், மகிமையையும் கனத்தையும் வல்லமையையும் பெற்றுக்கொள்ளுகிறதற்குப் பாத்திரராயிருக்கிறீர், நீரே சகலத்தையும் சிருஷ்டித்தீர், உம்முடைய சித்தத்தினாலே அவைகள் உண்டாயிருக்கிறவைகளும் சிருஷ்டிக்கப்பட்டவைகளுமாயிருக்கிறது’. இந்தத் துதி சத்தமானது பரலோகம்முழுவதிலும் எதிரொலித்தது: வெளி 4:11.