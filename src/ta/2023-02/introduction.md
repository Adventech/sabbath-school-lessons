### மூன்று சர்வலோகச் செய்திகள்

மாபெரும் ஏமாற்றத்திற்கு ஒரு வாரத்திற்கு முன் அக் 15, 1844 அன்று ஜெர்மனியில் பக்தியுள்ள ஒரு லூதரன் குடும்பத்தில் ஒரு பையன் பிறந்தான். அவன் பெயர் ஃபிரெட்ரிக் நீட்சே; நவீனகால செல்வாக்குமிக்க நாத்திகர்களில் ஒருவராக மாறவிருந்தான். மேற்கத்திய நாடுகளில் கிறிஸ்தவ தேவன் மரித்துக் கொண்டிருக்கிறார் என்று நம்பிய நீட்சே, கிறிஸ்தவ மார்க்கத்தின் தொடர்ச்சியான தார்மீக செல்வாக்கை எதிர்த்து, அதை ‘அடிமை மனநிலை ஒழுக்கம்’" என்று கேலிசெய்தார்; அதாவது ‘உங்கள் சத்துருக்களைச் சிநேகியுங்கள்’ என்பது பெலவான்களிடமிருந்து தப்பிக்க நினைக்கிற பெலவீனர்களின் முட்டாள்தனமான கருத்தெனக் கருதினார். நீட்சே, ‘நன்மைதீமை’ குறித்த பழங்காலக் கருத்து நவீன காலத்தில் செல்லாதென நினைத்தார்; அவர் எழுதின புத்தகம் ஒன்றில் (தஸ் ஸ்பேக் ஸரதுஸ்ட்ரா), ‘‘பழைய கற்பனைகளின் கற்பலகைகளை உடைத்துப் போடு!’’ என்று ஒரு கதாபாத்திரம் சொல்வதாக எழுதியுள்ளார். (பத்து கட்டளைகளைத்தான் குறிப்பிட்டார்).

1844 ஆம் வருடம் கம்யூனிசத்தை நிறுவிய கார்ல் மார்க்ஸக்கும் முக்கியமான வருடம். ‘1844 இன் பொருளாதாரதத்துவக் கையெழுத்துப் பிரதிகள்’ என்கிற புத்தகத்தை அந்த ஆண்டில்தான் எழுதினார்; ஆனால் 1932இல் தான் சோவியத் யூனியன் அதை வெளியிட்டது. மார்க்சினுடைய சித்தாந்தத்தின் ஆரம்பக்கால வளர்ச்சியை அந்தக் கையெழுத்துப் பிரதிகள் காட்டுகின்றன; அதில் பொருள் முதல்வாத யதார்த்தத்திற்காக வாதிட்டார்; உலகத் தொழிலாளர்கள் ஒன்றிணைந்து, முதலாளித்துவ ஒடுக்குமுறையாளர்களை தூக்கியெறிந்து, பல்வேறு பொருளாதார நிலைகள்மூலம் பூமியில் ஒரு கற்பனை நல்லுலகத்தை உருவாக்கலாம் என்றார்.

1844 ஆம் ஆண்டு சார்லஸ் டார்வினுக்கும் ஒரு முக்கியமான ஆண்டு. "1844 இன் கட்டுரை’ என்று அழைக்கப்படும் கட்டுரையில், டார்வின் தனது பரிணாமக் கோட்பாட்டின் ஆரம்பக் கருத்துகளை எழுதியிருந்தார்; ஆனால் அந்தச் சமயத்தில் அது வெளியிடப்படவில்லை. 1859 ஆம் ஆண்டில், உயிரினங்களின் தோற்றம் என்கிற புத்தகம் வெளியான பிறகுதான், பொதுவான ஒன்றிலிருந்து இயற்கையான, தற்செயலான செயல்முறைகளால் பூமியில் உள்ள அனைத்து உயிர்களும் தோன்றியதாக டார்வின் தனது கருத்தை பகிரங்கமாக அறிவித்தார்.

அதே 1844 ஆம் ஆண்டுதான் தானியேல் 8:14 சொல்கிற 2300நாள் தீர்க்கதரிசனத்தின் நிறைவேறுதலாக இருந்தது; மாபெரும் ஏமாற்றத்திற்குப் பிறகு எஞ்சியிருந்தவர்கள்மூலம், அந்த ஆண்டில், உலகளாவிய ஓர் இயக்கம் வளருவதற்கான விதைகள் விதைக்கப்பட்டன; அவர்களின் மைய செய்தியானது மார்க்ஸ், நீட்சே, டார்வின் சித்தாந்தங்களுக்குச் சவால்விடுவதாக இருந்தது.

செவந்த்-டே அட்வென்டிஸ்ட் இயக்கம் மார்க்ஸ் சித்தாந்தம் சொல்கிற பொருள்முதல்வாத வரலாற்றை அறிவிக்காமல், கிறிஸ்துவுக்கும் சாத்தானுக்கும் இடையிலான பெரும் போராட்டத்தை அறிவித்தது; மனிதன் உருவாக்குகிற கம்யூனிசக் கனவு உலகத்தில் அல்ல, இயற்கைக்கு அப்பாற்பட்ட விதத்தில் உருவாகப்போகிற தேவ ராஜ்யத்தில் உலக வரலாறு முடியுமென விளக்கியது.

டார்வின் சித்தாந்தம் சொல்கிறபடி உயிரினங்கள் தற்செயலான மரபணு மாற்றச் செயல் முறையாலும், இயற்கைத் தேர்வாலும் உருவாகாமல், சிருஷ்டிகராகிய தேவனால் உருவாகின என்றும், அவர் ஆறு நாட்களில் அவற்றைப் படைத்து, ஏழாம் நாளில் ஓய்ந்திருந்தார் என்றும் அட்வென்டிஸ்ட் இயக்கம் அறிவித்தது.

நீட்சேவின் சித்தாந்தத்திற்கு எதிராக, தேவன் இருக்கிறார் என்றும், அவருடைய உலகளாவிய ஒழுக்க நெறிமுறையான பத்துக் கட்டளையே (‘பழைய கற்பனைகள் அடங்கிய கற்பலகைகள்’), தேவனுடைய நியாயத்தீர்ப்பின் அளவுகோல் என்றும், அது ஒட்டுமொத்த மனுக்குலத்திற்கும் பொருந்தும் என்றும் செவந்த்டே அட்வென்டிஸ்ட் இயக்கம் பிரகடனப்படுத்தியது. இந்த நிகழ்வுகள் அனைத்தும் 1844 இல் நடந்தது தற்செயலானதா?அப்படிக் கருத முடியாது.

செல்வாக்குமிக்க நபர்களான மார்க்ஸ், நீட்சே, டார்வின் ஆகிய மூவரும் செய்த வேலையால் மனிதகுலத்திற்கு ஈடுசெய்ய முடியாத தீங்கு விளைந்தது. ஆனால் இந்த எல்லாத் தீங்குகளுக்கு மத்தியிலும், தேவன் தமது சத்தியத்திற்குச் சாட்சியில்லாமல் உலகத்தை விடவில்லை; இந்த அழிவுகரமான சித்தாந்தங்களுக்கு மத்தியில், அவர் ஓர் இயக்கத்தை எழுப்பினார்; அந்த இயக்கம் செவந்த்-டே அட்வென்டிஸ்ட் திருச்சபையாக மாறவிருந்தது; அது அவருடைய கடைசிக்கால சத்தியமான மூன்று தூதர்களுடைய செய்திகளை உலகத்திற்கு அறிவிக்கவிருந்தது. கொடிய வஞ்சகத்தில் சிக்கியிருந்த அந்த மூன்று நபர்களும் ஊக்குவித்த பிழைகளையும் தவறான கருத்துகளையும் முத்தூதின் சாராம்சம் மறுக்கின்றது.

“மூன்று தூதர்களின் செய்திகள் செவந்த்-டே அட்வென்டிஸ்ட் திருச்சபையின் அணிவகுப்பு உத்தரவுகள்.”

மூன்று தூதர்களின் செய்திகள் ஒரு வகையில், செவந்த்டே அட்வென்டிஸ்ட் திருச்சபைக்கு தேவன் தந்த அணிவகுப்பு உத்தரவுகளாகும். தூய்மையான, எளிமையான சுவிசேஷம் அவற்றில் உள்ளது; ‘நிகழ்காலச் சத்தியத்தின்’ பின்னணியில் சுவிசேஷம் வழங்கப்படுகிறது. 2பேதுரு 1:12. மூன்று தூதர்களுடைய அந்தச் செய்திகளைத்தான் இந்தக் காலாண்டில் ஆராயப்போகிறோம்.

_மார்க் ஃபின்லே, அமெரிக்காவின் கனெக்டிகட்டைச் சேர்ந்தவர்; சர்வதேச சுவிசேஷகர்; 2005-2010 வரை ஜெனரல் கான்ஃபரன்ஸில் துணைத்தலைவராக இருந்தார். முழு நேரப் பணியிலிருந்து ஓய்வுபெற்றபிறகு, ஜெனரல் கான்ஃபரன்ஸ் தலைவரின் உதவியாளராக ஆனார். போதகர் ஃபின்லேக்கும் அவர் மனைவி எர்னஸ்டினுக்கும் மூன்று பிள்ளைகளும், ஐந்து பேரக்குழந்தைகளும் உள்ளனர். _