---
title:  கண்டுபிடிக்கக் கடினமான வஞ்சகம்
date:   16/05/2023
---

நம் சிருஷ்டிப்பின் தனித்துவத்தை அழிக்கும் முயற்சியாக, கண்டுபிடிக்கக் கடினமான வஞ்சகம் ஒன்றை பிசாசு அறிமுகப்படுத்தியுள்ளது. நம்மில் சிலர் கூட ஏற்றுக்கொண்டுள்ள அந்த வஞ்சகம் இதுதான்: ‘தேவன்தாம் சிருஷ்டிப்பின் மூலகாரணர்; ஆனால் உயிர்களை உருவாக்க அவர் நீண்ட காலங்களை எடுத்துக் கொண்டார்; அதற்கு பரிணாமச் செயல்முறையை அவர் பயன்படுத்தினார்’. இது ஆதியாகமப் பதிவுடன் ‘அறிவியல் தரவுகளை’ இணைக்கிற முயற்சி. பூமியில் கோடிக்கணக்கான வருடங்களுக்கு முன்னரே உயிரினங்கள் தோன்றின என்று இது சொல்லுகிறது.

`தேவன் உலகத்தைச் சிருஷ்டித்த விதம்பற்றி சங் 33:6, 9; எபி 11:3 தெளிவாகச் சொல்வது என்ன?`

வேதாகமப் பதிவு தெளிவாக உள்ளது. தேவன் ‘சொல்ல’ அது ஆயிற்று; அவர் கட்டளையிட, அது ‘நின்றது’. சங் 33:9. ‘விசுவாசத்தினாலே நாம் உலகங்கள் தேவனுடைய வார்த்தையினால் உண்டாக்கப்பட்டதென்றும், இவ்விதமாய், காணப்படுகிறவைகள் தோன்றப்படுகிறவைகளால் உண்டாகவில்லையென்றும் அறிந்திருக்கிறோம்’. எபி 11:3. ஒரு நாளுக்கு 24 மணிநேரம் கொண்ட ஆறே நாட்களில் தேவன் உலகத்தை படைத்து ஏழாவது நாளில் ஓய்ந்திருந்தார் என்று ஆதி 1 உறுதிப்படுத்துகிறது. ஆதி 1,2 அதிகாரங்களின் மொழியமைப்பிலிருந்து வேறு எந்த அர்த்தமும் காண முடியாது. ஆறு நாள் சிருஷ்டிப்பை நம்பாத அறிஞர்கள்கூட ஆதியாகம ஆசிரியர் ஆறு நாள் படைப்பையே வலியுறுத்துவதாக ஒப்புக்கொள்கிறார்கள்.

ஆதி 1 இல் வரும் ‘நாள்’ என்பதற்கான எபிரெய வார்த்தை ‘யோம்’ ஆகும். வேதாகமம் முழுவதிலும், ‘யோம்" என்கிற வார்த்தைக்கு ஏதாவது ஒரு எண் அடைமொழியாக வரும்போது, (எடுத்துக்காட்டாக, மூன்றாம் நாள், முதல் நாள்) அது 24-மணிநேர கால அளவைத்தான் குறிக்கிறது. விதிவிலக்கின்றி, அது 24 மணி நேர காலக்கட்டத்தையே குறிக்கிறது.

மேலும், தேவன் உலகத்தை ஆறு நாட்களில் சிருஷ்டிக்கவில்லை என்றால், ஏழாவது நாள் ஓய்வுநாளுக்கு என்ன முக்கியத்துவம் இருக்கிறது? தேவன் ஏன் அதைக் கட்டளையிட வேண்டும்? ஆறு நாள் சிருஷ்டிப்பு வாரம் உண்மையில்லை என்றால், ஆறுநாள் சிருஷ்டிப்பின் நித்திய நினைவுச்சின்னமாக ஓய்வுநாளை வைத்தது எந்த விதத்திலும் அர்த்தமுடையதாக இருக்காது. சிருஷ்டிப்புகாலவரையற்ற காலக்கட்டங்களாக நடைபெற்றது என்று நம்புவது ஏழாம்நாள் ஓய்வுநாளின் அவசியத்திற்கு சவால்விடுவதாகும். வேதாகமத்தின் நேர்மைபற்றி பல மோசமான கேள்விகளையும் அது எழுப்புகிறது.

ஓய்வுநாளைத் தாக்குவதன்மூலம், சாத்தான் தேவனுடைய அதிகார மையத்தையே தாக்குகிறான்; மேலும் ஆறுநாள் சிருஷ்டிப்பின் நினைவுச்சின்னத்தை அழிப்பதைவிட, வேறு ஏதாவது ஆறுநாள் சிருஷ்டிப்பின் உண்மையை மறுப்பதாக இருக்கமுடியுமா? கிறிஸ்தவர்கள் உட்பட அநேகர் ஏழாம்நாள் ஓய்வுநாளைப் புறக்கணிப்பதில் ஆச்சரியமில்லை. இறுதி வஞ்சகத்திற்கு எத்தகைய ஒரு கண்ணி இது!