---
title:  ஓய்வுநாளும் சிருஷ்டிப்பும்
date:   15/05/2023
---

சிருஷ்டிப்பை உறுதிப்படுத்துகிற ஒரு செய்தியாக தேவன் நமக்கு ஓய்வுநாளைக் கொடுத்திருக்கிறார். 1800 களின் நடுப்பகுதியில், அறிவுசார் உலகத்தை பரிணாமக் கற்பிதம் தாக்கியபோது, ஒரு நம்பிக்கையின் செய்தியை தேவன் அனுப்பினார். வெளி 14:6,7-ல் உள்ள அந்தச் செய்தியை நாம் படித்துவருகிறோம்.

சாத்தான் இயேசுவை வெறுக்கிறான்; நம் சிருஷ்டிகராகவும் மீட்பராகவும் அவர் தொழுகைபெறுவதை அவன் விரும்பவில்லை; அதனால் சிருஷ்டிப்பின் கருத்தைச் சிதைக்க எல்லா முயற்சிகளையும் எடுக்கிறான். நமது சிருஷ்டிகராக நம் தொழுகையைப் பெறுவதற்கான கிறிஸ்துவின் தகுதிகுறித்த மாபெரும் போராட்டத்தின் மையமாக ஓய்வுநாள் உள்ளது. வானத்தையும் பூமியையும் சிருஷ்டித்த கிறிஸ்துவை வணங்கும்படி அழைக்கிற செய்தியே தேவனுடைய முடிவுக்காலச் செய்தி. அவர் நம்மைச் சிருஷ்டித்ததே தொழுகையின் அடிப்படை.

`ஆதி 2:1-3, யாத் 20:8-11, உபா 5:12-15 ஆகியவற்றை வெளி 14:6,7இன் பின்னணியில் வாசிக்கவும். சிருஷ்ப்பிற்கும் மீட்பிற்கும் இடையேயுள்ள தொடர்பை ஓய்வுநாள்கட்டளையில் எவ்வாறு காணமுடிகிறது?`

அவருக்குள் நாம் பெறுகிற இளைப்பாறுதலின் நித்திய அடையாளம்ஓய்வு நாள். அது சிருஷ்டிகர்மேலுள்ள மெய்ப்பற்றுக்கு ஒரு விசேஷித்த அடையாளம். எசே 20:12,20. கிரியைகளினால் நீதிமான்களாக முயலுகிற தன்னிச்சையான கிரியைத்துவ நிபந்தனையாக இல்லாமல், அவருக்குள் மெய் இளைப்பாறுதலைப் பெறுகிற ஒன்றாக ஓய்வுநாள் இருக்கிறது. நமக்காக நாம் ஒருபோதும் செய்ய முடியாததை நமக்காகச் சாதித்த தேவனைப் பற்றி ஓய்வுநாள் பேசுகிறது.
ஒவ்வோர் ஓய்வுநாளிலும் நாம் அவருடைய அன்பிலும் பராமரிப்பிலும் இளைப்பாறும்படி வேதாகமம் நம்மை அழைக்கிறது. ஓய்வுநாள் இளைப்பாறு தலின் அடையாளம், கிரியைகளின் அடையாளமல்ல. அது கிருபையின் அடையாளம்; கிரியைத்துவத்தின் அடையாளம் அல்ல; நிச்சயத்தின் அடையாளம், ஆக்கினையின் அடையாளம் அல்ல; அவரைச் சார்ந்திருப்பதின் அடையாளம், நம்மைச் சார்ந்திருப்பதின் அடையாளம் அல்ல. ஒவ்வோர் ஓய்வுநாளிலும் நாம் அவருடைய நற்குணத்தை எண்ணி மகிழ்ச்சி அடைகிறோம்; கிறிஸ்துவில்மட்டுமே கிடைக்கக்கூடிய இரட்சிப்புக்காக அவரைப் புகழ்கிறோம்.
முற்கால ஏதேனில் காணப்பட்ட பூரணத்திற்கும், எதிர்காலத்தில் புதிய வானம்-புதிய பூமியின் மகிமைக்கும் இடையிலான நித்திய இணைப்பாகவும் ஓய்வுநாள் உள்ளது. ஏசா 65:17; வெளி 21:1. நாம் நம் ஆரம்பத்தை மீண்டும் சிந்தித்துப்பார்க்குமாறு ஓய்வுநாள் நம்மை அழைக்கிறது. அது நம் குடும்பத் தோற்றத்தோடு நம்மை இணைக்கிற இணைப்பு. காலம் உருவானது முதற் கொண்டே ஓய்வுநாள் கைக்கொள்ளப்பட்டு வருகிறது. அது நம் சிருஷ்டிப்பு வரை உள்ள தொடர்பு. நாம் தேவ பிள்ளைகள் என்கிற மகிமையான சத்தியத்தை எப்போதும் மனதில் வைத்திருக்க உதவுகிறது. அது நம்மை அவரோடு நெருக்க மாக இருக்க அழைக்கிறது.

`வெளி 14:6, 7 இல், ஓய்வுநாள் கட்டளை எவ்வாறு சுட்டிக்காட்டப்பட்டுள்ளது; அது ஏன் நமது முடிவுக்காலச் செய்திக்கு முக்கியமானது? யாத் 20:8-11.`