---
title:  ஓய்வுநாளும் நித்திய இளைப்பாறுதலும்
date:   18/05/2023
---

களைப்பான ஓர் உலகில் ஆதரவான இடம்தான் ஓய்வுநாள். ஒவ்வொரு வாரமும் நாம் இந்த உலகத்தின் கவலைகளை விட்டுவிட்டு, தேவனுடைய மறு வாழ்வு மையமான ஓய்வுநாளில் நுழைகிறோம். ‘ஓய்வுநாள் என்பது காலத்தில் அமைந்துள்ள ஒரு மாளிகை’ என்று யூத எழுத்தாளரான ஆபிரகாம் ஹெஷல் குறிப்பிடுகிறார். ஒவ்வொரு ஏழாவது நாளிலும், தேவனுடைய பரலோக மாளிகை பரலோகத்திலிருந்து பூமிக்கு இறங்கி வருகிறது; அந்த 24-மணி நேர மகிமையான வேளையில் அவருடன் நெருங்கி, ஐக்கியமாகி, நேரத்தைச் செலவிடுமாறு தேவன் நம்மை அழைக்கிறார்.

ஓய்வுநாளின் இனிமை, பரிசுத்தம்குறித்த முக்கியத்துவத்தை ஹெஷ்கலின் புத்தகத்தின் அறிமுகத்தில் அவரது மகள் சூசன்னா ஹெஷ்கல் பின்வரும் வார்த்தைகளில் குறிப்பிடுகிறார்: ‘ஓய்வுநாள் என்பது பரதீசைச் சுட்டிக்காட்டும் ஓர் உருவகம்; தேவனுடைய பிரசன்னத்திற்கான ஒரு சாட்சி; நமக்கு ஓய்வைத் தரப்போகிற மேசியா வின் காலம் வரவேண்டுமென ஜெபிக்கிறோம்; ஒவ்வோர் ஓய்வுநாளும் அந்த அனுபவத்திற்கு நம்மை ஆயத்தப்படுத்துகிறது; ஒருவர் ஓய்வுநாளின்சுவையை ருசித்துப் பார்த்திராவிட்டால், வரவிருக்கும் உலகில் நித்தியத்தின் சுவையை ருசிக்க முடியாது.’

சிருஷ்டிப்பின்போது, இயேசு நமக்காக ஒரு விசேஷித்த வாசஸ்தலத்தை உருவாக்கினார். அங்கே நாம் பாதுகாப்பாக இருக்கலாம். அவரது கிரியை முழுமை அடைந்துள்ளது. நாம் ஓய்வுநாளில் ஓய்ந்திருக்கும்போது, அவருடைய அன்பான கவனிப்பில் ஓய்ந்திருக்கிறோம். விரைவில் வரப்போகிற புதிய வானம் புதிய பூமியில் நமது நித்திய இளைப்பாறுதலை எதிர்பார்த்து ஓய்ந்திருக்கிறோம்.

`ஓய்வுநாளைக் கடைப்பிடிப்பது எவ்வாறு நம்மை நித்தியத்தை நோக்கிப் பார்க்கச் செய்கிறது? ஏசா 65:17; 66:22; 2பேதுரு 3:13; வெளி 21:1.`

முதல்முறை பூமியைச் சிருஷ்டித்த அதே தேவன் அதை மீண்டும் சிருஷ்டிப்பார்; அவரே சிருஷ்டிகர் என்பதற்கு ஓய்வுநாள் ஓர் நித்திய அடையாளமாக இருக்கிறது. ஏசா 66:23. வரப்போகிற உலகத்தின் அனுபவத்திற்கு முன்னடையாளமாக ஓய்வுநாள் இருப்பதாக யூதர்கள் கருதினார்கள்.
சிருஷ்டிகரைத் தொழுதுகொள்ளுமாறு கொடுக்கிற அழைப்புதான், இரு பத்தியோராம் நூற்றாண்டில் விரக்தியோடு நம்பிக்கையற்ற நிலையில் இருக்கிற பலருக்கு பரலோகத்தின் பதிலாக இருக்கிறது. அது நம் சிருஷ்டிகரைச் சுட்டிக்காட்டுகிறது; அவரே அனைத்தையும் உண்டாக்கியவர்; நம் மீட்பரைச் சுட்டிக்காட்டுகிறது; அவரே நியாயத்தீர்ப்புக்குப் பிறகு பாவம் முற்றிலும் அழிக்கப்பட்ட பிறகு அனைத்தையும் புதிதாக்குகிறவர். ‘சிங்காசனத்தின்மேல் வீற்றிருந்தவர்: இதோ, நான் சகலத்தையும் புதிதாக்குகிறேன் என்றார். பின்னும், அவர்: இந்த வசனங்கள் சத்தியமும் உண்மையுமானவைகள், இவைகளை எழுது என்றார்.’ வெளி 21:5.

`ஓய்வுநாளை பரலோகத்தின் முன்னனுபவமாக உங்கள் சொந்த வாழ்க்கையிலும் மாற்ற நீங்கள் என்ன செய்யலாம்?`