---
title:  பரலோகத்தில் யுத்தம்
date:   26/03/2023
---

நன்மைக்கும் தீமைக்கும் இடையிலான போராட்டமானது பரலோகத்தில் தொடங்கி நீண்டகாலமாகத் நடந்துவருகிறது; இங்கே பூமியில் முடியப்போகிறது. இந்தப் போராட்டம்பற்றிய வியப்பூட்டும் காட்சிகளை வெளி 12 முன்வைக்கிறது. பரலோகத்தில் சாத்தானுடைய கலகத்தின் தொடக்கக் காட்சியிலிருந்து கடைசி நாட்களில் தேவனுடைய மக்கள்மேல் அவன் தொடுக்கப்போகிற கொடூரமான தாக் குதல்கள்வரை இதில் காணமுடிகிறது.

`நன்மைக்கும் தீமைக்கும் இடையிலான சர்வலோகப் போராட்டத்தை விவரிக்கிற வெளி 12:7-9ஐ வாசியுங்கள். பரலோகத்தில் இப்படி ஒரு சம்பவம் எப்படி நடக்க முடியும்? சுயாதீன சித்தம், தெரிந்துகொள்ளும் உரிமை ஆகியவற்றின் யதார்த்தம் பற்றி இந்த வசனங்கள் குறிப்பிடுவது என்ன?`

தேர்ந்தெடுக்கும் சுதந்திரம் என்பது பரலோகத்திலும் பூமியிலும் தேவனுடைய அரசாங்கத்தின் அடிப்படை நியதி. தேவன் பரலோகத்திலோ பூமியிலோ இயந்திர உயிரிகளை உருவாக்கவில்லை. தேவனுடைய சாயலில் உருவாக்கப்பட்ட, மனிதர்களாகிய நாம் ஒழுக்கத் தேர்வுகளைச் செய்யலாம். தேர்ந்தெடுக்கிற உரிமையும், அன்புகூருகிற திறனும் நெருங்கிய தொடர்புடையவை. தேர்ந்தெடுக்கிற உரிமையை மறுப்பது, அன்புகூருகிற திறனை அழிப்பதாகும்; ஏனென்றால், கட்டாயப்படுத்தியோ, வற்புறுத்தியோ அன்பை ஒருபோதும் பெற முடியாது. அன்பு என்பது சுயாதீன சித்தத்தின் ஒரு வெளிப்பாடு. தேவனுடைய அன்பை அங்கீகரிக்க, அல்லது சுயநலத்தோடும் ஆணவத்தோடும் பெருமையோடும் அவரைவிட்டு விலகிச்செல்ல ஒரு வாய்ப்பு பரலோகத்தின் ஒவ்வொரு தூதனுக்கும் கொடுக்கப்பட்டது. பரலோக தூதர்கள் அன்பை அடிப்படையாக வைத்து ஒரு நித்திய தீர்மானத்தைச் செய்ய வேண்டியது இருந்ததுபோல, பூமியின் இறுதிப் போராட்டத்திலும் நாம் ஒவ்வொருவரும் செய்யவேண்டிய நித்திய தேர்வுகளை வெளிப்படுத்தல் வழங்குகிறது.

மாபெரும் போராட்டத்தில் நடுநிலைக்கே வழியில்லை; பூமியின் இறுதிப் போராட்டத்திலும் நடுநிலைக்கு வழியே இல்லை. லூக்கா 11:23. ஒவ்வொரு தூதனும் ஒன்று இயேசுவின் பக்கமோ, லூசிபரின் பக்கமோ சேர்ந்ததுபோல, அனைத்து மனிதர்களுமே முடிவுகாலத்தில் மாற்றமுடியாத இறுதி தீர்மானத்தைச் செய்ய வேண்டியிருக்கும். நம் பற்றையும் தொழுகையையும் கீழ்ப்படிதலையும் யாருக்குக் கொடுக்கப் போகிறோம்? இதுதான் எப்போதும் மனிதகுலத்தின் முன்னிருக்கிற பிரச்சனை; இனியும் அப்படியே இருக்கும்.

ஆனால் நம்புவதற்கரிய நற்செய்தி இதுதான்: இந்தப் போராட்டத்தில் இயேசு வெற்றிபெறப் போவதை வெளி 12 விவரிக்கிறது; நாம் அனைவரும் நம் சுயாதீன சித்தத்தைப் பயன்படுத்தி, வெற்றியடைகிற அவர் பக்கத்தில் இருக்கத் தீர்மானிக்க வேண்டும். ஒரு போரில் வெல்லப்போகிற பக்கத்தை முன்னரே அறிந்து, அந்தப் பக்கத்தல் சேரத் தீர்மானிப்பது எவ்வளவு அருமையானது.

`சுயாதீன சித்தமும் தெரிந்தெடுக்கும் உரிமையும் தம்மை சிலுவைக்கு நடத்தும் என்பதை அறிந்திருந்தும், நமக்கும் அதைக் கொடுத்திருக்கிறார் என்றால், சுயாதீன சித்தத்தை எவ்வளவு தூரம் புனிதமாக அவர் கருதியிருக்க வேண்டும்! 2தீமோ 1:9. எவ்வளவு கவனமாகப் பயன்படுத்த வேண்டும்?`