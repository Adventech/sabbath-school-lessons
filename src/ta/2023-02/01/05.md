---
title:  வனாந்தரத்தில் ஸ்திரீ
date:   29/03/2023
---

`வெளி 12:6 ஐ வெளி 12:14-16 உடன் ஒப்பிடுங்கள். காலக்கட்டத்தையும், ‘ஸ்திரீமேல்’ (தேவனுடைய திருச்சபை) சாத்தான் தொடுக்கிற தாக்குதலையும், தேவன் தம் மக்களுக்காகச் செய்துள்ள ஏற்பாட்டையும் கவனியுங்கள். இந்த வசனங்கள் எதைப் பற்றிப் பேசுகின்றன?`

வெளி 12:6ல் உள்ள 1, 260 நாட்களும், வெளி 12:14ல் வரும் ஒரு காலமும், காலங்களும், அரைக்காலமும் ஒன்றுதான். இதே காலக்கட்டத்தை விவரிக்கிற தீர்க்கதரிசனமானது தானியேல் 7:25; வெளி 11:2, 3; வெளி 13:5 இலும் உள்ளன. இவை தீர்க்கதரிசன அடையாளங்கள்; இரண்டு சிறகுகள் கொண்ட பெண் யாரும் வனாந்தரத்திற்குச் செல்லவில்லை; எனவே, இந்தத் தீர்க்கதரிசன காலக்கட்டத்தை, நாள்வருட நியதியைப் பயன்படுத்திப் புரிந்துகொள்கிறோம். எண் 14:34; எசேக் 4:4-6. அதாவது, ஒரு தீர்க்கதரிசன நாள் என்பது ஒரு வருடத்திற்கு சமம். வெளி 11:2 இல் உள்ள இதே தீர்க்கதரிசன காலக்கட்டத்தைப் பற்றி ஆண்ட்ரூஸ் பல்கலைக் கழக ஆராய்ச்சி வேதாகமம் இவ்வாறு கூறுகிறது: ‘எனவே, 1, 260 தீர்க்கதரிசன நாட்களின் காலமானது கி.பி. 538 முதல் 1798 வரை உள்ள 1, 260 வருடங்கள் என்று முக்கால வியாக்கியானர்கள் புரிந்துகொண்டுள்ளனர்’’. சீர்கெட்ட ஒரு திருச்சபை, சீர்கெட்ட ஓர் அரசுடன் சேர்ந்து தேவனுக்கு உண்மையான மக்களை ஒடுக்கி, உபத்திரவப்படுத்தி, சிலசமயங்களில் படுகொலையும் செய்தது.

வேதாகமத்தை நம்புகிற கிறிஸ்தவர்களுக்கு சாத்தான் உண்டாக்குகிற இந்தக் கடுமையான உபத்திரவமானது நன்மைக்கும் தீமைக்கும் இடையிலான மாபெரும் போராட்டத்தின் ஒரு பகுதி. மத்தியக்கால சீர்திருத்தத்தின்போது, இருளிலிருந்து வெளிச்சத்தைக் கண்ட ஆண்களும் பெண்களும் ஒரு தீர்மானத்தைச் செய்யவேண்டிய நிலையில் இருந்தார்கள். ஒன்று தேவனுடைய வார்த்தைக்கு உண்மையாக இருக்க வேண்டும்? அல்லது, பாதிரியார்களின் போதனைகளை ஏற்றுக்கொள்ள வேண்டும்? அப்போதும் சத்தியமே வெற்றிபெற்றது; கடும் எதிர்ப்புக்கு மத்தியிலும் தேவனுக்கு உண்மையாக இருக்கிறவர்கள் இருந்தார்கள்.

இந்த வசனங்களில் தேவனுடைய அக்கறையை வெளிப்படுத்துகிற வார்த்தைகள் சில உள்ளன. ‘தேவனால் ஆயத்தமாக்கப்பட்ட இடம்’ என்று வெளி 12:6 செல்கிறது. ஸ்திரீயானவள் வனாந்தரத்தில் ‘போஷிக்கப்பட்டாள்’ என்று வெளி 12:14 கூறுகிறது; மேலும் வெளி 12:16, ‘பூமியானது ஸ்திரீக்கு உதவியது’ என்று சொல்கிறது. கடும் உபத்திரவமான காலக்கட்டங்களில், தேவன் தம் திருச்சபையின் தேவைகளைச் சந்தித்தார். அப்போது அவர் செய்ததைப் போலவே, தமது முடிவுக்கால மீதமானவர்களுக்காகவும் செய்வார்.

`உங்கள் சொந்த வாழ்க்கையில் நீங்கள் எளிதில் நம்பிக்கையை இழந்திருக்கக்கூடிய சோதனையான அல்லது கஷ்டமான ஓர் அனுபவத்தையும், ஆனால் அந்தச் சவால்களில் தேவன் உங்களுக்கு ஒரு பாதுகாப்பான இடத்தை ஆயத்தம்பண்ணி, உங்களைப் போஷித்ததையும் விவரியுங்கள். உங்களுக்கு உதவி முக்கியமாகத் தேவைப்பட்டபோது தேவன் எவ்வாறு ஆதரவளித்தார்?`