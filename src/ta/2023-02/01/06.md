---
title:  தேவனுடைய முடிவுக்கால மீதமானவர்கள்
date:   30/03/2023
---

பிசாசானவன் பரலோகத்தில் கலகம் செய்ததுமுதல் கிறிஸ்துவுடன் யுத்தம் செய்து வருகிறான். வெளி 12:7. பிரபஞ்சத்தை தன் கட்டுப்பாட்டில் கொண்டு வர வேண்டும் என்பதே அன்றும் இன்றும் சாத்தானின் நோக்கமாக இருந்துவருகிறது. ஏசாயா 14:12-14. பூலோக வரலாற்றின் முடிவு நாட்களில் அவனுடைய முழுக்கவனமும் தேவமக்கள் மேலேயே உள்ளது. வலுசர்ப்பம் (சாத்தான்) ஸ்திரீயின் (திருச்சபை)மேல் கோபங்கொண்டு, அவளுடைய சந்ததியான மற்றவர்களுடனே யுத்தம்பண்ணப்போயிற்று. வெளி 12:17. அவளுடைய சந்ததியான மற்றவர்கள் என்கிற சொற்றொடர் ஆங்கில வேதாகமத்தில் ‘மீதமானவர்கள்’ என்றும் மொழிபெயர்க்கப்பட்டுள்ளது. தேவனுடைய மீதமானவர்கள் கிறிஸ்துவுக்கு உண்மையாக இருந்து, சத்தியத்திற்குக் கீழ்ப்படிந்து, அவருக்கான ஊழியத்தை உண்மையோடு செய்வார்கள்.

`தேவனுடைய முடிவுக்காலத் திருச்சபையான அவருடைய மீதமானவர்களுடைய என்ன தன்மைகளை வெளி 12:17 குறிப்பிடுகிறது?`

சாத்தான் (வலுசர்ப்பம்) தேவனுடைய திருச்சபையான ஸ்திரீயின்மேல் கோபமாக இருக்கிறான். வெளி 12:17. தேவனுடைய கட்டளைகளைக் கைக்கொள்ளுகிற மக்கள்மேல் பிசாசு மிகுந்த கோபத்துடன் காணப்படுகிறான்; அவர்களை அழிக்க தன்னால் முடிந்த அனைத்தையும் செய்வான்.

இறுதியில், அவர்கள் வாங்கவோ விற்கவோ கூடாதபடிக்கும், அவர்களுக்குச் சிறைத்தண்டனையும் மரணதண்டனையும் கிடைக்கும்படிக்கும் ஒரு கட்டளை போட தூண்டிவிடுவான். வெளி 13:14-17. சாத்தானால் கிறிஸ்துவை அழிக்க முடியாவிட்டால், கிறிஸ்துவின் ஆழ்ந்த பாசத்திற்குரிய அவருடைய திருச்சபையை அழிக்க முயற்சிப்பான். பூமியின் கடைசிப் போர் மத்திய கிழக்கு நாடுகளையும், அங்குள்ள பல்வேறு மோதல்களையும் மையமாகக் கொண்டது அல்ல; அது உலகம்முழுவதும் சிதறி இருக்கிற தேவனுடைய மக்களின் சிந்தையை மைய மாகக் கொண்டது. இது கிறிஸ்துவுக்கும் சாத்தானுக்கும் இடையே நடக்கும் போர். இதில் யாரும் நடுநிலை வகிக்க முடியாது.

‘நம் பற்று யாருக்கு?’ என்பதே இறுதிப் போரின் முக்கியக் கேள்வி. நாம் யார்மேல் பற்றுடன் இருப்போம்? கிறிஸ்துவின் அன்பினால் வசீகரிக்கப்பட்டு, அவர் கிருபையால் மீட்கப்பட்டு, அவருடைய நோக்கங்களுக்கு தங்களை அர்ப்பணித்து, அவருடைய ஆவியால் பெலனடைந்து, அவருடைய கட்டளைகளுக்கு முற்றிலும் கீழ்ப்படிந்து, அவருடைய நோக்கத்திற்காக மரணத்தையும் சந்திக்க தயாராக இருக்கிற விசுவாசிகளை பரலோகம் ஆவலுடன் தேடுகிறது.

நமது உலகம் ஒரு பெரிய நெருக்கடியை நோக்கி நகர்கிறது. ஆனால் இயேசு வில், இயேசுவினால், இயேசுவின்மூலமாக, இயேசுவின்நிமித்தம் நம் வெற்றி உறுதியாகியிருக்கிறது; நாம் அவருடன் இணைந்திருக்கும்வரை அது சாத்தியம். கீழ்ப்படிதலுக்கு வழிவகுக்கிற விசுவாசத்தால் நாம் அவரோடு இணைந்திருக்கிறோம். இவை அனைத்தும் நம் தெரிவைப் பொறுத்தது.

`வெளி 12:17இன் யதார்த்தம் உங்கள் கிறிஸ்தவ அனுபவத்தில் எவ்வாறு செயல்படுகிறது? எந்தெந்த வழிகளில் உங்கள் வாழ்க்கையில் மாபெரும் போராட்டம் நடைபெற்று வருகிறது.`