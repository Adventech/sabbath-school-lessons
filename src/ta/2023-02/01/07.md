---
title:  மேலும் படிக்க
date:   31/03/2023
---

ஒரு வகையில், தேவனுக்கு வேறு வழியில்லை என்று சொல்லலாம்: அவர் படைத்தவர்கள் தம்மையும் மற்றவர்களையும் நேசிக்கக்கூடியவர்களாக இருக்க அவர் விரும்பினால், அவர் அவர்களை சுயாதீனம் உள்ளவர்களாகத்தான் உருவாக்க வேண்டும். அவர்களுக்கு சுயாதீனம் இல்லையென்றால், அவர்களால் நேசிக்க முடியாது; அன்பு இல்லாத பிரபஞ்சம் எப்படி இருக்கும்? அது ஒருசிலர் பின்வருமாறு சொல்வது போலத்தான் இருக்கும்: சொந்த அறிவில்லாத, முற்றிலும் காரணவிளைவு விதிகளின்படி செயல்படுகிற ஓர் இயந்திரம்போல் இருந்திருப்போம்; அந்நிலையில் நமக்குச் சுயாதீனம் இருக்காது; தெரிந்துகொள்ளும் உரிமை இருக்காது; மாறாக இயற்பியல் விதிகளைமட்டுமே பின்பற்றுகிற அணுத்துகள்களால் ஆன சதைப் பிண்டங்களாக இருப்போம். அப்படி நாம் உருவாக்கப்படவில்லை. உதாரணமாக, நம் பெற்றோரும், குழந்தைகளும், வாழ்க்கைத் துணைகளும் நம்மேல் காட்டுகிற அன்பு வெறும் அணுக்களின் கட்டமைப்பால் ஏற்படுகிற ஒன்றுநினைக்கிறவர்கள் யாராவது இருக்கிறார்களா?

‘தேவனுடைய அரசாங்கத்தின் அஸ்திபாரமாக அன்பின் பிரமாணம் உள்ளது; அதன் மேன்மைவாய்ந்த நீதியின் நியதிகளுக்கு முற்றிலும் இணங்கி வாழ்வதைப் பொறுத்தே அனைத்து அறிவு ஜீவிகளின் மகிழ்ச்சியும் உள்ளது. தம் சிருஷ்டிகள் அனைவரும் தம் குணத்தை உணர்ந்து போற்றி, அதன்மூலம் பொங்கிவருகிற அன்பின் சேவையை அவர்கள் செய்யவேண்டுமென்று தேவன் ஆசைப்படுகிறார். கட்டாயக் கீழ்ப்படிதல் அவருக்கு மகிழ்ச்சி தருவதில்லை; அனைவரும் தன்னார்வத்தோடு சேவைசெய்யும்படிக்கு அவர் சுயாதீன சித்தத்தை வழங்குகிறார்.

சிருஷ்டிக்கப்பட்ட சகல ஜீவிகளிலும் அன்பால்வந்த பற்று இருந்தவரையிலும், தேவனுடைய பிரபஞ்சம்முழுவதும் சரியான இணக்கம் இருந்தது. தங்கள் சிருஷ்டிகரின் நோக்கத்தை நிறைவேற்றுவது பரலோகச் சேனைகளின் மகிழ்ச்சியாக இருந்தது. அவர் மகிமையைப் பிரதிபலிப்பதிலும், அவர் துதியை வெளிப்படுத்துவதிலும் மகிழ்ச்சியடைந்தனர். தேவன் மேலிருந்த அன்பு முக்கியமானதாக இருந்தபோது, ஒருவர்மேல் ஒருவர் காட்டிய அன்பும் நம்பிக்கைமிக்கதாகவும் தன்னலமற்றதாகவும் இருந்தது. விண்ணுலக இணக்கத்தைக் கெடுக்கிற கருத்து வேறுபாடுகள் எதுவும் இல்லை.

**கலந்துரையாடக் கேள்விகள்**

`குறிப்பாக உலகத்தின்முடிவில் வரப்போகிற போராட்டத்தின் பின்னணியில், வெளி 12இன் செய்தி, ஏன் மூன்று தூதர்களின் செய்திகளுக்குப் பொருத்தமான அறிமுகமாக இருக்கிறது?`

`தினசரி நீங்கள் எதிர்கொள்ளுகிற சோதனைகளிலும், பாடுகளிலும் வெளி 12 தனிப்பட்ட முறையில் உங்களுக்கு எவ்வாறு நிச்சயத்தைக் கொடுக்கிறது?`

`நமது செயல்களை நமது மரபணுக்களும் சுற்றுச்சூழலும் தீர்மானிப்பதாக சிலர் நம்புகிறார்கள். அதை ஒப்புக்கொள்கிறீர்களா இல்லையா? நமது நடத்தையைத் தீர்மானிப்பதில் நமது தீர்மானம் என்ன பங்கு வகிக்கிறது? நம்முடைய தீர்மானத்திற்கும் நம் வாழ்வில் செயல்படும் தேவனுடைய வல்லமைக்கும் இடையே உள்ள தொடர்புபற்றி விவாதிக்கவும்.`