---
title:  இயேசுவின் வெற்றியை ஏற்றுக்கொள்ளுதல்
date:   28/03/2023
---

வேதாகமம் சொல்கிறபடி, சாத்தானுடனான எந்த யுத்தத்திலும் இயேசு தோற்றதில்லை. அவர் வல்லவர். தீய வல்லமைகளை வென்றவர். சாத்தானின் சோதனைகளில் இயேசு வெற்றி பெற்றார் என்று நம்புவது ஒன்று; கிறிஸ்துவின் வெற்றி நமது வெற்றி என்று நம்புவது வேறு.

`உங்கள்மேல் குற்றஞ்சாட்டுகிறவன் ‘தாழத் தள்ளப்பட்டுப்போனான்’ என்கிற உண்மையிலிருந்து நீங்கள் என்ன ஊக்கத்தைப் பெறலாம்? வெளி 12:10.`

யுத்தம் இன்னும் பூமியில் நடந்தாலும், சாத்தான் தோற்றுவிட்டான். அவ்வளவுதான். எனவே மனித வரலாற்றின் முடிவில் கிறிஸ்துவுக்குத்தான் இறுதி வெற்றி என்பதை மட்டுமல்ல, துரைத்தனங்களுக்கும் அதிகாரங்களுக்கும் எதிராக நம் தனிப்பட்ட வாழ்விலும் நாம் வெற்றிபெற முடியும் என்பதையும் இது உறுதிப்படுத்துகிறது. சில கிறிஸ்தவர்கள் தோல்வி விரக்தியில் வாழ்கிறார்கள். தங்கள் தீய மனப்பான்மை அல்லது பழக்கத்தின்மேல் வெற்றியை எதிர்பார்க்கிறார்கள்; ஆனால் தங்கள் தனிப்பட்ட வாழ்க்கையில் கிறிஸ்துவின் வெற்றி தங்களுக்கு சொந்தமாகியிருப்பதை ஒருபோதும் புரிந்துகொள்வதில்லை.

`வெளி 12:11இல் வெற்றிகுறித்த என்ன நிச்சயத்தை கிறிஸ்து நமக்குக் கொடுக்கிறார்?`

ஏழு சபைகளுக்கான செய்திகளில் ‘ஜெயங்கொள்ளுகிறவன் எவனோ’ என்கிற சொற்றொடர் ஏழுமுறை வருகிறது. வெளி 12:11இலும், ஜெயங்கொள்ளுவது பற்றிய கருத்து மீண்டும் வருகிறது. ‘ஜெயித்தல்’ என்பதற்கான மூலச்சொல் நிகாவோ. ‘வெற்றிபெறு, மேற்கொள், ஜெயங்கொள் அல்லது வெற்றியுடன் வா’ என்று இதை மொழிபெயர்க்கலாம். நாம் ஜெயங்கொள்வது எப்படி சாத்தியமாகிறது என்பதைக் கவனியுங்கள். ‘ஆட்டுக்குட்டியின் இரத்தத்தால்’ மட்டுமே. வெளி 12:11. வெளி 5:6 இல், தீர்க்கதரிசனதரிசனத்தில், ‘அடிக்கப்பட்ட வண்ணமாயிருக்கிற ஒரு ஆட்டுக்குட்டியை’ பரலோகத்தில் யோவான் பார்க்கிறார். பரலோகத்தில் அனைவரின் கவனமும் கிறிஸ்துவின் பலிமரணத்தை பற்றியதாக உள்ளது. தேவனுடைய எல்லையற்ற, புரிந்துகொள்ள முடியாத அன்பை எடுத்துக்காட்ட சிலுவையைவிடச் சிறந்தது வேறு எதுவும் இல்லை.

கிறிஸ்து நமக்காகச் செய்ததை விசுவாசத்தினால் ஏற்றுக்கொள்ளும்போது, நம் கடன் ரத்துசெய்யப்படுகிறது, தேவனுடைய பார்வையில் நாம் பரிபூரணமானவர்களாக நிற்கிறோம். நம் பாவங்கள் மன்னிக்கப்பட்டன. கொலோசெயர் 1:14, எபேசியர் 1:7, கொலோசெயர் 2:14. ‘குற்றஞ்சாட்டுகிறவன் தாழத் தள்ளப்பட்டுப்போனான்’. வெளி 12:10. நாம் நம் சொந்தப் புண்ணியங்களால் அல்ல, நமக்காக கிறிஸ்து பெற்ற வெற்றிகளின் நிமித்தம் மீட்பும் வெற்றியும் இரட்சிப்பும் பெறுகிறோம்.