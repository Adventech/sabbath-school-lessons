---
title:  சாத்தானின் கடைசி உத்தி
date:   13/06/2023
---

நிறுவனங்களிலும் அரசாங்கங்களிலும் ஒருவரையொருவர் நம்பாத நிலை அதிகம் காணப்படுவதாக புள்ளிவிபரங்கள் வெளிப்படுத்துகின்றன. ‘உலகத்தை வழிநடத்துவதற்கு ஒழுக்கத்தகுதியுள்ள ஒருவர் எங்காவது இருக்கிறாரா?’ என்பது பலரின் கேள்வி. மிருகத்தின் வல்லமைதான் மத-அரசியல் ஐக்கியத்தின் கீழ், அந்த வேலைக்குத் தகுதியான வல்லமை என்பது போன்ற நம்பிக்கை யை உண்டாக்கினதுபற்றி தீர்க்கதரிசனங்கள் பேசுகின்றன.

`பூலோக வரலாற்றின் இந்தக் கடைசிக் காட்சிகளை யோவான் எவ்வாறு விவரிக்கிறார்? வெளி 17:12-14. என்ன முக்கிய வேறுபாடுகளைக் காணமுடிகிறது?`

இந்தப் பகுதியில் யோவான் மூன்று முக்கியக் கருத்துகளை வலியுறுத்து கிறார். முதலாவது, அந்த அரசியல் வல்லமைகள் ‘ஒரே யோசனையுள்ளவர்கள்’; அவர்கள் ‘தங்கள் வல்லமையையும் அதிகாரத்தையும் மிருகத்திற்குக் கொடுப்பார்கள்’. இரண்டாவது, பொய்களின் இந்தக் கூட்டணியானது ஆட்டுக்குட்டியாகிய இயேசுவுக்கு எதிராகப் போரிடுகிறது. மூன்றாவது, பூமியின் கடைசிப் போரில், கிறிஸ்துவும் அவரைப் பின்பற்றுபவர்களும் வெற்றிபெறுகிறார்கள்.

தேசங்களை ஒன்றிணைக்க பிசாசு என்ன உத்தியைப் பயன்படுத்தக்கூடும் என்று நீங்கள் எப்போதாவது யோசித்திருக்கிறீர்களா? ரோம சாம்ராஜ்யத்தின் வீழ்ச்சியிலிருந்து முக்கியப் படிப்பினைகளைக் கற்றுக்கொள்ளலாம். வடக்கேயிருந்து வந்த ஜெர்மானியப் படைகள் மேற்கு ஐரோப்பாவை அழித்தபோது, ரோமப் பேரரசன் கான்ஸ்டன்டைன் மதத்தை ஆயுதமாக எடுத்தான். சபை அதிகாரத்தோடு, அரசாங்கப் பலமும் சேர்ந்தது, கான்ஸ்டன்டைனுக்கு தேவையான கருவியாக மாறியது. ஞாயிற்றுக்கிழமை புனிதமானது என்கிற கருத்தை வலுப்படுத்த நான்காம் நூற்றாண்டில் எடுக்கப்பட்ட முயற்சிகள், நெருக்கடியான நேரத்தில் பேரரசை ஒன்றிணைப்பதற்காக, திட்டமிட்டுச் செய்த அரசியல்-மத நடவடிக்கையாக இருந்தது. கான்ஸ்டன்டைன் தனது சாம்ராஜ்யத்தை ஒன்றிணைக்க விரும்பினான்; சாம்ராஜ்யம் முழுவதையும் மதமாற்றம் செய்ய ரோமச்சபை விரும்பியது. புகழ் பெற்ற வரலாற்றாசிரியரான ஆர்தர் வெய்கல் தெளிவாகக் கூறுகிறார்:

‘சபையானது ஞாயிற்றுக்கிழமையை பரிசுத்த நாளாக மாற்றியதற்குக் காரணம், அது சூரியனின் வாராந்திர பண்டிகை நாள் என்பதே; ஏனென்றால், மக்களுக்குப் பிரியமான அஞ்ஞான பண்டிகைகளை எடுத்து, அவற்றிற்கு கிறிஸ்தவ முக்கியத்துவம் கொடுப்பது சபையின் நிலையான கொள்கையாக இருந்தது.’

பெரும் நெருக்கடியான நேரத்தில், உலகம்முழுவதும் வேதனையிலும் பயத்திலும் இருக்கும்போது, யாராவது உலகத்தில் ஸ்திரத்தன்மையும் பாதுகாப்பும் தரமாட்டார்களா என்று மக்கள் எதிர்பார்ப்பார்கள். இந்தக் கடைசி நிகழ்வுகளை ஏற்படுத்தக்கூடிய ஏதோ சம்பவங்கள் தீர்க்கதரிசனத்தின்படி நடக்கப் போகின்றன. இவை அனைத்தும் எவ்வாறு நடக்கப்போகின்றன என்பதை அறிவது கடினம் என்றாலும், பெரிய மாற்றங்கள் எவ்வாறு வரும், எவ்வளவு சீக்கிரத்தில் வரும் என்பதை உலகம் ஏற்கனவே பார்த்திருக்கிறது.

`என்ன நடக்கப்போகிறது என்பதுபற்றின எல்லா விவரங்களும் நமக்குத் தெரியாவிட்டாலும், வரப்போகிற நிகழ்வுகளை எதிர்கொள்ள நாம் ஆயத்தமாக இருக்க வேண்டும்.`