---
title:  சாவுக்கேதுவான காயம்
date:   11/06/2023
---

நாம் ஏற்கனவே பார்த்தபடி, வெளிப்படுத்தல் 13, 14 இன் மிருக வல்லமைகள் உலகளாவிய ஒரு பொய்த் தொழுகைமுறைக்கு அடையாளமாக இருக்கின்றன.

`முந்தைய நூற்றாண்டுகளில் மார்க்க விவகாரங்களில் இந்த வல்லமை எவ்வளவு காலம் ஆதிக்கம் செலுத்தினது? வெளி 13:5; 12:6, 14; தானி 7:25.`

இந்த மிருகம் வரலாற்றில் ஒரு குறிப்பிட்ட காலத்திற்கு ஆதிக்கம் செலுத்தவிருந்தது. அடையாளத் தீர்க்கதரிசனங்களில், ஒரு தீர்க்கதரிசன நாள் ஒரு வருடத்திற்குச் சமம். ‘ஒவ்வொரு நாள் ஒவ்வொரு வருஷம்’ என்று எண்ணாகமம் 14:34 சொல்கிறது; ஒரு நாள் என்பது ஒரு வருடம் என்கிற வேதாகம நியதியை அந்த வசனம் பேசுகிறது. எசேக்கியேல் 4:6இல் தேவன், ‘ஒவ்வொரு வருஷத்துக் குப்பதிலாக ஒவ்வொரு நாளை உனக்குக் கட்டளையிட்டேன்’ என்று சொல்கிறார். எசேக்கியேல் 4:6. தானியேல் 9:24-27 இல் உள்ள 70 வாரங்கள் போன்று, வேதாகமத்தின் காலத் தீர்க்கதரிசனங்களுக்கு அர்த்தம்காண்பதில் இந்த நியதி மிகச்சரியாகப் பொருந்துவது மீண்டும்மீண்டும் நிரூபணமாகியுள்ளது. வெளி 13:5 இல் வருகிற 42 மாதங்களை ஒரு மாதத்திற்கு 30 நாட்கள் என்று வைத்துக் கணக்கிட்டால், 1260 தீர்க்கதரிசன நாட்கள் அதாவது 1260 வருடங்கள் வரும்.

நான்காம் நூற்றாண்டில், ரோமானியப் பேரரசன் கான்ஸ்டன்டைன் தன் சாம்ராஜ்யம் முழுவதும் கிறிஸ்தவ மார்க்கத்தை சட்டப்பூர்வமாக்கினான். தன் சாம்ராஜ்யத்தின் கிழக்கு மற்றும் மேற்கு பகுதிகளை இணைக்கும்படி, கி.பி 330 இல் தனது தலைநகரை கான்ஸ்டாண்டிநோபிளுக்கு மாற்றியபோது, ரோம் நகரம் தலைமைத்துவம் இல்லாத நகரமாகியது. போப் அந்த வெற்றிடத்தை நிரப்பினார். அவர் ஒரு சக்திவாய்ந்த மதத்தலைவராக மட்டுமல்ல, ஐரோப்பாவில் சொல்லிக் கொள்ளத் தக்க ஒரு அரசியல் சக்தியாகவும் மாறினார். கி.பி 538 இல், அஞ்ஞான ரோமப் பேரரசரான ஜஸ்டினியன், ரோம பிஷப்பிற்கு விசுவாசத்தின் பாதுகாவலர் என்கிற பட்டத்தை அதிகாரப்பூர்வமாக வழங்கினார். இந்த மத்தியக்காலச் சபை கிபி 538 முதல் கிபி 1798 வரை பெரும் செல்வாக்கைச் செலுத்தியது; இந்தப் பாடத்தின் முன்னுரையில் குறிப்பிடப்பட்ட பயங்கர உபத்திரவமும் அதில் அடங்கும். நெப்போலியனின் படைத்தளபதியான பெர்தியர், கி.பி. 1798 இல் போப்பைச் சிறைபிடித்தார். தீர்க்கதரிசனம் சொன்னபடி நிறைவேறியது. ஆறாம் போப் பயஸைக் கைதுசெய்த பெர்தியர் எந்த நடைமுறையையும் பின்பற்றாமல் அவரை போப்பியச் சிம்மாசனத்திலிருந்து அகற்றினார். போப்பு மார்க்கத்திற்கு மிகப்பலத்த அடி விழுந்தது; ஆனால், வெளிப்படுத்தல் 13:12 இன்படி, சாவுக்கேதுவான அந்தக் காயம் குணமாகியது. அந்த வல்லமை சம்பந்தப்பட்ட இன்னும் ஏராளமான சம்பவங்கள் நடக்க இருக்கிறது.

`எதிர்கால நிகழ்வுகளை தேவன் எவ்வளவு தூரம் துல்லியமாக அறிந்திருக்கிறார் என்பதைக் காட்டுகிற தீர்க்கதரிசனங்களின் மகத்துவம்பற்றிச் சிந்தியுங்கள். இன்னும் நிறைவேறாத தேவனுடைய வாக்குறுதிகள் இருந்தாலும், அவற்றை நாம் நம்பலாம் என்பதுபற்றி இந்த உண்மை நமக்கு என்ன கற்பிக்கிறது?`