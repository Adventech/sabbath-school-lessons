---
title:  மிருகத்தின் முத்திரை
date:   14/06/2023
---

`வெளி 14:9ஐ வெளி 14:12உடன் ஒப்பிடவும். மிருகத்தின் முத்திரை எங்கே போடப் படுகிறது? உபா 6:8, 11:19. மிருகத்தின் முத்திரையைப் பெறுகிறவர்களிடமிருந்து தேவமக்களை வேறுபடுத்திக் காட்டுகிற இரண்டு குணாதிசயங்கள் என்ன?`

ஒரு குழு மிருகத்தை வணங்குகிறது; அடுத்த குழு தேவனுடைய கற்பனைகளைக் கைக்கொள்கிறது; அதில் மிருக வல்லமை மாற்றமுயன்ற நான்காம் கற்பனையும் அடங்கும்; மேலும் அவர்கள் இயேசுவின் விசுவாசத்தை உடையவர்கள். சமுத்திரம், பூமியிலிருந்து எழும்புகிற மிருகங்கள்மூலம் பிசாசு செயல்படுகிறான்; தொழுகையின் மையத்தை, குறிப்பாக ஓய்வு நாளைத் தாக்குவதன்மூலம் தேவனுடைய அதிகாரத்தை முக்கியமற்றதாகக் காட்டுவதற்கு முயலுகிறான். மிருகத்தின் முத்திரை நெற்றியிலோ கையிலோ போடப்படுகிறது. நெற்றியானது மனதிற்கு அடையாளமாக இருக்கிறது; அங்குதான் மனசாட்சியும் பகுத்தறிவும் முடிவுசெய்கிற திறனும் அமைந்துள்ளன; கையானது செயல்களையும் கிரியைகளையும் அடையாளப்படுத்துகிறது. நம் மதச்சுதந்திரத்தைக் கட்டுப்படுத்தும் சட்டங்கள் உருவாகிற நாள் வரு கிறது; ஒருவேளை நாம் நினைப்பதைவிட அது விரைவில் வரலாம். தேவனுடைய வார்த்தையை மனதாரப் பின்பற்றி, கர்த்தருடைய மெய்யான ஓய்வுநாளைக் கடைப்பிடிப்பவர்கள் அனைவரும் ஒற்றுமைக்கும் சமுதாய நலனுக்கும் எதிரானவர்கள் என்று முத்திரைகுத்தப்படுவார்கள்.

வேதாகம ஓய்வுநாளைக் கனப்படுத்துகிறவர்களேபூமியில் தேவநியாயத் தீர்ப்புகள் வருவதற்குக் காரணமாக இருப்பதாகவும் சொல்லி, சட்ட ஒழுங்கின் எதிரிகள் என்று புறக்கணிக்கப்படுவார்கள். அவர்கள்மனசாட்சிக்குக் கட்டுப்பட்டு நடக்கும்போது, அது பிடிவாதம், அதிகாரத்தை அவமதித்தல் என்று சொல்வார்கள். அரசாங்கத்தின்மீது அன்பில்லாதவர்கள் என்று குற்றம் சாட்டப்படுவார்கள். ஞாயிறுதான் தங்களின் அதிகார ‘முத்திரை’ என்று ரோமச் சபை கூறுகிறது. அவ்வாறு மாற்றினது தன்னுடைய செயலே என்று கத்தோலிக்கச் சபை கூறுகிறது. மேலும் அந்தச் செயலானது மதவிவகாரங்களில் சபையின் பலத்திற்கும் அதிகாரத்திற்கும் அது முத்திரையாக இருக்கிறது.

எதிர்காலத்தில், சர்வதேச அளவில் நெருக்கடி ஏற்படும்போது, நமது உலகத்தில் ஒருவகையான தீவிர அரசியல், சமூக, மத, ஒழுக்க மாற்றங்கள் ஏற்படப்போகின்றன; அப்போது ஞாயிறு ஆசரிப்பு வலியுறுத்தப்படும்; அது ‘மிருகத்தின் முத்திரையாக’ மாறும். ஆனால் இவை எல்லாம் எவ்வாறு நடக்கப்போகின்றன என்று நமக்குச் சொல்லப்படவில்லை. வேதாகமம் பரந்த கண்ணோட்டத்தை மட்டுமே வழங்கியுள்ளது; ஆனால் மிருகத்தைத் தொழுகிறோமோ, சிருஷ்டிகரைத் தொழுகிறோமா என்பதை மையமாக வைத்தே மாபெரும் போராட்டம் இருக்கப்போகிறது என்றும், அதில் ஏழாம் நாள் ஓய்வுநாள் முக்கியப் பங்காற்றும் என்றும் சொல்கிறது.

`ஒன்று தேவனுடைய பக்கத்தில், அல்லது சாத்தானுடைய பக்கத்தில் இருக்கும்படி எந்தெந்த வழிகளில் மனுக்குலத்தார் எப்போதுமே பிரிந்து நின்றிருக்கிறார்கள்? ஏன் நடுநிலை இருக்க முடியாது? நாம் உண்மையில் யார் பக்கம் இருக்கிறோம் என்பதை எப்படி தெரிந்துகொள்வது?`