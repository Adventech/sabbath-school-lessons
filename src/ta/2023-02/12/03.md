---
title:  விசுவாசத் துரோகம்
date:   12/06/2023
---

`கடைசி நாட்களில் என்ன நடக்குமென பவுல் சொல்லுகிறார்? அந்திக்கிறிஸ்து வல்லமையாகிய மிருகத்தின் அடையாளங்களாக அவர் சொல்கிற விஷயங்கள் என்ன? 2தெச 2:3, 4 9-12.`

தேவ வார்த்தையின் சத்தியத்தைவிட்டு விலகுகிற ‘விசுவாசத் துரோகம்’ நேரிடும் என்று பவுல் எச்சரிக்கிறார். புதிய ஏற்பாட்டுத் திருச்சபையில் ஏற்கனவே விசுவாசத்துரோகத்தின் விதைகள் பரவியிருந்தது குறித்துக் கவலைப் படுகிறார்; அது பின்னான நூற்றாண்டுகளில் கிறிஸ்துவின் இரண்டாம் வருகைக்கு முன் செழித்துப் படரவிருந்தது. தேவவார்த்தையைத் திரிக்கிற போலிச் சுவிசேஷம் திருச்சபைக்குள் வரவிருந்தது.
சாத்தான்தான் அந்த விசுவாசத் துரோகத்திற்கு பின்னால் இருக்கிறான். அவனே உண்மையான ‘பாவ மனுஷன்’; அவன் ‘தேவன் என்னப்படுவது எதுவோ அவையெல்லாவற்றிற்கும் மேலாகத் தன்னை உயர்த்தி’, ‘தேவனுடைய ஆலயத்தில்’ உட்கார விரும்புகிறான். 2தெச 2:4. ஆனால் ‘மாபெரும் வஞ்சகன்’ தனது நோக்கங்களை நிறைவேற்ற மனித ஏதுகரங்கள் மூலம் செயல்படுகிறான்.

தானியேல்-வெளிப்படுத்துதலில் உள்ள அடையாளங்களைப் பார்க்கும்போது, தானியேல் 7இன் சின்ன கொம்பும், வெளிப்படுத்தல் 13, 14ன் மிருகமும், 2தெசலோனிக்கேயர் 2ல் உள்ள ‘கேட்டின் மகனும்’ ஒரே அமைப்பைக் குறிப்பது தெரிகின்றது.

அஞ்ஞான ரோமுக்குப் பிறகு வருகிற தேவதூஷண வல்லமைபற்றின தானியேலின் தீர்க்கதரிசனத்தை, சிறுத்தை போன்ற மிருகம்பற்றி யோவான் சொல்கிற விளக்கங்களோடு ஒப்பிடும்போது, சின்னகொம்பு-மிருகவல்லமை-கேட்டின் மகன் ஆகிய மூன்றுக்கும் இடையே பல ஒற்றுமைகள் தெரிகின்றன.எனவே, தானியேலும் பவுலும் யோவானும் போப்புமார்க்கம் என்கிற ஒரே வல்லமையைப் பற்றிப் பேசுகிறார்கள் என்பது தெரிகிறது.

தேவனுடைய வார்த்தையில் சமரசம்செய்து, சுவிசேஷத்திற்குப் பதிலாக மனித மரபுகளை வைத்து, வேதாகமச் சத்தியத்திலிருந்து விலகிச்சென்ற ஒரு மத அமைப்பை தீர்க்கதரிசனம் விவரிக்கிறது. இயேசுவின் வருகைக்கு மக்களை ஆயத்தப்படுத்தும்படி இந்த தீர்க்கதரிசனங்களை மகத்தான அன்புள்ள ஒரு தேவன் கொடுத்திருக்கிறார். அவை தேவனுடைய வார்த்தையிலிருந்து விலகிச்சென்ற தே வதுரோக மார்க்க அமைப்புகளுக்கு எதிரான கண்டனங்களாக இருக்கின்றன; ஒருவேளை அந்த அமைப்புகளில் உள்ளவர்கள் வித்தியாசமாக இருக்கலாம். வெளி 18:4. கோடிக்கணக்கானவர்களை ஏமாற்றிய ஒரு அமைப்பைப் பற்றி நாம் பேசுகிறோம். அந்த மக்கள் வஞ்சிக்கப்பட்டிருந்தாலும், அவர்களை கிறிஸ்து மிகவும் நேசிக்கிறார். எனவே, அப்படித்தான் நாமும் அவர்களை நடத்த வேண்டும்.

`மனுஷர் உங்களுக்கு எவைகளைச்செய்ய விரும்புகிறீர்களோ, அவைகளை நீங்களும் அவர்களுக்குச் செய்யுங்கள்; இதுவே நியாயப்பிரமாணமும் தீர்க்கதரிசனங்களுமாம். மத்தேயு 7:12. வெளிப்படுத்தல் 13, 14 இன் மிருக வல்லமைகள் தொடர்பாக, இந்த நியதியை நாம் எவ்வாறு நம் வாழ்க்கையில் பயன்படுத்தலாம்?`