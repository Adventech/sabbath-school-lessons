---
title:  தேவனுக்குப் பயப்படுங்கள்
date:   16/04/2023
---

இயேசுவின் சீக்கிர வருகைக்காக ஜனங்களை ஆயத்தப்படுத்தவும், முடிவுகாலச் செய்தியை உலகத்திற்கு அறிவிக்கவுமே நம்முடைய தலைமுறைக்கு வெளிப்படுத்தல் புத்தகம் கொடுக்கப்பட்டுள்ளது. தேவனுடைய திட்டங்களை வெளிப்படுத்தல் புத்தகம் வெளிப்படுத்துகிறது; சாத்தானின் திட்டங்களை தோலுரித்துக் காட்டுகிறது. அப்புத்தகம் தேவனுடைய கடைசி வேண்டுகோள்; ஒட்டு மொத்த மனுக்குலத்திற்கும் கொடுக்கப்படுகிற அவரது அவசர, நித்திய, உலகளாவிய செய்தி. 

`வெளி 14:7 இல் அப்போஸ்தலனாகிய யோவானின் அவசர முடிவுக்கால வேண்டுகோளை வாசியுங்கள். ஆதி 22:12; சங் 89:7; நீதி 2:5; பிர 12:13, 14; எபே 5:21. `

என்ன குறிப்பிட்ட அறிவுரையை நமக்குக் கொடுக்கிறார்? வெளி 14:7 இல் உள்ள ‘பயம்’ என்பதற்கான கிரேக்க புதிய ஏற்பாட்டு வார்த்தை ஃபோபியோ ஆகும். இது தேவனைப் பார்த்து அச்சமடைவதின் பின்னணியில் அல்ல, அவர்மேல் பயபக்தியும் பிரமிப்பும் மரியாதையும் கொள்வதின் அடிப்படையில் வருகிறது. அது தேவன்மேல் முழு மெய்ப்பற்றை வைப்பதையும், அவரது சித்தத்திற்கு முற்றிலும் அர்ப்பணிப்பதையும் வெளிப்படுத்துகிறது. அது சுயத்தை அல்ல, தேவனை முக்கியப்படுத்துகிற மனநிலையைக் குறிக்கிறது. இது ஏசாயா 14:13, 14 இல் சொல்லப்படும் லூசிபரின் மனநிலைக்கு நேர்மாறானது. அவன் தன் இருதயத்தில், ‘நான் வானத்துக்கு ஏறுவேன், தேவனுடைய நட்சத்திரங்களுக்குமேலாக என் சிங்காசனத்தை உயர்த்துவேன்; வட புறங்களி லுள்ள ஆராதனைக் கூட்டத்தின் பர்வதத்திலே வீற்றிருப்பேன் என்றும், நான் மேகங்களுக்கு மேலாக உன்னதங்களில் ஏறுவேன்; உன்னதமான வருக்கு ஒப்பாவேன்’ என்று சொன்னான். 

அவனுக்கு மாறாக, கிறிஸ்துவின் மனநிலை சரியானதாக இருந்தது: அவர், ‘தேவனுடைய ரூபமாயிருந்தும்,. . . சிலுவையின் மரணபரியந்தமும் கீழ்ப்படிந்தவராகி, தம்மைத்தாமே தாழ்த்தினார்’. பிலி 2:6, 8. 

மாபெரும் போராட்டத்தின் சாராம்சமே தேவனுக்கு அடிபணிவதைப் பற்றியதுதான். லூசிபர் தன்னை முக்கியப்படுத்தினான். தன்னைத் தவிர வேறு எந்த அதிகாரத்திற்கும் அடிபணிய மறுத்துவிட்டான். சிங்காசனத்தில் இருப்பவருக்கு அடிபணிவதற்குப் பதிலாக, சிங்காசனத்தில் இருந்து ஆட்சி செய்ய லூசிஃபர் விரும்பினான். சுருக்கமாக, தேவனுக்குப் பயப்படுவது என்றால் நம் சிந்தனையில் அவருக்கு முதலிடம் கொடுப்பதாகும். அது நமது சுயமுக்கியத்துவத்தையும் பெருமையையும் துறந்து, முற்றிலும் அவருக்காக வாழ்வது. 

அதுதான் முக்கியமாகவும் இருக்க வேண்டும்; ஏனென்றால் மூன்று தூதர்களில் முதலாம் தூதன் சொன்ன ஆரம்ப வார்த்தைகள் அவைதாம். எனவே, நாம் செவிகொடுக்க வேண்டும். 

`தேவனுக்குப் பயப்படுவதில் உங்கள் சொந்த அனுபவம் என்ன? ‘தேவனுக்குப் பயப்படுவது’ ஏன் நன்மையானது என்பதை எவ்வாறு ஒருவருக்கு நேர்மறையான வழியில் விளக்குவீர்கள்? `