---
title:  தேவனுக்குப் பயப்படுதலும் கீழ்ப்படிதலும்
date:   17/04/2023
---

`தேவனுக்குப் பயப்படுவதின் அர்த்தம்பற்றி வேதாகமம் வேறு என்ன சொல்கிறது? ‘தேவனுக்குப் பயப்படுவதின்’ விளைவு பற்றி பின்வரும் வசனங்கள் வெளிப்படுத்துவது என்ன? உபா 6:2; சங் 119:73, 74; பிர 12:13, 14.`

தேவனுக்குப் பயப்படுவதற்கும் அவருடைய கட்டளைகளைக்கைக் கொள்வதற்கும் இடையே தொடர்பிருப்பதை இந்த வசனங்கள் வெளிப்படுத்துகின்றன. தேவனுக்குப் பயப்படுவது என்பது கீழ்ப்படிதலுக்கு வழிநடத்துகிற பயபக்தியான மரியாதை மனநிலையாகும். கிருபையால் இரட்சிக்கப்பட்டவர்கள் தேவனுடைய கட்டளைகளுக்குக் கீழ்ப்படியவேண்டுமென பரலோகம் அவசர வேண்டுகோள் விடுக்கிறது. எபேசியர் 2:8-10. தேவனுடைய கட்டளைகளுக்குக் கீழ்ப்படிவதிலிருந்து கிருபை நம்மை விடுவிப்பதில்லை. சுவிசேஷம் நம்மை நியாயப்பிரமாணத்தின் ஆக்கினையிலிருந்து விடுவிக்கிறதே தவிர, அதற்குக் கீழ்ப்படிவதற்கான நமது கடமைலிருந்து அல்ல. கிருபை நமது கடந்தகால குற்ற உணர்விலிருந்து நம்மை விடுவிப்பது மட்டுமல்லாமல், இப்போது நாம் தேவ பக்திமிக்க கீழ்ப்படிதலுடன் வாழ்வதற்கும் நமக்குப் பெலனளிக்கிறது. அப்போஸ்தலனாகிய பவுல், ‘தமது நாமத்தினிமித்தம் விசுவாசத்துக்குக் கீழ்ப்படியப் பண்ணும்பொருட்டு, எங்களுக்குக் கிருபையையும் அப்போஸ்தல ஊழியத்தையும் அருளிச்செய்திருக்கிறார்’ என்று சொல்லுகிறார் ரோமர் 1:5. 

கிருபையினால் இரட்சிக்கப்படுவதால், அது தேவனுடைய பிரமாணத்தை இல்லாமலாக்குகிறது, அல்லது கீழ்ப்படிவேண்டிய அவசியத்தைக் குறைக்கிறது என்று சிலர் விநோதமாகக் கருதுகிறார்கள். கீழ்ப்படிதல்பற்றிப் பேசுவதே கிரியைத்துவம் என்று நம்புகிறார்கள். எனக்கு இயேசுமட்டும் போதும் என்கிறார்கள். ‘எந்த இயேசு?’ என்பதுதான் கேள்வி. நாமே உருவாக் கிய இயேசுவா? அல்லது வேதாகமத்தின் இயேசுவா? பிரமாணம் கிறிஸ்துவினுடைய குணத்தின் எழுத்துப்படிவம்; அதைக் குறைத்து மதிப்பிடுவதற்கு வேதாகமத்தின் கிறிஸ்து ஒருபோதும் நம்மை வழிநடத்தமாட்டார். உலகத்திற்கு தம்மையும் தம்முடைய திட்டத்தையும் மிகத்தெளிவாக வெளிப்படுத்துகிற வேதாகமத்தின் கோட்பாடுகளைக் குறைத்து மதிப்பிடவும், தம்முடைய போதனையை அவசியமற்ற, பக்தியற்ற ஒழுக்க அறிக்கையாகக் குறைத்து மதிப்பிடவும் வேதாகமத்தின் கிறிஸ்து ஒருபோதும் நம்மை வழிநடத்த மாட்டார். கிறிஸ்து சகல கோட்பாட்டுச் சத்தியங்களும் அடங்கியவர். இயேசு சத்தியமே உருவானவர். கோட்பாடுகளை வாழ்ந்து காட்டியவர். இயேசுவின் மேல்வைக்கிற விசுவாசத்தின்மூலம் அவர் அருளுகிற அனைத்தையும் முழுமையாக ஏற்றுக்கொள்ளும்படி வெளிப்படுத்தல் நம்மை அழைக்கிறது. அது ‘தேவனுக்குப் பயப்படுங்கள்’ என்று அழைக்கிறது; தெய்வீக, கீழ்ப்படிதலுள்ள வாழ்க்கைவாழ நமக்கு அதிகாரமளிக்கும் அவருடைய மீட்பின் வல்லமையில் விசுவாசம்வைப்பதில் பயம் வெளிப்படுகிறது. 

`தேவனுக்குப் பயப்படுவதைப் புரிந்துகொள்ள, ‘‘ஆத்துமாவைக் கொல்ல வல்லவர்களாயிராமல், சரீரத்தை மாத்திரம் கொல்லுகிறவர்களுக்கு நீங்கள் பயப்பட வேண்டாம்; ஆத்துமாவையும் சரீரத்தையும் நரகத்திலே அழிக்க வல்லவருக்கே பயப்படுங்கள்’ எனும் இயேசுவின் வார்த்தைகள் எவ்வாறு உதவுகின்றன? மத்தேயு 10:28.`