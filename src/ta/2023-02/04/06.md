---
title:  வெளிப்படுத்துதலின் ஜெயங்கொள்கிறவர்கள்
date:   20/04/2023
---

‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிறவர்கள்’. வெளி 14:12. கடைசி நாட்களில் தேவனுக்கு உண்மையுள்ளவர்கள் இருக்கும் விதத்தை இது விவரிக்கிறது. ஆனாலும், யாராக இருந்தாலும் தேவனுடைய கட்டளைகளைக் கடைப்பிடிப்பதற்கான ஒரே வழி, அப்போதும் இப்போதும், இயேசுவின் விசுவாசம் மட்டுமே. அந்த வசனம் ‘இயேசுவில் வைக்கும் விசுவாசம்’ என்று சொல்லவில்லை; அதுவும் முக்கியமானது என்றாலும், ‘இயேசுவின் விசுவாசம்’ என்பதில் அதிகம் சம்பந்தப்பட்டுள்ளது. அது சாத்தானுடைய கொடிய சோதனைகளின்மேல் வெற்றிபெறுவதற்கு கிறிஸ்துவுக்கு உதவின அவருடைய விசுவாசத்தைக் குறிக்கிறது. விசுவாசம் என்பது ஒவ்வொரு விசுவாசிக்கும் கொடுக்கப்படுகிற ஈவு. ஆவியானவர் நம் இருதயங்களில் வைக்கும் விசுவாசத்தை செயலில் வெளிப்படுத்தும்போது, அந்த விசுவாசம் வளருகிறது. நாம் நமது சித்தத்தின் வல்லமையால் அல்ல, மாறாக நமக்குள்ளாகக் கிரியைசெய்கிற ஜீவனுள்ள கிறிஸ்துவின் வல்லமையால் ஜெயங்கொள்ளுகிறோம். நாம் யார் என்பதனால் அல்ல, அவர் யார் என்பதால் ஜெயிக்கிறோம். 

அவர் ஜெயம்பெற்றதால், நாமும் ஜெயங்கொள்ள முடியும். அவர் வெற்றி பெற்றிருப்பதால் நாமும் வெற்றிபெற முடியும். அவர் சோதனையின்மேல் வெற்றிபெற்றதால் நாமும் சோதனையின்மேல் வெற்றிபெற முடியும். 

`‘தேவனுக்கு பயந்து,’ ‘அவரை மகிமைப்படுத்தி’ வாழ்கிற ஜெயமிக்க வாழ்க்கை எப்படிப்பட்டதாக இருக்கும்? எபி 4:14-16; எபி 7:25. `

பிசாசின் தந்திரமான உத்திகளை தேவகுமாரனாகிய இயேசு மேற்கொண்டார். தேவனுடைய வாக்குறுதிகளில் நம்பிக்கைவைத்து, பிதாவின் சித்தத்திற்கு தம் சித்தத்தை அர்ப்பணித்து, பிதாவின் வல்லமையைச் சார்ந்து சோதனைகளை எதிர்கொண்டார். அவரை நம்பினால், அவரை நோக்கினால், அவரை விசுவாசித்தால், நாமும் வெற்றிபெறலாம். இயேசுவே நமக்கு எல்லாமாக இருக்கிறார்; மூன்று தூதர்களுடைய செய்திகள் அனைத்தும் அவரைப்பற்றியதே. வெளிப்படுத்தலின் செய்தி தோல்வியைப் பற்றியது அல்ல, வெற்றியைப் பற்றியது. அவரது கிருபையினாலும் வல்லமையினாலும் ஜெயம் பெற்றவர்களைப் பேசுகிறது. 

வெளிப்படுத்தலில் ‘ஜெயங்கொள்ளுதல்’ என்கிற வார்த்தை ஏதாவது ஒரு விதத்தில் 11 முறை வருகிறது. முதல் நூற்றாண்டு முதல் நம் காலம் வரையிலான கிறிஸ்தவ திருச்சபையைச் சுட்டிக்காட்டுகிற ஏழு சபைகள்பற்றிய தரிசனத்தில், ஒவ்வொரு தலைமுறையிலும் ‘ஜெயங்கொள்ளுகிறவர்கள்’ இருப்பார்கள் என்று யோவான் கூறுகிறார். முடிவுகாலத்தில் ‘ஜெயங்கொள்ளுகிறவர்கள்’ எல்லாவற்றையும் சுதந்தரித்துக்கொள்கிறார்கள். வெளி 21:7. இது கிரியைத்துவம் அல்ல. அது இயேசு கிறிஸ்துவின்மூலம் கிடைக்கிற வெற்றி; அவருடைய பரிபூரண நீதியின் பரிபூரண வாழ்க்கைதான் அவர்களுக்கு நித்திய வாழ்வின் வாக்குறுதியைக் கொடுக்கிறது. அது செயலில் வெளிப்படுகிற விசுவாசம். அது விசுவாசிகளின் வாழ்க்கையைமறுரூபமாக்குகிற, மாற்றுகிற, அதிசயமான கிருபை. 

`உங்கள் வாழ்க்கையில் நீங்கள் மேற்கொள்ள விரும்புகிற விஷயங்கள் உள்ளனவா? அந்த ஆசைகளை எவ்வாறு செயலாக மாற்றலாம்?   வெளிப்படுத்துதலின் ‘ஜெயங்கொள்பவர்களில்’ ஒருவராக நாம் இருக்க நடைமுறை ரீதியான என்ன நடவடிக்கைகளை எடுக்கலாம்? `