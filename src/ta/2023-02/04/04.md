---
title:  தேவனை மையமாகவைத்து வாழுதல்
date:   18/04/2023
---

இது மிகைநுகர் போக்கு யுகம்; லௌகீக விழுமியங்கள் சுயத்தை மையப்படுத்துகின்றன; ஆனால் பரலோகமோ சுயத்தின் கொடுமை ஆட்சியிலிருந்தும், சுயத்தை முக்கியப்படுத்தும் அடிமைத்தனத்திலிருந்தும் விலகி, தேவனை நம் வாழ்வின் மையமாக வைக்குமாறு வேண்டுகோள் விடுக்கிறது. சிலருக்கு, பணம் தான் வாழ்க்கையின் மையமாக இருக்கிறது. மற்றவர்களுக்கு, சிற்றின்பம் அல்லது அதிகாரம் மையமாக இருக்கிறது. சிலருக்கு, விளையாட்டு, இசை அல்லது பொழுதுபோக்கு மையமாக இருக்கலாம். தேவனையே நம் வாழ்க்கையின் மையமாக வைத்து, அவருக்குப் பயந்து, மரியாதைசெலுத்தி, கனப்படுத்து மாறு நம்மை உறுதியுடன் அழைக்கிற புத்தகம் வெளிப்படுத்தல். 

`தேவனையே நம் வாழ்க்கையின் மெய்யான மையமாக வைப்பது பற்றி பின்வரும் வசனங்கள் சொல்லுவது என்ன? மத் 6:33; கொலோ 3:1, 2; எபி 12:1, 2.`

நம் மனது யாருக்கு என்கிற போராட்டம்தான் பூமியின் இறுதிப் போராட்டத்தின் மையமாக இருக்கும். அது மெய்ப்பற்றையும், அதிகாரத்தையும், தேவ சித்தத்திற்கு அர்ப்பணிப்பதையும் அடிப்படையாகக் கொண்டிருக்கும். 

நமது எண்ணங்களைக் கட்டுப்படுத்த நன்மைக்கும் தீமைக்கும் இடையே நடக்கிற போர்தான் மாபெரும் போராட்டத்தின் கடைசிப் போர். பவுல் அதுகுறித்து நம்மை அறிவுறுத்துகிறார்: ‘கிறிஸ்து இயேசுவிலிருந்த சிந்தையே உங்களிலும் இருக்கக்கடவது’. பிலி 2:5. மனம் நமது வாழ்கையின் உள்கோட்டை. அது நமது செயல்களின் ஊற்று. ‘இருக்கக்கடவது’ என்றால் அனுமதியுங்கள் அல்லது தெரிந்துகொள்ளுங்கள் என்று பொருள். அது சித்தத்தின் தன்னிச்சைச் செயலாக மாறவேண்டுமெனக் கூறுகிறது. கிறிஸ்துவின் சிந்தையைப் பெறத் தெரிந்துகொள்ளுவது என்றால், நித்தியம் குறித்த விஷயங்களால் நம் மனதை நிரப்பி, அதன்மூலம் நம் எண்ணங்களை வடிவமைக்க அவரை அனுமதிக்க தெரிந்துகொள்வது ஆகும். நாம் எதைச் சிந்திக்கிறோம் என்பதை நமது செயல்கள் வெளிப்படுத்துகின்றன. தேவனுக்குப் பயப்படுவதென்றால், அவருக்கு நம் வாழ்வில் முதலிடம் கொடுப்பதாகும். 

எண்ணங்களைக் கட்டுப்படுத்த மனதாரத் தீர்மானிக்கும்போது, அவற்றைக் கட்டுப்படுத்துவது எவ்வளவு எளிதாக இருக்கப்போகிறது! பிரச்சினை என்னவென்றால், சரியான விஷயங்களை, அதாவது ‘பூமியிலுள்ளவைகளையல்ல, மேலானவைகளை’ சிந்திக்க நாம் மனப்பூர்வமாக முயலாவிட்டால், விழுந்துபோன, பாவமான நிலையில் இருக்கிற நம் மனம், இயற்கையாகவே இழிவான, இவ்வுலகத்திற்குரிய விஷயங்களை நோக்கித்தான் செல்லும். எனவே, பவுல் சொன்னது போல், பரிசுத்தமான நம்முடைய தெரிந்துகொள்ளும் உரிமையைப் பயன்படுத்தி, பரலோக காரியங்களையே யோசிக்க மெனக்கெட்டு, உள் நோக்கத்தோடு தேர்வு செய்ய வேண்டும். 

`‘சகோதரரே, உண்மையுள்ளவைகளெவைகளோ, ஒழுக்கமுள்ளவைகளெவைகளோ, நீதியுள்ளவைகளெவைகளோ, கற்புள்ளவைகளெவைகளோ, அன்புள்ளவைகளெவைகளோ, நற்கீர்த்தியுள்ளவைகளெவைகளோ, புண்ணியம் எதுவோ, புகழ் எதுவோ அவைகளையே சிந்தித்துக்கொண்டிருங்கள். ’ பிலி 4:8. இங்கே பவுல் சொல்கிறபடி செய்வதற்கு என்ன பண்ணலாம்?`