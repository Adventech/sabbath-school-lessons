---
title:  தேவனை மகிமைப்படுத்துதல்
date:   19/04/2023
---

பழைய ஏற்பாட்டில் ‘தேவனை மகிமைப்படுத்துங்கள்’ என்றுதேவனுடைய நியாயத்தீர்ப்பின் அடிப்படையிலேயே பெரும்பாலும் சொல்லப்படுகிறது. யோசுவா 7:19; 1சாமு 6:5; எரே 13:15, 16; மல் 2:2; முதலாம் தூதனுடைய செய்தியிலும் அவ்வாறே சொல்லப்படுகிறது. வெளி 14:7. அதேபோல்தான் வெளி 19:1, 2இலும் வருகிறது. ‘அல்லேலூயா, இரட்சணியமும் மகிமையும் கனமும் வல்லமையும் நம்முடைய தேவனாகிய கர்த்தருக்கே உரியது; அவருடைய நியாயத்தீர்ப்புகள் சத்தியமும் நீதியுமானவைகள்’. 

`தேவனை மகிமைப்படுத்துவதற்கான ஒரு வழியைப் புரிந்துகொள்ள இந்த வசனங்கள் எவ்வாறு உதவுகின்றன? 1கொரி 3:16, 17; 1கொரி 6:19, 20; 1கொரி 10:31. `

நம் சரீரங்கள் தேவனுடைய ஆவி வாசம்பண்ணுகிற ஒரு கூடாரம் என்றும், தேவனுடைய பிரசன்னத்தால் பரிசுத்தமாகிற ஓர் ஆலயம் என்றும் பவுல் சொல்கிறார். நம் வாழ்வின் ஒவ்வொரு பகுதியிலும் தேவனை மகிமைப்படுத்துமாறு வேதாகமம் அழைக்கிறது. தேவன் நம் வாழ்வின் மையமாக இருக்கும்போது, நமது உணவுப்பழக்கம், உடை, பொழுதுபோக்கு, உறவு என எதுவாக இருந்தாலும், அவருக்கு மகிமை செலுத்துவது நமது விருப்பமாக இருக்கும். தேவனுடைய சித்தத்தைச் செய்ய நம்மை அர்ப்பணித்து, அவரது அன்பின் குணத்தை உலகத்திற்கு வெளிப்படுத்தும்போது தேவனை மகிமைப்படுத்துகிறோம். முடிவுக்கால நியாயத்தீர்ப்பின் அடிப்படையில் இது இன்னும் முக்கியமாகிறது. 

`நம் வாழ்க்கை சம்பந்தப்பட்ட ஒட்டுமொத்த தீர்மானங்களும் இருக்கவேண்டிய விதம்பற்றி பவுல் என்ன வேண்டுகோள் விடுக்கிறார்? ரோமர் 12:1, 2. `

இந்த வசனத்தில் உள்ள சரீரங்கள் என்பதற்கான புதிய ஏற்பாட்டு கிரேக்க வார்த்தை சோமாட்டா ஆகும்; இதை ஒரு மனிதனின் சரீரம், மனது, உணர்வுகள் சேர்ந்த ஒன்றாக மொழிபெயர்ப்பதுதான் சரி. அதனால்தான் வேதாகமம் அதை ‘புத்தியுள்ள ஆராதனை’ என்று சொல்கிறது. அதாவது, நாம் செய்கிற அனைத்திலும் ‘தேவனுக்குப் பயப்படவும்’, ‘அவரை மகிமைப்படுத்தவும்’ நம்மை முழுவதுமாக அர்ப்பணிக்கும்போது, நம் மனதையும் சரீரத்தையும் உணர்வுகளையும் அவரிடம் கொடுப்போம். அது புத்தியுள்ள ஆராதனையாக இருக்கும். மேலும், தேவனுடைய நியாயத்தீர்ப்பின் வெளிச்சத்தில், கீழ்ப்படிய கவனமாக இருப்பது, உண்மையில் ஒரு நல்ல யோசனை. 

`உங்கள் சரீரத்தை நீங்கள் கையாளுகிற விதம்பற்றிச் சிந்தியுங்கள். உங்கள் சரீரத்தால் உண்மையில் நீங்கள் தேவனை மகிமைப்படுத்துகிறீர்களா என்பதை எவ்வாறு உறுதிசெய்யலாம்? `