---
title:  மேலும் படிக்க
date:   07/04/2023
---

‘எதைப் பார்க்கிறோமோ அதைப் போல மாறுகிறோம் என்பதே அறிவார்ந்த மற்றும் ஆவிக்குரிய இயல்பின் விதி. எவற்றைத் தியானிக்க மனதை அனுமதிக்கிறோமோ, அதற்கேற்றவாறு மனதும் படிப்படியாக மாறிக்கொள்கிறது. எதன்மேல் அன்பையும் மரியாதையையும் செலுத்தப் பழகுகிறதோ, அதனோடு மனது ஒன்றிணைந்து விடுகிறது. தூய்மை, நற்குணம், சத்தியம் ஆகியவற்றில் ஒருவர் வைத்திருக்கிற இலக்கிற்குமேலாக அவர் உயரவே முடியாது. சுயநலமே ஒருவருடைய உயர்ந்த இலட்சியமாக இருந்தால், மேன்மையான எதையும் ஒருபோதும் அடைய முடியாது. மாறாக, தொடர்ந்து கீழ்நோக்கியே மூழ்குவார். தேவ கிருபைக்குமட்டுமே அவரை உயர்த்துகிற வல்லமை உள்ளது. தன் சுயபெலத்தில் விடப்பட்டால், அவர் கீழ்நோக்கிச் செல்வது தவிர்க்க முடியாததாகிவிடும்.

நம் சிந்தைகளில் விதைக்கிற விதைகளுக்கு ஏற்றாற்போல நம் குணங்களும் ஆளுமைகளும் நுட்பமாகவும், நமக்குப் புலப்படாமலும் தெரியாமலும் முதலில் மாறுகின்றன. நல்ல விதைகளை விதைத்தால், நல்ல கனி கிடைக்கும். இந்த உலகத்தின் தீய விதைகளை விதைத்தால், இந்த உலகத்தின் கனியை குணத்தில் விளைவிப்பீர்கள். தேவன்மேலும் ஆவிக்குரிய விழுமியங்கள், முன்னுரிமைகள்மேலும் அக்கறையின்மையை விதைத்தால், நம் ஆவிக்குரிய வாழ்வில் அலட்சியம், பற்றின்மை, மெத்தனம், விரக்தி ஆகிய கனிகளை அறுவடை செய்கிறோம். ‘ஒரு நாளில் இறுதி உபத்திரவக் காலம், ‘மிருகத்தின் முத்திரை’ போன்ற பல சம்பவங்கள் நிகழப்போவது எனக்குத் தெரியும்; அவ்வாறு வரும்போது, மாறிவிடுவேன்’ என்று நினைக்கிறவர்கள் மிகஆபத்தான பாதையைத் தேர்வுசெய்கிறார்கள். தேவன் இப்போதே, இந்தத் தருணத்திலேயே, நம் வாழ்க்கையை அவரிடம் ஒப்படைக்குமாறு அழைக்கிறார். பரிசுத்த ஆவிக்கு இணங்குவதற்கு ஒருவர் எவ்வளவு காலம் தாழ்த்துகிறாரோ, அவ்வளவுக்கு தேவனுடைய தூண்டுதல்களை உணரமுடியாமல் அவரது ஆத்துமா மென்மேலும் கடினப்படுகிறது; மேலும், சத்துருவின் பொய்களை நம்பி, அவற்றில் விழுவதற்கான வாய்ப்பு ஏற்படுகிறது.

**கலந்துரையாடக் கேள்விகள்**

`வெளி 14:1420 சொல்கிற அறுவடை நியதியின் பின்னணியில், கிருபையால் இரட்சிக்கப்படுவதற்கும், கிருபையில் வளர்வதற்கும் இடையேயான தொடர்பு என்ன?`

`தாவரங்களின் வளர்ச்சிக்குத் தேவையானவற்றைப் பற்றி விவாதிக்கவும்; அதை நமது ஆவிக்குரிய வளர்ச்சியுடன் ஒப்பிடவும். இரண்டுக்குமுள்ள ஒற்றுமைகள் என்ன? அதாவது, தாவரங்களின் வளர்ச்சிக்குத் தேவையான விஷயங்களை நாம் எவ்வாறு நம் சொந்த வாழ்க்கையில் பயன்படுத்தலாம்?`

`தீர்மானம்செய்ய தேவன் கொடுத்துள்ள திறனுக்கும், மன உறுதிக்கும் வித்தியாசம் உள்ளதா? வளருகிற கிறிஸ்தவர் இந்த வேறுபாட்டைப் புரிந்துகொள்வது ஏன் முக்கியம்?`

`கிறிஸ்துவின் இரண்டாம் வருகையை எதிர்பார்த்திருக்கும் வேளையில், ‘மனுஷகுமாரன்’ என்கிற பெயர் எவ்வாறு நியாயவிசாரணை வேளையில் நமக்கு ஓர் ஊக்கமாக இருக்கிறது? ஒரு மனிதர், மனுகுலத்தைச் சேர்ந்தவர், நியாயத்தீர்ப்பில் நம் பிரதிநிதியாக இருக்கிறார் என்பதை உணர்வது ஏன் ஆறுதலாக இருக்கிறது?`