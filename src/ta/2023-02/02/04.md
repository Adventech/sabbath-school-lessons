---
title:  பரலோக விசாரணை
date:   04/04/2023
---

`வெளி 14:14; அப் 1:9-11 வசனங்களில் என்ன ஒற்றுமைகளைக் காணமுடிகிறது?`

‘வெண்மையான மேகத்தையும், அந்த மேகத்தின்மேல் மனுஷகுமாரனுக் கொப்பானவர். . . உட்கார்ந்திருக்கிறதையும் கண்டேன்’ என்று யோவான் கூறுகிறார். வெளி 14:14. இயேசு பரலோகத்திற்கு ஏறிச்சென்றபோது, சீடர்கள் வானத்தை அண்ணாந்து பார்த்துக் கொண்டிருக்கையில் ‘இயேசுஉயர எடுத்துக் கொள்ளப்பட்டார்; அவர்கள் கண்களுக்கு மறைவாக ஒரு மேகம் அவரை எடுத்துக்கொண்டது’ என்று அப் 1:9இல் லூக்கா பதிவு செய்திருக்கிறார். இயேசு மேகம் போன்ற திரளான தூதர்களோடு எடுத்துக்கொள்ளப்பட்டார்; அதேபோல மேகம் போன்ற திரளான தூதர்களோடு வருவார். பிரமிப்போடு பார்த்துக்கொண்டிருந்த சீடர்களிடம் தூதர்கள், ‘உங்களிடத்தினின்று வானத்துக்கு எடுத்துக்கொள்ளப்பட்ட இந்த இயேசுவானவர் எப்படி உங்கள் கண்களுக்கு முன்பாக வானத்துக்கு எழுந்தருளிப்போனாரோ, அப்படியே மறுபடியும் வருவார்’ என்று சொன்னார்கள். அப் 1:11. இதில் ஒரு தெய்வீக சத்தியம் உள்ளது; ஒருவேளை அது நம் கண்களுக்கு புலப்படாமல் இருக்கலாம். ‘மனுஷ குமாரனாகிய’ ‘இந்த இயேசு’, அதாவது நாசரேத்தின் புழுதி படிந்த தெருக்களில் நடந்து சென்ற, நெருக்கடிமிக்க தெருக்களில் எருசலேமின் மக்களுக்கு ஊழியம்செய்த, இஸ்ரவேலின் கிராமங்களில் வியாதியஸ்தர்களைக் குணமாக்கின, கலிலேயாவின் மலையோரப் புல்வெளிகளில் பிரசங்கித்த இதே இயேசு மீண்டும் வருகிறார்.

தானி 7ல் நியாயவிசாரணையின் அடிப்படையிலும் மனுஷகுமாரன் என்கிற வார்த்தை வருகிறது.

`நியாயவிசாரணை போன்ற தீவிரமான ஒரு விஷயத்தில் இயேசுவை ‘மனுஷகுமாரன்’ என்று தானியேல் ஏன் அழைத்தார்? தானி 7:9, 10, 13, 14. நியாயவிசாரணையில் ‘மனுஷகுமாரன்’தாம் மையம் வகிக்கப்போகிறார் என்பதை அறிவதில் எத்தகைய ஆறுதல் கிடைக்க வேண்டும்?`

தானி 7:9, 10 இல், பரலோக நியாயசங்கம் உட்கார்ந்திருந்ததையும், ஆயிரம் ஆயிரமான, கோடாகோடி பரலோக ஜீவிகள் சிங்காசனத்தைச் சுற்றிலும் நின்றதையும் தானியேல் பார்க்கிறார். நியாயவிசாரணை துவங்கியது; புத்தகங்கள், அதாவது நமது வாழ்க்கைகுறித்த பரலோகப் பதிவுகள் பிரபஞ்சத்திற்கு முன்பாகத் திறக்கப்படுகின்றன. தானி 7:13, 14 இல், மனுஷகுமாரன் நீண்ட ஆயுசுள்ளவரான பிதா இருக்கிற இடமட்டும் வந்து, தம்முடைய நித்திய ராஜ்யத்தைப் பெறுகிறார். மனிதகுலம் முழுவதையும் காப்பாற்ற பிதாவும் குமாரனும் பரிசுத்த ஆவியானவரும் தங்களால் முடிந்த அனைத்தையும் செய்திருக் கிறார்கள் என்பதை ஒட்டுமொத்த பிரபஞ்சத்திற்கும் முன்பாக நியாயவிசாரணை வெளிப்படுத்துகிறது. இந்த நியாயவிசாரணை பரிசுத்தவான்களை மட்டுமல்ல, சாத்தானுடைய பொய்யான குற்றச்சாட்டுகளுக்கு எதிராக தேவனுடைய குணத்தையும் மெய்ப்பித்துக் காட்டுகிறது. யோபு 1; 2; சங்கீதம் 51:1-4.

`உங்கள் முழு வாழ்க்கையும் தேவனுக்கு முன்பாக விசாரிக்கப்படப் போகிறது! அவ்வாறு விசாரிக்கப்படும்போது உங்களுடைய ஒரே நம்பிக்கை என்ன? ரோமர் 8:1.`