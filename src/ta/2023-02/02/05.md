---
title:  வென்றவரின் கிரீடம்
date:   05/04/2023
---

‘தமது சிரசின்மேல் பொற்கிரீடத்தையும் தமது கையிலே கருக்குள்ள அரிவாளையும்’ வைத்திருந்த மனுஷகுமாரன் என்று இயேசுவை யோவான் விவரிக்கிறார். வெளி 14:14. ‘கிரீடம்’ என்பதற்கான கிரேக்க வார்த்தை ஸ்டெபனோஸ். இது வெற்றிபெற்றவருக்குச் சூட்டுகிற கிரீடம். ஒரு தடகள வீரன் ஒரு போட்டியில் வெற்றிபெற்றதும், அவனுக்கு ஒரு ஸ்டெபனோஸை, அதாவது மரியாதைக்கும், புகழுக்கும், வெற்றிக்கும் அடையாளமான கிரீடத்தைச் சூடுவார்கள்.

இயேசு ஒருமுறை அவமானத்திற்கும் கேலிக்கும் அடையாளமான முட் கிரீடத்தை அணிந்தார்; மனிதர்களால் நிந்தித்துப் புறக்கணிக்கப்பட்டார். அவரைத் திட்டினார்கள்; கேலிசெய்தார்கள்; துப்பினார்கள்; அடித்தார்கள்; சாட்டையால் அடித்தார்கள். ஆனால் இப்போது அவர் மகிமையின் கிரீடத்தை அணிந்து வருகிறார்; ராஜாதி ராஜாவாகவும், கர்த்தாதி கர்த்தாவாகவும் திரும்பிவருகிறார்.

`வெளி 14:15; மாற்கு 4:26-29 ஆகிய வேதப்பகுதிகளுக்கு இடையேயுள்ள ஒற்றுமைகள் என்ன? இவை எதைப் பற்றிப் பேசுகின்றன?`

தேவாலயத்தின் மகிமையின் தேவனுடைய பிரசன்னத்திலிருந்து தேவ தூதன் புறப்படுகிறான். இயேசுவிடம், ‘பயிர் முதிர்ந்தது, பயிர் விளைந்து, அறுப்புக் காலம் வந்தது’ என்று சொல்கிறான். அதாவது, ‘அறுப்புக்காலம் வந்தது. நீர் போய் உமது பிள்ளைகளைக் கூட்டி, வீட்டிற்கு அழைத்துவாரும்’ என்கிறான்.

இயேசு புதிய ஏற்பாட்டில் விவசாயத்திலிருந்து பல உவமைகளைப் பயன்படுத்துகிறார். ஒன்றுக்கும் மேற்பட்ட இடங்களில், தம் மக்களின் வாழ்வில் நற்செய்தியாகிய விதை விளைந்ததை விளக்குவதற்கு ‘பயிர்முதிர்ந்து அறுவடைக்கு ஆயத்தமாக இருக்கிறது’ என்பதை அடையாளமாகப் பயன்படுத்துகிறார்.

‘விதை முளைவிடுவது ஆவிக்குரிய வாழ்க்கையின் துவக்கத்தைக் குறிக்கிறது; மேலும் ஒரு தாவரத்தின் வளர்ச்சி கிறிஸ்தவ வளர்ச்சிக்கான அழகான உருவமாகும். இயற்கை போன்றதே கிருபையும்; வளர்ச்சியின்றி உயிர் இருக்காது. செடிகள் ஒன்று வளர வேண்டும்; அல்லது மடிய வேண்டும். அதன் வளர்ச்சி அமைதியாகவும், உணரமுடியாததாகவும், தொடர்ச்சியாகவும் இருப்பதுபோல, கிறிஸ்தவ வாழ்க்கையின் வளர்ச்சியும் உள்ளது. வளர்ச்சியின் ஒவ்வொரு கட்டத்திலும், நம் வாழ்க்கை பூரணமாக இருக்கலாம்; நம்மைக் குறித்த தேவ நோக்கம் நிறைவேறினால், தொடர்ச்சியான வளர்ச்சி இருக்கும். பரிசுத்தமாக்கப்படுதல் என்பது வாழ்நாள்முழுவதும் நடைபெறுகிற பணி. நமக்கான வாய்ப்புகள் பெருகும்போது, நமது அனுபவம் விசாலமாகும்; அறிவும் பெருகும். ‘

கதிரிலே நிறைந்த தானியமானது கிருபையால் மறுரூபமாகி, அன்பினால் ஊக்கமடைந்து, கிறிஸ்துவின் நாமத்திற்கு மகிமையாக கீழ்ப்படிதலுள்ளவாழ்க்கை வாழுகிற யாவரையும் குறிக்கிறது. அவர்களின் இதயம் இயேசுவின் இதயத்துடன் ஒன்றியிருக்கும்; அவர் விருப்பமே அவர்கள் விருப்பமாக இருக்கும்.

`‘வளர்ச்சியின் ஒவ்வொரு கட்டத்திலும், நம் வாழ்க்கை பூரணமாக இருக்கலாம்’ என்கிற எலன் ஒய்ட்டின் மேற்கோளை எவ்வாறு புரிந்துகொண்டீர்கள்? குறிப்பாக இப்போது நம்மிடம் தவறுகளும் குறைபாடுகளும் காணப்படுகிற நிலையில், அது எதைச் சுட்டிக்காட்டுகிறது?`