---
title:  நித்திய தெரிவுகள்
date:   02/04/2023
---

வெளி 14ன் செய்தியானது, விழுந்துபோன, கலகக்கார ஓர் உலகத்திற்கு, அதாவது ஆறாயிரம் வருடங்களாக பாவத்திலும் தீமையிலும் மூழ்கியிருக்கிற ஓர் உலகத்திற்கு இயேசு தம் இரக்கத்தால் கொடுக்கிற இறுதிச் செய்தியாகும். பூமியில் உள்ள ஒவ்வொரு மனிதனும் இயேசுவுக்கு ஆதரவாகவோ எதிராகவோ இறுதியாக, மாற்றமுடியாத தீர்மானம் செய்யப்போகிற ஒரு நாள் வருகிறது. நம்மை பாவத்தின் ஆக்கினையிலிருந்தும், பாவத்தின் பிடி யிலிருந்தும் நம்மை விடுவிக்கிற கிறிஸ்துவின் நீதிகுறித்த வெளிப்படுத்தலின் செய்தியானது, பூமி முழுவதும் மீண்டும்மீண்டும் எதிரொலிக்கப் போகிறது.

`மத்தேயு 24:14ஐ வெளி 14:6 உடன் ஒப்பிடவும். இயேசு தாம் திரும்பி வருவதற்கு முன் உலகெங்கும் சுவிசேஷம் பரவிச்செல்வது குறித்து தம் சீடர்களுக்கு என்ன வாக்குறுதி அளித்தார்?`

‘ராஜ்யத்தினுடைய இந்தச் சுவிசேஷம் பூலோகமெங்கும் பிரசங்கிக்கப்படும்’ என்று மத் 24:14-ல் இயேசு சொன்னார். இந்த வாக்குறுதி, வெளி14:6 சொல்வதுபோல முடிவுகாலத்திற்கான கிறிஸ்துவின் செய்தி அறிவிக்கப்படும்போது நிறைவேறுகிறது; சுவிசேஷமானது ‘சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும்’ அறிவிக்கப்படும் என்று அந்த வசனம் சொல்லுகிறது.

இயேசு தாம் சீக்கிரத்தில் வருவதாக வெளி 22இல் மூன்று முறை கூறுகிறார் வெளி 22:7, 12, 20. தாம் சீக்கிரத்தில் வரப்போகிற பின்னணியில், ‘அநியாயஞ்செய்கிறவன் இன்னும் அநியாயஞ்செய்யட்டும்; அசுத்தமாயிருக்கிறவன் இன்னும் அசுத்தமாயிருக்கட்டும்; நீதியுள்ளவன் இன்னும் நீதிசெய்யட்டும்; பரிசுத்தமுள்ளவன் இன்னும் பரிசுத்தமாகட்டும்’ என்று நம் கர்த்தர் சொல்கிறார். வெளி 22:11. வெளிப்படுத்தல் ஒரு மகிமையான இறுதிநிகழ்வை நோக்கி நகர்கிறது; அப்போது ஒவ்வொரு நபரும் கிறிஸ்துவுக்கு ஆதரவாகவோ எதிராகவோ தீர்மானம் செய்ய வேண்டியதிருக்கும். ஆம், ஒவ்வொரு நாளும், ‘சிறுசிறு விஷயங்கள்’ என்று அழைக்கப்படுபவற்றில்கூட, நாம் இயேசுவுக்கு ஆதரவாகவோ, அவருக்கு எதிராகவோ தீர்மானிக்கிறோம். தற்போது தங்கள் வாழ்க்கையில் தொடர்ந்து தவறான தீர்மானங்களே செய்துவருகிற ஒருவர், இறுதி நெருக்கடியில், சட்டென இயேசுவின் பக்கம் வருவது, அதுவும் ஒட்டுமொத்த தீய உலகமும் அவருக்கு எதிராக நிற்கும்போது வருவது கூடாத காரியம். இன்றும் என்றும், ஒவ்வொரு நாளும் நாம் கிறிஸ்துவுக்கும் அவருடைய கட்டளைகளுக்கும் உண்மையுள்ளவர்களாக இருக்கத் தீர்மானிக்க வேண்டும். ‘நாம் தேவனுடைய கற்பனைகளைக் கைக்கொள்வதே அவரிடத்தில் அன்புகூருவதாம்’. 1யோவான் 5:3.

எலன் ஒய்ட் கூறுவது போல்: ‘இயேசு தம் வருகையில் நம் குணத்தை மாற்றப்போவதில்லை. குணம் மாறுகிற பணி இப்போது நடக்க வேண்டும். நமது அன்றாட வாழ்க்கையே நமது முடிவைத் தீர்மானிக்கிறது. ‘

`தேவன் எவ்வாறு நம் குணங்களை மாற்றுகிறார், நாம் கிருபையில் வளருவதற்கு என்ன வழிகளைப் பயன்படுத்துகிறார்? இயேசுவைப் போல நம்மை மாற்றுவதற்கு நாம் பரிசுத்த ஆவியானவரை முற்றிலும் அனுமதிக்க என்ன செய்யலாம்?`