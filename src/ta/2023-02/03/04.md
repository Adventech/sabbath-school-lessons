---
title:  கிருபையின் ஓர் அறிக்கை
date:   11/04/2023
---

மூன்று தூதர்களின் செய்திகள் கிருபையின் அறிக்கையாகும். அவை ஒரு இரட்சகருடைய அளவில்லாத அன்பின் அறிக்கை; நம்மில் ஒருவரை இழந்து போவதைவிட தாமே நரகத்தை அனுபவிக்கிற அளவுக்கு நம்மை மிகவும் நேசிக்கிற இயேசுவைப் பற்றிய விவரம். அவை எல்லையற்ற, ஆழமறிய முடியாத, புரிந்துகொள்ள முடியாத, அழியாத, முடிவில்லாத வரம்பற்ற அன்பின் விவரம். தேவன் எதிர்பாராமல் எதுவும் நடக்காதே. நேரத்திற்கு நேரம் மாறுகிற மனிததெரிவுகளுக்கு தேவன் கீழ்ப்பட்டவர் அல்லர். பாவத்தின் ஆளுகையிலிருந்து நம்மை விடுவிக்க அவர் போட்ட திட்டம், பாவம் தன் கோர முகத்தைக் காட்டியபிறகு உருவான சிந்தனை அல்ல. பாவத்தின் அரங்கேற்றத்தால் என்ன செய்வதென்று தேவன் திகைத்துவிடவில்லை.

`இரட்சிப்பின் திட்டம்பற்றி வெளி 13:8; 1பேதுரு 1:18-20 சொல்வது என்ன?`

வெளி 14:6 இல் உள்ள ‘நித்திய சுவிசேஷம்’ கடந்த காலம், நிகழ்காலம், எதிர்காலம் ஆகியவற்றை உள்ளடக்கியது. ஒழுக்கத் தேர்வுகளைச் செய்யும் திறனுடன் தேவன்மனிதகுலத்தைப் படைத்தபோது, அவர்கள் தவறான தேர்வுகளைச் செய்வார்களென அவர் எதிர்பார்த்தார். சிருஷ்டிகளுக்குத் தேர்ந்தெடுக்கும் திறன் கொடுக்கப்பட்டதால், அவருடைய அன்பான இயல்புக்கு எதிராகக் கலகம்செய்யும் திறனையும் பெற்றிருந்தார்கள். இந்த யதார்த்தத்தைத் தவிர்ப்பதற்கான ஒரே வழி, இயந்திர மனிதர்களை உருவாக்கி, சில அனைத்துலகத் திட்டங்களால் அவர்களைக் கட்டுப்படுத்துவதுதான். கட்டாயத்தால் பற்றைப் பெறுவது தேவ இயல்புக்கு முரணானது. தெரிவுசெய்யும் உரிமை இருந்தால்தான் அன்பு. மேலும் ஒருவருக்குத் தெரிவுசெய்யும் உரிமை வழங்கினால், அவர் தவறான தீர்மானங்களைச் செய்வதற்கான சாத்தியம் உள்ளது. எனவே, இரட்சிப்பின் திட்டமானது ஏதேனில் முதல் பெற்றோர் கலகம்செய்ததற்கு முன்னரே தேவனுடைய மனதில் உருவானது.

‘‘நம்முடைய மீட்பிற்கான திட்டமானது ஆதாமின் வீழ்ச்சிக்குப் பிறகு, மறுயோசனையால் உருவான திட்டம் அல்ல. அது ‘ஆதிகாலமுதல் அடக்கமாயிருந்த’ இரகசியத்தின் வெளிப்பாடாக இருந்தது. ரோமர் 16:25. அது நித்திய காலம்முதல் தேவனுடைய சிங்காசனத்தின் அடித்தளமாக இருந்த நியதிகளின் வெளிப்பாடாக இருந்தது’’.–Ellen G. White, The Desire of Ages, p. 22.

‘நித்திய சுவிசேஷம்’ கடந்த காலத்தையும் நிகழ்காலத்தையும்பற்றி மட்டும் பேசவில்லை; அது நம்பிக்கையான எதிர்காலத்திற்கான அடிப்படையாக இருக்கிறது. நம்மோடு என்றென்றும் இருப்பதற்கு ஏங்குகிற இருதயமுள்ள ஒருவரோடு நித்தியமாக வாழ்வதைப் பற்றி அது பேசுகிறது.

`நாம் கிறிஸ்துவில் இரட்சிப்பைப் பெறுவதற்கு ‘உலகத்தோற்றத் துக்கு முன்னே’ அவருக்குள் ‘தெரிந்தகொள்ளப்பட்டோம்’ என்பதன் அர்த்தம் என்ன? எபே 1:4. இந்த உண்மை நம்மை ஏன் அதிகமாக ஊக்குவிக்க வேண்டும்?`