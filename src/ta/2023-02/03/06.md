---
title:  ஓர் ஊழியப்பணி இயக்கம்
date:   13/04/2023
---

வேதாகமத்தை ஆழமாக ஆராய்ந்து, ஆரம்பகால அட்வென்டிஸ்டுகள் இந்தச் செய்திகளின் முக்கியத்துவம்பற்றி புரிந்துகொண்டார்கள். கிறிஸ்துவின் வருகைக்காக உலகத்தை ஆயத்தப்படுத்த, இந்த தலைமுறைக்கான ஒரு செய்தியை தேவன் வைத்திருப்பதையும், அது சகல ஜாதிகளுக்கும் கோத்திரத்தாருக்கும் பாஷைக்காரருக்கும் ஜனக்கூட்டத்தாருக்கும் அறிவிக் கப்படவேண்டிய கடைசிக்கால செய்தி என்பதையும் உணர்ந்தார்கள். மூன்று தூதர்களின் செய்திகள்தாம் அட்வென்டிஸ்ட் ஊழியப்பணியின் ஆரம்பம் முதலே ஊக்கமாக இருந்துவருகிறது.

ஜான் ஆண்ட்ரூஸை 1874 இல், ஜெனரல் கான்ஃபரன்ஸ் நமது முதல் வெளிநாட்டு ஊழியராக ஐரோப்பாவிற்கு அனுப்பியது. ‘நம் மனிதர்களில் மிகவும் திறமையானவர்’ என்று ஜான் ஆண்ட்ரூஸ்பற்றி எலன் ஒய்ட் குறிப்பிடுகிறார். ஆண்ட்ரூஸ் குறைந்தது ஏழு மொழிகளைப் பேசக்கூடியவர்; புதிய ஏற்பாட்டை மனப்பாடமாகச் சொல்லக்கூடியவர்; பழைய ஏற்பாட்டிலும் பெரும்பாலான பகுதியை அறிந்திருந்தார். அவர் மிகச்சிறந்த அறிஞர்; சிறந்த எழுத்தாளர், ஆற்றல்மிக்க போதகர்; நிகரற்ற இறையியல் வல்லுனர்.

அப்படியொரு மனிதரை மிகக் குறைவான விசுவாசிகளே இருந்த இடத்திற்கு ஏன் அனுப்ப வேண்டும்? உங்களிடமிருந்த ‘மிகத்திறமையான மனிதரை’ ஏன் முன்பின் அறியாத ஓர் ஊழியக்களத்திற்கு அனுப்ப வேண்டும்? அவர் ஏன் செல்லத் தயாராக இருந்தார்? ஒரு சில ஆண்டுகளுக்குமுன் அவரது மனைவி இறந்திருந்தார். அவர் ஏன் அமெரிக்காவில் தன் குடும்பத்தினரையும் நண்பர்களையும் விட்டுவிட்டு, கிறிஸ்துவின் நோக்கத்திற்காக அனைத்தையும் பணயம் வைத்து, முன்பின் தெரியாத ஒரு தேசத்திற்கு தனது இரண்டு குழந்தைகளுடன் பயணம்செய்யத் தயாராக இருந்தார்?
அதற்கு ஒரே ஒரு காரணம்தான். இயேசு சீக்கிரத்தில் வரப்போவதையும், கடைசிக்காலச் சத்தியத்தின் செய்தி உலகம் முழுவதும் செல்ல வேண்டியதையும் நம்பினார். நமது வரலாறு முழுவதிலும், நம்மில் அறிவாளிகளும் திறமையானவர் களும் தேவனுடைய கடைசிக்காலச் செய்தியை அறிவிக்க பூமியின் கடைசிப்பரியந்தமும் பயணித்துள்ளனர். அவர்களில் ஆசிரியர்கள், மருத்துவப் பணியாளர்கள், போதகர்கள், விவசாயிகள், பெறியாளர்கள், தச்சர்கள், பல்வேறு கைவினைஞர்கள் இருந்தனர். சிலர் திருச்சபை ஊழியர்கள்; ஆனால் பலர் அப்படி இல்லை. அவர்கள் இயேசு சீக்கிர வருகிறார் என்று நம்பிய விசுவாசிகள்.

`வெளி 14:6; அப் 1:8; மத் 24:14 இல் என்ன ஒற்றுமையைக் காணமுடிகிறது?`

நித்திய சுவிசேஷத்தைப் பிரசங்கிப்பது புவியியல் எல்லைகளைத் தாண்டி நடைபெறவேண்டிய பணி. பூமியின் தொலைதூரப் பகுதிகளுக்குள்ளும் செல்ல வேண்டும். அனைத்து மொழியினரையும் கலாச்சாரத்தினரையும் சென்றடைய வேண்டும். இறுதியில், உலகம் முழுவதிலும் தாக்கத்தை ஏற்படுத்த வேண்டும். ஐக்கிய நாடுகள் சபையால் அங்கீகரிக்கப்பட்ட 235 நாடுகளில் 210க்கும் அதிகமான நாடுகளை நம் செய்தி இதுவரை சென்றடைந்துள்ளது!

`மூன்று தூதர்களின் செய்திகளை சகல ‘ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும்’ பரப்புவதில் நீங்கள் என்ன பங்கை வகிக்கலாம்?`