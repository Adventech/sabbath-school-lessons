---
title:  ‘நித்திய’ சுவிசேஷம்
date:   10/04/2023
---

மூன்று தூதர்களுடைய செய்திகளின் முதல் செய்தி துவங்குகிற விதம்பற்றிக் கவனியுங்கள்; ‘நித்திய’ சுவிசேஷத்துடன் தொடங்குகிறது. வெளி 14:6. சுவிசேஷத்தின் ஆழத்தைப் புரிந்துகொள்ளத் தவறினால், மூன்று தூதர்களுடைய செய்திகளின் முக்கியக் கருத்துப் புரியாது. மேலும், தேவனுடைய நியாயத்தீர்ப்பு வேளை, பாபிலோனின் விழுகை, மிருகத்தின் முத்திரையில் சம்பந்தப்பட்ட செய்திகளை ஒருபோதும் முழுமையாகப் புரிந்துகொள்ள முடியாது.

`பின்வரும் வசனங்களில் ‘நித்திய சுவிசேஷம்’ எவ்வாறு வெளிப்படுகிறது? 1கொரி 15:1-4; ரோமர் 3:24-26; 5:6-8 வசனங்கள் சுட்டிக்காட்டும் நம்பிக்கை என்ன?`

கிறிஸ்து நமக்காக மரித்தார், மகிமையோடு உயிர்த்தெழுந்தார், எப்போதும் நம்மேல் அன்போடும் அக்கறையோடும் இருக்கிறார் என்கிற நம்புவதற்கரிய நற்செய்திதான் சுவிசேஷம். அவர் சிந்திய இரத்தத்திலும் அவருடையஉயிர்த்தெழுதலின் வல்லமையிலும் விசுவாசம் வைப்பதால், பாவத்தின் தண்டனையிலும் வல்லமையிலும் இருந்து விடுவிக்கப்படுகிறோம். அப்போஸ்தலனாகிய பவுலின் சிந்தனைமுழுவதிலும் கிறிஸ்து நிறைந்திருந்தார்; அவரது போதனைகளிலும் கிறிஸ்துவே மையமாக இருந்தார். பவுலின் கடந்த காலப் பாவத்தின் ஆக்கினையிலும் குற்றவுணர்விலுமிருந்து சிலுவையில் அறையப்பட்ட கிறிஸ்து அவரை மீட்டார். உயிர்த்தெழுந்த கிறிஸ்து அவருக்கு நிகழ்காலத்திற்கான வல்லமையைக் கொடுத்தார்; திரும்பி வரப்போகிற கிறிஸ்து எதிர்கால நம்பிக்கையை அளித்தார்.

ரோமர் புத்தகத்தின் இந்த வேதப்பகுதியில் உள்ள நான்கு கருத்துகள்:

1. நாம் கிருபையால் இலவசமாக நியாயப்படுத்தப்படுகிறோம்.
2. கிருபை என்பது தேவநீதியின் உறுதிமொழி.
3. இயேசுவை விசுவாசத்தோடு ஏற்றுக்கொள்கிறவர்களை கிருபை நியாயப் படுத்துகிறது.
4. நாம் பாவிகளாக இருந்தபோதே தேவ அன்பு நமக்காக வெளிப்பட்டது.

நற்குணங்களும் தகுதிகளும் முயன்றுபெறுதலும் இல்லாதவர்களுக்குக் கிடைப்பதே கிறிஸ்துவின் கிருபை. தொலைந்துபோன பாவிகளுக்கு ஏற்படக்கூடிய வியாகுலமும் வேதனையுமான மரணத்தை இயேசு அடைந்தார். பாவத்திற்கு எதிரான பிதாவின் உக்கிரத்தை, அதாவது நியாயத்தீர்ப்பை முழுமையாக அனுபவித்தார். நாம் அங்கீகரிக்கப்படும்படிக்கு அவர் புறக்கணிக்கப் பட்டார். அவருடைய வாழ்க்கையை நாம் வாழ நம் மரணத்தை அவர் ஏற்றுக்கொண்டார்.

எனவே, நாம் நியாயப்பிரமாணத்தின் கிரியைகளில்லாமல், விசுவாசத்தால் இரட்சிக்கப்படுவதில் ஏதாவது ஆச்சரியம் இருக்கிறதா? சிலுவையில் கிறிஸ்து நமக்காகச் செய்தவற்றுடன் நாம் எதையாவது சேர்க்க சாத்தியமுள்ளதா? அது நல்ல நோக்கமுள்ள, முற்றிலும் பரிசுத்த ஆவியானவரால் நிறைந்து செய்கிற கிரியைகளாக இருந்தாலும்கூட அவற்றைச் சேர்க்கமுடியுமா? இரட்சிப்பின் இந்தத் திட்டமானது, காலத்தின் தோற்றத்திற்குமுன்னரே ஏற்படுத்தப்பட்டது; அதனால்தான் இது ‘நித்திய சுவிசேஷம்’ என்று அழைக்கப்படுகிறது. 2தீமோ 1:9, தீத்து 1:2, எபே 1:4. உலகம் சிருஷ்டிக்கப்படுவதற்கு முன்னரே, என்ன நடக்கும் என்பதை தேவன் அறிந்திருந்தார்; எனவே, அந்த நெருக்கடி ஏற்படும்போது உதவக்கூடிய இரட்சிப்பின் திட்டத்தை அவர் ஏற்கனவே ஏற்படுத்தியிருந்தார்.