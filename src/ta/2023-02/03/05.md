---
title:  உலகமெங்கும்
date:   12/04/2023
---

`வெளி 14:6 ஐ மீண்டும் வாசியுங்கள். நித்திய சுவிசேஷத்தை எங்கெல்லாம் அறிவிக்க வேண்டும்? ஒரு திருச்சபையாக நம் அழைப்பிற்கும், நம் ஊழியப்பணிக்கும் இந்த பதில் எவ்வாறு முக்கியமானதாக இருக்கிறது?`

மூன்று தூதர்களில் முதலாம் தூதன் கொண்டுவந்த அவசர, கடைசிக்காலச் செய்தியின்படி, இந்த நித்திய சுவிசேஷத்தை சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக்கூட்டத்தாருக்கும் அறிவிக்க வேண்டும். இது மிகப்பிரமாண்டமான, மிகப்பெரிய, மகத்தான, மிகவிரிவான ஓர் ஊழியப்பணி; இது நம் சிந்தையில் முற்றிலும் நிறைந்திருக்க வேண்டும். நாம் நம் மிகச்சிறந்த முயற்சிகளை இதற்குக் கொடுக்க வேண்டும்; இதற்கு நமது முழு அர்ப்பணிப்பு அவசியம். இது நம் சுயநலத்திலேயே நாம் மூழ்கியிருப்பதிலிருந்து கிறிஸ்துவின் சேவையில் ஆர்வம்கொள்ள நம்மை நடத்துகிறது. இது நம்மைவிட மிகப் பெரிய ஒரு நோக்கத்திற்கு நம்மை அழைக்கிறது; நம் சொந்தச் சிந்தைகளின் குறுகிய எல்லைகளிலிருந்து மிகப்பெரிய ஒரு தரிசனத்தைநோக்கி நம்மை அழைத்துச் செல்கிறது.

`மத்தேயு 28:19, 20 எவ்வாறு முதல் தூதனுடைய செய்தியுடன் பொருந்துகின்றது?`

பால் டேவிட் டிரிப் என்பவர் தனது புத்தகத்தில், ஒவ்வொரு மனிதனும் தன்னைவிட பெரிதான ஒரு நோக்கத்தில் ஒரு பகுதியாக இருக்கவேண்டியது மனதளவில் அவசியம் என்று விவாதிக்கிறார்: ‘மனிதர்கள் தங்கள் சொந்த வாழ்க்கையைவிட பெரிதான ஒரு நோக்கத்தில் அங்கம்வகிக்கவே படைக்கப்பட்டுள்ளனர். பாவம் நம்மை நம் சொந்த வாழ்க்கை அளவிற்குச் சுருக்கி விடுகிறது. கிறிஸ்துவின் கிருபை, நம்சுயநல நோக்க சாம்ராஜ்யத்தின் திகிலான எல்லைகளிலிருந்து நம்மை மீட்டு, தேவனுடைய ராஜ்யத்தின் நித்திய நோக்கங்களுக்காகவும் திருப்திகரமான வாழ்க்கையால் கிடைக்கிற வாழ்வுக்காகவும் வாழ நம்மை மீட்கிறது. ‘

எந்த ஒரு மனிதனும் தன் சொந்த முயற்சியால் சாதிப்பதைவிட மிகப்பெரிய, மிக விசாலமான ஒரு பணியை நிறைவேற்ற தேவன் தம் ஞானத்தால் எழுப்பியுள்ள தெய்வீக இயக்கத்தில் பங்குவகிப்பதைவிட, அதிக ஊக்கமளிக்கிற, அதிக நிறைவான, அதிக பலனளிக்கிற பணி வேறு எதுவும் இல்லை. வெளி 14 இன் கட்டளையானது தமது சபையிடம் தேவன் இதுவரை ஒப்படைத்த பணி யிலேயே மிகப்பெரிய பணியாகும். இயேசு திரும்பி வருவதற்கு சற்றுமுன் தேவனுடைய புத்திக்கெட்டா அன்பை வெளிப்படுத்துவதற்கான மகத்தான பணிக்கு நம் வாழ்க்கையை அர்ப்பணிக்க இது ஒரு தீவிர வேண்டுகோள்.

`உங்களைவிட பெரிதான ஒரு நோக்கத்தில் ஈடுபட்டதில் உங்கள் சொந்த அனுபவம் என்ன? இன்றைய ஆராய்ச்சியின் கருத்தைப் புரிந்துகொள்ள அந்த அனுபவம் எவ்வாறு உதவுகிறது? மேலும், பிரபஞ்சத்தில் நித்திய மாற்றத்தை ஏற்படுத்த பிரபஞ்சத்தின் சிருஷ்டிகரால் நாம் பயன்படுத்தப்படுவதைவிட பெரிய நோக்கம் வேறு ஏதாவது இருக்கமுடியுமா?`