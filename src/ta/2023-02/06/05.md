---
title:  மேசியா ‘சங்கரிக்கப்படுவார்’
date:   03/05/2023
---

இந்த 490 வருட தீர்க்கதரிசனத்தை தானியேலுக்கும் யூதர்களுக்கும் மிகவும் முக்கியமான ஒரு நிகழ்ச்சியுடன் காபிரியேல் தொடங்கினார். அது எருசலேமை திரும்ப எடுத்துக் கட்டுவதற்கான கட்டளை. எருசலேமைப்பற்றி பல்வேறு கட்டளைகள் இயற்றப்பட்டிருந்தாலும், கிமு 457இல் போடப்பட்ட கட்டளை யூதர்கள் தங்கள் சொந்தத் தேசத்திற்குத் திரும்புவது மட்டுமல்லாமல், ஒரு மார்க்கத்தினராக தங்களை நிலைநிறுத்தவும் அனுமதித்தது. எஸ்றா 7:13, 27.

கி. மு. 457இன் இலையுதிர்காலத்தில் அர்தசஷ்டா ராஜா அந்தக் கட்டளையைப் பிறப்பித்தார். கிமு 457 இன் இந்தக் கட்டளையிலிருந்து மேசியா வரும் வரை 69 வாரங்கள் அல்லது 483 ஆண்டுகள் செல்லும். கிமு 457 இல் தொடங்கி கணக்கிட்டால், 483 ஆண்டுகள் கழித்து, கிபி 27ம் வருடம் வரும்.

மேசியா என்றால் ‘அபிஷேகிக்கப்பட்டவர்’ என்று அர்த்தம். கி. பி 27 இல், மேசியாவாகிய இயேசு கிறிஸ்து ஞானஸ்நானம் பெற்றார். மத் 3:13-17. கிறிஸ்து ஞானஸ்நானம் பெற்று, தம் மூன்றரை வருட ஊழியத்தைத் துவங்கவிருந்த காலத்தை நூற்றுக்கணக்கான வருடங்களுக்குமுன்னரே தானியேல் சரியாகக் கணித்தார்.

`ரோமர் 5:6-9ஐ தானி 9:26 உடன் சேர்த்து வாசிக்கவும். இங்கே வெளிப்படும் மாபெரும் சத்தியங்கள் என்ன?`

‘அந்த அறுபத்திரண்டு வாரங்களுக்குப் பின்பு மேசியா சங்கரிக்கப்படுவார்; ஆனாலும் தமக்காக அல்ல’. தானி 9:26. மேசியா ‘சங்கரிக்கப்படுவார்’ அல்லது சிலுவையில் அறையப்படுவார். அந்த வசனம் மேலும், ‘தமக்காக அல்ல’ என்று சொல்லுகிறது. அதாவது, கல்வாரியின் சிலுவையில் கிறிஸ்து மரித்தது நமக்காகவே தவிர, அவருக்காக அல்ல; அதனால்தான் பவுல், ‘நாம் பாவிகளாயிருக்கையில் கிறிஸ்து நமக்காக மரித்ததினாலே, தேவன் நம்மேல் வைத்த தமது அன்பை விளங்கப்பண்ணுகிறார்’ என்று எழுதமுடிந்தது. ரோமர் 5:8.

தானி 9:27ல், அந்த வாரம் பாதி சென்றபோது, அதாவது கடைசி ஏழுஆண்டுகளின் பாதியில், கிறிஸ்து ‘பலியையும் காணிக்கையையும் ஒழியப்பண்ணுவார்’ என்று வாசிக்கிறோம். இந்த எழுபதாம் வாரத்தின் பாதியில், கி. பி. 31 இல், கிறிஸ்து சிலுவையில் மரித்து, தமது இரத்தத்தால் நித்திய உடன்படிக்கையை உறுதிப்படுத்தினார்; பலிமுறைகள் அனைத்துவிதமான முக்கியத்துவத்தையும் இழந்தன.

மேசியாவாகிய கிறிஸ்து சிலுவையில் அறையப்பட்டு, கி. பி. 31இன் வசந்த காலத்தில் பலிமுறைகளையும், அதன் தீர்க்கதரிசன முக்கியத்துவத்தையும் ஒழியப்பண்ணுவார் என்று இந்தத் தீர்க்கதரிசனங்கள் வெளிப்படுத்துகின்றன. இந்த முன்னுரைத்தல்கள் ஒவ்வொன்றும் மிகச்சரியாக நிறைவேறின. சரியாக பஸ்காப் பண்டிகையின்போது, பிரதான ஆசாரியன் பஸ்கா ஆட்டுக்குட்டியை பலிசெலுத் திக் கொண்டிருந்த சமயத்தில், கிறிஸ்து நமக்காகப் பலியிடப்பட்டார்.

`மேலே தியானித்தவற்றை மனதில் வைத்து, மாற்கு 15:38; மத் 3:15, 16 வசனங்களை வாசியுங்கள். தானி 9:24-27ன் தீர்க்கதரிசனத்தைப் புரிந்துகொள்ள இந்த வசனங்கள் எவ்வாறு உதவுகின்றன?`