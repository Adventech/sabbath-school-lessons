---
title:  அவர் நியாயத்தீர்ப்பு கொடுக்கிற வேளை
date:   29/04/2023
---

### இவ்வார ஆராய்ச்சிக்கு
தானி 8; தானி 9; எஸ்றா 7; மத் 3:13-17; ரோமர் 5:6-9; மாற்கு 15:38; லேவி 16:16.

> <p>மனன வசனம்</p>
> நித்திரையைவிட்டு எழுந்திருக்கத் தக்க வேளையாயிற்றென்று, நாம் காலத்தை அறிந்தவர்களாய், இப்படி நடக்க வேண்டும்; நாம் விசுவாசிகளானபோது இரட்சிப்பு சமீபமாயிருந்ததைப் பார்க்கிலும் இப்பொழுது அது நமக்கு அதிக சமீபமாயிருக்கிறது. இரவு சென்றுபோயிற்று, பகல் சமீபமாயிற்று. ரோமர் 13:11.

அமெரிக்காவில் யெல்லோஸ்டோன் தேசிய பூங்காவில் ஏற்பட்ட காட்டுத்தீபற்றி நேஷனல் ஜியோகிராஃபிக் இதழில் பல ஆண்டுகளுக்கு முன்பு ஒரு செய்தி வெளியானது. தீ அணைந்ததும், சேதத்தை மதிப்பிடுவதற்காக வனக்காவலர்கள் ஒரு மலையில் ஏறிச் சென்றனர். ஒரு மரத்தின் அடிப்பகுதியில் ஒரு பறவை எரிந்து சாம்பலாக இருந்ததை ஒரு வனக்காவலர் கண்டார். அந்தக் காட்சியால் சற்றே வேதனையடைந்த அவர் ஒரு குச்சியால் அந்தப் பறவையைத் தள்ளிவிட்டார்.

அதைத் தள்ளியபோது, இறந்த தாய்பறவையின் இறக்கைகளுக்குக் கீழே இருந்து மூன்று குஞ்சுப் பறவைகள் ஓடின. வரவிருந்த அழிவைப் பற்றி அறிந்ததும், அந்தத் தாய் பறவை தனது குஞ்சுகளை தனது இறக்கைகளின் கீழ் சேர்த்து வைத்திருக்கிறது. அது பாதுகாப்பான இடத்திற்கு பறந்திருக்க முடியும்; ஆனால் தன் குஞ்சுகளை விட்டுவிட்டுச் செல்லவில்லை. கிறிஸ்துவின் கீழ் தஞ்சமடைந்த ஒரு விசுவாசிக்கான எத்தகைய பாதுகாப்புக் காட்சியை இது முன்வைக்கிறது!

தேவ நியாயத்தீர்ப்பின் ஜுவாலைகள் அவர்களை எரிப்பதற்கு பதிலாக அவரை கல்வாரியில் எரித்தன; கிறிஸ்துவில் பாதுகாப்பாக இருக்கிற அனைவரும் என்றென்றும் அவரது இறக்கைகளின் கீழ் பாதுகாப்பாக இருக்கிறார்கள். சிலுவையில், கிறிஸ்து ஆக்கினைக்குள்ளான பாவியாக நியாயந்தீர்க்கப்பட்டார்; அதனால் நாம் பரலோக ராஜ்யத்தின் நீதியுள்ள மக்களாக நியாயந்தீர்க்கப்பட முடிகிறது. அவர் ஒரு குற்றவாளியாகத் தீர்க்கப்பட்டார்; அதனால் நாம் நித்திய அழிவின் அக்கினியிலிருந்து உருவகமாக, உண்மையாக விடுவிக்கப்பட முடிகிறது.

_2023, மே 6 வகுப்புக்காகப் படிக்கவேண்டிய பாடம்_