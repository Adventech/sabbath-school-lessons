---
title:  தானியேலுக்கு தூதன் சொன்ன விளக்கம்
date:   02/05/2023
---

`தானியேலுக்கு தேவதூதன் கொடுத்த விளக்கம் என்ன? தானி 9:23. தானி 8:14 இல் உள்ள பரிசுத்த ஸ்தல சுத்திகரிப்பின் அர்த்தம் புரிய இது ஏன் முக்கியமானது?`

‘சொல்லுகிற வார்த்தையை கவனித்துக்கேட்டு, தரிசனத்தை அறிந்துகொள்’ என்று தானியேலிடம் தேவதூதன் சொன்னான். தானி 9:23. அந்த வார்த்தை என்ன? தரிசனம் என்ன? தானி 9 இல் தரிசனம் எதுவும் பதிவு செய்யப்படவில்லை; எனவே தானி 8 இல் உள்ள தரிசனத்தின் புரிந்து கொள்ளாத பகுதியான 2,300-இராப்பகல் பற்றித்தான் காபிரியேல் தூதன் பேசியிருக்க வேண்டும். தானி 8:27.

`தானி 9:24-27ல் காபிரியேல் தொடர்ந்து பேசுகிறார். இயேசுவின் வாழ்க்கை, ஊழியத்தின் என்ன நிகழ்வுகளைப் பற்றிப் பேசுகிறார்?`

இந்தத் தீர்க்கதரிசனத்தின் முதல் பகுதி தேவ மக்களான யூதர்களைப் பற்றியது. ‘உன் ஜனத்தின்மேல் எழுபதுவாரங்கள் செல்லும்படி குறிக்கப்பட்டிருக்கிறது’. அதாவது, யூததேசம்பற்றிச் சொல்கிறது. தானி 9:24. அடையாளத்தீர்க்கதரிசனங்களில், ஒரு நாள் என்பது ஒரு வருடத்திற்குச் சமம். எசேக் 4:6; எண் 14:34. தானியேல்-வெளிப்படுத்தலில், அடையாள உருவங்கள் இருப்பதுபோல, அடையாளத் தீர்க்கதரிசனக் காலமும் உள்ளது. தீர்க்கதரிசனத்தின் நாள்வருட நியதி இங்கே பொருந்துவதை உறுதியாக அறிவதற்கான வழிகளில் ஒன்று, தானியேலின் தீர்க்கதரிசனத்தில் அதைப் பயன்படுத்தும்போது, ஒவ்வொரு நிகழ்வும் காலவரிசையில் சரியாக அமைவதைக் காண முடியும். (நாளைய பாடத்தைப் பார்க்கவும். ) இந்த நியதியின்படி கணக்கிட்டால், 70 வாரங்கள் என்பது 490 நாட்களைக் கொண்டது. ஒரு தீர்க்கதரிசன நாள் என்பது ஒரு வருடத்திற்குச் சமம் என்பதால், 490 நாட்கள் என்பது 490 வருடங்களாகும்.

தானியேலிடம் காபிரியேல் 490 வருடங்கள் ‘குறிக்கப்பட்டிருக்கிறது’ என்று கூறுகிறார்; இதற்கான எபிரெய வார்த்தை சதக்; ‘வெட்டப்படுகிறது’ என்றும் அதை மொழிபெயர்க்கலாம். எதிலிருந்து வெட்டப்படுகிறது? காலம் சம்பந்தப்பட்ட இன்னொரு தீர்க்கதரிசனத்திலிருந்துதான் வெட்டப்பட வேண்டும்; அது தானி 8:14 இன் 2,300-இராப்பகல் பற்றிய தீர்க்கதரிசனமாகத்தான் இருக்க வேண்டும். காலத் தீர்க்கதரிசனமான இந்த 490 வருடங்கள், தானி 8:14 இல் உள்ள காலத் தீர்க்கதரிசனத்துடன் நேரடியாகத் தொடர்புள்ளது; தானி 8இல் அந்தப் பகுதி மட்டும்தான் விளக்கப்படாமல் இருந்தது; மேலும், தானி 8இல் அது மட்டுமே காலத் தீர்க்கதரிசனம். எனவே, முந்தைய அதிகாரத்தில் தானியேல் புரிந்துகொள்ளாத 2,300-இராப்பகல்பற்றி விளக்குவதற்காக காபிரியேல் இந்தத் தீர்க்கதரிசனத்தைச் சொல்கிறார்.