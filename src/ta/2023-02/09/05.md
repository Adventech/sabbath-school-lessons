---
title:  அர்ப்பணிப்புக்கான அழைப்பு
date:   24/05/2023
---

உடனடியாக நம்மை அர்ப்பணிக்கும்படி வெளிப்படுத்தல் வேண்டுகிறது; வெளிப்படுத்தல் அடையாளமாகச் சொல்கிற இரண்டு ஸ்திரீகள்மூலம் அது வெளிப்படுகிறது. உண்மைக்கும் பொய்க்கும் இடையேயான சர்வலோகப் போராட்டத்தில் தேவமக்கள் சில சமயங்களில் தோற்பதுபோலத் தோன்றினாலும், இறுதியாக தமது திருச்சபை வெற்றி பெறும் என்று தேவன் உறுதியளிக்கிறார்.

`இயேசு தம் திருச்சபைபற்றி தம் சீடர்களுக்கு என்ன வாக்குறுதி கொடுத்தார்? மத் 16:18; வெளி 17:14.`

உறுதியான அடித்தளமாகிய கிறிஸ்துவின்மேல் அவருடைய திருச்சபை கட்டப்படுகிறது. அவருடைய திருச்சபை அவரது வார்த்தைகளை அடிப்படையாகக் கொண்டுள்ளது; அவருடைய ஆவியால் வழிநடத்தப்படுகிறது. மாறாக, பாபிலோன் மனிதர்களின் போதனைகளையும் பாரம்பரியங்களையும் அடிப்படையாகக் கொண்டுள்ளது. வேதாகமத்தில் வெளிப்படுகிற தேவ சித்தத்திற்குப் பதிலாக, அல்லது அதற்கும் மேலாக மனித கருத்துக்களை உயர்த்துகிற எந்தவொரு மார்க்கத் தலைவரும் பாபிலோனிய குழப்பத்தை வளர்ப்பவராவார்.

பண்டைய பாபிலோனின் நாட்களில், மதமும் அரசாங்கமும் ஒன்றாக இருந்தன. நேபுகாத்நேச்சார் ராஜா தனது கோவிலில் தனது அரச சிம்மாசனத்தில் அமர்ந்திருந்தபோது, அவர் தேவர்களின் சார்பாகப் பேசியதாகக் கருதினார்கள். ஒரு சமயத்தில், மெய்யான தேவனை எதிர்க்கும் வகையில், அந்தப் பாபிலோனிய

ராஜா தன் ராஜ்யம் முழுவதிலும் ஒரு கட்டளை அனுப்பி, தன் குடிமக்கள் அனைவரும் அந்தக் கட்டளைக்குக் கீழ்ப்படிய ஆணையிட்டார்; கடைசிநாட்களில் பொய்யான சொரூபத்தை வணங்க மறுக்கிற தேவனுடைய உண்மை மக்கள் சந்திக்கக்கூடிய சூழ்நிலைக்கு இது பலத்த அடையாளமாக இருக்கிறது. தானி 3.

பூமியின் வரலாற்றில், சபையும் அரசும் சேர்ந்த ஓர் அமைப்பு எழும்பும்; அந்த ஆவிக்குரிய பாபிலோனின் ஆவிக்குரிய தலைவர் தேவனைப் போலப் பேசுவதாகக் கருதப்படுவார். அவருடைய வார்த்தைகள் தேவனே பேசிய வார்த்தைகளாகவும், அவருடைய கட்டளைகள் தேவனே பிறப்பித்த கட்டளைகளாகவும் கருதப்படும். நூற்றாண்டுகள் நெருகிலும் ரோமப் போப்பாண்டவர்கள் பூமியில் தாங்கள் தேவனுடைய இடத்தில் நிற்பதாகவே சொல்லி வந்திருக்கிறார்கள்.

ஜூன் 20, 1894 இல், 13ம் போப் லியோவின் சுற்றரிக்கை, ‘இந்தப் பூமியில் நாங்கள் சர்வவல்லமையுள்ள தேவனுடைய இடத்தில் இருக்கிறோம்’ என்று எழுதப்பட்டது. ஃபெராரிஸ் திருச்சபை அகராதி கூறுகிறது: ‘போப் மிகுந்தமதிப்பும், மிகுந்த மேன்மையும் வாய்ந்தவர், அவர் சாதாரண மனிதல்ல; அவர் தேவனைப் போலும், தேவனுடைய பதிலாளியாகவும் இருக்கிறார்’. பவுல் இந்த வல்லமையை வெளிப்படுத்துகிறார்: ‘அவன் எதிர்த்து நிற்கிறவனாயும், தேவனென்னப்படுவதெதுவோ, ஆராதிக்கப்படுவதெதுவோ, அவையெல்லாவற்றிற்கும் மேலாகத் தன்னை உயர்த்துகிறவனாயும், தேவனுடைய ஆலயத்தில் தேவன்போல உட்கார்ந்து, தன்னைத்தான் தேவனென்று காண்பிக்கிறவனாயும் இருப்பான்’. 2தெச 2:4.

`"பாபிலோனிலும்’ தேவனுக்கு உண்மையுள்ளவர்கள் இருப்பதாகப் பார்த்தோம்; எனவே, அந்தஅமைப்பு முறைக்கு எதிராகப் பேசுவதுபோல தனிநபர்களை நியாயந்தீர்க்காமல் இருக்க என்ன செய்யலாம்?`