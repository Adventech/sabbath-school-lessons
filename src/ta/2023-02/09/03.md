---
title:  கோபாக்கினையாகிய மது
date:   22/05/2023
---

`பாபிலோனின் செல்வாக்கு எவ்வளவு தூரம் பரவியிருந்தது? வெளி 17:1, 2, 15; 18:1-4.`

விழுந்துபோன இந்தச் சபையின் அமைப்பு, உலகெங்கிலும் தனது வஞ்சகங்களால் தாக்கத்தை ஏற்படுத்துகிற அளவுக்கு விசாலமானது. சுவிசேஷம் ‘சகல ஜாதிகளுக்கும், கோத்திரத்தாருக்கும், பாஷைக்காரருக்கும், ஜனக் கூட்டத்தாருக்கும்’ பிரசங்கிக்கப்படும்’ என்பதால், சாத்தான் கோபமடைகிறான்; எனவே, ‘பூமியின் குடிகளுடைய’ சிந்தைகளைச் சிறைப்படுத்தும்படிக்கு சாத்தியமான அனைத்து வஞ்சகங்களையும் பயன்படுத்துகிறான். வெளி 14:6; மத் 24:14; வெளி 17:2.

மேலும், அவள் பூமியின் ராஜாக்களுடன் ‘வேசித்தனம் பண்ணினதாக’ வெளி 17:2 சொல்லுகிறது. வேசித்தனம் என்றால் என்ன? அது சட்டத்திற்கு விரோதமான ஓர் உறவு. விழுந்துபோன சபை அமைப்பை எடுத்துக்கொண்டால், அது அரசாங்கத்துடன் சேர்ந்துகொள்வதைக் குறிக்கிறது. மெய்யான திருச்சபை அமைப்பில், திருச்சபை இயேசு கிறிஸ்துவுடன் இணைந்திருக்கிறது. விழுந்துபோன சபையானது அதிகாரத்தையும் வல்லமையையும் பெறுவதற்கு பூமியின் அரசியல் தலைவர்களைச் சார்ந்திருக்கிறது. தன் கட்டளைகளை அமல்படுத்த அரசாங்கத்தை நாடுகிறது. தன் மெய்யான தலைவராகிய இயேசுவிடமிருந்து பெலமடைவதற்குப் பதிலாக அரசாங்கத்திடம் ஆதரவை எதிர்பார்க்கிறது.

இந்தச் சித்திரிப்பை வெளி 17:2 தொடர்கிறது: ‘அவளுடைய வேசித்தன மாகியமதுவால் பூமியின் குடிகளும் வெறிகொண்டிருந்தார்களே’. கலப்பில்லாத சுத்தமான திராட்சரசமானது சிலுவையில் நமது இரட்சிப்புக்காக கிறிஸ்து சிந்தின இரத்தத்தைச் சுட்டிக்காட்டுகிறது. மத் 26:27-29. ‘இந்தப் பாத்திரம் உங்களுக் காகச் சிந்தப்படுகிற என்னுடைய இரத்தத்தினாலாகிய புதிய உடன்படிக்கை’ என்று லூக் 22:20ல் இயேசு கூறுகிறார். சுத்தமான, புதிய திராட்சரசத்திற்கு ஒப்பான சுவிசேஷத்தைப் புரட்டி, தேவனுடைய போதனைகளுக்குப் பதிலாக மனிதர்களின் போதனைகளைப் பேசும்போது, அது ‘பாபிலோனின் மதுவாக" மாறுகிறது. மத் 15:9.

தேவன் தம் மக்களை பாபிலோனிலிருந்து வெளியே அழைப்பதையும் கவனிக்க வேண்டும். அதாவது, அந்த அமைப்பு எவ்வளவு சீர்கெட்டதாக இருந்தாலும், அதன் செல்வாக்கின் பரப்பளவு மிக அதிகமாக இருந்தாலும், அவருடைய வர்கள் அங்கேயும் உண்மையாக இருப்பார்கள்; அவர்களை ‘என் ஜனங்களே’ என்று வெளி 18:4 அழைக்கிறது. ஆனாலும், ‘பேய்களுடைய குடியிருப்பும், அசுத்தமும் அருவருப்புமுள்ள சகலவித பறவைகளுடைய கூடுமாக’ இருக்கிற அந்தச் சீர்கேடான அமைப்பு விழுந்துபோகும் என்பதால், அதிலிருந்து வெளியே வரும்படி தேவன் தம் பிள்ளைகளை அழைக்கிற ஒரு காலம் வருகிறது. வெளி 18:2.

`‘என் ஜனங்கள்’ என்று தேவன் குறிப்பிடுபவர்களை பாபிலோனிலிருந்து வெளியே அழைப்பதற்கு, முத்தூதை அறிவிப்பவர்கள் என்ன செய்ய வேண்டும்?`