---
title:  இரகசியம், மகா பாபிலோன்
date:   23/05/2023
---

`இந்த தீய அமைப்பின் தன்மைபற்றி வெளி 17:4-6 சொல்வது என்ன?`

பழைய ஏற்பாட்டுப் பாபிலோனின் பல போதனைகளை கிறிஸ்தவ மார்க்கத் திற்குள் அறிமுகப்படுத்துகிற ஒரு தேவதுரோக மார்க்க அமைப்பை வெளி 17 விவரிக்கிறது. ‘பாபிலோனின் இயல்பைப் புரிந்துகொள்வதற்கு, அதைப் பற்றி முதன்முதலாக வேதாகமம் சொல்வதைப் பார்க்க வேண்டும். இன்று தென் ஈரானில் பாபிலோனியா என்று அழைக்கப்படும் சிநேயார்தேசத்தில்தான் அனைத்தும் ஆரம்பமாயின; அது மெசப்பொத்தாமியாவின் தென்பகுதியில் இருந்த ஓர் இடம். அங்குதான் பாபேல் கோபுரம் கட்டப்பட்டது, அது மனிதனின் சுயநம்பிக்கைக்கும், சுயமுயற்சிக்கும், தேவனுக்கு அப்பாற்பட்ட சுதந்திரத்திற்கும் அடையாளமாக உள்ளது. ஆதி 11:1-4’.

பண்டைய பாபிலோனின் பாபேல் கோபுரம், தேவனுடைய வார்த்தையை நேரடியாக எதிர்க்கும்வகையில் கட்டப்பட்டது. பாபேலைக் கட்டினவர்கள் இந்த நினைவுச்சின்னத்தை தங்கள் சொந்த மகிமைக்காகக் கட்டினார்கள்; தேவன் அவர்களின் பாஷைகளைக் குழப்பினார். இதை ஆதியாகமம் இவ்வாறு விவரிக்கிறது: ‘பூமியெங்கும் வழங்கின பாஷையைக் கர்த்தர் அவ்விடத்தில் தாறுமாறாக்கினபடியால், அதின் பேர் பாபேல் என்னப்பட்டது’. ஆதி 11:9.

‘பரிசுத்தவான்களின் இரத்தத்தினாலும், இயேசுவினுடைய சாட்சிகளின் இரத்தத்தினாலும் வெறிகொண்டிருக்கிறதைக் கண்டேன்’ என்று சொல்லுமளவிற்கு இந்த அமைப்பு மிகவும் மோசமானது. வெளி 17:6; ஏசா 49:26.

ஆவிக்குரிய பாபிலோன் மனித போதனைகளை அடிப்படையாகக் கொண்ட ஒரு மார்க்கத்தைச் சித்தரிக்கிறது. இது மனிதன் உருவாக்கின மார்க்கம்; அறிவுத்திறனில் சிறந்த மார்க்கத் தலைவர்களால் உருவாக்கப்பட்டாலும், நற்செய்தியின் வல்லமைக்கும் இயேசு கட்டுகிற திருச்சபைக்கும் எதிராக உள்ளது; வன்முறையால் அல்ல, அன்பால் கிறிஸ்துவின் திருச்சபை கட்டப்படுகிறது.

இந்த இரண்டு மார்க்க அமைப்புகளையும் வெளிப்படுத்தல் புத்தகம் விவரிக்கிறது. இயேசுவின் திருச்சபை இயேசுவின்மேல் முழு நம்பிக்கைவைத்து, அவருடைய வார்த்தையைச் சார்ந்திருக்கிறது. இரண்டாவது மார்க்கம் மனித அதிகாரத்தின்மேல் நம்பிக்கைவைத்து மதப்போதகர்களைச் சார்ந்திருக்கிறது. ஒன்று கிறிஸ்துவை மையமாகக்கொண்ட விசுவாசம்; அவருடைய கிருபை, தியாகம், பாவநிவாரணம் ஆகியவற்றைச் சார்ந்திருப்பதால் வருவது. மற்றொன்று, மனித அணுகுமுறையால் வருகிற நம்பிக்கை; அது இரட்சிப்புக்காக கிறிஸ்துவை முழுமையாகச் சார்ந்திராமல், திருச்சபையின் பாரம்பரியங்களைச் சார்ந்திருப்பது.

`தேவனை முழுவதும் சார்ந்திராமல் நம்மைச் சார்ந்திருப்பது எளிதாகத் தோன்றினாலும், அது போன்ற பாபிலோனின் நுட்பமான செல்வாக்குகளிலிருந்து நம்மை நாம் எப்படிப் பாது காத்துக் கொள்ளலாம்?`