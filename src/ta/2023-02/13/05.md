---
title:  பூமியை தேவமகிமை நிரப்புகிறது
date:   21/06/2023
---

`வெளிப்படுத்தல் 18:1ல், பூமியை நிரப்புகிற தேவனுடைய மகிமையுடன் சேர்த்துச் சொல்லப்பட்டுள்ள வார்த்தைகள் என்ன? வெளி 4:11; 5:12; 19:1; 21:26.`

நன்மைக்கும் தீமைக்கும் இடையிலான மாபெரும் போராட்டத்தில் தேவனுடைய கனம் அல்லது மதிப்பு சம்பந்தப்பட்டுள்ளது. கலகக்கார தூதனான சாத்தான், ‘‘தேவன் அநிநீயுள்ளவர்; அவர் தமக்கு தொழுகையை வேண்டினாலும், அதற்குப் பிரதிபலனாக அவர் எதுவும் கொடுப்பதில்லை’’ என்று சொன்னான். நமது சுதந்திரத்தையும் மகிழ்ச்சியையும் தேவகற்பனை கட்டுப்படுத்துவதாக அந்தத் தீயவன் சொல்கிறான்.

அந்தக் கட்டுக்கதையை இயேசுவின் வாழ்க்கையும், மரணமும் உயிர்த்தெழுதலும் தவிடுபொடியாக்கின. நம்மைச் சிருஷ்டித்தவர் நம்மை மீட்கும்படிக்கு பாம்புபுற்றாகிய இந்த உலகத்திற்கு வந்தார். சிலுவையில், அவர் சாத்தானின் குற்றச்சாட்டுகளுக்குப் பதிலளித்தார்; தேவன் அன்பும் நீதியும் உள்ளவர் என்பதை நிரூபித்தார்.

அவரது அன்பால் ஈர்க்கப்பட்ட கடைசிக்கால மக்கள் இங்கே சுயத்தை மையப்படுத்துகிற இந்த உலகத்திற்கு அவருடைய அன்பான குணத்தை வெளிப்படுத்துகிறார்கள்; தேவனுடைய குணத்தினால் பூமி பிரகாசமடைகிறது.

`தேவன் எவ்வாறு மோசேக்கு தம்முடைய மகிமையை வெளிப்படுத்தினார்? யாத் 33:18, 19. தேவனுடைய மகிமை என்பது என்ன?`

தேவனுடைய மகிமை என்பது அவருடைய குணம். நாம் தேவனுடைய அன்பால் நிறைந்திருந்தால், பூமி தேவனுடைய மகிமையால் நிரம்பியிருக்கும். நம் சொந்த வாழ்க்கையில் அவருடைய அன்பை வெளிப்படுத்தும்போது, அவருடைய மகிமையும் குணமும் உலகுக்கு வெளிப்படுகிறது. ஆவிக்குரிய அந்தகாரத்தில் மூழ்கியுள்ள உலகத்திற்கு அறிவிக்கும்படி முதல் தூதன் அறிவித்த செய்தி என்னவென்றால், ‘தேவனுக்குப் பயந்து, அவரை மகிமைப்படுத்துங்கள்’ என்பதே. வெளிப்படுத்தல் 14:7.

நமது நற்கிரியைகளிலோ, நீதியிலோ, நன்மைகளிலோ நாம் மகிமைப்படுவதற்கு எதுவுமில்லை. ‘கிறிஸ்துவுடைய நீதியின் செய்தி பூமியின் ஒரு முனையிலிருந்து மறுமுனைவரை ஒலிக்க வேண்டும். அதுதான் மூன்றாம் தூதனுடைய பணியை நிறைவுசெய்கிற தேவமகிமையாகும்’.

`எலன் ஒய்ட் இவ்வாறு எழுதுகிறார்: ‘விசுவாசத்தினால் நீதிமானாகுதல் என்றால் என்ன? அது மனிதனின் மகிமையை மண்ணில் தள்ளி, அவன் தன் வல்ல மையால் தனக்குச் செய்ய முடியாததை அவனுக்காகச் செய்கிற தேவனுடைய செயல்’ நமக்கு எந்த மகிமையும் இல்லை; மாறாக, தேவனுக்கே மகிமை உண்டு.`