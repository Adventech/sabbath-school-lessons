---
title:  ஆட்டுக்குட்டி, அடிக்கப்பட்ட ஆட்டுக்குட்டி
date:   22/06/2023
---

வெளிப்படுத்துதலில் பல அடையாளங்கள் உள்ளன: வானத்திலே வலுசர்ப்பம், வானத்தின் மத்தியில் பறந்த தூதர்கள், சிவப்பு நிறமுள்ள மிருகத்தின்மேல் ஏறியிருந்த ஸ்திரீ போன்றவை சில உதாரணங்கள். வெளி 12:3, 4, 7; 14:6; 17:3.

அவை தேவனுடைய வார்த்தையில் உள்ளன; அவற்றை அதில் எழுதும் படிக்கு ஆவியானவர் யோவானை ஏவினார்; அந்தப் புத்தகத்தின் வார்த்தைகளை வாசிப்பவர்களுக்கு சத்தியத்தை வெளிப்படுத்துகிற முக்கியப் பங்கு இந்த அடையாளங்களுக்கு இருக்கிறது. ஏனென்றால், ‘இந்தத் தீர்க்கதரிசன வசனங்களை வாசிக்கிறவனும், கேட்கிறவர்களும், இதில் எழுதியிருக்கிறவைகளைக் கைக்கொள்ளுகிறவர்களும் பாக்கியவான்கள், காலம் சமீபமாயிருக்கிறது’ என்று வெளி 1:3 சொல்கிறது..

`ஆனாலும், இன்னோர் உருவகமும் வெளிப்படுத்தல் புத்தகம் முழுவதிலும் மீண்டும்மீண்டும் வருகிறது. அந்த உருவகம் என்ன? அது எதைக் குறிக்கிறது? வெளி 5:6, 8, 12; 7:17; 14:1; 15:3; 19:7; 21:22, 23; 22:1, 3. ஆட்டுக்குட்டி என்கிற அடையாளத்தின் அர்த்தம் என்ன, வெளிப்படுத்தல் புத்தகத்தில் அது பலமுறை வருவதற்கான காரணம் என்ன?`

ஆம், அப்புத்தகத்தின் ஆரம்ப வார்த்தைகள் சொல்வதுபோல், அது ‘இயேசு கிறிஸ்துவைப் பற்றிய’ வெளிப்பாடு. அவர் ஆட்டுக்குட்டி மட்டுமல்ல, ‘அடிக்கப்பட்ட’ ஆட்டுக்குட்டி. வெளி 5:6, 12; வெளி 13:8. அதாவது இயேசு கிறிஸ்து சிலுவையில் அறையப்பட்டார். ஒட்டுமொத்த வேதாகமமாக இருந்தாலும், வெளிப்படுத்தல் புத்தகமாக இருந்தாலும், மூன்று தூதர்களுடைய செய்திகளாக இருந்தாலும் அதுதான் மையமான செய்தி. நம் பாவங்களுக்காக அடிக்கப்பட்ட ஆட்டுக்குட்டியை நம் செய்தியின் மையப்பொருளாக வைக்காதபட்சத்தில், நாம் நம் அழைப்புக்கு உண்மையாக இருக்க முடியாது; தேவன் இந்தச் சபைக்குக் கொடுத்திருக்கிற வேலையைச் செய்ய முடியாது.

அடிக்கப்பட்ட ஆட்டுக்குட்டியை நாம் திட்டமிட்டு நமது கோட்பாடுகளுக்கும், ஊழியப்பணிக்கும், நாம் பிரசங்கங்களுக்கும், கட்டுரைகளுக்கும், ஜெபங்களுக்கும், பாடல்களுக்கும், வேத ஆராய்ச்சி வகுப்புகளுக்கும் மையமாக வைக்க வேண்டும். சிலுவையில் ஆட்டுக்குட்டியானவர் வெளிப்படுத்திய அன்பு, நாம் ஒருவரையொருவர் நடத்துகிறவிதத்தை மாற்றி, உலகத்தின்மேல் நாம் அக்கறைகொள்ளவும் நம்மைத் தூண்டட்டும்.

அதாவது, ஆபத்தான மிருகங்கள், யுத்தம் செய்கிற வலுசர்ப்பம், வாதைகள், உபத்திரவம், மிருகத்தின் முத்திரை போன்ற உருவகங்களுக்கு மேலாக அடிக்கப்பட்ட ஆட்டுக்குட்டி என்கிற உருவகம்தான் முக்கியமானதாக உள்ளது. மேலும் மூன்று தூதர்களுடைய செய்திகளும்கூட அவரையும், அவர் நமக்காகச் செய்திருப்பதையும், இப்போது செய்துவருகிறதையும், எல்லாம் முடிவதற்கு முன் செய்யப்போகிறதையும் பற்றியதாகமட்டுமே உள்ளது.

`அடிக்கப்பட்ட ஆட்டுக்குட்டியை நம் செய்தியின் மையமாக வைத்திருப்பது ஏன் மற்றவர்களை அதனிடம் வழிநடத்துவதற்காக மட்டுமல்ல, நம்முடைய சொந்த ஆவிக்குரிய வாழ்க்கைக்கும் முக்கியமானது?`