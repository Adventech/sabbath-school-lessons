---
title:  இறுதி நெருக்கடிக்கு ஆயத்தமாகுதல்
date:   18/06/2023
---

`மனித வரலாற்றின் கடைசி நாட்களைக் குறித்து பவுல் என்ன புத்திமதி சொல் கிறார்? 1தெச 5:1-6.`

கிறிஸ்துவின் இரண்டாம் வருகையை மனதில்வைத்து விழிப்போடும், தெளிவோடும் இருக்கும்படிக்கு தெசலோனிக்கேயில் உள்ள விசுவாசிகளை பவுல் வற்புறுத்தினார். அன்றைய விசுவாசிகளுக்கு பவுல் அவ்வாறு சொல்லியிருந்தால், இன்று அவர் நமக்கு என்ன சொல்லக்கூடும்?

மேலும் அவர்கள் வெளிச்சத்தின் பிள்ளைகளாக இருப்பதாகவும், அந்த நாள், அதாவது கிறிஸ்துவின் வருகையின் நாள், ஒரு திருடனைப் போல அவர்களைப் பிடிக்காதபடிக்கு அவர்கள் அந்தகாரத்திலிருக்கிறவர்களல்ல என்றும் கூறுகிறார். 1தெச 5:4. ஊக்கமாக, முழு உள்ளத்தோடு ஜெபிக்கவேண்டியதின் பின்னணியில் விழித்திருத்தல் எனும் சொல்லை இயேசு பயன்படுத்தினார். மத்தேயு 24:42, மத்தேயு 26:40, 41. விழித்திருப்பது என்றால் ஆவிக்குரிய ரீதியில் எச்சரிப்போடு இருப்பதாகும். தெளிவோடு இருப்பது என்றால், தற்போது நாம் வாழ்கிற காலம்குறித்து தீவிர அக்கறையுடன், முக்கியமான விஷயங்களில் கவ னம்செலுத்துவது ஆகும்.

எலன் ஒய்ட் இவ்வாறு கூறுகிறார்: ‘சத்தியத்தை அறிந்திருக்கிற நாம், உலகத்தைத் திகைப்புக்குள்ளாக்கும் வகையில் சீக்கிரத்தில் நிகழப்போகிற சம்பவத்திற்கு ஆயத்தமாக வேண்டும்.’ அது உலகத்தைத் திகைப்புக்குள்ளாக்கலாம்; ஆனால் நம்மைத் திகைப்புக்குள்ளாக்க வேண்டியதில்லை. அது எப்பொழுது நடக்கும் என்று நமக்குத் தெரியாவிட்டாலும், அது நடக்கப்போகிறது என்பதையும், இன்றே நாம் ஆயத்தமாக வேண்டும் என்பதையும் அறிந்துகொள்ளுமளவிற்கு போதுமானதாக உள்ளது.

`தானியேல் 2ஐ வாசித்து, அங்கு முன்னறிவித்தபடியே ராஜ்யங்கள் அடுத்தடுத்து வந்துபோனதைக் கவனியுங்கள். தேவன் சொன்னபடி எல்லாம் நிச்சயம் நடக்கும் என்பதை நாம் நம்பலாம் என இதிலிருந்து எவ்வாறு அறிந்துகொள்ளலாம்?`

வரப்போகிறதை அறிந்து, அதற்காக நாம் ஆயத்தமாகும்படி, கிறிஸ்து இந்தக் கடைசிக் காலச் செய்திகளை நமக்குக் கொடுத்துள்ளார். தானியேல்- வெளிப்படுத்தலின் தீர்க்கதரிசனங்களும், இக்காலத் தீர்க்கதரிசன வரமும் சேர்ந்து, உலகத்தில் நிகழப்போகிற சம்பவங்கள்குறித்த நுணுக்கமான தகவலை நமக்குக் கொடுக்கின்றன. தேவனுடைய தீர்க்கதரிசன வார்த்தையானது இரட்சிப்பின் வரலாற்றை முன்னரே கோடிட்டுக் காட்டுகிறது; மேலும் தானி 2ம் அதிகாரம், நாம் தேவனை நம்பலாம் என்பதற்கான வலுவான, பகுத்தறிவுள்ள ஆதாரங்களை வழங்குகிறது.

`மற்றவர்களைப் போல ‘நித்திரை பண்ண வேண்டாம்’ என்று பவுல் சொல்கிறார். இதன் அர்த்தம் என்ன; நாம் உண்மையில் தூங்கிக்கொண்டிருக்கிறோமா என்பதை எவ்வாறு அறியலாம்? தூங்கினால் நாம் விழித்துக்கொள்ள என்ன தேவை?`