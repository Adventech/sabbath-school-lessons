---
title:  தேவ மகிமையால் பிரகாசித்தல்
date:   17/06/2023
---

### இவ்வார ஆராய்ச்சிக்கு
1தெச 5:1-6; யோவான் 8:32; வெளி 18:1; 4:11; யாத் 33:18, 19; வெளி 5:6, 12; 13:8.

> <p>மனன வசனம்</p>
> இவைகளுக்குப் பின்பு, வேறொரு தூதன் மிகுந்த அதிகாரமுடையவனாய், வானத்திலிருந்து இறங்கிவரக்கண்டேன்; இவனுடைய மகிமையினால் பூமி பிரகாசமாயிற்று. வெளி 18:1

சீக்கிரமாகவோ தாமதமாகவோ இறுதி நிகழ்வுகள் நிகழப்போகின்றன. சரியாக எப்போது நடக்கும், சரியாக எப்படி நடக்கும் என்பது நமக்குத் தெரியாது. ஆனால், அதுகுறித்து போதுமான தகவல் உள்ளது. நான்காவது கட்டளையைக் கடைப்பிடிப்பதற்கு மாறாக, ஞாயிறு ஆசரிப்பைக் கட்டாயப்படுத்தும் சில சட்டங்கள் இயற்றப்படும். அப்போது என்னென்ன விஷயங்கள் முக்கியப் பங்குவகிக்கும் என்பதையும், பங்காற்றப்போகிற முக்கிய நபர்களையும்பற்றி வெளிப்படுத்தல் வெளிப்படுத்தியுள்ளது; ‘வானத்தையும் பூமியையும் சமுத்திரத்தையும் நீரூற்றுகளையும் உண்டாக்கினவரை’ தொழுவதற்குப் பதிலாக வேறு எதையாவது தொழுதால் என்னவாகும் என்பதையும் சொல்லியிருக்கிறது. வெளிப்படுத்தல் 14:7. ‘உலகத்தோற்றமுதல் அடிக்கப்பட்ட ஆட்டுக்குட்டியினுடைய ஜீவபுஸ்தகத்தில் பேரெழுதப்பட்டிராத பூமியின் குடிகள் யாவரும்’ மிருகத்தையும் அதன் சொரூபத்தையும் தொழுவார்கள். வெளி 13:8. அதாவது, கர்த்தராகிய இயேசு கிறிஸ்துவைப் பின்பற்றவும், அவருடைய கட்டளைகளுக்குக் கீழ்ப்படியவும் தீர்மானிக்கிற அனைவருடைய பெயர்களும் ஜீவப் புத்தகத்தில் அழிக்கப்படாமல் வைக்கப்படும். மனிதர்களின் பதிவேட்டில் இருப்பதைவிட தேவனுடைய பதிவேட்டில் இருப்பது எவ்வளவு சிறந்தது!

இந்தச் செய்தியை உலகத்திற்குப் பிரசங்கிக்க செவந்த்-டே அட்வென்டிஸ்ட் திருச்சபையை தேவன் எழுப்பியுள்ளார். ஆகவே, நாம் இயேசுவுக்குள்ளான சத்தியத்தை ஏற்றுக்கொள்கிறவர்களாக மாற வேண்டும்; வெளி 14:6இன் ‘நித்திய சுவிசேஷத்தால்’ புதிதாக வேண்டும்; அந்தச் சுவிசேஷம் கிறிஸ்து நமக்காக மரித்ததையும், அவருக்குள்ளான நம் இரட்சிப்பின் நிச்சயத்தையும் மையமாகக் கொண்டது.