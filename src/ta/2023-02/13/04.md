---
title:  சீர்திருத்தம் தொடர்கிறது
date:   20/06/2023
---

முற்காலத்தின் மாபெரும் சீர்திருத்தவாதிகள் செய்த பணியைத் தொடர்ந்து செய்வதற்கு தேவன் ஒரு மக்கள் கூட்டத்தினரை எழுப்பியிருக்கிறார்; வேதாகமமே அவர்களின் ஒரே கோட்பாடு; கிறிஸ்துவே அவர்களின் ஒரே இரட்சிப்பு; ஆவியானவரே அவர்களின் ஒரே பெலம்; கர்த்தருடைய வருகையே அவர்களின் எல்லா நம்பிக்கைகளின் நிறைவேறுதல். பாரம்பரியம் எனும் அந்தகாரத்தினுள் மறைக்கப்பட்டிருந்த வேதாகமத்தின் மெய்யான சத்தியங்கள் நம் கர்த்தரின் வருகைக்கு முன்பாக உலகத்திற்கு அறிவிக்கப்படும்.

சீர்திருத்தப்பணியை நிறைவேற்றவும், கிறிஸ்துவோடு சேர்ந்து பூமியில் அவருடைய பணியை முடிக்கவும் இந்தக் கடைசிக்கால இயக்கமானது மூன்று தூதர்களுடைய செய்திகளிலிருந்து உருவாகியுள்ளது. வேதாகமத்தின் இறுதிச் செய்தியை உலகத்திற்கு அறிவிக்கும்படிக்கு ஓர் இயக்கம் எழும்புவதுபற்றி வேதாகமத்தின் மாபெரும் தீர்க்கதரிசனங்கள் வெளிப்படுத்துகின்றன. மாபெரும் ஏமாற்ற அனுபவத்திலிருந்து அந்த இயக்கத்தை எழுப்ப தேவன் ஏற்கனவே திட்டமிட்டிருந்தார். நித்திய சுவிசேஷச் செய்தியுடன் உலகம்முழுவதும் பரவுகிற ஓர் உலகளாவிய திருச்சபைபற்றி வெளிப்படுத்தல் 14 விவரிக்கிறது.

வெளி 14இன் மூன்று தூதர்களோடுகூட, வெளி 18இல் நான்காவது ஒரு தூதனைப் பற்றிப் பார்க்கிறோம். மூன்று தூதர்களின் அறிவிப்புக்கு இந்தத் தூதன் மிகுந்த வல்லமையைக் கொடுப்பதால் தேவ ‘மகிமையினால் பூமி பிரகாசமாயிற்று’. வெளி 18:1. 18ம் அதிகாரம், மனித வரலாற்றின் உச்சக்கட்ட நிகழ்ச்சியையும், சுவிசேஷம் இறுதியாக வெற்றிபெறுவதையும்பற்றிச் சொல்லுகிறது.

`இந்தத் தூதனைப் பற்றி யோவான் நமக்குச் சொல்லுகிற மூன்று விஷயங்கள் என்ன? வெளி 18:1; ஆபகூக் 2:14.`

தேவனுடைய பிரசன்னத்திலிருந்து இறங்கிவந்த தூதன், தேவனுடைய இரக்கத்தின் கடைசிச் செய்தியை அறிவிக்க வந்தான். அந்தத் தூதன் ‘மிகுந்த அதிகாரமுடையவனாய்’ வந்ததாக வசனம் சொல்லுகிறது. ‘அதிகாரம்’ என்பதற்கான புதிய ஏற்பாட்டு கிரேக்க வார்த்தை எக்ஸýசீய. தமது சீடர்களை ஊழியத்திற்கு அனுப்புவதின் பின்னணியில் இயேசு இந்த வார்த்தையைப் பயன்படுத்துகிறார். இயேசு தம்முடைய சீடர்களுக்கு துரைத்தனங்களுக்கும் தீமையின் வல்லமைகளுக்கும் எதிராக ‘அதிகாரம்’ கொடுத்தார். மத்தேயு 10:1. நன்மைக்கும் தீமைக்கும் இடையேயான போரில் அவர் கள் வெற்றிபெறுவதற்கு தெய்வீக வல்லமையுடன் அவர்களை அனுப்புகிறார். மத்தேயு 28:18, 19 இல் அவர்களை அனுப்பினபோது, ‘சகல ஜாதிகளையும் சீஷராக்கும்படி’ வானத்திலும் பூமியிலும் உள்ள ‘சகல அதிகாரத்தோடும்’ அனுப்புகிறார்.

`ஒவ்வொரு நாளும் ஒவ்வொரு விஷமும் அதிகாரத்தைச் சார்ந்தவையாக உள்ளன; கடைசி நாட்களிலும்கூட எவ்வாறு அனைத்து பிரச்சினைகளும் அதிகாரம் சம்பந்தப்பட்டவையாக இருக்கும்? யாருடைய அதிகாரத்தைப் பின்பற்றுகிறோம்? தேவனுடையதா? நம்முடையதா? மிருக வல்லமையினுடையதா? அல்லது வேறு யாராவது ஒருவருடையதா? யாருடைய அதிகாரத்தை இப்போது பின்பற்றுகிறீர்கள்?`