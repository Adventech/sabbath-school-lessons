---
title:  ஆட்டுக்குட்டியானவரைப் பின்பற்றுபவர்கள்
date:   07/06/2023
---

`மிருகம் எதிலிருந்து எழும்பி வருகிறது, மிருகத்திற்கு தன் அதிகாரத்தைக் கொடுக் கிறவர் யார்? வெளி 13:1, 2.`

வெளிப்படுத்தல் 13 இன் முதல் மிருகமானது வலுசர்ப்பத்திடமிருந்து பலத்தையும் சிங்காசனத்தையும் மிகுந்த அதிகாரத்தையும் பெறுகிறது. வெளி 12:9 உம், வெளி 20:2உம் வலுசர்ப்பம் என்பது சாத்தான் என்று காண்பிக்கின்றன. சாத்தான் ஒரு தந்திரமான எதிரி; அவன் பூலோக வல்லமைகள்மூலம் செயல்படுகிறான். இந்த ‘வலுசர்ப்பம்’ அதாவது, பிசாசு அந்த ‘ஆண்பிள்ளை’ பிறந்ததுமே அதை அழிக்க முயன்றதாக வெளி 12:3-5 கூறுகிறது. அந்த ‘ஆண்பிள்ளை’ பிறகு ‘தேவனிடத்திற்கும் அவருடைய சிங்காசனத்தினிடத்திற்கும், எடுத்துக்கொள்ளப்பட்டது’. இது நிச்சயமாக கிறிஸ்துவைக் குறிக்கிறது. குழந்தை கிறிஸ்துவை அழிப்பதற்கு, முதலில் ஏரோதுமூலமாகவும் பின்னர் ரோம்மூலமாகவும் சாத்தான் கிரியைசெய்தான். இயேசுவின் மரணத்தருணம் நெருங்கிய சமயத்தில், பிலாத்து என்கிற ரோமானிய ஆளுநர் அவருக்கு மரணத்தண்டனை கொடுத்தான்; மரண தண்டனையை நிறைவேற்றுகிற ஒரு ரோமன் அவரை கொடூரமான சிலுவையில் அறைந்தான்; ஒரு ரோம படைவீரன் அவரை ஈட்டியால் குத்தினான்; ரோம வீரர்கள் அவருடைய கல்லறையைக் காவல்காத்தார்கள். வெளி 13:2 இன்படி, அஞ்ஞான ரோம்மூலமாகக் கிரியைசெய்த சாத்தானாகிய வலுசர்ப்பம், வளர்ந்துவந்த அந்த மிருகவல்லமைக்கு தன் ஆளுகையின் சிங்காசனத்தைக் கொடுக்க இருந்தது.

வலுசர்ப்பமானது முதற்கண் சாத்தானைச் சுட்டிக்காட்டினாலும், இரண்டாவதாக அது ரோம சாம்ராஜ்யத்தைச் சுட்டிக்காட்டுகிறது. ரோம சாம்ராஜ்யத்திற்குப் பிறகு அதிகாரத்திற்கு வந்து, வலுசர்ப்பத்திடமிருந்து அதன் ‘பலத்தையும் சிங்காசனத்தையும் மிகுந்த அதிகாரத்தையும்’ பெற்ற வல்லமை தெளிவாக போப்புமார்க்க ரோம்தான். ஏ. சி. ஃபிளிக் எனும் வரலாற்றாசிரியர், ‘‘ரோமின் அரசியல் சம்பந்தமான சீரழிவுகளிலிருந்து, ரோமசபை என்கிற ஒரு பெரிய மதப்பேரரசு விஷ்வரூபம் எடுத்து வளர்ந்தது’’ என்கிறார்.

`வெளி 13:3; வெளி 14:4 வசனங்களில் என்ன வித்தியாசம் உள்ளது?`

‘பூமியிலுள்ள யாவரும்’ மிருகத்தைப் பின்பற்றினாலும்கூட, ‘ஆட்டுக்குட்டியானவரைப் பின்பற்றுகிற’ ஒருகூட்ட மக்கள் தேவனுக்கு இருப்பார்கள். எப்பொழுதும் போலத்தான் இங்கும்; மக்கள் ஒன்று இயேசுவின் பக்கம் இருப்பார்கள், அல்லது அவருக்கு எதிராக இருப்பார்கள். இப்போது போல அப்போதும் நடுநிலை என்பது இல்லை; இரண்டு பக்கத்திலும் கால்வைக்க முடியாது. இயேசுவிடம் உறுதியாக அர்ப்பணிக்காமல் இருப்பது, அவருக்கு எதிராக இருக்க அர்ப்பணிப்பதாகும்.

`‘என் நாமத்தினிமித்தம் நீங்கள் எல்லாராலும் பகைக்கப்படுவீர்கள்; முடிவுபரியந்தம் நிலைத்திருப்பவனே இரட்சிக்கப்படுவான்’ என்றார் இயேசு. மத்தேயு 10:22. கடைசிவரை நிலைத்திருக்க எவ்வளவு தூரம் ஆயத்தமாக இருக்கிறீர்கள்?`