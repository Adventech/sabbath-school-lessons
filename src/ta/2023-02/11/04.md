---
title:  விதைப்பதை அறுவடைசெய்தல்
date:   06/06/2023
---

மிருகத்தின் முத்திரைகுறித்த தீர்க்கதரிசனமானது மதச்சகிப்பின்மையும், பொருளாதாரத் தடையும், உபத்திரவமும், இறுதியில் மரணத்தண்டனைக்கு ஏதுவான தீர்ப்பும் காணப்படுமெனச் சுட்டிக்காட்டுகிறது.ஆனால் அது ஊக்கமளிக்கிற ஒரு செய்தியாகவும் இருப்பது ஆச்சரியம். மிகமோசமான நேரங்களிலும்கூட, ‘தேவனுடைய கற்பனைகளையும் இயேசுவின் மேலுள்ள விசுவாசத்தையும் காத்துக்கொள்ளுகிற’ தம் மக்களை தேவன் தாங்கிநடத்துவார். வெளி 14:12. அந்தக் கற்பனைகளில் ஒன்றுதான் ஏழாம்நாள் ஓய்வுநாள் கற்பனை.

வெளி 13 இல் உள்ள மிருகத்தின் முத்திரைகுறித்த தீர்க்கதரிசனமானது தேவனுக்கு எதிராக சாத்தான் செய்கிற உச்சக்கட்ட போரைப் பற்றிச் சொல்லுகிறது. அந்த முயற்சியில் அவன் பயன்படுத்துகிற முதல் உத்தி வஞ்சகம். எதிர்காலத்தில் பூலோக மத-அரசியல் வல்லமைமூலம் பிசாசு செயல்பட்டு, பிறகு வன்முறையில் சாதிக்க முயலப்போகிற ஒரு காலம்பற்றி வெளி 13 கூறுகிறது.

மதசம்பந்த உபத்திரவம் புதிதல்ல. தேவன் சொன்னபடி தொழுதுகொண்டதற்காக ஆபேலை காயீன் கொலைசெய்த காலம்முதலே அத்தகைய உபத்திரவம் இருந்துவருகிறது. ஆதி 4:1-8. முதல் நூற்றாண்டிலும், பின்னர் காலம்நெடுகிலும் விசுவாசிகளுக்கு உபத்திரவம் உண்டாகும் என்று இயேசு சொன்னார். ‘ உங்களைக் கொலைசெய்கிறவன் தான் தேவனுக்குத் தொண்டுசெய்கிறவனென்று நினைக்குங்காலம் வரும்’ என்று சொன்னார். யோவான் 16:2; மத்தேயு 10:22; 1பேதுரு 4:12.

இந்தப் பக்தியற்ற தொடர்ச்சங்கிலியின் கடைசி வளையம்தான் மிருகத்தின் முத்திரை. கடந்த கால உபத்திரவத்தைப் போல, குறிப்பிட்ட நம்பிக்கைகளுக்கும் வழிபாட்டுமுறைக்கும் ஒத்துப்போகுமாறு அனைவரையும் கட்டாயப்படுத்தும்.

`இறுதி நெருக்கடியில் தேவமக்கள் எதை எதிர்கொள்வார்கள்? வெளி 13:15-17.`

பொருளாதாரத் தடைகளுடன் உபத்திரவம் தொடங்கும் என்று தீர்க்கதரிசனம் கூறுகிறது: ‘முத்திரையை’ தரித்துக்கொள்ளுகிறவன்தவிர வேறொருவனும் கொள்ளவும் விற்கவுங் கூடாது’. இது நிகழும்போது, பெரும்பாலானவர்கள் அதற்கு அடிபணிவார்கள். யாராவது மறுத்தால், அவர் சட்டப்படி மரணத்தண்டனைக்கு ஆளாவார்.

எதிர்காலத்தில் இறுதிச் சோதனை நேரிடும்போது, கிறிஸ்தவர்களெனச் சொல்லிக்கொள்வோர் மிருகத்தின் முத்திரையைப் பெறும்படிக்கு அவர்கள் தங்கள் வாழ்க்கையில் சமரசங்களைச் செய்துகொள்ள பிசாசு அவர்களை ஆயத்தப்படுத்தி வருகிறான். நம் ஒவ்வொருவர்மேலும் தேவன் வைத்துள்ள அன்பு நம்மைப் பலப்படுத்தி, வரப்போகிற இக்கட்டான காலங்களில் நம்மைப் பாதுகாக்கும்.

`கலாத்தியர் 6:7-9 கடைசிக்கால நிகழ்வுகளின் பின்னணியில் எழுதப்படாவிட்டாலும், அதிலுள்ள நியதி ஏன் மிருகத்தின் முத்திரை தொடர்பான விஷயங்களுக்கு பொருத்தமானதாக இருக்கிறது? நாம் எவ்வாறு உண்மையாக நிற்க முடியும்?`