---
title:  சர்வலோகப் போராட்டம்
date:   05/06/2023
---

`சிலுவையில் கிறிஸ்துவுக்கு நேரிட்ட அனுபவம்பற்றி மத்தேயு 27:45-50 நமக்கு என்ன கற்பிக்கிறது? தேவன் தம்மைக் கைவிட்டதாக இயேசு சொன்னதின் அர்த்தம் என்ன? ‘இயேசுவின் விசுவாசத்தை’ பெற்றிருப்பதுபற்றிப் புரிந்துகொள்ள இது எவ்வாறு உதவுகிறது?`

சிலுவையில் தொங்குகிறார்; அந்தகாரம் சூழ்ந்திருக்கிறது; உலகத்தாரின் பாவ ஆக்கினையைத் தாங்கவேண்டிய சூழ்நிலை. அவருடைய பிதாவின் அன்பிலிருந்து வெளியேற்றப்பட்ட உணர்வு உண்டாகிறது; இயேசு தம் பிதாவோடுள்ள உறவைச் சார்ந்துதான் தம் வாழ்நாள் முழுவதும் வாழ்ந்திருந்தார். வாழ்க்கையின் நன்மையான காலத்தில் பிதாவை முற்றிலுமாகச் சார்ந்த வாழ்க்கை வாழ்ந்ததால், வாழ்க்கையின் இக்கட்டான சிலுவையிலும் அவரைச் சார்ந்து வாழமுடிந்தது. தம்மைச் சுற்றிலுமுற்ற சூழ்நிலைகள் அனைத்தும் சந்தேகப்படும்படி இருந்தபோதிலும் இரட்சகர் நம்பினார்.

தேவன் கைவிட்டது போன்ற கொடிய அந்தகாரம் நிலவியபோதிலும், மனித சாபத்தின் கோப்பையில் கடைசித் துளிமட்டும் கிறிஸ்து பருகினார். இதுவரை தாம் பெற்றிருந்த தம் பிதாவின் அங்கீகாரம் குறித்த ஆதாரத்தை அந்தப் பயங்கரமான நேரத்தில் அவர் நம்பினதால், விசுவாசத்தினால் கிறிஸ்து வெற்றிபெற்றார்.

இயேசுவின் விசுவாசம் என்பது மிகவும் ஆழமான, நம்பிக்கைமிக்க, அர்ப்பணிப்புமிக்க விசுவாசம்; பிரபஞ்சத்திலுள்ள அனைத்துப் பேய்களாலும், பூமியின் அனைத்துச் சோதனைகளாலும் அதை அசைக்க முடியாது. அது காணமுடியாத போதும் உறுதியாக இருக்கிற, புரியமுடியாத போதும் நம்புகிற விசுவாசமாக இருக்கும். இந்த ‘இயேசுவின் விசுவாசம்’ என்பது விசுவாசத்தால் நாம் பெறுகிற ஓர் ஈவு; அது இனி வருகிற நெருக்கடியை நாம் கடந்துசெல்ல நமக்கு உதவும். நம் இருதயங்களில் வாசம்பண்ணுகிற ‘இயேசுவின் விசுவாசம்’தான், எல்லாவற்றிற்கும் மேலானவராக கிறிஸ்துவைத் தொழுதுகொள்ளவும், மிருகத்தின் முத்திரை கட்டாயமாக்கப்படும்போது உறுதியான தாங்குதிறனோடு இருக்கவும் நமக்குப் பெலனளிக்கிறது.

ஆனாலும், இது எங்கோ இருந்து திடீரென்று வரப்போகிற ஒன்று அல்ல. தேவனுடைய மக்கள் இப்போதே, ஒவ்வொரு நாளும் விசுவாசத்தோடு வாழ்வதற்குக் கற்றுக்கொள்ள வேண்டும். நல்ல நேரங்களில் தேவன் அருகில் இருப்பதாகவும், கெட்ட நேரங்களில் தேவன் வெகுதூரத்தில் இருப்பதாகவும் தோன்றினாலும் பிரச்சினை இல்லை. ‘விசுவாசத்தினாலே நீதிமான் பிழைப்பான்’. கலாத்தியர் 3:11; ஆபகூக் 2:4. இதுவே நாம் ஆயத்தமாவதற்கான நேரம். இப்போது நமக்கு நேரிடுகிற ஒவ்வொரு சோதனையையும், விசுவாசத்தோடு சகித்தால், அது நம் வாழ்வில் விலையேறப்பெற்ற பலனைக் கொடுக்கும்.

`‘வாழ்க்கையில் உங்களைச் சுற்றி அனைத்தும் நொறுங்கி, விசுவாசம் மட்டுமே எஞ்சியிருந்ததுபோல தோன்றிய ஒரு காலத்தைப் பற்றிச் சிந்தியுங்கள். எப்படி அதிலிருந்து மீண்டீர்கள்? என்ன பாடங்களைக் கற்றுக்கொண்டீர்கள்? அதே போன்ற அனுபவத்தைச் சந்திக்கிறவர்களுக்கு உதவக்கூடிய என்ன அனுபவத்தைப் பெற்றீர்கள்?`