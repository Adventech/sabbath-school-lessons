---
title:  மனுஷனுக்குச் செம்மையாய்த் தோன்றுகிற வழி
date:   28/05/2023
---

‘கள்ளக்கிறிஸ்துக்களும் கள்ளத்தீர்க்கதரிசிகளும் எழும்பி, கூடுமானால் தெரிந்துகொள்ளப்பட்டவர்களையும் வஞ்சிக்கத்தக்கதாக அடையாளங்களையும் அற்புதங்களையும் செய்வார்கள்’ என்று இயேசு எச்சரித்திருக்கிறார். மாற்கு 13:22. ‘தெரிந்துகொள்ளப்பட்டவர்கள்’ யார்? பின்னர் அவர் சொல்கிறார்: ‘வலுவாய்த் தொனிக்கும் எக்காள சத்தத்தோடே அவர் தமது தூதர்களை அனுப்புவார்; அவர்கள் அவரால் தெரிந்துகொள்ளப்பட்டவர்களை வானத்தின் ஒரு முனை முதற்கொண்டு மறுமுனைமட்டும் நாலு திசைகளிலுமிருந்து கூட்டிச் சேர்ப்பார்கள்’ மத்தேயு 24:31.

உண்மையானவர்கள்கூட விழுந்துபோகிற அளவுக்கு கடைசிக்கால வஞ்சகங்கள் இருக்கப்போகின்றன என்பதைக் கேட்பதற்கு, கொஞ்சம் பயமாகத்தான் இருக்கிறது அல்லவா?

`சாத்தானால் வஞ்சிக்கப்படுவது யார்? வெளி 12:9. இந்த வார்த்தைகளை எவ்வாறு புரிந்துகொள்வது?`

எல்லாக் காலங்களிலும் இருந்ததுபோல, கடைசிக் காலங்களிலும் தேவனுக்கு உண்மையானவர்கள் சிலர் இருப்பார்கள். ஆனாலும், சாத்தானின் வஞ்சகம் உண்மையில் எவ்வளவு தூரம் விசாலமானது என்பதை இந்த வார்த்தைகள் காட்டுகின்றன.

`நீதிமொழிகள் 14:12 சொல்கிற முக்கியமான எச்சரிப்பு என்ன?`

நல்லது-கெட்டதைத் தீர்மானிக்க மக்கள் தங்கள் மனச்சாட்சியிடம் கேட்க வேண்டும் என்று பலர் சொல்கிறார்கள். ஆனால், “நாம் அனைவரும் பாவிகள், அனைவரும் கேடுள்ளவர்கள்’ என்று வேதாகமம் சொல்லுகிறது. எரே 17:9; ரோமர் 3:9-18. எனவே நம் சொந்த உணர்வுகள் சொல்வதுதான் சரியென நம்புதல் நம்மை தவறாக நடத்திவிடும். இதுதான் சரி என்று தங்கள் மனதை முற்றிலும் நம்பிச் செயல்பட்டவர்களால் யுகங்கள் நெடுகிலும் பல தீமைகள் பரவியிருக்கின்றன. அதாவது, தங்களுக்குச் ‘செம்மையாய்த் தோன்றின வழியை’ அவர்கள் பின்பற்றினார்கள்.

மாறாக, நாம் தேவனுடைய வார்த்தையில் மூழ்கி, அவற்றைத் தியானித்து, ஆவியானவரிடம் நம்மை அர்ப்பணிக்கும்போது, தீமையிலிருந்து நன்மையைப் பிரித்துப்பார்க்கக் கற்றுக்கொள்வோம். நம் சொந்த உணர்வுகளைப் பின்பற்றும் படி நாம் விடப்பட்டால், சாத்தானின் வஞ்சகங்களுக்கு எளிதாக நாம் இரையாகலாம்.

`தங்களுக்குச் சரியாகத் தோன்றியபடி, அது தேவனுடைய சித்தமாக இருக்கலாம் என்று உணர்ந்தபடி கேவலமான செயல்களைச் செய்து, தீமைகளை நடப்பித்த சில மனிதர்களைப் பற்றிச் சிந்தித்துப் பாருங்கள். இந்தத் துயரச் சம்பவங்களிலிருந்து நாம் என்ன கற்றுக்கொள்ளலாம்?`