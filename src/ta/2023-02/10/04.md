---
title:  'பாபிலோன்: சூரிய வழிபாட்டு மையம்'
date:   30/05/2023
---

எகிப்து, அசீரியா, பெர்சியா, பாபிலோன் ஆகிய நாடுகளில் சூரிய வழிபாடு முக்கியமானதாக இருந்தது. இயற்கை வழிபாடு என்கிற தன் புத்தகத்தில் ஜேம்ஸ் ஜி. ஃப்ரேசர் பின்வரும் கருத்தைக் கூறுகிறார்: ‘பண்டைய பாபிலோனியாவில் தொன்றுதொட்டே சூரியவழிபாடு இருந்துவந்தது’. பாபிலோனின் சூரியத் தொழுகை சிலசமயங்களில் தேவ மக்களின் தொழுகையிலும் தாக்கத்தை ஏற்படுத்தினதை பழைய ஏற்பாட்டில் காணலாம்.

`இஸ்ரவேலிலும் யூதாவிலும் காணப்பட்ட சூரிய வழிபாட்டுத் தாக்கம்பற்றி தீர்க்கதரிசிகள் எழுதுவது என்ன? எசேக் 8:16; 2இராஜா 23:5, 11; ரோமர் 1:25.`

தேவ மக்கள் சிலர் தங்கள் முதுகுகள் தேவனுடைய ஆலயத்திற்கு நேராக இருக்க, கிழக்கே சூரியனைநோக்கி வணங்கினதாக தானியேலின் சமகாலத்தவரான எசேக்கியேல் தீர்க்கதரிசி ஒரு காட்சியைக் காட்டுகிறார். சூரியனைச் சிருஷ்டித்தவரை வணங்குவதற்குப்பதிலாக, சூரியனையே வணங்கினார்கள்.

சமரசப்போக்கு நிவுகிற ஒரு காலத்தில் சூரியத்தொழுகை உட்பட பாபிலோனின் நியதிகள் கிறிஸ்தவத் திருச்சபைக்குள் ஊடுருவப்போகிற ஒரு காலம் வரப்போகிறதாக வெளிப்படுத்தல் 17 இல் யோவான் விவரிக்கிறார். நான்காம் நூற்றாண்டின் முற்பகுதியில் கான்ஸ்டன்டைனின் மேலோட்டமான மதமாற்றத்தால் ரோமானியப் பேரரசில் பெரும் மகிழ்ச்சி ஏற்பட்டது. கான்ஸ்டன்டைன் சூரிய வழிபாட்டின்மீது மிகுந்த ஈடுபாடு கொண்டிருந்தான். புகழ்பெற்ற வரலாற்றா சிரியரான எட்வர்ட் கிப்பன் இவ்வாறு எழுதுகிறார்: ‘கான்ஸ்டன்டைனின் ஒப்பற்ற வழிகாட்டியாகவும் பாதுகாவலாகவும் உலகின் அனைத்துப் பகுதிகளிலும் சூரியன் கொண்டாடப்பட்டது.’ கி.பி. 321 இல், கான்ஸ்டன்டைன் முதலாவது ‘ஞாயிறு சட்டத்தைப்’ பிறப்பித்தான். அந்த ஆணையின்படி, ‘சூரியனுக்கு மரியாதை செலுத்தவேண்டிய நாளில், நீதிபதிகளும் நகரங்களில் வசிக்கிற மக்களும் ஓய்வெடுக்க வேண்டும்; மேலும் அனைத்து பட்டறைகளும் மூடப்பட வேண்டும்’. கான்ஸ்டன்டைனின் மக்கள் அனைவரையும் ஞாயிறு ஆசரிப்புக்குக் கட்டாயப்படுத்தின சட்டமாக இது இல்லாவிட்டாலும், ரோமானிய மக்களின் இருதயங்களில் ஞாயிறு ஆசரிப்பைப் பெலப்படுத்தியது.

அதற்குப் பிறகு, பேரரசர்களும் போப்புகளும் அதற்கான அரசு ஆணைகளைப் பிறப்பித்தும், சபையின் ஆலோசனைக்கூட்டங்கள் மூலமாகவும் ஞாயிற்றுக்கிழமையை தொழுகையின் நாளாக நிறுவினார்கள்; இன்றுவரை அது நீடிக்கிறது; பெரும்பாலான கிறிஸ்தவர்களும் அதைக் கடைப்பிடிக்கிறார்கள். பெரும்பாலான மக்கள் ஒன்றை நம்புகிறார்கள் அல்லது கடைப்பிடிக்கிறார்கள் என்பதால், அது உண்மையாகிவிடாது என்கிற கடினமான உண்மைக்கு இது எவ்வளவு நல்ல உதாரணமாக இருக்கிறது!

`கிறிஸ்தவ சபைகளில் ஞாயிறு ஆசரிப்பு எவ்வளவு அதிகமாக இருக்கிறது என்பதைப் பாருங்கள். சாத்தானின் வஞ்சகங்கள் எவ்வளவு அதிகம் பரவியுள்ளன என்பதைப் பற்றி இந்த உண்மை நமக்கு என்ன கற்பிக்க வேண்டும்? மரித்தோர் நிலையைக் கோட்பாட்டைப் போலவே, இந்தக் கோட்பாட்டிலும் நமது ஒரே பாதுகாப்பு என்ன?`