---
title:  புதிரான நன்றிக்கேடு
date:   27/09/2022
---

`பாவத்தின் புரிந்துகொள்ள முடியாத தோற்றம்பற்றி எசே 28:12-19 வசனங்களிலிருந்து என்ன தெரிகிறது?`

எசேக்கியேல் புத்தகத்தின் பெரும்பகுதி கடைசிக்காலம் சம்பந்தமாக, அடையாள மொழியில் எழுதப்பட்டுள்ளது. பிரபஞ்ச அளவிலான, வரலாற்று ரீதியிலான நிஜங்களைச் சுட்டிக்காட்டவும் விவரிக்கவும் நபர்கள், மிருகங்கள், பொருட்கள் போன்றவற்றையும், உள்ளூர் நிகழ்வுகளையும் பயன்படுத்துகிறது. எசே 28:1-10இல் தீரு ராஜாவைப்பற்றி கர்த்தர் பேசுகிறார். தீரு என்பது பண்டையகால ஃபெனிக்கேயப் பகுதியைச் சேர்ந்த வளமிக்க துறைமுகம். செல்வச்செழிப்பும், பெருமையும் நிறைந்த அந்த ராஜா, ஒரு ‘மனிதனாக’ இருந்தபோதிலும், தன்னைக் கடவுளென அழைத்துக்கொண்டதாகவும், கடவுளின் சிங்காசனத்தில்தான் உட்கார்ந்திருப்பதாகச் சொல்லிக்கொண்டதாகவும் கர்த்தர் சொல்கிறார்.

எசே 28:12-19இல், பரலோக மன்றங்களில் லூசிபர் விழுந்துபோனதுபற்றி விவரிப்பதற்கு தீருவின் வரலாற்று உண்மையை தேவன் பயன்படுத்துகிறார். ‘சமுத்திரத்தின் நடுவே வீற்றிருக்கிற’ மனிதனாகிய தீரு ராஜா இப்போது ‘தேவனுடைய தோட்டமாகிய ஏதேனிலும்’ ‘பரிசுத்த பர்வதத்திலும்’ இருக்கிற, ‘காப்பாற்றுகிறதற்காக அபிஷேகம்பண்ணப்பட்ட கேருபைச்’ சுட்டிக்காட்டுகிறான். எசே 28:2, 8; 28:13; 28:14.

ஒரு முக்கிய அறிக்கை எசே 28:15இல் உள்ளது: ‘நீ சிருஷ்டிக்கப்பட்ட நாள் துவக்கி உன்னில் அநியாயம் கண்டுபிடிக்கப் பட்டதுமட்டும், உன் வழிகளில் குறையற்றிருந்தாய்’. லூசிபர் குறையற்றிருந்தான் என்பது அவன் குறைவுள்ளவனாகப் போவதற்கு, அதாவது தவறு செய்வதற்கு வாய்ப்பிருந்ததைக் காட்டுகிறது. ஏனென்றால், லூசிபர் ஒரு ஒழுக்க ஜீவியாக சுயாதீன சித்தத்தைப் பெற்றிருந்தான்; அவன் குறைவற்றவனாக இருந்ததில் அதற்கும் ஒரு பங்கிருந்தது.

உண்மையில், லூசிபரை தேவன் குறைவற்றவனாகப் படைத்தார்; அதாவது அவனுக்கு தேர்ந்தெடுக்கிற உரிமை இருந்தது. ஆனால் அதை தவறாகப் பயன்படுத்தி தன் பூரணநிலையைக் கெடுத்தான்; அதிக முக்கியமானவனாக தன்னை எண்ணி, தன்னைக் கெடுத்தான். தேவன் தன்னைச் சிருஷ்டித்து, மேன்மைப்படுத்தியவிதத்தில் திருப்தியடையாமல், நன்றிகெட்டவன் ஆகி, தன் தகுதியைவிட அதிக அங்கீகாரம் பெற விரும்பினான். பரிபூரணமான ஒரு பிரபஞ்சத்தில் வாழ்ந்த ஒரு பரிபூரண தூதனில் இது எவ்வாறு நிகழ்ந்தது என்பது, நாம் ஏற்கனவே குறிப்பிட்டதுபோல புரியாத புதிர்தான்.

‘பாவம் புரியமுடியாத, விளக்கமுடியாத ஒரு விஷயம். அது இருப்பதற்கு காரணமே சொல்ல முடியாது; அதை விளக்க முயலுவது அதற்கு காரணம் கற்பிப்பதாக மாறும்; மேலும், அதை நியாயப்படுத்துவதாகும். பூரணமான ஒரு பிரபஞ்சத்தில் பாவம் தோன்றியது; அதற்கு சாக்குப்போக்கே சொல்ல முடியாது’.

`‘எல்லாவற்றிலும்’ ஸ்தோத்திரம் செலுத்த வேண்டுமென 1தெச 5:18இல் பவுல் சொல்கிறார். சோதனையான காலங்களில், நன்றிக்கேடும் சுயபரிதாப உணர்வும் நிலவும்போது, நாம் மேற்கொள்ள இந்த வார்த்தைகள் எவ்வாறு உதவக்கூடும்?`