---
title:  அன்பின் வெளிப்பாடே சிருஷ்டிப்பு
date:   25/09/2022
---

இயற்கையின் தற்போதைய நிலை நன்மையும் தீமையும் கலந்த செய்தியைக் காட்டுகிறது. ரோசாச் செடிகளில் அழகான, வாசனைமிக்க பூக்கள் மலர்கின்றன; அதேசமயம் குத்திக் கிழிக்கிற முட்களும் முளைக்கின்றன. டூக்கான் பறவை பார்க்கப் பேரழகாக இருக்கும்; ஆனால் மற்ற பறவைகளின் கூடுகளைச் சிதைத்து, அவற்றின் குஞ்சுகளைத் தின்பதற்கு பெயர்போனவை. மனிதர்கள் கூட ஒரு கணம் இரக்கம் காட்டுவார்கள்; அடுத்தக் கணமே கொடுமை, வெறுப்பு, வன் முறையில் இறங்குவார்கள். அதனால்தான் கோதுமை, களைகள் பற்றிய உவமையில் வேலைக்காரர்கள் வீட்டெஜமானிடம், ‘ஆண்டவனே, நீர் உமது நிலத்தில் நல்ல விதையை விதைத்தீர் அல்லவா? பின்னை அதில் களைகள் எப்படி உண்டானது’ என்று கேட்கிறார்கள். மத் 13:27. அதற்கு வீட்டெஜமான், ‘சத்துரு அதைச் செய்தான்’ என்று சொன்னான். மத் 13:28. அதுபோல தேவன் பிரபஞ்சத்தை பூரணமாகச் சிருஷ்டித்தார்; சத்துரு பாவத்தின் விதைகளைத் தூவி, கெடுத்தான்.

`‘தேவன் அன்பாகவே இருக்கிறார்’ என்கிற நிச்சயமானது அவருடைய ஆக்கப்பூர்வ செயல்பாடுகளின் தன்மைபற்றி என்ன சொல்லுகின்றன? 1யோவான் 4:8, 16.`

‘தேவன் அன்பாகவே இருக்கிறார்’ என்கிற உண்மையில் மூன்று அடிப்படை விஷயங்கள் அடங்கியுள்ளன. முதலாவது, அன்பின் தன்மையானது தனக்குள்ளாகவே அடங்கியிருக்க முடியாது; அதை வெளிப்படுத்த வேண்டும். வெளிப்படுத்தாத அன்பு என்ன அன்பு? தேவன் தேவத்துவத்திற்குள்ளாக தம் அன்பைப் பகிர்ந்துகொள்கிறார்; வெளியே தம் சிருஷ்டிகள் அனைவரோடும் தம் அன்பைப் பகிர்ந்துகொள்கிறார். இரண்டாவது, தேவன் செய்கிற அனைத்துமே, அவருடைய மாறாத, நிபந்தனையற்ற அன்பின் வெளிப்பாடாக இருக்கிறது. அவருடைய சிருஷ்டிப்பு கிரியைகளும், மீட்பின் செயல்களும், அவருடைய தண்டனை தீர்ப்பின் வெளிப்பாடுகளும் அதில் அடங்கும். உண்மையில், ‘தேவ அன்பு அவருடைய இரக்கத்தின்மூலம் வெளிப்படுவது போலவே அவருடைய நீதியிலும் வெளிப்படுகிறது. நீதிதான் அவருடைய சிங்காசனத்தின் அடிப்படை; அவருடைய அன்பின் பெலன்’. மூன்றாவது, தேவன் அன்பாக இருக்கிறார்; அவர் செய்கிற அனைத்தும் அவர் அன்பை வெளிப்படுத்துகிறது; அவர் பாவத்தைத் தோற்றுவித்திருக்க முடியாது; அது அவரது குணத்திற்கு முற்றிலும் மாறானது.

ஆனால் தேவன் பிரபஞ்சத்தைச் சிருஷ்டிக்க வேண்டிய அவசியம் இருந்ததா? அவர் அனைத்தையும் ஆளுகிறவர் என்பதால், ‘இல்லை’தான்; ஆனால் தம்முடைய சுயாதீன சித்தத்தால் அவ்வாறு தீர்மானித்தார். ஆனால், அவர் இயல்பு அன்பு என்பதால், தம்முடைய அன்பின் வெளிப்பாடாகச் சிருஷ்டித்தார். மனிதர்கள் போன்ற உயிரினங்களை அவர் சிருஷ்டித்தது மிகவும் ஆச்சரியம்; ஏனென்றால் அவர் அன்புக்கு பதில் அன்பு செலுத்துகிற திறனுள்ளவர்களாக, அவரிடம் மட்டுமல்ல, மற்றவர்களிடமும் அந்த அன்பைப் பகிர்கிற, வெளிப்படுத்துகிற திறனுள்ளவர்களாக அவர்களைப் படைத்தார். மத் 12:30, 31.

`சிருஷ்டிக்கப்பட்ட உலகத்தைப் பாருங்கள். பாவத்தின் பாதிப்புகளுக்கு மத்தியிலும் தேவ அன்பின் பிரதிபலிப்புகளை எவ்விதங்களில் எல்லாம் காணமுடிகிறது? தேவன் தம் சிருஷ்டிப்புமேல் வெளிப்படுத்துகிற அன்பிலிருந்து நாம் என்னென்ன வழிகளில் நம்பிக்கையைப் பெறலாம்?`