---
title:  பூரண பிரபஞ்சத்தில் கலகம்
date:   24/09/2022
---

### இவ்வார ஆராய்ச்சிக்கு
1யோவான் 4:8, 16; 1யோவான் 4:7-16; எசே 28:12-19; ஏசா 14:12-15; வெளி 12.

> <p>மனன வசனம்</p>
> ‘அதிகாலையின் மகனாகிய விடிவெள்ளியே, நீ வானத்திலிருந்து விழுந்தாயே! ஜாதிகளை ஈனப்படுத்தினவனே, நீ தரையிலே விழ வெட்டப்பட்டாயே!’ ஏசா 14:12.

தீமை எவ்வாறு தோன்றியது என்று விளக்கமளிக்க சிந்தனைவாதிகள் பலர் முயன்றிருக்கிறார்கள். ‘தீமை எப்போதும் இருந்தது; தீமை இருந்தால்தான் நன்மை என்னவென்று தெரியும்’ என்பது சிலரது கருத்து. ‘உலகம் பூரணமாகச் சிருஷ்டிக்கப்பட்டது, ஆனால் எப்படியோ தீமை வந்துவிட்டது’ என்று வேறு சிலர் நம்புகிறார்கள். உதாரணமாக, கிரேக்க புராணக்கதையில், அடைத்து முத்திரையிட்டிருந்த ஒரு பெட்டியை பண்டோரா ஆர்வம்கொண்டு திறந்ததும், உள்ளேயிருந்து தீமைகள் எல்லாம் வெளியே பறந்து வந்ததாம். ஆனால் அந்தப் பெட்டிக்குள்ளிருந்த தீமைகள் எவ்வாறு தோன்றின என்று விளக்கவில்லை.

அதற்கு மாறாக வேதாகமம் இவ்வாறு சொல்லுகிறது: நம்முடைய தேவன் சர்வ வல்லமை படைத்தவர், அன்புள்ளவர். 1நாளா 29:10, 11; மத் 5:48. எனவே அவர் செய்வதெல்லாம் பூரணமாக இருக்க வேண்டும். உபா 32:4. இந்த உலகத்தை அவர் படைத்த விதமும் அதில் அடங்கும். அப்படியானால் பூரணமான ஓர் உலகில் பாவமும் தீமையும் எவ்வாறு தோன்ற முடியும்? ஆதாம், ஏவாளின் விழுகைதான் உலகத்தில் பாவம், தீமை, மரணத்தைக் கொண்டு வந்ததாக ஆதியாகமம் 3 சொல்லுகிறது.

ஆனால் அந்தப் பதில் வேறொரு பிரச்சனையைக் கிளப்புகிறது. விழுகைக்கு முன்னரே, தீமை இருந்தது; அதன் வெளிப்பாடாகத் தான் ‘சர்ப்பம்’ ஏவாளை வஞ்சித்தது. ஆதி 3:1-5. எனவே இன்று உலகத்தில் நிறைந்து, கொடிய விளைவுகளை ஏற்படுத்தி வருகிற தீமையின் தோற்றத்தையும் காரணத்தையும் கண்டுபிடிப்பதற்கு விழுகைக்கு முன்னருள்ள பகுதிக்குச் சென்று ஆராய வேண்டும்.

_2022, அக்டோபர் 1 வகுப்புக்காகப் படிக்கவேண்டிய பாடம்_