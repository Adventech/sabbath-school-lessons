---
title:  மிஷன் கதை
date:   30/09/2022
---

### சங்கிலிகளிலிருந்து விடுதலை 

_ஆண்ட்ரூ மெக்செஸ்னி_

லாவோஸில் உள்ள கிராமப்புற கிராமத்தில் கூச்சல் சத்தம் காற்றைத் துளைத்தது.

திருச்சபை ஊழியர்கள் அடங்கிய சிறிய குழுவுடன் கிராமத்திற்குச் சென்று கொண்டிருந்த ஒரு செவந்த்டே அட்வென்டிஸ்ட் போதகர், ‘என்ன நடக்கிறது?’ என்பதைக் கண்டறிய கூச்சல் வந்த திசையை நோக்கிச் சென்றார். 16 வயது சிறுவன் ஒருவன் தனது குடும்ப வீட்டின் மரத்தரையில் சங்கிலியால் பிணைக்கப்பட்டிருப்பதைக் கண்டு ஆச்சரியமடைந்தார். ‘‘உங்கள் பையனுக்கு என்ன ஆனது? அவனை ஏன் சங்கிலியால் கட்டியிருக்கிறீர்கள்?’’ என்று பெற்றோரிடம் கேட்டார்.

பெற்றோர் சோகமாகப் பார்த்தனர். ‘‘எங்கள் மகன் ஏர் பல ஆண்டுகளாக நோய்வாய்ப் பட்டுள்ளான். அவன் பல மணிநேரங்கள் சாதாரணமாக இருப்பான். ஆனாலும் பலமுறை மனப்பிரமை ஏற்பட்டு இப்படியாகிறது’’ என்று அவரது தாயார் கூறினார். பெற்றோர்கள் பணத்தை முழுவதுமாக செலவழித்து எப்படியாவது குணமாக்க முயன்றனர். ஆனால், நிலைமை மோசமானது; ஏர் தனக்கும் பிறருக்கும் தீங்கு விளைவிக்காமல் தடுக்க, வேறு வழியின்றி அவனை சங்கிலியால் கட்டிப்போட முடிவு செய்தார்கள். கடந்த ஆறு மாதங்களாக அந்த மரத்தரையில் கட்டப்பட்டிருந்தான்.

ஏருடன் போதகர் பேசி, இயேசுவின் இரட்சண்ய அன்பைப் பற்றி அவனுக்கும் அவனுடைய பெற்றோருக்கும் கூறினார். ‘‘இயேசுவுக்கு சித்தமானால், அவர் ஏரை குணப்படுத்த முடியும்’’ என்று கூறினார். அந்த மகனுக்காக ஜெபம்செய்ய அனுமதி கேட்டார். ஏரின் பெற்றோர் மகிழ்ச்சியுடன் சம்மதித்தனர்.

பக்கத்து கிராமத்தில் உள்ள அட்வென்டிஸ்ட் திருச்சபையில் ஆராதனைக்கு வரும்படி அந்தக் குடும்பத்தினரை போதகர் அழைத்தார். அடுத்த ஓய்வுநாளில், ஏரின் கைகளை சங்கிலியால் கட்டியபடி பெற்றோர்கள் ஆலயத்திற்கு வந்தனர். ஒவ்வொரு திருச்சபை உறுப் பினரும் ஏருக்காக ஜெபித்தார்கள்; பின்னர் போதகர் சிறுவனின் தந்தையிடமும் அவனுக்காக ஜெபம்செய்யும்படி கேட்டார். தந்தை தன் மகனுக்காக இயேசுவிடம் ஜெபித்தபோது எல்லாரும் தலைகுனிந்து ஜெபித்தார்கள். அன்று முதல் சிறுவன் குணமடைந்தான். அவன் இயல்பு நிலைக்கு திரும்பினான்; அதன்பிறகு சங்கிலியால் பிணைக்கவில்லை. அக்கம்பக்கத்தினர் ஆச்சரியமடைந்தனர். அவர்கள் ஏரின் பெற்றோரிடம் பல கேள்விகள் கேட்டனர். ‘‘பல வருடங்களாக நோய்வாய்ப்பட்டு, சங்கிலியால் பிணைக்கப்பட்ட சிறுவன் இவன்தானா?’’ என்று ஒருவர் கேட்டார். ‘‘அவன் எப்படி இப்போது நலமாக இருக்கிறான்?’’ என்றான் இன்னொருவன். ‘‘அவனைக் குணப்படுத்தியது யார்?’’

கிறிஸ்தவ தேவன் தங்கள் பையனைக் குணப்படுத்தினார் என்று பெற்றோர்கள் விளக்கினர். 

குணமடைந்த சம்பவத்திற்குப் பிறகு ஏரின் பெற்றோர் இயேசுவை தங்கள் சொந்த இரட்சகராக ஏற்றுக்கொண்டார்கள். அவர்கள்மட்டுமல்லாமல், பல குடும்பங்களும் அப்படியே ஏற்றுக்கொண்டனர்.