---
title:  அன்பின் அடிப்படை சுயாதீன சித்தம்
date:   26/09/2022
---

`அன்பைப் பேணி வளர்ப்பதற்கு சுயாதீன சித்தம் ஒரு நிபந்தனை என்பதை 1யோவான் 4:7-16 வசனங்கள் எவ்வாறு சுட்டிக்காட்டுகின்றன?`

செயற்கை மலர்கள் மிகஅழகாக இருக்கும்; ஆனால் நிஜமலர்கள்போல வளராது; மலராது. பேசவும், பல வேலைகளைச் செய்யவும் ரோபோட்டுகள் எனும் இயந்திரங்களை வடிவமைக்கிறார்கள்; ஆனால் அவற்றிற்கு உயிரோ, உணர்வோகிடையாது. உண்மையில், அன்பைப் பெறவும், பேணி வளர்க்கவும், பகிரவும் உயிரும் சுயாதீன சித்தமும் இன்றியமையாத நிபந்தனைகள். எனவே, அன்புள்ள நம் தேவன் லூசிபர் உட்பட தூதர்களையும் மனிதர்களையும் சுயமாகத் தீர்மானிக்கிற உரிமையுடன் படைத்தார்; அதன்மூலம் தவறான பாதையைத் தேர்ந்தெடுக்கிற சாத்தியமும் இருந்தது. அதாவது, தம் சிருஷ்டிகள் அன்பிலும் ஞானத்திலும் வளருவதற்கான பூரணமான, இணக்கமான சூழல்நிறைந்ததாக ஒட்டுமொத்த பிரபஞ்சத்தையும் தேவன் படைத்தார்.

‘தேவன் அன்பாக இருக்கிறார்’; நம் பாவங்களுக்காக மரிக்கும்படி தம் சொந்தக் குமாரனையே அனுப்பி, தேவன் தம் அன்பை வெளிப்படுத்தினார். 1யோவான் 4:7-16. எனவே அவருடைய அளவில்லா அன்பிற்கு நன்றிக்கடனாக நாம் ஒருவரில் ஒருவர் அன்புகூர வேண்டும். தேவனிடமிருந்துமட்டுமே பெறக்கூடிய அந்த அன்புதான் தேவன் நமக்குள்ளும் நாம் அவருக்குள்ளும் வாசம்பண்ணுவதற்கு உறுதியான ஆதாரமாகும். ஒருவருக்கொருவர் இத்தகைய அன்பைக் காட்ட வேண்டும் என்று யாரிடம் கேட்க முடியும்? அன்பைப் பேணி வளர்த்து வெளிப்படுத்தக்கூடியவர்களிடம்தாம் கேட்கலாம். தேர்ந்தெடுக்கிற உரிமையை தவறாகப் பயன்படுத்தினால், அன்பில்லா நிலைமை ஏற்படும்; வருத்தகரமான அந்த உண்மைதான் பரலோகத்தில் லூசிபர் கலகம்செய்ததில் வெளிப்படுகிறது.

சுயாதீன சித்தத்தின் முக்கியத்துவத்தை உணர்ந்தாலும்கூட சிலர், ‘லூசிபர் கலகம் செய்வான் என்று தேவனுக்குத் தெரியுமானால், தேவன் எதற்காக அவனைச் சிருஷ்டித்தார்?’ என்று கேட்கிறார்கள். லூசிபரைச் சிருஷ்டித்ததால், பாவத்தின் தோற்றத்திற்கு தேவன்தாம் பொறுப்பு என்றாகிவிடுமா? இது ஊகிக்கக் கடினமான ஒரு கேள்வி. இதில் பல காரணிகள் சம்பந்தப்பட்டுள்ளன; குறிப்பாக ‘பொறுப்பு’ என்கிற வார்த்தையின் சரியான அர்த்தமும் சம்பந்தப்டுகிறது. பாவத்தின் தோற்றமும் தன்மையும் மறைபொருட்கள்; அதை யாரும் முற்றிலும் விளக்க முடியாது.

ஆனாலும் பாவம் இருக்க வேண்டும் என்று தேவன் நியமிக்கவில்லை; அதை அனுமதிக்கமட்டுமே செய்தார்; சிலுவையில் பாவத்திற்கான இறுதி தண்டனையை தம்மேல் சுமந்தார்; அதனால் அதை முற்றிலும் அழிக்க திறன்பெற்றார். தீமைகுறித்து நமக்கு எவ்வளவு வேதனையான எண்ணங்கள் இருந்தாலும், ஒன்றை மறக்கக் கூடாது; பாவமும் தீமையும் இருப்பதற்கு தேவன்தாமே மிகப்பெரிய விலையைச் செலுத்தினார்; நம்மில் எவரையும்விட அவர்தாமே அவற்றால் மிகவும் பாடுபட்டார். மத் 5:43-48; ரோமர் 5:6-11.

`தேவனுடைய ஈவான சுயாதீன சித்தம் புனிதமானது; ஆனால் அதை நீங்கள் கையாளுகிற விதமானது உங்களுக்கு மட்டுமல்ல, மற்றவர்களுக்கும் கடும் விளைவுகளை உண்டாக்கக்கூடியது. அந்த ஈவைப் பயன்படுத்தி நீங்கள் என்ன தீர்மானங்களைச் செய்ய வேண்டியுள்ளது? நீங்கள் செய்யவேண்டிய தீர்மானங்கள் என்னவாக இருந்தாலும், விளைவுகள் எப்படி இருக்கும்?`