---
title:  அகந்தையின் விலை
date:   28/09/2022
---

வேதாகமத்தில், ஒன்றுக்கொன்று முரணாக உள்ள இரண்டு கருத்துகளைப் பார்க்கலாம். ஒரு கருத்து சாலேம், சீயோன் மலை, எருசலேம், புதிய எருசலேம் பற்றியது; அது தேவனுடைய ராஜ்யத்தைச் சுட்டிக்காட்டுகிறது. அடுத்தக் கருத்து பாபேல் எனும் பாபிலோனைப் பற்றியது; அது சாத்தானுடைய போலி ஆளுகையைக் குறிக்கிறது. அஞ்ஞான பாபிலோனிலிருந்து வெளியேவந்து, வாக்குத்தத்த தேசத்தில் தம்மைச் சேவிக்கும்படி பலமுறை தேவன் தம் மக்களை அழைத்தார்.

உதாரணமாக, ஆபிரகாம் என்று அழைக்கப்பட்ட ஆபிராமை ஊர் என்கிற கல்தேயரின் தேசத்திலிருந்து கானான் தேசத்திற்குச் செல்லும்படி சொன்னார். ஆதி 11:31-12:9. வெகுகாலம் பாபிலோனில் கைதிகளாக இருந்த யூதர்கள், மீண்டும் எருசலேமுக்குத் திரும்பினார்கள். எஸ்றா 2. வெளிப்படுத்தல் புத்தகத்தில் தேவ மக்கள் முடிவுகால பாபிலோனிலிருந்து வெளியே வந்து, சீயோன் மலையிலும், புதிய எருசலேமிலும் தம்மோடு வாசம்பண்ணும்படி தேவன் அழைக்கிறார். வெளி 18:4; வெளி 14:1; வெளி 21:1-3, 10.

`லூசிபரின் அகந்தையானது பிரபஞ்சத்தையும் உலகத்தையும் பாதிக்குமளவிற்கு எவ்வளவு பெரிய விளைவுகளை ஏற்படுத்தியது? ஏசாயா 14:12-15.`

பாபிலோன் நகரமானது தேவனுக்கும் அவருடைய ராஜ்யத்திற்கும் எதிரான ஒரு வல்லமை. பெருமைக்கும் துணிகரத்திற்கும் அடையாளமாக பாபிலோன் ராஜா இருந்தான்; நேபுகாத்நேச்சாரிடம் அது காணப்பட்டது. வரவிருந்த ராஜ்யங்களைச் சுட்டிக்காட்டின சிலையில், பொன்னான தலைமட்டுமே பாபிலோனைச் சுட்டிக்காட்டியது. தானி 2:37, 38. தேவனுடைய வெளிப்பாட்டிற்கு சவால் விடுகிற வகையில் முழுவதும் பொன்னான ஒரு சிலையை ராஜா செய்தான். அதாவது, தன் ராஜ்யம் என்றென்றும் நிலைத்திருக்க அவன் விரும்பியதை அது காட்டியது. எல்லாரும் அதைத் தொழுதுகொள்ள வேண்டுமென்றும் விரும்பினான். தானி 3. தீரு ராஜாவைப்போல பாபிலோன் ராஜாவும் லூசிபரைச் சுட்டிக் காட்டுகிற ஓர் அடையாளமானான். எசே 28:12-19.

அகந்தையும் அடக்குமுறையும் கொண்ட பாபிலோன் ராஜா விழுந்ததை ஏசா 14:3-11 விவரிக்கிறது. பிறகு, வரலாற்று செய்தியிலிருந்து பரலோக மன்றங்களுக்கு கவனத்தைத் திருப்பி, அதே போன்ற அகந்தையும் துணிகரமுமான ஆவியே லூசிபரின் விழுகைக்கு காரணமானதாக ஏசா 14:12-15 சொல்லுகிறது. லூசிபர் பரலோகச் சேனைகளுக்குமேலாக தன்னுடைய சிங்காசனத்தை உயர்த்த திட்டமிட்டதாகவும், ‘உன்னதமானவருக்கு ஒப்பாக’ மாற்ற விரும்பினதாகவும் ஏசா 14:14 சொல்லுகிறது. விரோதமான புதிய சூழல் உருவாக இது காரணமாயிற்று; தேவனுடைய சுயநலமற்ற அன்புக்கும் ஒத்துழைப்புக்கும் சவால்விடுகிறவகையில் லூசிபரின் சுயநலமும் போட்டிமனப்பான்மையும் அமைந்தன. தான் எப்படிப்பட்டவனோ அப்படிப்பட்டவரே தேவனென்று தேவனைக் குற்றஞ்சாட்டவும், பிற தூதர்களிடம்பொய்களைப் பரப்பவும் எதிரி பயப்படவில்லை. வேறு காரணமே இல்லாமல் தீமை தோன்றினதற்கு இதுதான் காரணமாயிற்று.

`நம் பதவிகள் அல்லது சாதனைகள் அல்லது இரண்டினாலும் நாம் அகந்தையும் பெருமையும் கொள்வது ஏன் எளிது? சிலுவையை எப்போதும் நமக்கு முன்பாக வைத்திருப்பது எவ்வாறு அத்தகைய கண்ணியில் நாம் விழாமல் நம்மைப் பாதுகாக்கிறது?`