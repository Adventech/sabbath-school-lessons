---
title:  அவருடைய பிரசன்னமாகுதலுக்கு ஆயத்தமாகுதல்
date:   15/12/2022
---

பல செயற்கைத் தேவைகளும், கண்கவரும் கவனச்சிதறல்களும் உடைய வெறித்தனமான உலகில் வாழ்கிறோம். கவனமாக இல்லாவிட்டால், அவை நம் நேரத்தை எல்லாம் களவாடி, நமது முன்னுரிமைகளைச் சிதைத்துவிடும். இன்று உலகமயமாகியுள்ள இணைய உலகின் ஒரு துணைவிளைவாகமட்டும் இதைப் பார்க்க முடியாது. ஏனென்றால், ஒவ்வொரு காலக்கட்டத்திலும் ஏதாவது ஒரு வகையில் கிறிஸ்தவர்கள் வாழ்க்கையின் முக்கிய விஷயங்களிலிருந்து வழி விலக்குகிற சாத்தானின் முயற்சிகளிலிருந்து பாதுகாக்க வேண்டியதிருந்தது. 

கவனமாக இல்லாவிட்டால், ஆண்டவரைவிட்டு நம் கண்களை விலக்கி, உலகப்பிரகாரமானதும் மாம்சபிரகாரமானதுமான விஷயங்களில் மூழ்குகிற ஆபத்தில் யார்தான் இல்லை? அவற்றால் நம்மைத் திருப்திப்படுத்தவும் முடியாது; அவை நம்மை ஆவிக்குரிய அழிவிற்குள்ளும் வழிநடத்திவிடும். 

`இரண்டாம் வருகைக்காக ஆயத்தப்படுவதற்கும், அந்த மகிமையான நிகழ்வுக்காக ஆயத்தமாக இருப்பதற்கும் இடையே என்ன வித்தியாசத்தைக் காண்கிறீர்கள்? 2பேதுரு 3:14; 1யோவான் 3:1-3.`

இரண்டாம் வருகைக்காக ஆயத்தப்படுவதை காலம்தாழ்த்துவதற்கான சாக்குப்போக்காகப் பயன்படுத்துகிற போக்கு காணப்படுகிறது. பொல்லாத ஊழியக்காரனைப் போல, ‘என் ஆண்டவன் வர நாள் செல்லும்’ என்று சொல்லி, காலந்தாழ்த்த இத்தகைய போக்கு வழிநடத்துகிறது. மத் 24:48.

`இப்போதே நாம் ஆயத்தமாக இருக்கவேண்டியதுபற்றி சங் 95:7, 8; எபி 3:7, 8, 15; எபி 4:7 வசனங்கள் என்ன சொல்லுகின்றன?`

வேதாகமக் கண்ணோட்டத்தின்படி இரட்சிப்பின் காலம் எப்போதுமே ‘இன்று’ தான்; நாளை கிடையவே கிடையாது. சங் 95:7, 8; எபி 3:7, 8, 15; எபி 4:7. மிகப்பெரிய மனமாற்ற அனுபவம் ஏற்பட்டால் ஒழிய, தற்போது இருக்கிற நிலையிலேதான் இருப்போம். மனம்மாறாத ஒருவரை காலம் தானாக மாற்றிவிடாது. ஒருவர் தொடர்ந்து கிருபையில் வளர்ந்து, விசுவாசத்தோடு முன்னேறிக்கொண்டே இராதபட்சத்தில் பின்வாங்கிப் போகவும், கடினப்படவும், சந்தேகமும் அவநம்பிக்கையும் கொள்ளவும்தான் மனநிலை தூண்டும். 

இந்தக் கண்ணோட்டத்தின்படி பார்த்தால், ஒவ்வொரு நாள் வாழ்க்கையும் நம் முடிவைத் தீர்மானிக்கிற குட்டி வாழ்க்கை. எனவே எதிர்காலத்திற்கான திட்டங்களைப் போட்டாலும், தேவனுடைய கிருபையால் இயேசுவின் வருகையை எதிர்பார்த்து வாழ வேண்டும்; ஏனென்றால் இந்த வாழ்க்கையில் என்ன நடக்குமென நமக்குத் தெரியாது; இன்றே நம் இறுதிநாளாக இருக்கலாம். 

`இயேசு இன்று வருவதாக இருந்தால், அவருடைய வருகைக்கு நீங்கள் எவ்வாறு ஆயத்தமாக இருக்கலாம்? ஓய்வுநாள் வகுப்பில் உங்கள் பதிலைக் கலந்தாலோசியுங்கள்.`