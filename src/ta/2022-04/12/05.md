---
title:  ஆவியானவருடைய வழிகாட்டுதல்
date:   14/12/2022
---

பரிசுத்த ஆவியானவர் தேவனுடைய வல்லமையான ஏதுகரமாக இருந்து தேவ அன்பை நம் இருதயங்களில் ஊற்றுகிறார். ரோமர் 5:5. மெய்இரட்சண்ய அனுபவத்திற்குள் வழிநடத்துகிறார். யோவான் 16:7-11. சகல சத்தியத்திற்குள்ளும் நடத்துகிறார். யோவான் 16:13. சுவிசேஷ ஊழியப்பணியை நிறைவேற்ற திறனளிக்கிறார். அப் 1:8. சாத்தானுடைய சீர்கேடான கிரியைகளை எதிர்ப்பது பரிசுத்த ஆவியானவர் என்பதால், பரிசுத்த ஆவியானவரின் தன்மையையும் கிரியையையும் பற்றி நாம் தவறாகப் புரிந்துகொள்ள சாத்தான் எல்லா வழிகளிலும்முயலுகிறான். அவருடைய ஆளுமையை சிலர் புறக்கணிக்கிறார்கள். மனமாற்றுகிற அவர் வல்லமையைவிட அவருடைய வரங்களை முக்கியமாக சிலர் கருதுகிறார்கள். 

`சமாரியாவைச் சேர்ந்த மாயவித்தைக்காரனாகிய சீமோன், பரிசுத்த ஆவியானவரால் புதுப்பிக்கப்படாத நிலையில், அவருடைய வரங்களைப் பெற விரும்பினான். இதே மனநிலை எவ்வாறு இன்றைய நம் காலத்திலும் வெளிப்படுகிறது?`

தேவனுடைய பிள்ளைகளை பரிசுத்த ஆவியானவர் தேவனுடைய வார்த்தையின் சகல சத்தியத்திற்குள்ளும் வழிநடத்துகிறார். ரோமர் 8:14; யோவான் 16:13; யோவான் 17:17. ‘பரலோகத்திலிருக்கிற என் பிதாவின் சித்தத்தின்படி செய்கிறவனே பரலோக ராஜ்யத்தில் பிரவேசிப்பானேயல்லாமல், என்னை நோக்கிக் கர்த்தாவே! கர்த்தாவே! என்று சொல்லுகிறவன் அதில் பிரவேசிப்பதில்லை. அந்நாளில் அநேகர் என்னை நோக்கி: கர்த்தாவே! கர்த்தாவே! உமது நாமத்தினாலே தீர்க்கதரிசனம் உரைத்தோம் அல்லவா? உமது நாமத்தினாலே பிசாசுகளைத் துரத்தினோம் அல்லவா? உமது நாமத்தினாலே அநேக அற்புதங்களைச் செய்தோம் அல்லவா? என்பார்கள். அப்பொழுது, நான் ஒருக்காலும் உங்களை அறியவில்லை;அக்கிரமச்செய்கைக்காரரே, என்னைவிட்டு அகன்றுபோங்கள் என்று அவர்களுக்குச் சொல்லுவேன்’ என்று இயேசு தெளிவாகச் சொல்லியிருக்கிறார். மத் 7:21-23. அதாவது யாருடைய ஏவுதலினால் வேதவசனம் எழுதப்பட்டதோ அந்த வசனத்திற்கு மாறாக யாரையும் அவர் நடத்துவதில்லை; வேதவசனத்திற்கு இசைவாகவே நடத்துகிறார். 

சகல சத்தியத்திற்குள்ளும் நம்மை வழிநடத்துகிற அதே பரிசுத்த ஆவியான வர்தாமே அந்த அற்புத சத்தியத்திற்குள் மற்றவர்களை நாம் நடத்துவதற்குத் திறனளிக்கிறார். மத் 28:18-20; அப் 1:8. நம்முடைய பரிசுத்தமான ஊழியப்பணியை நிறைவேற்ற நமக்கு விசேஷித்த உதவியை வழங்குகிறார். எனவே ஒவ்வொரு நாள் காலையிலும் நாம் தேவனுக்குமுன் முழங்காலிட்டு, நம் பொருத்தனைகளைப் புதுப்பிக்க வேண்டும். அப்போது, அவர் தம்ஆவியின் பிரசன்னத்தை, எழுப்புதலை உண்டாக்கி, பரிசுத்தப்படுத்துகிற அதன் வல்லமையோடு நமக்கு அருளுவார். 

ஆனாலும் நாம் சரியானதைச் செய்யவும், தவறானதைத் தவிர்க்கவும் ஒவ்வொரு நாளும் மனதாரத் தீர்மானிப்பதற்கு அவரது வழிநடத்துதலுக்கு இணங்க வேண்டும். அதாவது, தேவன் நமக்குக் கொடுத்துள்ள பெலத்தால் நாம் வாழவேண்டிய பிரகாரம் வாழ முயன்றால்மட்டுமே, தேவன் நமக்கு வாக்களித்துள்ள வல்லமையைப் பெறுவதற்கு ஆயத்தமாக இருப்போம். 

`ஆவியானவர் நம்மை வழிடத்தும்படி கேட்டு, அதிகாலையில் ஜெபிக்க வேண்டியது ஏன் முக்கியம்?`