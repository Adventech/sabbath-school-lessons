---
title:  கிறிஸ்துவின் சிந்தை
date:   13/12/2022
---

சூழ்நிலைக்கேற்ப மாறலாம் என்று சிலர் நினைக்கிறார்கள். நம்மை சோதனைக்கு ஆளாக்குகிற சூழ்நிலைகளையும் இடங்களையும் நிச்சயமாக தவிர்க்க வேண்டும். சங் 1:1; நீதி 5:1-8. ஆனால் சோதனையிலும் பாவத்திலுமிருந்து தப்புவதற்கு நம் சிந்தை மாறுவதே தீர்வு. அதை மனதில்வைத்தே இயேசு பின்வருமாறு சொன்னார்: ‘மனுஷருடைய இருதயத்திற்குள்ளிருந்து பொல்லாத சிந்தனைகளும், விபசாரங்களும், வேசித்தனங்களும், கொலைபாதகங்களும், களவுகளும், பொருளாசைகளும், துஷ் டத்தனங்களும், கபடும், காமவிகாரமும், வன்கண்ணும், தூஷணமும், பெருமையும், மதிகேடும் புறப்பட்டுவரும்’. மாற்கு 7:21, 22. அதாவது நம்முடைய நடத்தைகள் மாறுவதற்கு நம்முடைய சிந்தைகள் மாற்றமடைய வேண்டும். 

`‘கிறிஸ்துவின் சிந்தையை’ பெறுவது என்றால் என்ன? 1கொரி 2:16; சங் 24:3, 4; ரோமர் 12:2; பிலி 4:8; கொலோ 3:2.`

கர்த்தர் தம்முடைய ‘புதிய உடன்படிக்கையின்’கீழ், தம் பிரமாணத்தை மக்களுடைய சிந்தைகளில் வைத்து, அதை அவர்களுடைய இருதயங்களில் எழுதுவதாக வாக்குரைத்தார். எரே 31:31-33; ஒப்பிடவும் எபி 8:8-10; 10:16. அதனால் தான் மலைப்பிரசங்கத்தில், பத்துக்கற்பனைகள் முழுவதையும் மக்களுடைய சிந்தை களோடும் நோக்கங்களோடும் ஒப்பிட்டு இயேசு பேசினார்; அவற்றின் விரிவான பொருளைவிளக்கினார். மத் 5:17-18. தேவனுடைய மறுரூபமாக்க கிருபையால் மட்டுமே நாம் வெற்றிபெற முடியும்; அந்த வாக்குறுதியை சொந்தமாக்கினால் மட்டுமே பாவயோசனைகளை நிறுத்தி, நம் எண்ணங்களையும் நோக்கங்களையும் தூய்மையாக்க முடியும்.

இயேசுவின் வருகைமட்டும் நம்மிடம் பாவ இயல்புகள் காணப்படும். ஆனால் கிறிஸ்துவுக்குள் இருந்தால் அவருடைய நீதியால் முற்றிலும் மூடப்படுகிறோம். பூரணமானவர்களாக இல்லாவிட்டாலும், அவருக்குள் நாம் ஏற்கனவே பூரணர்களாகக் கருதப்படுகிறோம். பிலி 3:12-15. ‘நாம் கிறிஸ்துவோடு இணைந்திருக்கும்போது, கிறிஸ்துவின் சிந்தையைப் பெற்றிருக்கிறோம். பரிசுத்தமும் அன்பும் குணத்தில் பிரதிபலிக்கிறது; சாந்தமும் சத்தியமும் வாழ்க்கையைக் கட்டுப்படுத்துகிறது. முகத்தின் பொழிவே மாறிவிடுகிறது. ஆத்துமாவில் வாசம்பண்ணுகிற கிறிஸ்து மறுரூபமாக்குகிற வல்லமையைப் புறப்படச்செய்கிறார்; உள்ளுக்குள் காணப்படுகிற சந்தோஷத்தையும் சமாதானத்தையும் வெளிப்புற அம்சம் பிரதிபலிக்கிறது’. 

அனுதினமும் அர்ப்பணிப்பதும், அனுதினமும் சுயத்திற்கு மரிப்பதும், இயேசுவுக்குக் கீழ்ப்படிவதற்கு விசுவாசத்தோடு அனுதினமும் முயற்சிசெய்வதும் மட்டுமே இத்தகைய மாற்றத்தை நம் வாழ்க்கையில் உண்டாக்க முடியும். 

`பாவ எண்ணங்களைத் தடுக்கமுடிந்தால் உங்களுடைய வாழ்க்கை எப்படிப்பட்டதாக இருக்கும்? வாழ்க்கை எவ்வளவு வித்தியாசமாக மாறும்? இது உங்கள் அனுபவமாக மாறுவதற்கான ஒரே வழி என்ன?`