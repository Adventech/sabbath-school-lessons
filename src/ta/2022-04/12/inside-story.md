---
title:  மிஷன் கதை
date:   16/12/2022
---

### இயேசுவும் பறக்கும் நாகமும்

_ஆண்ட்ரூ மெக்செஸ்னி_

2020 ஆம் ஆண்டின் பிற்பகுதியில் வடக்கு லாவோஸில் கியூவுக்கு விசித்திரமான ஒன்று நடந்தது. அவளது உடல், குறிப்பாக அவளது வயிறு வீங்கத் தொடங்கியது. கவலையடைந்த அவளது கணவர் செங் அவளை உள்ளூர் ஷாமனிடம் அழைத்துச் சென்றார். அவர் கியூவை ஒரு பறக்கும் நாகம் கருவுறச் செய்திருப்பதாகவும், அவளை நீருக்கடியிலுள்ள உலகிற்கு அழைத்துச் செல்ல விரும்புவதாகவும் சொன்னான். ‘‘நாகத்தைச் சமாதானப்படுத்தவும், கியூவின் ஆவியை திரும்ப அழைக்கவும் மிருகப் பலிகொடுக்க வேண்டும்’’ என்றான். 

ஷாமன் கோரிய அனைத்தையும் செங் உடனடியாகக் கொடுத்தார்; ஆனால் கயூவின் நிலை மிகவும் மோசமாகியது. செங் அடுத்த இரண்டு மாதங்களில் பாரம்பரிய வைத்தியர்களிடம் சென்று பல சிகிச்சைகள் எடுத்தார்; எதுவும் உதவவில்லை. அவர் ஷாமன்களுக்கும் பாரம்பரிய வைத்தியர்களுக்கும் எல்லாவற்றையும் செலவிட்டார். 

இறுதியாக செங், ஒரு கிறிஸ்தவ போதகரிடம் குயேவுக்காக ஜெபிக்கச் சொல்ல நினைத்தார். இரண்டு செவந்த்டே அட்வென்டிஸ்ட் தலைவர்கள் அந்த நேரத்தில் கியூவின் கிராமத்திற்கு வந்திருந்தார்கள்; அவளுக்காக ஜெபம்செய்த பிறகு, லாவோஸின் தலைநகரான வியன்டியானில் உள்ள மருத்துவமனைக்கு அவளை அனுப்ப முடிவுசெய்தனர். மருத்துவமனையில், மருத்துவர், சிறுநீரகச் சம்பந்தப்பட்ட ஒரு நோயால் கியூ பாதிக்கப்பட்டிருந்ததைக் கண்டறிந்தார்; அதிகப்படியான திரவம் உடலில் தேங்குவதால் உண்டாகிற வீக்கம் அது. ஆனால் மருத்துவமனையில் ஒரு வாரம் இருந்த பிறகு, கியூ கோமா நிலைக்குச் சென்றாள்; உயிர் காப்பு சிகிச்சையில் வைக்க வேண்டியிருந்தது. அவள் உயிர் பிழைப்பதற்கான வாய்ப்பு 50 சதவீதமே இருந்தது. அவளை மருத்துவமனையில் வைத்து சிகிச்சையளிக்க பண வசதி இல்லை. 

குயூவை தலைநகருக்கு அழைத்து வந்த அட்வென்டிஸ்ட் தலைவர்கள், ஆரம்பக்கட்ட மருத்துவ கட்டணங்களைச் செலுத்தினார்கள்; ஆனால் அவர்களிடமும் நிதி இல்லை. கியூ குணமடைவார் என்கிற உத்தரவாதம் இல்லாததால், உயிர்காப்பு சிகிச்சையை நிறுத்திவிட்டு, வீட்டிற்கு அழைத்து வர ஷெங் தீர்மானித்தார். 

வீட்டிற்குத் திரும்பிய சில நாட்களுக்குப் பிறகு, செங் அட்வென்டிஸ்ட் மாவட்டப் போதகரை அழைத்து, கியூக்காக தங்கள் வீட்டில் ஜெபம்செய்யும்படி கேட்டுக் கொண்டார். பல வேதாகம ஊழியர்களுடன் போதகர் அங்கு வந்து சேர்ந்தார்; அவர் வெகுதொலைவில் வசிப்பவர். இறுதி சடங்கு நடத்தவேண்டியதிருந்தால், உதவி தேவைப்படும் என்பதற்காக அவர் சில நாட்கள் அங்கு தங்க முடிவு செய்தார்.

போதகரும் வேதாகம ஊழியர்களும் தினமும் உபவாசமிருந்து ஜெபம்செய்தனர். இறப்பதற்குப் பதிலாக, கியூவின் உடல் நிலை தேறியது. அவள் தானாகவே சுவாசிக்க ஆரம்பித்தாள். வீக்கம் தணிந்தது. மே 2021க்குள், அவளால் உதவியின்றி நடக்க முடிந்தது. 

இன்று, வடக்கு லாவோஸ் மக்களுக்கு பரலோகத்தில் தேவன் இருக்கிறார் என்பதற்கு குயே ஒரு வாழும் சாட்சியாக இருக்கிறார். 