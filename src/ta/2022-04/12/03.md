---
title:  சரீரம் ஓர் ஆலயம்
date:   12/12/2022
---

சரீரம் அழிவுள்ளது, ஆனால் ஆத்துமா அழிவில்லாதது என்கிற இருகோட்பாட்டு கருத்தானது மனித சரீரம்பற்றி பல்வேறு கருத்துகளை உருவாக்கியுள்ளது. உதாரணமாக, கிரேக்க தத்துவ ஞானிகள் சரீரத்தை ஆத்துமாவின் சிறைக்கூடம் என்றும், மரணத்தின்போது ஆத்துமா விடுதலைபெறுவதாகவும் சொன்னார்கள். இந்த அஞ்ஞானக் கருத்தின் பிரதிபலிப்பே இன்றைய கிறிஸ்தவர்கள் பலர் சரீரமானது ஆத்துமாவின் தற்காலிக வீடென்றும், உயிர்த்தெழுதலின்போது அது சரீரத்தோடு இணைந்துவிடும் என்றும் நம்புவதாகும். இதற்கு மாறாகபல்தெய்வக்கோட்பாட்டை நம்புகிறவர்கள், மனித சரீரத்தை தெய்வீகமானதாகக் கருதுகிறார்கள். தேவனும் பிரபஞ்சமும் ஒன்றுதான் என்பது அவர்களுடையகருத்து. அவர்களைப் பொறுத்தவரை, எல்லாக் காரியங்களும் தேவன்தாம்; மனிதசரீரமானது ஒரே, ஒருங்கிணைந்த, பிரபஞ்ச அளவிலான ஒரு தெய்வீகப் பொருளின் ஒரு பகுதி. இது சம்பந்தப்பட்ட முரணான கருத்துகள் பல நிலவினாலும், மனிததன்மைபற்றி வேதாகமம் போதிப்பதில் நாம் உறுதியாக இருக்க வேண்டும்.

`1கொரி 3:16, 17; 1கொரி 6:19, 20; 1கொரி 10:31. நம் சரீரங்கள் ‘தேவனுடைய ஆலயமாக’, ‘பரிசுத்த ஆவியானவருடைய ஆலயமாக’ இருக்கின்றன என்கிற உண்மை எவ்வாறு நம் வாழ்க்கைமுறையில் நேர்மறையான தாக்கத்தை உண்டாக்க வேண்டும்?`

ஆதாமும் ஏவாளும் தேவனுடைய சாயலிலும் ரூபத்திலும் சிருஷ்டிக்கப்பட்டார்கள். ஆதி 1:26, 27. அது அவர்களுடைய குணத்தில் மட்டுமல்ல, அவர்களுடைய சரீர அம்சத்திலும் பிரதிபலித்தது. ஆதி 1:26, 27. அந்தச் சாயலானது பாவத்தின் வருகையால் கெட்டது; மறைந்தது. எனவே மீட்பின் பணியின் நோக்கம் மனிதர்களை அவர்களுடை சரீர நலன் உட்பட அனைத்திலும் ஆதி நிலைமைக்குக் கொண்டு வருவதே. அதாவது, அவர்கள் மீண்டும் ஜீவ விருட்சத்தின் கனியைப் புசிக்கிற அளவுக்குக் கொண்டுவருவதே.

இந்தப் புதுப்பித்தல் வாழ்நாள் செயல்முறை; கிறிஸ்துவின் இரண்டாம் வருகையில்தான் நிறைவடையும்; அப்போது அழிவுள்ளது அழியாமையையும், சாவுள்ளது சாவாமையையும் தரித்துக்கொள்ளும். 1கொரி 15:53, 54.

அப்போஸ்தலனாகிய யோவான் தன் நண்பனாகிய காயுவுக்கு இவ்வாறு எழுதுகிறார்: ‘பிரியமானவனே, உன் ஆத்துமா வாழ்கிறதுபோல நீ எல்லாவற்றிலும் வாழ்ந்து சுகமாயிருக்கும்படி வேண்டுகிறேன்’. 3யோவான் 1:2.   மனிதனின் அம்சங்களைப் பிரித்துப் பார்க்க முடியாது; மார்க்கம் என்பதில் வாழ்க்கையின் அனைத்து அம்சங்களும் அடங்கும் என்பதை உணர்ந்தால், உடல் நலனைப் பாதுகாப்பதையும் பக்திக்குரிய கடமையாகக் கருத வேண்டும். ‘நீங்கள் புசித்தாலும், குடித்தாலும், எதைச் செய்தாலும், எல்லாவற்றையும் தேவ னுடைய மகிமைக்கென்று செய்யுங்கள்’ என்கிற வேதாகம நியதி நம்மைக் கட்டுப்படுத்த வேண்டும். 1கொரி 10:31. நல்லவர்களாக வாழ்கிறவர்கள்கூட பாவ மனித இயல்பு மற்றும் பாவச் சுற்றுச்சூழலின் விளைவுகளை அனுபவிக்க வேண்டிய உலகத்தில் வாழ்கிறோம். எனவே தேவனை நம்பி, நம்மால் முடிந்த அளவுக்கு சிறப்பாகச் செய்ய வேண்டும்; விளைவுகளை தேவனிடம் விட்டுவிட வேண்டும்.