---
title:  ‘மரித்தவர்கள் ஒன்றும் அறியார்கள்’
date:   12/10/2022
---

`மரணத்தின்போது மனிதர்களுக்கு நிகழ்வதைப் புரிந்துகொள்ள யோபு 3:11-13, 15; சங் 115:17; சங் 146:4; பிர 9:5, 10 ஆகிய வசனங்கள் எவ்வாறு உதவுகின்றன?`

மேலுள்ள வசனங்கள் கவிதை நடையில் எழுதப்பட்டிருப்பதாகவும், மரணத்தின்போது மனிதர்களின் நிலையை விவரிக்க அவற்றைப் பயன்படுத்த முடியாது என்றும் சில வேதாகம விளக்கவுரையாளர்கள் வாதிடுகிறார்கள். சிலசமயங்களில் கவிதை மொழி தெளிவற்றதாக இருக்கும்; எளிதில் புரிந்துகொள்ள முடியாது. ஆனால், இந்த வசனங்கள் அப்படியல்ல. வார்த்தைகள் தெளிவாக உள்ளன; மரணம்பற்றி பழைய ஏற்பாடு போதிப்பவற்றுடன் இவ்வசனங்களின் கருத்துகள் முற்றிலும் ஒத்துப்போகின்றன.

முதலாவது, யோபு 3இல், கோத்திரப்பிதாவாகிய யோபு தன் உபத்திரவங்களின் நிமித்தம், தன் பிறப்பை நொந்துகொள்கிறார். யார்தான் இக்கட்டான தருணங்களில் தாங்கள் பிறந்திருக்கவே கூடாதென நினைப்பதில்லை? பிறப்பிலேயே தான் மரித்திருந்தால், தான் தூங்கி, இளைப்பாறிக் கொண்டிருக்கலாமென கருதுகிறார். யோபு 3:11, 13.

மரித்தவர்கள் பேச்சும்மூச்சுமின்றி மண்ணுக்குள் செல்வதை சங் 115 விவரிக்கிறது. ‘மரித்தவர்கள் கர்த்தரைத் துதியார்கள்’. சங் 115:17. மரித்த, நன்றியோடு வாழ்ந்த நீதிமான்கள் யாரும் பரலோகத்தில் தேவனைத் துதித்துக் கொண்டிருப்பதாக இந்த வசனம் சொல்லவே இல்லை.

ஒருவர் மரிக்கும்போது அவருடைய மூளை செயல்பாடுகள் எல்லாம் நின்று விடுவதாக சங் 146 சொல்கிறது. ‘அவனுடைய ஆவி பிரியும், அவன் தன் மண்ணுக்குத் திரும்புவான்; அந்நாளிலே அவன் யோசனைகள் அழிந்துபோம்’. சங் 146:4. மரணத்தின்போது நிகழ்வதை இங்கே வேதாகமம் மிகச்சரியாகச் சித்தரிக்கிறது.

‘மரித்தவர்கள் ஒன்றும் அறியார்கள்’; கல்லறையில் ‘செய்கையும் வித்தையும் அறிவும் ஞானமும் இல்லை’. பிர 9:5, 10. மரித்தவருக்கு உணர்வு இல்லை என்கிற வேதாகமப் போதனையை இந்த அறிக்கைகள் உறுதிப்படுத்துகின்றன.

இந்தப் போதனை கிறிஸ்தவர்களுக்கு திகைப்பை ஏற்படுத்தக் கூடாது. முதற்கண், இரட்சிக்கப்படாமல் மரித்தவருக்கு நித்தியமாக எரிகிற நரகமோ தற்காலிக உத்தரிப்பு ஸ்தலமோ காத்திருக்கவில்லை. இரண்டாவது, கிறிஸ்துவுக்குள் மரிக்கிறவர்களுக்கு ஆச்சரியமான பரிசு காத்திருக்கிறது. ‘விசுவாசிப்பவருக்கு மரணம் ஓர் அற்ப காரியம். கிறிஸ்தவருக்கு மரணம் ஒரு நித்திரை, ஒரு கண அமைதி, அந்தகாரம்மட்டுமே. ஜீவனானது கிறிஸ்துவோடு தேவனுக்குள் மறைந்து கொள்கிறது; ‘நம்முடைய ஜீவனாகிய கிறிஸ்து வெளிப்படும்போது, நீங்களும் அவரோடேகூட மகிமையிலே வெளிப்படுவீர்கள்’. யோவான் 8:51, 52; கொலோ 3:4.

`கிறிஸ்துவுக்குள் மரித்தவர்கள்பற்றி யோசியுங்கள். மரிக்கும்போது கண்களை மூடுவதுதான்; பிறகு கல்லறைக்குள் 1500 வருடங்கள் இருந்தாலும் சரி, அல்லது ஐந்து மாதங்கள் இருந்தாலும் சரி இரண்டும் ஒன்றுதான். அடுத்து அவர்கள் அறிவது கிறிஸ்துவின் வருகையாகத்தான் இருக்கும். அப்படியானால், உயிரோடிருப்பவர்களைவிட மரித்தவர்கள் பரவாயில்லை என்று எவ்வாறு சொல்லஸஙம்?`