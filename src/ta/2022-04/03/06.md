---
title:  பிதாக்களோடே நித்திரைபண்ணுதல்
date:   13/10/2022
---

`மரணம்குறித்து கூடுதல் புரிதலைப் பெறுவதற்கு ஆதி 25:8, 2சாமு 7:12, 1இராஜா 2:10; 1இராஜா 22:40 ஆகிய வசனங்கள் எவ்வாறு உதவுகின்றன?`

மரணம், அடக்கம் ஆகிய கருத்துகள்பற்றி வேதாகமம் பல்வேறு வழிகளில் விவரிக்கிறது. அதில் ஒரு வழிதான் சொந்த ஜனத்தாரோடு சேர்க்கப்படுதல் என்பது. உதாரணமாக ஆபிரகாமைப் பற்றி, ‘நல்ல நரைவயதிலும், முதிர்ந்த பூரண ஆயுசிலும் பிராணன் போய் மரித்து, தன் ஜனத்தாரோடே சேர்க்கப்பட்டான்’ என்று சொல்லுகிறது. ஆதி 25:8. ஆரோன், மோசே என்பவர்களும் தங்கள் தங்கள் ஜனத்தாரோடே சேர்க்கப்பட்டார்கள். உபா 32:51.

`நல்ல ராஜாக்களும் மோசமான ராஜாக்களும் மரித்தபிறகு ஒரே இடத்தில் சேர்க்கப்பட்டார்கள் என்பது மரணத்தின் தன்மைபற்றி என்ன சொல்லுகிறது? 2இராஜா 24:6; 2நாளா 32:33.`

மரிக்கிற ஒருவர் முன்னோடிகளோடே நித்திரையடைந்ததாகச் சொல்லியும் மரணம்பற்றி வேதாகமம் விவரிக்கிறது. தாவீது ராஜா, ‘தன் பிதாக்களோடே நித்திரையடைந்து, தாவீதின் நகரத்தில் அடக்கம்பண்ணப்பட்டான்’. 1இராஜா 2:10. இதேபோல பல்வேறு எபிரெய ராஜாக்கள்பற்றி, அதாவது, உண்மையுள்ள, உண்மையற்ற ராஜாக்கள்பற்றிச் சொல்லப்படுகிறது.

முன்னோடிகளுடன் நித்திரைபண்ணுதல் என்பதில் மூன்று அர்த்தமுள்ள அம்சங்கள் அடங்கியுள்ளன. ஒன்று, இன்றோ பிறகோ, நம்முடைய கடுமையான பிரயாசங்களிலிருந்தும் பாடுகளிலிருந்தும் நாம் இளைப்பாற வேண்டிய ஒரு காலம் வரும். இரண்டாவது, நாம்மட்டுமே முதன்முதலாக அந்தப் பயங்கர பாதையில் பயணிக்கவில்லை; நம் முன்னோடிகள் ஏற்கனவே அதில் சென்றிருக்கிறார்கள். மூன்றாவது, அவர்களோடு அடக்கம்பண்ணப்படுகிறோம் என்பது மரணமாகிய உணர்வற்ற நிலையிலும் நாம் தனியாக இல்லை; மரித்தவர்களோடுகூட இருக்கிறோம். இன்றைய தனியுரிமைவாத கலாச்சாரத்தினருக்கு இது புரியாமல் இருக்கலாம்; ஆனால் பண்டைய காலத்தில் இது அர்த்தமிக்க ஒன்றாக இருந்தது.

கிறிஸ்துவுக்குள் மரிக்கிறவர்கள் தங்களுக்கு பிரியமானவர்களோடுகூட அடக்கம்பண்ணப்படலாம்; ஆனாலும் இருவருக்குமிடையே எந்தத் தகவல் தொடர்பும் இருக்காது. மகிமையின் நாள் வரையிலும் அவர்கள் உணர்வற்ற நிலையிலேயே இருப்பார்கள்; அதன்பிறகு தங்களுடைய ஆழ்ந்த நித்திரையிலிருந்து எழுந்து, கிறிஸ்துவுக்குள் மரித்த தங்களுடைய பிரியமானவர்களுடன் சேர்ந்து கொள்வார்கள்.

`ஒருவேளை மரித்தவர்களுக்கு உணர்விருந்து, மரணத்திற்குப் பிறகு கீழே பயங்கர உபத்திரவத்தை அனுபவித்துக் கொண்டிருக்கிற தங்களுக்கு பிரியமானவர்களைப் பார்க்க நேரிடால் எப்படி இருக்குமென கற்பனைசெய்து பாருங்கள். அப்படியானால், மரித்தவர்கள் ஆழ்ந்த நித்திரையில் இருக்கிறார்கள் என்கிற உண்மை எவ்வாறு உயிரோடிருப்பவர்களுக்கு மிகுந்த ஆறுதலாக இருக்க வேண்டும்?`