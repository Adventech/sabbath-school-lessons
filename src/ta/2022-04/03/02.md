---
title:  ‘உயிருடன் வாழ்கிற ஒன்று’
date:   09/10/2022
---

`தேவன் மிருகங்களைப் படைத்த விதத்திற்கும், மனிதர்களைப் படைத்த விதத்திற் கும் என்னென்ன ஒற்றுமைகள், வேற்றுமைகள் உள்ளன? ஆதி 1:24-27; ஆதி 2:7, 19. மனிதனின் இயல்புபற்றி ஆதி 2:7 என்ன சொல்லுகிறது?`

சிருஷ்டிப்பு வாரத்தின் ஆறாவது நாளில் நிலம்வாழ் மிருகங்களையும், மனித இனத்தின் முதல் தம்பதியரையும் தேவன் உண்டாக்கினதாக ஆதியாகமச் சம்பவம் கூறுகிறது. ஆதி 1:24-27. ‘வெளியின் சகலவித மிருகங்களையும், ஆகாயத்தின் சகலவிதப் பறவைகளையும் மண்ணினாலே உருவாக்கினார்’. ஆதி 2:19. மேலும், ‘மனுஷனைப் பூமியின் மண்ணினாலே உருவாக்கினார்’ ஆதி 2:7.

மிருகங்களையும் மனிதனையும் ‘மண்ணினாலே’ உருவாக்கினாலும், மிருகங்களைவிட மனிதனை உருவாக்கியவிதம் இரண்டு முக்கிய வழிகளில் வேறுபடுகிறது. முதலாவது, தேவனே மனிதனுக்கு உருவம்கொடுத்தார்; பிறகு ‘ஜீவசுவாசத்தை அவன் நாசியிலே ஊதினார், மனுஷன் ஜீவாத்துமாவானான்’. ஆதி 2:7. உயிரைப் பெறுவதற்கு முன் அவன் உயிரற்ற உடலாக இருந்தான். இரண்டாவது, மனிதர்களை தேவன் ஆணும் பெண்ணுமாக, தேவத்துவத்தின் சாயலிலும் ரூபத்திலும் படைத்தார். ஆதி 1:26, 27.

ஆதாமின் உயிரற்ற உடலுக்குள் ‘ஜீவசுவாசம்’ ஊதியதும் அவன் ‘ஜீவாத்துமா வாக’ அல்லது ‘ஓர் உயிருள்ள ஆத்துமாவாக’ மாறினான். ஆதி 2:7. ஜீவாத்துமா என்பதற்கான எபிரெய வார்த்தை நெபேஷ் சய்யா. உயிருள்ள ஆத்துமா என்பது உடலில்லாமல் ஆத்துமா இருக்க முடியாது என்பதைக் காட்டுகிறது. மாறாக, நாம் ஒவ்வொருவரும் ஒரு ஜீவாத்துமாவாக அல்லது உயிருள்ள ஆத்துமாவாக இருக்கிறோம். இந்த ‘ஆத்துமாவுக்கு’ உணர்வுண்டு; மனித உடலுக்கு அப்பாலும் உயிரோடு இருக்கமுடியும் என்பது அஞ்ஞானக் கருத்து; வேதாகமக் கருத்து அல்ல. மனிதனின் மெய்யான இயல்புபற்றிப் புரிந்துகொள்வதால், ஆத்துமா அழிவில்லாதது என்கிற பிரபல கருத்தையும், அந்த நம்பிக்கையை அடிப்படையாக்க் கொண்ட அனைத்து ஆபத்தான தவறுகளையும் ஏற்றுக்கொள்வதிலிருந்து தப்பலாம்.

முழு மனிதனுக்கு அப்பால் அவனுடைய தனிப்பட்ட எந்தப் பகுதியும் உணர்வு நிலையோடு இருக்க முடியாது. தேவன் நம்மை பிரமிக்கத்தக்க அதிசயமாய் உண்டாக்கினார். இந்தக் குறிப்பிட்ட விஷயம்பற்றி வேதாகமம் சொல்லியிருப்பதைவிட நாம் ஊகிக்கக் கூடாது. உண்மையில் உயிர்தன்மையே ஒரு புதிர்தான். உயிரோடு இருப்பதின் மெய்யான அர்த்தம்பற்றி விஞ்ஞானிகளுக்கே ஒத்தக் கருத்தில்லை. ஆனால், உணர்வுநிலை தன்மை அதைவிட பெரிய புதிராக இருக்கிறது. மூளை, தலை போன்றவற்றில் உள்ள ஒரு சில செல்களும் வேதிப்பொருட்களும் சேர்ந்த திசுக்கள், எவ்வாறு எண்ணங்கள், உணர்வுகள் போன்ற மூலக்கூறுகளற்ற விஷயங்களை உருவாக்குகின்றன? இந்தக் கருத்தை ஆராய்கிறவர்கள், உண்மையில் பதில் தெரியவில்லை என்பதை ஒத்துக்கொள்ள வேண்டும். உயிர் எவ்வளவு அற்புதமான ஒரு விஷயம்!

`உயிர் எனும் ஈவுக்காக மட்டுமல்ல, அதைவிட பெரிய அற்புதமான நித்திய வாழ்வுக்காக நாம் மகிழ்ந்து களிகூர வேண்டும்?`