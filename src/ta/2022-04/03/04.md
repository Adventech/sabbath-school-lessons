---
title:  ஆவி தேவனிடத்திற்குத் திரும்புகிறது
date:   11/10/2022
---

`ஆதி 2:7; பிர 12:1-7 ஆகிய இரண்டு வேதப்பகுதிகளுக்கும் இடையே என்ன வித்தியாசத்தைக் காணமுடிகிறது? மரணத்தின்போது மனிதர்களுக்கு நிகழ்வதைப் புரிந்துகொள்ள எவ்வாறு உதவுகின்றன. மேலும் பார்க்க: ஆதி 7:22.`

மனிதன் என்பவன் ஒரு ஆத்துமா என்று வேதாகமம் சொல்கிறது. ஆதி 2:7. உடல் உயிரற்றதாகும்போது அந்த ஆத்துமா இல்லாமல் போகிறது. எசே 18:4, 20.

ஆனால் ‘ஆவி’ என்னவாகிறது? உடல் மரித்தபிறகும் அது உணர்வு நிலையில் இருப்பதில்லையா? பல கிறிஸ்தவர்கள் அவ்வாறு நம்புகிறார்கள்; பிர 12:7ஐ மேற்கோள்காட்டி, தங்கள் கருத்தை நியாயப்படுத்த முயலுகிறார்கள். ‘மண்ணானது தான் முன்னிருந்த பூமிக்குத் திரும்புகிறது, ஆவி தன்னைத் தந்த தேவனிடத்திற்கு மறுபடியும் போகிறது’. ஆனால் மரித்தவரின் ஆவி தேவனுடைய பிரசன்னத்தில் உணர்வுநிலையில் இருப்பதாக இந்த அறிக்கை சொல்லவே இல்லை.

போகப்போக வயது முதிர்வதையும், இறுதியில் மரணம் நேரிடுவதையும் பிர 12:1-7 பரபரப்பாகப் பேசுகிறது. ஆதி 2:7 சுட்டிக்காட்டுகிற சிருஷ்டிப்பு செயல்முறையின் நேரெதிர் மாற்றம்தான் மரணம் என்று பிர 12:7 குறிப்பிடுகிறது. சிருஷ்டிப்பு வாரத்தின் ஆறாம் நாளில், ‘தேவனாகிய கர்த்தர் மனுஷனைப் பூமியின் மண்ணினாலே உருவாக்கி, ஜீவசுவாசத்தை அவன் நாசியிலே ஊதினார், மனுஷன் ஜீவாத்துமாவானான்’. ஆதி 2:7. இங்கே, ‘மண்ணானது தான் முன்னிருந்த பூமிக்குத் திரும்பி, ஆவி தன்னைத் தந்த தேவனிடத்திற்கு மறுபடியும் போகிறது’ என்று பிர 12:7 சொல்லுகிறது. எனவே ஆதாமின் நாசியில் தேவன் ஊதின, மற்ற எல்லா மனிதர்களுக்கும் அவர் கொடுத்திருக்கிற ஜீவசுவாசமானது தேவனிடத்திற்கே திரும்புகிறது; அதாவது, அவர்களுக்குள்ளாகச் சென்றுவருவது நின்றுபோகிறது.

ஒவ்வொரு மனிதனும் மரிக்கும்போது நடப்பதை பிர 12:7 விவரிக்கிறது; அதில் நீதிமான், துன்மார்க்கன் என்று வேறுபாடே இல்லை. மரிப்பவர்களுடைய ஆவிகள் தேவனுடைய பிரசன்னத்தில் உணர்வோடு இருந்தால், துன்மார்க்கருடைய ஆவிகளும் தேவ சமுகத்தில் இருக்கின்றனவா? அது வேதாகமத்தின் ஒட்டுமொத்த போதனைக்கும் முரணானது. மனிதர்களுக்கும் மிருகங்களுக்கும் ஒரே விதத்தில் மரணம் சம்பவிப்பதால், மரணம் என்பது உயிரோடிருப்பது நின்றுபோகிற ஒரு நிலை. பிர 3:19. சங்கீதக்காரன் சொல்வதுபோல, ‘நீர் உமது முகத்தை மறைக்க, திகைக்கும்; நீர் அவைகளின் சுவாசத்தை வாங்கிக்கொள்ள, அவைகள் மாண்டு, தங்கள் மண்ணுக்குத் திரும்பும்’. சங் 104:29.

`மரணம் வாழ்க்கையின் ஒரு பகுதி என்று சொல்லுகிறோம். அது ஏன் தவறானது? மரணம் வாழ்க்கையின் எதிர்ப்பதம்; வாழ்க்கையின் சத்துரு. அப்படியானால், ‘பரிகரிக்கப்படுங் கடைசிச் சத்துரு மரணம்’ என்கிற வசனத்தில், எத்தகைய மாபெரும் நம்பிக்கை காணப்படுகிறது? 1கொரி 15:26.`