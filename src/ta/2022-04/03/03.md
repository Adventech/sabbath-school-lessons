---
title:  ‘பாவஞ்செய்கிற ஆத்துமா சாகும்’
date:   10/10/2022
---

`மனித ஆத்துமாவின் இயல்புபற்றிப் புரிந்துகொள்ள எசே 18:4, 20; மத் 10:28 ஆகிய வசனங்கள் எவ்வாறு உதவுகின்றன?`

இந்தப் பாவ உலகில் மனித வாழ்க்கை நிலையற்றது. ஏசா 40:1-8. பாவத் தொற்றுக்கு ஆளான எதுவும் இயல்பிலேயே நித்தியமானதாக இருக்க முடியாது. ‘ஒரே மனுஷனாலே பாவமும் பாவத்தினாலே மரணமும் உலகத்திலே பிரவேசித்ததுபோலவும், எல்லா மனுஷரும் பாவஞ்செய்தபடியால், மரணம் எல்லாருக்கும் வந்ததுபோலவும் இதுவுமாயிற்று’. ரோமர் 5:12. மரணம் பாவத்தின் இயல்பான விளைவு; அது இங்குள்ள சகல உயிர்களையும் பாதிக்கிறது.

இந்த விஷயத்தில் இரண்டு முக்கிய வேதாகமக் கருத்துகள் சம்பந்தப்பட்டுள்ளன. ஒன்று, மனிதர்களும் சாகிறார்கள், மிருகங்களும் சாகின்றன. சாலொமோன் சொல்வதுபோல, ‘மனுபுத்திரருக்குச் சம்பவிக்கிறது மிருகங்களுக்கும் சம்பவிக்கும்; அவர்களுக்கும் இவைகளுக்கும் ஏக சம்பவமுண்டு; இவைகள் சாகிறது போலவே அவர்களும் சாகிறார்கள்; ஜீவன்களுக்கெல்லாம் சுவாசம் ஒன்றே; மிருகத்தைப் பார்க்கிலும் மனுஷன் மேன்மையுள்ளவன் அல்ல; எல்லாம் ஒரேஇடத்துக்குப் போகிறது; எல்லாம் மண்ணிலே உண்டாகிறது, எல்லாம் மண்ணுக்குத்திரும்புகிறது’. பிர 3:19, 20.

இரண்டாவது கருத்து, ஒருவரது உடல் உயிரற்றதாகிறது என்றால், அவர் ஜீவாத்துமாவாக அதாவது நெபேஷாக இருப்பது முடிந்துபோகிறது. நன்மை தீமை அறியத் தக்க விருட்சத்தின் கனியைப் புசித்து, ஆதாமும் ஏவாளும் பாவம் செய்தால், அவர்கள் மரிப்பார்களென தேவன் எச்சரித்திருந்தார். ஆதி 2:16, 17.

இதே எச்சரிப்பைப் பிரதிபலிக்கும் வகையில் எசே 18:4, 20 இல் தேவன் இந்தக் கருத்தை வலியுறுத்துகிறார்: ‘பாவஞ்செய்கிற ஆத்துமா சாகும்’. இந்த அறிக்கையில் இரண்டு அர்த்தங்கள் அடங்கியுள்ளன. ஒன்று, எல்லா மனிதர்களும் பாவிகளாக இருப்பதால், எல்லாருமே வயதாகி, மரிக்கிற செயல்முறையிலிருந்து தப்பிக்கமுடியாத நிலையில் இருக்கிறோம். ரோமர் 3:9-18, 23. அடுத்தது, ஆத்துமா அழிவில்லாதது என்று பிரபலமாக நம்பப்படுகிற கருத்தை வேதாகமக் கருத்து ரத்தாக்குகிறது. ஆத்துமா அழியாமல், மரித்தபிறகு வேறொரு பகுதியில் உயிரோடு இருக்கமுடியுமானால், நாம் உண்மையில் மரிக்கவில்லை என்றுதானே அர்த்தம்?

ஆனால் மரணம் என்கிற இக்கட்டான நிலைக்கு வேதாகமத்தின் தீர்வு, சரீரத்தைவிட்டு வெளியேறுகிற ஆத்துமாவானது பரதீசுக்கோ, உத்தரிப்பு ஸ்தலத்திற்கோ, நரகத்திற்கோ செல்வது அல்ல. மாறாக, கிறிஸ்துவுக்குள் மரித்தவர்கள் இறுதியாக உயிர்த்தெழுப்பப்படுவதான் தீர்வு. ஜீவ அப்பம்பற்றி இயேசு பிரசங்கித்தபோது சொன்னது போல, ‘குமாரனைக் கண்டு, அவரிடத்தில் விசுவாசமாய் இருக்கிறவன் எவனோ, அவன் நித்தியஜீவனை அடைவான், நான் அவனைக் கடைசி நாளில் எழுப்புவேன்’. யோவான் 6:40.

`நம் நம்பிக்கை அனைத்திற்கும் இரண்டாம் வருகையின் நிச்சயம் ஏன் மிகமுக்கியமானது? இயேசுவின் இரண்டாம் வருகையை அவரது முதலாம் வருகை உறுதிப்படுத்தியிருக்கிறது; இரண்டாம் வருகை இல்லாமல், முதலாம் வருகையால் என்ன நன்மை இருக்கிறது! அவர் வருகையின் வாக்குறுதி இல்லையேல், நமக்கு ஏதாவது நம்பிக்கை இருக்குமா?`