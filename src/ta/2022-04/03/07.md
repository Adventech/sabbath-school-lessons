---
title:  மேலும் படிக்க
date:   14/10/2022
---

எப்போதாவது அறுவைசிகிச்சைக்காக மயக்க மருந்து உங்களுக்குச் செலுத்தப்பட்டிருந்தால், மரித்த நிலை எப்படி இருக்கும் என்று ஓரளவுக்குப் புரியும். ஆனால் மயக்க மருந்து கொடுக்கப்பட்டாலும் மூளை தொடர்ந்து செயல்படும். ஆனால், மரிக்கிறவருக்கு மூளை செயல்பாடு உட்பட அனைத்தும் முற்றிலும் நிற்கிறது. எனவே மரித்தவர் மரிக்கும்போது கண்ணை மூடுவதுதான், அதன்பிறகு ஒன்று இயேசுவின் இரண்டாம் வருகையோ அல்லது ஆயிரம் வருட அரசாட்சிக்கு பிறகு அவர் திரும்பி வருவதோதான் தெரியும். வெளி 20:7-15. அதுவரையிலும், மரித்த நீதிமான்கள் அல்லது துன்மார்க்கராகிய அனைவரும், இளைப்பாறுகிறார்கள்; அது அவர்களுக்கு இமைப்பொழுது நேரம்தான். உயிரோடிருக்கிற நமக்கு மரணமானது நீண்டகாலம்போலத் தோன்றுகிறது.

‘மரித்த மனிதர்களுடைய ஆத்துமாக்கள் எல்லாம் மரிக்கிற சமயத்தில் நேரடியாக பரலோகத்திற்குச் செல்கிறதென்றால், வாழ்வதைவிட சாவதையே இச்சிக்கலாம். இந்த நம்பிக்கையால் அநேகர் தங்கள் வாழ்க்கையை முடித்துக்கொள்ள வழிநடத்தப்பட்டுள்ளார்கள். இக்கட்டும், குழப்பமும், ஏமாற்றமும் மேற்கொள்ளும்போது, ஊசலாடுகிற வாழ்க்கையை முடித்துவிட்டு, நித்திய வாழ்வின் பேரானந்தத்திற்குள் செல்வது எளிதாகத் தோன்றிவிடுகிறது’.–Ellen G. White, The Great Controversy, p. 539.

‘மரிக்கும்போது நீதிமான்கள் தங்கள் பரிசையும், துன்மார்க்கர் தங்கள் தண்டனையையும் பெறுவதாக பரிசுத்த வேதாகமத்தில் எங்குமே சொல்லப்படவில்லை. கோத்திரப் பிதாக்களும் தீர்க்கதரிசிகளும் அத்தகைய எந்த நிச்சயத்தையும் கொடுக்கவில்லை. கிறிஸ்துவும் அவருடைய அப்போஸ்தலர்களும் அதுகுறித்து எந்தக் குறிப்பும் கொடுக்கவில்லை. மரிப்பவர்கள் உடனடியாக பரலோகம் செல்வதில்லை என்று வேதாகமம் தெளிவாகப் போதிக்கிறது. உயிர்த்தெழுதல்மட்டும் அவர்கள் நித்திரைபண்ணுவதாகக் குறிப்பிடுகிறது’.–Ellen G. White, The Great Controversy, p. 549, 550.

**கலந்துரையாடக் கேள்விகள்**

`முழு மனிதர்களுக்குமட்டுமே உணர்வு உண்டு; தனித்தனி பகுதிகளுக்கு இல்லை என்கிற வேதாகமக் கருத்தானது, மரணத்தின் தன்மைபற்றிப் புரிந்துகொள்ள எவ்வாறு உதவுகிறது?`

`ஆத்துமா இயல்பிலேயே அழிவில்லாதது என்கிற கருத்து பல்வேறு தோற்றங்களில், உலகம்முழுவதும் பரவியுள்ளது. அந்த நிலையில், மரித்தோரின் நிலைபற்றிய நம்முடைய செய்தி ஏன் மிகவும் முக்கியமானது? இந்த அற்புதமான போதனைக்கு கிறிஸ்தவர்கள் மத்தியிலிருந்தும்கூட ஏன் எதிர்ப்பு உள்ளது?`

`மரித்தோரின் நிலைபற்றிய நம்முடைய புரிந்துகொள்ளுதல், கண்களுக்கு முன் யாராவது ‘தோன்றினதாகச்’ சொல்லப்பட்டால், அதை நம்பாமல் இருக்க எவ்வாறு உதவுகிறது? அதாவது மரித்த நம் உறவினர் யாரையாவது நாம் பார்த்தால் அல்லது பார்த்ததுபோல உணர்ந்தால், அல்லது அப்படி யாராவது சொன்னால், அதை ஏன் நாம் நம்பக் கூடாது?`