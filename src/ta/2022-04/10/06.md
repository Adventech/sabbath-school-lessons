---
title:  வேதாகமக் கண்ணோட்டம்
date:   01/12/2022
---

`கிறிஸ்துவுக்குள் இருப்பவர்களுக்குமட்டுமே ‘நித்திய ஜீவன்’ என்று யோவான் வரையறுப்பது ஏன்? 1யோவான் 5:3-12.`

நிபந்தனையின் பேரில்தான் மனிதர்கள் அழியாமையைப் பெறமுடியும் என்று வேதாகமம் சொல்கிறது; ஆனால் ஆத்துமா அழிவில்லாதது என்று வேதாகமத்திற்கு முரணான கொள்கை சொல்கிறது. இந்த வித்தியாசத்தை 1யோவான் 5:11, 12 வேறுபடுத்திக் காட்டுகிறது. தேவத்துவத்திற்குமட்டுமே ‘சாவாமை’ உண்டு. 1தீமோ 6:15, 16. தேவத்துவம்மட்டுமே ஜீவனின் ஆதாரம். சங் 36:9; கொலோ 1:15-17; எபி 1:2. இந்த உண்மை புரிந்தால்மட்டுமே யோவான் சொல்வது விளங்கும்.

ஆதாம்-ஏவாளுடைய விழுகையைத் தொடர்ந்து பாவம் உலகத்தில் பிரவேசித்தபோது, அவர்களும் நாம் உட்பட மனுக்குலம் அனைத்தும் சரீர மரணத்தின் சாபத்திற்கு ஆளானது; நித்திய ஜீவனின் ஈவை இழந்தோம். ஆனால் நம் அன்பு தேவன் மனிதர்கள் தாங்கள் ஆதியில் பெற்றிருந்த நித்திய ஜீவனின் ஈவை மீண்டும் பெறும்படிக்கு மீட்பின் திட்டத்தைச் செயல்படுத்தினார். ‘தமக்குமுன்பாக நாம் அன்பில் பரிசுத்தமுள்ளவர்களும் குற்றமில்லாதவர்களுமாயிருப்பதற்கு, அவர் உலகத்தோற்றத்துக்கு முன்னே கிறிஸ்துவுக்குள் நம்மைத் தெரிந்துகொண்டார்’. எபே 1:4.

ஆதாம் என்கிற ‘ஒரே மனுஷனாலே பாவமும் பாவத்தினாலே மரணமும் உலகத்திலே பிரவேசித்ததுபோல’, ‘இயேசுகிறிஸ்து என்னும் ஒரே மனுஷனுடைய கிருபையால்’ நித்திய ஜீவன் எனும் அற்புத ஈவை எல்லா மனிதர்களும் பெறும்படி செய்துள்ளார். ரோமர் 5:12-21. உலகத்திற்குள் ஆதாமால் பாவமும் மரணமும் வந்தன. மீறுதலால் உலகத்திற்குள் பாவத்தையும் மரணத்தையும் கொண்டுவந்த ஆதாமின்றி, வேதாகமத்திலிருந்து வேறு எதையும் விளங்கிக் கொள்ளமுடியாது.

அதனால் யோவான் இவ்வாறு சொல்லுகிறார்: ‘தேவன் நமக்கு நித்திய ஜீவனைத்தந்திருக்கிறார், அந்த ஜீவன் அவருடைய குமாரனில் இருக்கிறதென்பதே அந்தச் சாட்சியாம். குமாரனை உடையவன் ஜீவனை உடையவன், தேவனுடைய குமாரன் இல்லாதவன் ஜீவன் இல்லாதவன்’. 1யோவான் 5:11, 12.

‘குமாரனைக் கண்டு, அவரிடத்தில் விசுவாசமாயிருக்கிறவன் எவனோ, அவன் நித்தியஜீவனை அடைவான், நான் அவனைக் கடைசிநாளில் எழுப்புவேன்’. யோவான் 6:40. மேலும், ‘நானே உயிர்த்தெழுதலும் ஜீவனுமாயிருக்கிறேன், என்னை விசுவாசிக்கிறவன் மரித்தாலும் பிழைப்பான்’. யோவான் 11:25. இயேசு வின் இந்த வார்த்தைகள் அனைத்தையும் தெளிவாகக் காணச்செய்கின்றன.

நித்திய ஜீவன் என்பது கிறிஸ்துமூலம் கிடைக்கிற தேவனுடைய ஈவு; தற்போது அதுகுறித்த நிச்சயம் கொடுக்கப்பட்டுள்ளது, நீதிமான்களின் இறுதி உயிர்த்தெழுதலுக்குப் பிறகுதான் அதை முழுமையாக அனுபவிக்கமுடியும். கிறிஸ்துவுக்குள் இருப்பவர்கள்மட்டுமே நித்திய ஜீவனைப் பெறமுடியும்; அவருக்குள்ளாக இல்லாதவர்கள் அதைப் பெறமுடியாது. 1யோவான் 5:11, 12. மாறாக, ஆத்துமா அழிவில்லாதது என்கிற கோட்பாடு நரகத்திலோ பரலோகத்திலோ எல்லா மனிதருக்கும், ஏன் கிறிஸ்துவுக்குள் இல்லாதவர்களுக்கும்கூட நித்திய ஜீவன் உண்டெனச் சொல்லுகிறது. இந்தப் போதனை பிரபலமாக இருந்தாலும், இது வேதாகமப் போதனை அல்ல.