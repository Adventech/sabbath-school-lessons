---
title:  மிஷன் கதை
date:   02/12/2022
---

### மாடஸ்டி! மாடஸ்டி! மாடஸ்டி!

_ஒக்ரைன் மாடெங்கு_

நமீபியாவின் கடிமா முலிலோவில் உள்ள மருத்துவமனையில் சேர்க்கப்பட்டிருந்த 2 வயது அக்யூரியஸை பரிதாபமாகப் பார்க்க மக்கள் தொடர்ந்து வந்துகொண்டிருந்தார்கள். சிறுவன் பல மாதங்களாக நோய்வாய்ப்பட்டிருந்தான்; அவன் பயங்கர வேதனையில் இருந்த தைக் கண்டு மக்கள் அழுதனர்.

‘‘மருத்துவமனை நம்மை ஏமாற்றுகிறது. நீங்கள் மந்திரவாதியிடம் செல்லுங்கள்’’ என்று ஒருவர் அக்யூரியஸின் பெற்றோரிடம் கூறினார். ‘‘தேவன் புரிந்துகொள்வார். அதைச் செய்யுங்கள்’’ என்றார் மற்றொருவர்.

கடைசியாக வந்தவர் சென்ற பிறகு, அம்மாவைப் பார்த்து அப்பா, ‘‘நாம் என்ன செய்யலாம்? ஒருவேளை அவர்கள் சொல்வது சரியாக இருக்கலாம். இயேசு புரிந்துகொள்வார்’’ என்று சொன்னார். தன்னுடைய ஒரே பிள்ளை வலியில் தவிப்பதை அம்மாவால் தாங்கமுடியவில்லை. அவள் ஒப்புக்கொண்டாள்.

மந்திரவாதிகள் சிறுவன்மேல் சாபம் போட்டிருப்பதாகவும், பாரம்பரிய மருத்துவத்தில் குணமாக்கலாம் என்றும் மந்திரவாத வைத்தியர் சொன்னார். பெற்றோர் மந்திரவாத வைத்தியரின் மருந்தை வாங்கி சிறுவனுக்கு தினமும் கொடுத்தார்கள். ஆனால் அவர்கள் எவ்வளவு அதிகமாக மருந்து கொடுத்தார்களோ, அவ்வளவு மோசமாகி வந்தான். அப்பா தீவிரமாக ஜெபிக்க ஆரம்பித்தார். ‘‘இயேசுவே, நான் தவறு செய்துவிட்டேன். உம் இரட்சண்ய கிருபையை விட்டு விலகிவிட்டேன். ஆண்டவரே, என் குழந்தைக்காக என்னிடம் பேசும். நீர் தொழுநோயாளிகளையும், குருடர்களையும், முடவர்களையும் குணமாக்கினீர். அதை என் குழந்தைக்கும் செய்யும்’’ என்று ஜெபித்தார்.

சிறிது நேரம் கழித்து, அப்பா ஒரு கனவு கண்டார். அவர் தூங்கும்போது, மாடஸ்டி என்று அவருடைய பெயரை அழைக்கிற ஒரு குரல் கேட்டது. ‘‘மாடஸ்டி! மாடஸ்டி! மாடஸ்டி!’’ என்று அந்தச் சத்தம் கேட்டது. ‘‘இது என் குழந்தை. அவனை ஏன் தீய ஆவிகளால் கறைப்படுத்தினாய்? நீங்கள் அவன் வாழ விரும்பினால் எந்த மந்திரவாதியோடும் நீங்கள் தொடர்பு வைப்பதை நான் விரும்பவில்லை’’ என்று அந்தக் குரல் சொன்னது.

அதிர்ந்து போன அப்பா எழுந்து பாரம்பரிய மருத்துவத்தைத் தூக்கி எறிந்தார். முகாம் கூட்டத்தில் ஒரு செவந்த்டே அட்வென்டிஸ்ட் மருத்துவர் உடல்நலம் குறித்துப் பேசிவந்ததை நினைவுகூர்ந்தார்; மேலும் சிறுவனை அவரிடம் அழைத்துச் சென்றார். அக்யூரியஸ் நிமோனியா மற்றும் காசநோயால் பாதிக்கப்பட்டிருப்பதை மருத்துவர் கண்டறிந்து, தான் அவனுக்கு சிகிச்சை அளிக்கக்கூடிய மருத்துவமனைக்கு அனுப்பினார். அப்பா தொடர்ந்து ஜெபம்செய்தார்; அம்மாவும் ஜெபித்தார். இயேசுவின்மீது முழு நம்பிக்கை வைத்தார்கள். படத்தில் இருக்கும் அக்யூரியஸுக்கு இப்போது வயது 22.

அக்யூரியஸின் பெற்றோர், மாடஸ்டி  ரெபேக்கா காகுலாவுக்கு, தொடர்ந்து நான்கு குழந்தைகள் பிறந்தார்கள். ஆனால் பிறந்த குழந்தைகளுக்காக நகர மக்கள் நடத்தும் பாரம்பரிய விழாவில் பங்கேற்க மறுத்துவிட்டனர். 