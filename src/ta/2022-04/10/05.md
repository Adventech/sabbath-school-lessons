---
title:  சரீரத்தைவிட்டுப் பிரிந்த ஆத்துமாக்களுள்ள பரதீசு
date:   30/11/2022
---

புரொட்டஸ்டண்ட் கிறிஸ்தவர்கள் உத்தரிப்புஸ்தலத்தை நம்புவதில்லை; ஆனால் மரித்த நீதிமான்களுடைய ஆத்துமாக்கள் பரலோகத்தில் தேவனுடைய பிரசன்னத்தில் சந்தோஷமாக இருப்பதாக நம்புகிறார்கள். அந்த ‘ஆத்துமாக்கள்’ சரீரத்தைவிட்டுப் பிரிந்த ஆவிகள் என்று சிலரும், அவை சரீரத்தைவிட்டுப் பிரிந்த ஆவிகளாக இருந்தாலும் மகிமையின் ஆவிக்குரிய சரீரத்தால் மூடப்பட்டுள்ளன என்று சிலரும் நம்புகிறார்கள்.

மரித்தவர்கள் ஏதோ ஒரு அமானுஷ்ய நிலையில் உயிரோடு இருப்பதாகச் சொல்கிற எந்தக் கருத்தும், இறுதி உயிர்த்தெழுதல், மரித்தோரின் நியாயத்தீர்ப்பு பற்றிய வேதாகமக் கோட்பாட்டிற்கு எதிரானது. நீதிமான்களின் ஆத்துமாக்கள் ஏற்கனவே பரலோகத்தில் சந்தோஷமாக இருந்தால், உயிர்த்தெழுதலுக்கும் நியாயத்தீர்ப்புக்கும் என்ன அவசியம் இருக்கிறது? வெளி 20:12-14.

`மரித்து, உயிர்த்தெழுதலடையக் காத்திருப்போரின் நிலைபற்றி அறிந்துகொள்ள அப் 2:29, 34, 35; 1கொரி 15:16–18 ஆகிய வசனங்கள் எவ்வாறு உதவுகின்றன?`

பரலோகத்தில் ஏற்கனவே இருக்கிறவர்கள் ஒன்று ஏனோக்கு மற்றும் எலியாவைப் போல உயிரோடு இருக்கும்போதே மறுரூபமாக்கப்பட்டு எடுக்கப்பட்டவர்கள் அல்லது மோசேயைப் போல மரணத்திலிருந்து உயிர்த்தெழுந்தவர்கள் அல்லது கிறிஸ்துவோடு உயிர்த்தெழுந்தவர்கள். ஆதி 5:24; 2இராஜா 2:9-11; யூதா 9; மத் 27:51-53.

ஏற்கனவே பார்த்ததுபோல, ‘பலிபீடத்தின் கீழே’ இருந்து, ஆத்துமாக்கள் தேவனைநோக்கி பழிவாங்கும்படி கூப்பிடுவது, நியாயத்தை எதிர்பார்ப்பதைச் சுட்டிக்காட்டுகிற ஒரு உருவகம் மட்டுமே; அது ஆத்துமா அழிவில்லாதது என்கிற கருத்தை நிரூபிக்கச் சொல்லப்படவில்லை. இல்லையென்றால், அந்த ஆத்துமாக்கள் பரலோகத்தில் தங்கள் நித்திய பலனை அனுபவிக்க வில்லை என்று அர்த்தமாகும். உண்மையில், கல்லறையானது மரித்தோர் ஓய்வெடுப்பதற்கான ஓர் இடம்; அங்கே மீண்டும் உயிரோடு எழுப்பப்படுகிற வரையிலும் சுயநினைவின்றி இருக்கிறார்கள். மேலும், மரித்த நீதிமான்களின் ஆவி அவர் கள் சரீரங்களை விட்டுப் பிரிந்து பரலோகத்தைச் சுற்றி வந்து, இறுதி நியாயத்தீர்ப்பில் தங்கள் சரீரங்களோடு இணைவதற்காகக் காத்திருப்பதாகச் சொல்லப்படுவதும் தவறு.

மேலும், மரித்தோரின் உயிர்த்தெழுதல் இல்லையென்றால், ‘கிறிஸ்துவுக்குள் நித்திரையடைந்தவர்களும் கெட்டிருப்பார்களே’ என்று பவுல் சொல்லமுடியுமா? 1கொரி 15:18. அவர்கள் மரித்ததுமுதல் பரலோகத்திலிருந்து, பரலோக சந்தோஷத்தை அனுபவித்து வந்தால், எவ்வாறு கெடக்கூடும்? மரித்த நீதிமான்கள் தாங்கள் மரிக்கிற கணத்திலேயே தங்கள் நித்திய பிரதிபலனை அடைவதாகச் சொல்வது, கிறிஸ்துவின் இரண்டாம் வருகையில்தான் உயிர்த்தெழுதல் நிகழும் என்கிற புதிய ஏற்பாட்டின் மையக்கருத்தை பொய்யாக்குகிறது. ஆனாலும், அடக்க ஆராதனைகளில் எல்லாம் இந்தத் தவறான கருத்தைக் கேட்கமுடிகிறது.

`மரித்தோர் பூமிக்குள்ளாக நித்திரைசெய்வது உண்மையிலேயே ஒரு ‘நல்ல செய்தி’, அங்கே அவர்கள் வேதனையும் உபத்திரவமும் இல்லாத மெய்யான ஓய்வை அனுபவிக்கிறார்கள் என்பதை மக்கள் புரிந்துகொள்ள என்னென்ன வழிகளில் நீங்கள் உதவலாம்?`