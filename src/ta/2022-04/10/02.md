---
title:  சாகாத புழுக்களா?
date:   27/11/2022
---

`ஒப்பிடவும்: மாற்கு 9:42-48; ஏசாயா 66:24. ‘அவர்கள் புழு சாகாமல் இருக்கும்’ என்பதின் அர்த்தம் என்ன? மாற்கு 9:48.`

மாற்கு 9:48இல் வருகிற ‘புழு’ என்கிற ஒருமை பெயர்ச்சொல் மரணத்திற்கு பிறகு துன்மார்க்கரைவிட்டுப் பிரிகிற ஆத்துமா, அல்லது ஆவியைக் குறிப்பதாகவும், அது நரகத்திற்குச் சென்று மரிக்காமல் நித்தமும் வாதையை அனுபவிப்பதாகவும் சிலர் அர்த்தம் கூறுகிறார்கள்.

ஆனால் மரணத்திற்கு பிறகு சுயநினைவே இருக்காது என்கிற வேதாகம கருத்திற்கு இந்த விளக்கம் முரணாக உள்ளது; மேலும், இந்த வேதப்பகுதியின் பழைய ஏற்பாட்டு பின்னணியையும் கணக்கில் எடுக்காமல் பேசுகிறது. உண்மையில் ‘புழு’ என்கிற ஒருமைச் சொல் பொதுவாக ‘புழுக்கள்’ என்கிற வார்த்தைக்குப் பதிலாகப் பயன்படுத்தப்பட்டுள்ளது; அது ஒரு புழுவைச் சுட்டிக்காட்டவில்லை. அழுகுகிற சரீரங்களைத் தின்கிற புழுக்களைச் சுட்டிக்காட்டுகிறது’.

மாற்கு 9:48இல் இயேசு ஏசாயா 66:24ஐ மேற்கோள் காட்டுகிறார்: ‘அவர்கள் வெளியே போய் எனக்கு விரோதமாய்ப் பாதகஞ்செய்த மனுஷருடைய பிரேதங்களைப் பார்ப்பார்கள்; அவர்களுடைய பூச்சி சாகாமலும், அவர்களுடைய அக்கினி அவியாமலும் இருக்கும்; அவர்கள் மாம்சமான யாவருக்கும் அரோசிகமாயிருப்பார்கள்’. இந்தத் திகைப்பூட்டுகிற உருவகமானது ஒரு போர்க்கள காட்சியைச் சுட்டிக் காட்டுகிறது; அங்கே தேவனுடைய எதிரிகள் மரித்து, அழிந்த நிலையில் கிடக்கிறார்கள். அக்கினியில் அழியாத பிணங்களை புழுக்கள் தின்னுகின்றன; ஒரு வேளை புழுக்கள் தின்றபிறகு, அக்கினி அழிக்கலாம். எப்படி இருந்தாலும், சரீரம் அழிக்கப்பட்டபிறகு ஆத்துமா நரகத்திற்குள் செல்வதாக இந்த வசனம் சுட்டிக்காட்டவில்லை.

ஆனால் சாகாமல் இருக்கிற ‘புழுக்கள்’ என்றால் என்ன? மாற்கு 9:48இல் மேற்கோள் காட்டப்பட்ட ஏசாயா 66:24இன் உருவக வார்த்தைகள் அந்தப் புழுக்கள் அழியாதவை என்று குறிப்பிடவில்லை. அந்தப் புழுக்கள் தங்கள் வேலையை முடிக்கிறவரையிலும் ஓய்வதில்லை என்பதையே அது காட்டுகிறது. அதாவது, துன்மார்க்கரின் சரீரங்களைத் தின்று அழிக்கிறவரையிலும் அந்தப் புழுக்கள் ஓய்வதில்லை. துன்மார்க்கருடைய சரீரங்கள் அழிகிறவரையிலும் அவற்றைத் தின்கின்றன. மாறாக, தேவனுடைய உண்மை பிள்ளைகள் ‘புதிய வானம் புதிய பூமியிலே’ சந்தோஷமாகக் குடியிருந்து, தேவனுடைய பிரசன்னத்தில் அவரை ஆராதிப்பார்கள். ஏசா 66:22, 23. நேர் எதிரான இந்த இருவகை முடிவுகளை மனதில் வைத்தே ஒருவர் உடலின் அனைத்து பகுதியும் பூரணமாக இருந்தும் புழுக்களாலும் அக்கினியாலும் அழிக்கப்படுவதைவிட தன் உடலின் முக்கியப் பகுதியான கையோ காலோ கண்ணோ இல்லாமல் தேவனுடைய ராஜ்யத்திற்குச் செல்வது நல்லது என்று சொன்னார். மாற்கு 9:42-48.

`ஒன்று நாம் முற்றிலும் இரட்சிக்கப்பட வேண்டும்; அல்லது முற்றிலும் அழிக்கப்படவேண்டும். நடுநிலைக்கே வழியில்லை. ஒன்று நித்திய வாழ்வு அல்லது நித்திய மரணம். இன்று நீங்கள் என்ன தீர்மானங்ளைச் செய்தீர்கள்? நித்திய வாழ்வு அல்லது நித்திய மரணம் என்கிற எதார்த்தமானது எவ்வாறு அந்தத் தீர்மானங்களில்தாக்கத்தை ஏற்படுத்தவேண்டும்?`