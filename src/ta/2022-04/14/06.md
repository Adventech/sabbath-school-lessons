---
title:  அவரது நாமம் அவர்களது நெற்றிகளில் இருக்கும்
date:   29/12/2022
---

`தேவனுடைய நாமம் நெற்றிகளில் எழுதப்பட்டவர்களோடு நாமும் இருப்பதை எவ்வாறு உறுதிசெய்யலாம்? அல்லது உறுதிசெய்ய முடியுமா? வெளி 22:3-5.`

லூசிபர் கலகம்செய்து, ஆதாமும் ஏவாளும் விழுந்தபிறகு, அந்த இரண்டு பாவிகளையும் தேவன் அழித்திருக்கலாம். ஆனாலும் தம் சிருஷ்டிகள்மேல் அவர் வைத்துள்ள நிபந்தனையற்ற அன்பினால், தாம் அருளுகிற இரட்சிப்பை ஏற்றுக்கொள்கிற அனைவரும் இரட்சிக்கப்படும்படி தேவன் இரக்கத்தோடு ஒரு திட்டத்தை ஏற்படுத்தினார். அதுதான் ‘இரட்சிப்பின் திட்டம்’, அது இந்த உலகத்தின் தோற்றத்திற்கு முன்னரே போடப்பட்டது. எபே 1:3, 4; 2தீமோ 1:9; தீத்து 1:2; வெளி 13:8. விழுகைக்குப் பின் ஏதேனில் மனிதர்களிடம் முதன்முதலாக அதை அறிவித்தார். பிறகு எபிரெய ஆசரிப்புக் கூடார ஆராதனைகளின் மாதிரிகள்  நிழல்கள்மூலம் அதை மேலும் வெளிப்படுத்தினார். யாத் 25. இயேசுவின் வாழ்க்கை, மரணம், உயிர்த்தெழுதலில் அதை முற்றிலுமாக வெளிப்படுத்தினார். ரோமர் 5. 

இரட்சிப்பின் திட்டத்தின் மையமாக நித்திய வாழ்வு குறித்த வாக்குத்தத்தம் இருக்கிறது; அது இயேசுவின் புண்ணியங்களை அடிப்படையாகக் கொண்டது. சிலுவையில் அருளப்பட்ட அந்த மாபெரும் ஏற்பாட்டை இயேசுவை விசுவாசிக்கிற அனைவரும் பெறலாம். சிலுவைக்கு முன்னரும், சிலுவைக்கு பின்னரும், இரட்சிப்பு விசுவாசத்தினால்தான் உண்டானது; கிரியைகளினால் அல்ல. ஆனாலும் நாம் இரட்சிப்பைப் பெற்றிருந்தால், அது நம் கிரியைகளில் வெளிப்படும். 

`கிறிஸ்துவின் வருகைக்குமுன் பல நூறு வருடங்களுக்குமுன் வாழ்ந்த ஆபிரகாம், விசுவாசத்தினால் உண்டாகிற இரட்சிப்புக்கு எடுத்துக்காட்டாக இருப்பதாக பவுல் எழுதுகிறார். ‘ஆபிரகாம் கிரியைகளினாலே நீதிமானாக்கப்பட்டானாகில் மேன்மை பாராட்ட அவனுக்கு ஏதுவுண்டு; ஆகிலும் தேவனுக்குமுன்பாக மேன்மைபாராட்ட ஏதுவில்லை. வேதவாக்கியம் என்ன சொல்லுகிறது? ஆபிரகாம் தேவனை விசுவாசித்தான், அது அவனுக்கு நீதியாக எண்ணப்பட்டது என்று சொல் லுகிறது’. ரோமர் 4:2, 3. விசுவாசத்தினால்தான் இரட்சிப்பு கிடைக்கிறது என்பதைப் புரிந்துகொள்வதற்கு இந்த வசனங்கள் எவ்வாறு உதவுகின்றன?`

எனவே, நாம் இயேசுவை ஏற்றுக்கொண்டு, அவருக்கு நம்மை அர்ப்பணித்து, அவருடைய வாக்குத்தத்தங்களைச் சொந்தங் கொண்டாடி, குறிப்பாக இப்போதே அவருக்குள் புதிய ஜீவனைப் பெறுவதாகச் சொல்கிற வாக்குறுதிகளைச் சொந்தமாக்கி, அவருடைய புண்ணியங்களைத் தவிர வேறு எதையும் சார்ந்திராமல் இருந்தால், இரட்சிப்பின் நிச்சயத்தைப் பெறலாம். ஆபிரகாம் விசுவாசித்தார்; அது அவருக்கு நீதியாக எண்ணப்பட்டது. அதே நியதி நமக்கும் பொருந்தும். 

அதுவே அவருடைய நாமம் நெற்றியில் எழுதப்பட்டிருப்பது என்று அர்த்தம். இப்போதே அவருடைய நாமம் நம்முடைய நெற்றியில் எழுதப்பட்டிருந்து, அவரைவிட்டு நாம் பின்வாங்காமல் இருந்தால், புதிய வானம் புதிய பூமியிலும் அவருடைய நாமம் நம் நெற்றியில் எழுதப்பட்டிருக்கும்.