---
title:  தேவனுடைய ஆலயத்தில்
date:   26/12/2022
---

பரலோகம்தான் தேவனுடைய பரிசுத்த ஸ்தலம் என்று சிலர் கூறுகிறார்கள். ஆனால் புதிய எருசலேமுக்குள் பரிசுத்தஸ்தலம் அல்லது தேவாலயம் இருப்பதாகவும், அங்கே தேவனுடைய சிங்காசனமும் கண்ணாடிக் கடலும் அமைந்திருப் பதாகவும் வெளிப்படுத்தல் புத்தகம் கூறுகிறது. வெளி 4:2-6; 7:9-15; 15:5-8. அங்கே சகல தேசங்களையும் கோத்திரங்களையும் மக்களையும் பாஷைக்காரரையும் சேர்ந்த பரிசுத்தவான்களின் திரளான கூட்டத்தார் தேவனை என்றென்றும் தொழுவார்கள். வெளி 7:9-17.

`ஒப்பிடவும்: வெளி 21:3, 22; வெளி 7:9-15. மீட்கப்பட்டவர்களின் திரளான கூட்டத்தார் தேவனை ‘இரவும் பகலும் அவருடைய ஆலயத்திலே அவரைச்சேவிக்கிறார்கள்’ வெளி 7:15 ஆனால் யோவான் புதிய எருசலேமில் ‘தேவாலயத்தை காணவில்லை’. வெளி 21:22. இரண்டையும் எவ்வாறு சம்பந்தப்படுத்திப் பார்க்கலாம்?`

பரலோகச் சேனைகள் தேவனைத் தொழுதுகொள்கிற இடம்தான் பரலோக பரிசுத்தஸ்தலம் அல்லது ஆலயம். ஆனால் பாவம் நுழைந்தபிறகு, மனுக்குலத்திற்கு இரட்சிப்பை அருளுகிற இடமாகவும் பரிசுத்த ஸ்தலம் மாறியது. ‘பாவப் பிரச்சனை முடியும்போது, பரலோக பரிசுத்த ஸ்தலம் மீண்டும் தன் ஆதி நோக்கத்திற்கே திரும்பும். வெளி 21:22இல், வெளிப்படுத்தலைப் பெற்ற யோவான், தான் அந்த நகரத்தில் தேவாலயத்தைக் காணவில்லை என்றும், கர்த்தராகிய சர்வவல்ல தேவனும் தேவாட்டுக்குட்டியானவருமே ஆலயமாக இருந்தார்கள் என்றும் சொல்கிறார். அதற்காக அவருடைய சிருஷ்டிகள் அவரோடு விசேஷித்த ஐக்கியம் கொள்ள அங்கே ஓர் இடம் இருக்காது என்று அர்த்தமா? வாய்ப்பே இல்லை!’–Richard M. Davidson, “The Sanctuary: ‘To Behold the Beauty of the Lord,’” in Artur Stele, ed., The Word: Searching, Living, Teaching, vol. 1 (Silver Spring, MD: Biblical Research Institute, 2015), p. 31.

வெளிப்படுத்தல் புத்தகம் தொழுதுகொள்ளப்படுகிறவர்களையும் தொழுது கொள்கிறவர்களையும் வலியுறுத்திக் காட்டுகிறது. அத்தொழுகையில் தேவனும் ஆட்டுக்குட்டியானவருமே மையமாக இருக்கிறார்கள். வெளி 5:13; 7:10. எப்போதுமே கிறிஸ்துவே நம் தொழுகையின் மையமாக இருக்க வேண்டும்.

அவ்வாறு தொழுதுகொள்கிறவர்கள் ‘மிகுந்த உபத்திரவத்திலிருந்து வந்தவர்கள்; இவர்கள் தங்கள் அங்கிகளை ஆட்டுக்குட்டியானவருடைய இரத்தத்திலே தோய்த்து வெளுத்தவர்கள்’. வெளி 7:14. அவர்கள் தேவனுடைய மீட்பின் வல்லமைக்கும் மறுரூபமாக்கும் வல்லமைக்கும் உயிருள்ள சாட்சிகள். அவர்கள் தேவனை அறிந்தும், அவர் தங்களுக்காகச் செய்தவற்றிற்காகவும் துதியின் பாடல்களைப் பாடுகிறார்கள். 

`‘இதோ, மனுஷர்களிடத்திலே தேவனுடைய வாசஸ்தலமிருக்கிறது, அவர்களிடத்திலே அவர் வாசமாயிருப்பார்; அவர்களும் அவருடைய ஜனங்களாயிருப்பார்கள், தேவன்தாமே அவர்களோடேகூட இருந்து அவர்களுடைய தேவனாயிருப்பார்’.வெளி 21:3.இந்த வசனம் இன்னும் பல வசனங்களைப் பிரதிபலிக்கிறது. எரே 32:38; எசே 37:27; சக 8:8; எபி 8:10. இன்னும் நாம் இந்தப் பூமியில் இருந்தாலும்கூட தேவன் நம் தேவனாக இருப்பார், நாம் அவர் மக்களாக இருப்போம் என்பதுபற்றி என்ன சொல்லுகின்றன? இந்த அற்புத சத்தியத்தை எவ்வாறு நம் வாழ்க்கையில் அனுபவிக்கிறோம்?`