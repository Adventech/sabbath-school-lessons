---
title:  இனி மரணமும் இல்லை, கண்ணீரும் இல்லை
date:   28/12/2022
---

ஆத்துமா அழிவில்லாதது, எப்போதும் எரிகிற நரக அக்கினியில் அது நித்திய காலம் வாதிக்கப்படும் என்கிற கருத்து, புதிய வானம் புதிய பூமியில் ‘மரணமுமில்லை, துக்கமுமில்லை, அலறுதலுமில்லை’ என்கிற வேதா கமப் போதனைக்கு முரணாக உள்ளது. வெளி 21:4. நரகம் நித்தியமாக எரியக்கூடியது என்கிற கருத்து உண்மையானால், ‘இரண்டாம் மரணமானது’ பாவத்தையும் பாவிகளையும் முற்றிலும் அழிக்காமல், துக்கத்தையும் அலறுதலையும் நித்தியமாக எரிகிற நரகத்தில் அடைத்து வைத்ததுபோல ஆகிவிடும். அப்படி இருந்தால், இந்தப் பிரபஞ்சம் மீண்டும் அதன் பூரண நிலைக்கு வர முடியாது. ஆனால், வேதாகமம் முற்றிலும் வித்தியாசமான ஒரு காட்சியைச் சித்தரிப்பதால், தேவனுக்கு ஸ்தோத்திரம். 

`இப்போதைய உலகத்தில் காணப்படுகிற உபத்திரவங்களுக்கும் பாடுகளுக்கும் மத்தியில் ஏசா 25:8; வெளி 7:17; வெளி 21:4 என்ன ஆறுதலையும் நம்பிக்கையையும் கொடுக்கின்றன?`

வாழ்க்கை கடினமாகவும், அநியாயமாகவும், கொடுமையாகவும் இருக்கலாம். நமக்கு மிகவும் பிரியமான சிலர், மரணத்தின் பிடியில் சிக்கி மாண்டுபோகிறார்கள். அல்லது சிலர் நயவஞ்சகமாக நம் வாழ்க்கையில் நுழைந்து, நம் உணர்வுகளைத் திருடி, எதுவுமே நடக்காததுபோலச் செல்கிறார்கள். நாம் அன்பும் நம்பிக்கையும் வைத்த ஒருவர் நமக்குத் துரோகம்செய்வது கொடுமையானது. 

உள்ளம் நொறுங்கும்போது வாழ்வதில் பயனில்லை என்று நாம் யோசிக்கலாம். நம்முடைய கவலைகள் என்னவாக இருந்தாலும், முடிந்த அளவுக்கு நம் கண்ணீரைத் துடைக்க தேவன் எப்போதும் ஆர்வமாக இருக்கிறார். ஆனால் ஒரு சில கண்ணீர் அனுபவங்கள், மரணமும் துக்கமும் அலறுதலும் இல்லாமல் ஒழிந்து போகிறமகிமையான நாள்மட்டும் ஒருவேளை இருக்க நேரிடலாம். வெளி 21:1-5. 

இறுதி நியாயத்தீர்ப்பில் ஒவ்வொரு மனிதனையும் தேவன் நியாயமாகவும் அன்பாகவும் நடத்தப்போகிறார் என்று நாம் நம்பிக்கையோடு இருக்கலாம். கிறிஸ்துவுக்குள் மரித்த நமக்குப் பிரியமானவர்கள் அனைவரும் நித்தியமாக நம்மோடு இருக்கும்படி மரணத்திலிருந்து எழுப்பப்படுவார்கள். நித்திய வாழ்விற்கு தகுதியில்லாதவர்கள் ‘சௌகரியமற்ற’ பரலோகத்திலோ நித்தியமாக எரிகிற நரகத்திலோ வாழத் தேவையின்றி, இறுதியில் இல்லாமல் போவார்கள். தேவன் ஒவ்வொருவரையும் நியாயமாக நடத்துவதுதான் மிகப்பெரிய ஆறுதல். மரணம் இறுதியாக இல்லாமல் போகும்போது, மீட்கப்பட்டவர்கள் ‘மரணமே! உன் கூர் எங்கே? பாதாளமே! உன் ஜெயம் எங்கே?’ என்று சந்தோஷமாக ஆர்ப்பரிப்பார்கள். 1கொரி 15:54, 55. 

புதிய வானம் புதிய பூமியில் ‘முந்தினவைகள் இனி நினைக்கப்படுவது மில்லை, மனதிலே தோன்றுவதுமில்லை’. ஏசா 65:17. அதற்காக பரலோகமானது ஞாபகச் சக்தி எல்லாம் மறந்துபோகிற ஓர் இடமாக இருக்காது; மாறாக, பரலோகத்தின் நித்திய மகிழ்ச்சியை கடந்தகாலம் கெடுக்காது.

`இவ்வுலகில் வாழ்க்கையில் நேரிடுகிற நியாயமற்ற பாதிப்புகளை உணராதவர் யார் இருக்க முடியும்? குறிப்பாக அந்த மோசமான சூழ்நிலைகளில், தேவனை நம்பவும், முடிந்த அளவுக்கு தேவனுடைய தயவிலும் அன்பிலும் களிகூரவும் நாம் என்ன செய்யலாம்?`