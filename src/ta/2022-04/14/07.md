---
title:  மேலும் படிக்க
date:   30/12/2022
---

‘கிறிஸ்துவின் சிலுவையே நித்தியகாலமும் மீட்கப்பட்டவர்களின் ஆராய்ச்சியும் பாடலுமாக இருக்கும். மகிமையடைந்த கிறிஸ்துவில், சிலுவையில் அறையப்பட்ட கிறிஸ்துவைக் காண்பார்கள். பரந்து விரிந்த அண்ட வெளியில் தம் வல்லமையால் எண்ணற்ற உலகங்களைப் படைத்து, தாங்கி வருபவர், தேவனுடைய பிரியகுமாரன், பரலோகத்தின் மகத்துவர், கேரூபின்களும் சேராபீன்களும் தொழுது கொள்ள விரும்புகிறவர் விழுந்துபோன மனிதனைத் தூக்குவதற்கு தம்மைத் தாழ்த்தினார்; குற்றத்தையும் பாவ அவமானத்தையும் சுமந்தார்; பிதாவின் முகம் தமக்கு மறைக்கப்படுவதை அனுபவித்தார்; இறுதியில் தொலைந்துபோன உலகத்தின் வேதனைகள் அவரது இதயத்தை நொறுக்கி, கல்வாரிச் சிலுவையிலே அவரது உயிரை எடுக்கும் அளவுக்கு நேரிட்டது என்பது ஒருபோதும் மறக்கப்படாது! உலகங்களையெல்லாம் படைத்து, எல்லாருடைய முடிவுகளையும் தீர்மானிக்கிற இறைவன் மனிதன்மேல் வைத்த அன்பின் நிமித்தம் தனது மகிமைகளை எல்லாம் ஒதுக்கிவிட்டு, நிந்தைகளை ஏற்றுக்கொண்டார் என்கிற உண்மை, பிரபஞ்சத்திலே அவரைக் குறித்து ஆச்சரியத்தையும் துதியையும் எப்போதும் எழுப்பிக்கொண்டே இருக்கும்’.1 

‘மாபெரும் போராட்டம் முடிந்தது. பாவமும் ஒழிந்தது; பாவிகளும் ஒழிந்தார்கள். பிரபஞ்சம் முழுவதும் சுத்தமானது. பரந்துவிரிந்த சிருஷ்டிப்பு முழுவதும் ஒரே துடிப்பான இணக்கமும் மகிழ்ச்சியும் காணப்பட்டது. சகலத்தையும் சிருஷ்டித்தவரிடமிருந்து முடிவே இல்லாத பிரதேசங்கள் முழுவதிலும் ஜீவனும் ஒளியும் மகிழ்ச்சியும் பாய்ந்தோடின. மிகச்சிறிய அணுமுதல் மிகப்பெரிய உலகம் மட்டும், உயிருள்ளவைகளும் உயிரற்றவைகளுமான அனைத்தும், ஒளிவுமறைவற்ற அழகோடும் பூரண சந்தோஷத்தோடும் தேவன் அன்புள்ளவர் என்று அறிவிக்கின்றன’.2 

**கலந்துரையாடக் கேள்விகள்**

`விசுவாசமில்லாத கிறிஸ்தவர்கள் பலர் இந்த உலகம் நிரந்தரமாக இருக்கப்போவதுபோல வாழ்கிறார்கள். லூக் 12:16-21. பூலோக லட்சியங்களுக்கும் பரலோக முன்னுரிமைகளுக்கும் இடையே எவ்வாறு சமநிலையைப் பேணலாம்? லூக்கா 12இல் இயேசு கொடுத்துள்ள எச்சரிப்புக்கு எதிராக எவ்வாறு நம்மைப் பாதுகாக்கலாம்? லூக் 12.`

`இங்கேயே பரலோக வாழ்க்கை ஆரம்பிக்கிறது என்றால், நம் குடும்பங்களும் தனிப்பட்ட வாழ்க்கையும் பரலோக நியதிகள் வெளிப்படுகிற இடங்களாக மாறும்படி என்ன செய்யலாம்?`

`ஞாயிற்றுக்கிழமை பாடத்தின் கடைசிக் கேள்விபற்றித் தியானியுங்கள். நித்திய வாழ்க்கையின் நம்பிக்கை இன்றி, கவலையோடு வாழ்வதில் என்ன அர்த்தம் இருக்கிறது? அதேசமயம், இவ்வாறு நம்புபவர்களில் சிலர், எதிர்காலம்குறித்த நம்பிக்கை இல்லாவிட்டாலும், ‘சந்தோஷமாக’ வாழ்வதுபோலக் காட்டிக்கொள்கிறார்கள். அவர்களால் அது எவ்வாறுமுடிகிறது? அதாவது, இந்த வாழ்க்கைக்கு அப்பால் ஒரு நம்பிக்கை இருப்பதை அறியாமலேயே எவ்வாறு மனதிருப்தியோடு வாழ்க்கையை அணுகமுடிகிறது?`