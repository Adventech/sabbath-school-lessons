### மரணம், மரித்தல், எதிர்கால நம்பிக்கை

தம்மோடும் தம் சிருஷ்டிப்போடும் ஓர் அன்பான உறவைப் பேணி, நித்திய வாழ்வை அனுபவிக்கும்படி தேவன் மனிதர்களைச் சிருஷ்டித்தார். ஆனால் பரலோக மன்றங்களில் எப்படியோ பாவம் நுழைந்து, இந்த உறவைக் கெடுத்தது. ஏசா 14:12–15; எசே 28:12– 19; வெளி 12:7–12. அதன் விளைவாக ஆதாமும் ஏவாளும் விழுந்தார்கள். ஆதி 3:119; ரோமர் 5:12. மனிதர்களுக்கு மரணம் வந்தது; ஏன் எல்லா உயிர்களையும் அது தொற்றியது. மரங்களிலிருந்து காய்ந்து விழுகிற இலைகள், பூஞ்சாடிகளில் வதங்குகிற பூக்கள், வேதனையோடு சாகிற செல்லப்பிராணிகள், ஈவுஇரக்கமின்றி நம்மிடமிருந்து பிரிக்கப்படுகிற நமக்கு பிரியமானவர்கள்என மரணம் பல வகைகளில் இன்று வெளிப்படுகிறது. உலகத்தில் உபத்திரவத்திற்கும் கண்ணீருக்கும் பஞ்சமே இல்லை.

மகிழ்ச்சியான உலகத்திற்காக ஏங்கி, தாங்கள் வாழவிரும்புகிற “பரதீசு” எப்படி இருக்க வேண்டுமென பல கற்பனை காட்சிகளை மக்கள் படைத்திருக்கிறார்கள். உதாரணமாக 1933இல் ஆங்கில நாவலாசிரியரான ஜேம்ஸ் ஹில்டன், லாஸ்ட் ஹரைசன் எனும் தன் புத்தகத்தை வெளியிட்டார்; ஒரு சில வருடங்கள் கழித்து, அதே பெயரில் அது திரைப்படமாக வந்தது. அந்தப் படத்தில் விமானப் பயணத்தின்போது நடுவானில் எரிபொருள் காலியாகிறது. மக்கள் திகைக்கிறார்கள்; இறுதியில் பனி படர்ந்த இமாலய மலையில் விமானம் மோதி நிற்கிறது. விபத்தில் விமானி இறக்கிறார்; விபத்தில் தப்பித்தவர்களை சில திபெத்தியர்கள் காப்பாற்றி, ஷாங்கிரிலா என்கிற சொர்க்கம் போன்ற ஒரு பள்ளத்தாக்கிற்கு அழைத்துச் செல்கிறார்கள். வெளியுலகத் தொடர்பு இல்லாத அந்த இடத்தில், அங்குள்ளவர்கள் அன்பிலும் ஞானத்திலும் வளருகிறார்கள்; கிட்டத்தட்ட முடிவே இல்லாத சந்தோஷமும் இணக்கமும் நிறைந்த வாழ்வை அனுபவிக்கிறார்கள்.

ஆனால் அது ஒரு புனைகதைதான்.

அழியும்தன்மையுள்ள மனிதர்களாகிய நமக்கு, தற்காலத்திற்கான நிச்சயமும் எதிர்காலத்திற்கான நம்பிக்கையும் தேவைப்படுகிறது. ஸ்வீடனைச் சேர்ந்த இறையியல் வல்லுனரான எமில் புருன்னர் அதை அருமையாகச் சொல்லுகிறார்: “நுரையீரல்களுக்கு ஆக்ஸிஜன் தேவைப்படுவதுபோல மனித வாழ்வுக்கு நம்பிக்கை தேவைப்படுகிறது. ஆக்ஸிஜன் இல்லா விட்டால் மூச்சுத்திணறல் ஏற்படும்; நம்பிக்கை இல்லாவிட்டால் மனுக்குலம் உயிர்பிழைக்கமுடியாத நிலைக்குச் செல்கிறது; அதாவது, நம்பிக்கையற்ற நிலை மேற்கொள்ளுகிறது; வாழ்வதில் எந்த அர்த்தமும் நோக்கமும் இல்லை என்கிற உணர்வானது அறிவுத்திறன்களையும் ஆவிக்குரிய திறன்களையும் முடக்கிவிடுகிறது. மனித உறுப்புகளின் ஆரோக்கியம் ஆக்ஸிஜன் விநியோகத்தைச் சார்ந்திருப்பதுபோல, மனுக்குலத்தின் நல்வாழ்வு நம்பிக்கை செய்தியைச் சார்ந்திருக்கிறது”.

லாஸ்ட் ஹரைசனின் ஷாங்கிரிலா எனும் கட்டுக்கதைக்கு மாறாக, நித்திய வாழ்க்கைபற்றிய நம் நம்பிக்கை “தந்திரமான கட்டுக்கதைகளைப்” பின்பற்றுகிற ஒன்று அல்ல. 2பேதுரு 1:16. அது, கண்ணீரும், வேதனையும், மரணமும் இல்லை என்று பரிபூரணமான ஓர் உலகம்பற்றி தேவன் கொடுத்திருக்கிற நம்பகமான வாக்குறுதியை அடிப்படையாகக்கொண்டது. வெளி 21:15. இந்த அற்புதமான வாக்குறுதிதான் அப்போஸ்தல சபைக்கு நம்பிக்கையளித்தது; நூற்றாண்டுகள் நெடுகிலும் கிறிஸ்தவர்கள் பலர் இந்த நம்பிக்கையை உறுதியாகப் பற்றிக்கொண்டு, பேணி வந்திருக்கிறார்கள். இந்த வாக்குறுதி அதே ஆற்றலோடு இன்று நம் வாழ்க்கைக்கும் அர்த்தத்தையும் நோக்கத்தையும் கொடுக்கிறது. எதிர்காலத்தை நம்பிக்கையோடு பார்க்கச் செய்கிறது. கிறிஸ்துவுக்குள் மரித்துப்போன நமக்கு பிரியமான அனைவரும், இறுதியில் மரித்தோரிலிருந்து எழுந்து, நித்திய வாழ்வைச் சுதந்தரிப்பார்கள் என்று நமக்கு நிச்சயமளிக்கிறது.

இந்த வேத ஆராய்ச்சி வழிகாட்டி நன்மைக்கும் தீமைக்கும் இடையேயான மாபெரும் போராட்ட கருத்தை இரண்டு முக்கியக் கருத்துகளின் கண்ணோட்டத்தில் விளக்கிக் கூறுகிறது. ஒன்று, பாவம் மற்றும் மரணத்தின் தோற்றமும் அது நிலவிவருவதும். அடுத்தது, இந்தப் பிரச்சனைகளைத் தீர்த்து, உலகத்தை மீண்டும் ஆதிபூரண நிலைக்குக் கொண்டுவர தேவன் தொடர்ந்து கிரியைசெய்து வருவது. மேலும், மனிதர்களின் அழிவுக்கேதுவான தன்மை பற்றியும், உயிர்த்தெழுதல் மட்டுமே அழியாத தன்மைக்கு வழிநடத்துவது பற்றியும் பார்க்கப்போகிறோம். உண்மையில், மரணத்தைக் கண்டு நாம் பயப்படவேண்டியதில்லை; ஏனென்றால், கிறிஸ்து நமக்காக மரித்து, மரணத்தின் வல்லமையை மேற்கொண்டார். அவர், “மரணத்திற்கும் பாதாளத்திற்குமுரிய திறவுகோல்களை உடையவர்”. வெளி 1:18. மரணம் என்கிற வேதனையான விஷயம்பற்றி, இயேசு அருளியுள்ள நம்பிக்கை எனும் கண்ணாடிகள் வழியாகப் பார்க்கப்போகிறோம்.

உண்மையில், மரணத்தைக் கண்டு நாம் பயப்படவேண்டியதில்லை; ஏனென்றால், கிறிஸ்து நமக்காக மரித்து, மரணத்தின் வல்லமையை மேற்கொண்டார். அவர், “மரணத்திற்கும் பாதாளத்திற்குமுரிய திறவுகோல்களை உடையவர்”. வெளி 1:18.

_முனைவர் ஆல்பர்டோ ஆர். டிம் ஆண்ட்ரூஸ் பல்கலைக்கழகத்தில் பட்டம் பெற்றவர். எலன் ஒய்ட் எஸ்டேட்டின் இணை இயக்குனராக இருக்கிறார்; வேதாகம ஆராய்ச்சி நிறுவனகமிட்டியிலும், புவி அறிவியல் ஆராய்ச்சி நிறுவனக் குழுவிலும் உறுப்பினராக இருக்கிறார். இதற்கு முன் பலவளாக லத்தீன் அமெரிக்கன் அட்வென்டிஸ்ட் வேதாகமக் கல்லூரியில் தலைவராகப் பணியாற்றினார்._