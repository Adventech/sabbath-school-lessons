---
title:  முத்திரிக்கப்பட்ட கல்லறை
date:   06/11/2022
---

கிறிஸ்து சிலுவையில் மரித்தபோது அவரது ஊழியப்பணி முடிந்ததுபோல, தோற்றதுபோலத் தோன்றியது. சாத்தான் யூதாஸûக்குள் புகுந்து, அவரைக் காட்டிக்கொடுக்க வைத்தான். லூக் 22:3, 4; யோவான் 13:26, 27. பிரதான ஆசாரியர்களும் மூப்பர்களும் அவரைக் கொல்லும்படி முறையிட்டார்கள். மத் 26:59; மத் 27:20. இயேசுவைக் கைதுசெய்ததும் ‘சீஷர்களெல்லாரும் அவரைவிட்டு ஓடிப்போனார்கள்’. மத் 26:56. பேதுரு அவரை மூன்றுமுறை மறுதலித்தார். மத் 26:69-75. இப்போது பாறையில் குடையப்பட்ட ஒரு கல்லறையில் இயேசுவை வைத்து, அதன் வாசலில் ஒரு பெரிய கல்லைப் புரட்டி, முத்திரையிட்டு, ரோம வீரர்கள் காவல் காத்தார்கள். மத் 27:57-66. கண்ணுக்குத் தெரியாத பிசாசுக்கூட்டங்களும் பார்த்துக்கொண்டிருந்தன. ‘தன்னால் முடிந்திருந்தால், கிறிஸ்துவை சாத்தான் கல்லறைக்குள்ளேயே பூட்டி வைத்திருந்திருப்பான்’.

கிறிஸ்து தம்முடைய பூலோக ஊழியத்தின்போது, சிலுவையில் தாம் மரிப்பது பற்றி மட்டுமல்ல, பிறகு உயிர்த்தெழுவதுபற்றியும் முன்னுரைத்திருந்தார். கிழக்கத்திய மொழி நடையில், ஒரு நாளின் ஒரு பகுதியைக் குறித்தாலும், அது ஒட்டுமொத்த நாளையும் சுட்டிக்காட்டும். அதன்படி இவ்வாறு சொன்னார்: ‘யோனா இரவும் பகலும் மூன்றுநாள் ஒரு பெரிய மீனின் வயிற்றில் இருந்ததுபோல, மனுஷ குமாரனும் இரவும் பகலும் மூன்றுநாள் பூமியின் இருதயத்தில் இருப்பார்’. மத் 12:39, 40. வேறு தருணங்களில், தம்மைக் கொல்லுவார்கள் என்றும், ஆனால் மூன்றாம் நாளில் உயிரோடு எழும்பப்போவதாகவும் சொல்லியிருக்கிறார். மத் 16:21; மத் 17:22, 23; மத் 20:17-19. அந்த அறிக்கைகளால் எச்சரிக்கையடைந்த பிரதான ஆசாரியர்களும் பரிசேயர்களும் அவருடைய உயிர்த்தெழுதலைத் தடுக்கலாமென நம்பி, சில நடவடிக்கைகளை எடுத்தார்கள்.

`மத்தேயு 27:62-66 சொல்கிற நடவடிக்கைகள், இயேசுவின் உயிர்த்தெழுதல்பற்றி உலகத்திற்கு கூடுதல் ஆதாரங்களை எவ்வாறு வழங்க இருந்தன?`

இயேசுவை கல்லறைக்குள்ளேயே அடைத்து வைக்க எடுக்கப்பட்ட அனைத்து பாதுகாப்பு நடவடிக்கைகளும் மரணத்தின்மேலும் தீய சேனைகள் மேலும் அவர் பெற்ற வெற்றியைக் கவனிக்க வைத்தன; ஏனென்றால், அவரது உயிர்த்தெழுதலைத் தடுப்பதற்கு எதிரிகள் அனைத்து முன்னெச்சரிக்கை நடவடிக் கைகளையும் எடுத்தார்கள்.

மேலும் இயேசு செய்த அற்புதங்கள்பற்றிக் கேள்விப்பட்டிருந்தார்கள்; சில அற்புதங்களைக் கண்டிருந்தார்கள். அப்படியிருந்தும், ஒரு காவலனைக் காவலுக்கு வைத்து, அவரை உயிர்த்தெழவிடாமல் தடுத்துவிடலாமென நம்பினார்கள்.

கல்லறையின் வாசலில் எதற்காக காவலனை நிறுத்தியிருந்தார்கள்? சீடர்கள் இயேசுவின் உடலைத் திருடிச் சென்று, அவர் உயிர்த்தெழுந்துவிட்டதாகச் சொன்னால் என்ன செய்வது? ‘உயிர்த்தெழுந்த இயேசு எங்கே?’ என்று மக்கள் கேட்டால், ‘நாங்கள் சொன்னபடியே உயிர்தெழுந்தார்’ என்று சொல்லக்கூடும் அல்லவா!

இயேசு மரித்தபிறகும்கூட பிரதான ஆசாரியர்கள் அவருக்கு எவ்வளவு பயந்திருந்தார்கள் என்பதைத்தான் அவர்களுடைய செயல்கள் வெளிப்படுத்தின. அவர் உயிர்த்தெழலாம் என்கிற பயமும் உள்ளத்தின் ஆழத்தில் இருந்திருக்கலாம்.