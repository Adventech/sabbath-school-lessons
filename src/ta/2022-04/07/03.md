---
title:  ‘அவர் உயிர்த்தெழுந்தார்!’
date:   07/11/2022
---

சாத்தானுக்கும் தீயவல்லமைக்கும் எதிராக கிறிஸ்து சிலுவையில் வெற்றி பெற்றார்; காலியான கல்லறையில் அதை உறுதிப்படுத்தினார். ‘இயேசுவைக் கல்லறையில் வைத்தபோது, சாத்தான் கொண்டாடினான். இனி இரட்சகர் உயிர்த்தெழப்போவதில்லை என்று துணிகரமாக நம்பினான். ஆண்டவருடைய சரீரத்திற்கு சொந்தம் கொண்டாடி, கிறிஸ்துவை உள்ளேயே வைத்திருப்பதற்கு தன் பாதுகாவலனை கல்லறைக்கு அருகில் நிறுத்தினான். பரலோகத் தூதர் வந்ததும் அவனுடைய தூதர்கள் அங்கிருந்து ஓடினார்கள், அதனால் கடும் கோபமடைந்தான். கிறிஸ்து வெற்றிசிறந்தவராக வந்ததைக் கண்டபோது, தன்னுடைய ராஜ்யம் முடிவுக்கு வந்ததையும், இறுதியில் தான் மரிக்கவேண்டியதையும் அறிந்தான்’.1 கிறிஸதுவின் மனிததன்மை மரித்தபோதிலும், அவருடைய தெய்வீகம் மரிக்கவில்லை. கிறிஸ்து தம் தெய்வீகத்தில், மரணத்தின் கட்டுகளை அறுப்பதற்கான வல்லமையைப் பெற்றிருந்தார்.

`இயேசுவின் உயிர்த்தெழுதலில் நேரடியாக ஈடுபட்டிருந்தது யார்? மத் 28:1-6; யோவான் 10:17, 18; ரோமர் 8:11.`

சமாரியாபெரெயாவில் இயேசு ஊழியம் செய்தபோது, தம்முடைய உயிரைக் கொடுக்கவும், அதை திரும்ப எடுத்துக் கொள்ளவும் தமக்கு அதிகாரம் உண்டெனக் கூறினார். யோவான் 10:17, 18. மார்த்தாளிடம் அவர், ‘நானே உயிர்த்தெழு தலும் ஜீவனுமாயிருக்கிறேன்’ என்றார். யோவான் 11:25. வேறுசில வசனங்கள், இயேசுவின் உயிர்த்தெழுதலை தேவனுடைய செயலெனச் சொல்லுகின்றன. அப் 2:24; ரோமர் 8:11; கலா 1:1; எபி 13:20. அந்த மகிமையான நிகழ்வில் மகத்துவம்வாய்ந்த கர்த்தருடைய தூதனும் சம்பந்தப்பட்டிருந்தான். மத் 28:1, 2.

அதேசமயம், இயேசுவுக்கு எதிராக தலைவர்கள் வீணாக, முட்டாள்தனமாகப் போராடினார்கள். மத் 28:11-15. ரோமக் காவலர்கள், ‘நடந்த யாவற்றையும் பிரதான ஆசாரியருக்கு அறிவித்தார்கள்’. மத் 28:11. காவலர்கள் உயிர்த்தெழுதலை நேரடியாகப் பார்த்தார்கள். இல்லாவிட்டால், அவர்கள் எவ்வாறு அப்படிச் சொல்ல முடியும்? ஒரு தூதன் பரலோகத்திலிருந்து இறங்கிவந்து, கல்லைப் புரட்டி, அதின் மேல் உட்கார்ந்தான்; காவலர்கள் மயங்கினார்களா? எழுந்து பார்த்தபோது கல்லறை காலியாக இருந்ததா? ரோமர்கள் மூர்ச்சையாகி விழுந்துகிடந்தபோது, அந்தத் தூதன் இயேசுவின் சரீரத்தைக் கொண்டு சென்றுவிட்டானா? அல்லது சீடர்கள் கொண்டு சென்றார்களா? அல்லது வேறு யாராவது திருடினார்களா? நடந்தது என்னவோ, ஆனால் இயேசுவின் சரீரம் அங்கே இல்லை.

மதத்தலைவர்களை நிச்சயம் குழப்பியிருப்பார்கள். ஆனால் வீரர்களின் வாயை அடைக்கும்படிக்கு மதத்தலைவர்கள், ‘சேவகருக்கு வேண்டிய பணத்தைக் கொடுத்தார்கள்’. ஏனென் றால் சேவகர்கள் சொன்ன செய்தி அவ்வளவுக்கு கலங்கச் செய்திருந்தது. இயேசு உயிர்த்தெழுந்தார் என்கிற செய்தியை வீரர்கள் சொன்னார்கள்.

`கிறிஸ்துவின் உயிர்த்தெழுதலை முதன்முதலாகப் பார்த்தது ரோமர்கள் என்கிற உண்மையை சிலர் பரிகாசம்பண்ணுகிறார்கள். ஏன்? சுவிசேஷமானது புறஜாதியாருக்கும் செல்லவிருந்ததை இந்த உண்மை எவ்வாறு சுட்டிக்காட்டியது?`