---
title:  அநேகர் அவரோடுகூட எழுந்தார்கள்
date:   08/11/2022
---

‘அப்பொழுது, தேவாலயத்தின் திரைச்சீலை மேல்தொடங்கிக் கீழ்வரைக்கும் இரண்டாகக் கிழிந்தது, பூமியும் அதிர்ந்தது, கன்மலைகளும் பிளந்தது. கல்லறைகளும் திறந்தது, நித்திரையடைந்திருந்த அநேக பரிசுத்தவான்களுடைய சரீரங்களும் எழுந்திருந்தது. அவர் உயிர்த்தெழுந்தபின்பு, இவர்கள் கல்லறைகளை விட்டுப் புறப்பட்டு, பரிசுத்த நகரத்தில் பிரவேசித்து, அநேகருக்குக் காணப்பட்டார்கள்’. மத் 27:51-53.

`இந்த அற்புதமான சம்பவத்திலிருந்து இயேசுவின் உயிர்த்தெழுதல் பற்றியும், அதனால் நிறைவேறினவை பற்றியும் என்ன அறியலாம்?`

இயேசு மரித்தபோது ஒருமுறையும், அவர் உயிர்த்தெழுந்தபோது ஒரு முறையும் பூமி அதிர்ந்தது. மத் 27:50, 51; மத் 28:2. இயேசு மரித்தபோது, ‘பூமியும் அதிர்ந்தது, கன்மலைகளும் பிளந்தது. கல்லறைகளும் திறந்தது, நித்திரையடைந்திருந்த அநேக பரிசுத்தவான்களுடைய சரீரங்களும் எழுந்திருந்தது. அவர் உயிர்த்தெழுந்தபின்பு, இவர்கள் கல்லறைகளைவிட்டுப் புறப்பட்டு, பரிசுத்த நகரத்தில் பிரவேசித்து, அநேகருக்குக் காணப்பட்டார்கள்’. மத் 27:51-53. இந்தப் பரிசுத்தவான்கள் கிறிஸ்துவின் உயிர்த்தெழுதலுக்கு சாட்சிகளாகவும், இறுதி உயிர்த்தெழுதலில் எழுப்பப்படப் போகிறவர்களுக்கு முன்னடையாளமாகவும் மகிமையுள்ளவர்களாக உயிர்த்தெழுந்தார்கள். எனவே இயேசு உயிர்த்தெழுந்த சம்பவமானது அவருடைய உயிர்த்தெழுதலை நம்பவும், அவரை இரட்சகராக ஏற்றுக்கொள்ளவும் யூதர்களுக்கு பலத்த ஆதாரமாக இருந்தது; பல ஆசாரியர்கள் உட்பட பல யூதர்கள் நம்பினார்கள். அப் 6:7. 

‘இயேசு தம் ஊழியத்தின்போது, மரித்தவர்களை உயிரோடு எழுப்பியிருக்கிறார். நாயீன் ஊர் விதவையின் மகனையும், ஜெபாலயத் தலைவனுடைய மகளையும், லாசருவையும் எழுப்பியிருந்தார். ஆனால் அவர்களுக்கு அழியாமை வழங்கப்பட வில்லை. அவர்கள் உயிர்த்தெழுந்தாலும், பிறகு மரிக்க இருந்தார்கள். ஆனால் கிறிஸ்துவின் உயிர்த்தெழுதலின்போது கல்லறையிலிருந்து புறப்பட்டவர்கள் நித்திய ஜீவனுக்கு எழுந்தார்கள். மரணம் மற்றும் கல்லறையின்மேல் அவர் வெற்ற பெற்றதின் பரிசுகளாக அவரோடு பரலோகத்திற்குச் சென்றார்கள். அவர்கள் பட்டணத்திற்குள் பிரவேசித்து, அநேகருக்குத் தரிசனமாகி, மரணத்திலிருந்து இயேசு உயிர்த்தெழுந்தார், நாங்களும் அவரோடே உயிர்த்தெழுந்தோம் என்று அறிவித்தார்கள். இவ்வாறு உயிர்த்தெழுதல் குறித்த சத்தியம் நிலைநிறுத்தப்பட்டது’.

உண்மையில், பிரதான ஆசாரியர்களும் மூப்பர்களும் அதிக அனுகூலங்களைப் பெற்றிருந்தார்கள். தேசத்தில் மதஅதிகாரத்தையும் தங்கள் திட்டங்களுக்கு மக்களையும் ரோம அதிகாரிகளையும் இணங்கச்செய்கிற திறனையும் பெற்றிருந்தார்கள். ஆனால், ‘உன்னதமானவர் மனுஷருடைய ராஜ்யத்தில் ஆளுகைசெய்து, தமக்குச் சித்தமாயிருக்கிறவனுக்கு அதைக் கொடுக்கிறார்’ என்பதை மறந்தார்கள். தானி 4:32. உயிர்த்தெழுந்த அந்தப் பரிசுத்தவான்கள் தரிசனமானபோது, அவர்களுடைய பொய்கள் தவிடுபொடியாயின.

`இப்போது நம் நிலைமை மிகவும் மோசமாக மாறலாம். விழுந்துபோன இந்த உலகில் நாம் தடுமாற்றத்தைச் சந்திக்கும்போது, தேவனுடைய இறுதி வெற்றியில் நம்பிக்கைவைப்பதற்கு என்ன செய்யலாம்?`