---
title:  மேலும் படிக்க
date:   28/10/2022
---

‘‘யாரிடமிருந்தும் பெறாத, உருவாகாத, அசலான ஜீவன் கிறிஸ்துவிடம் உள்ளது. ‘குமாரனை உடையவன் ஜீவனை உடையவன்’. 1யோவான் 5:12. கிறிஸ்துவானவர் தேவன் என்பதுதான் விசுவாசிகளுக்கு நித்திய வாழ்வின் நிச்சயம். ‘இயேசு அவளைநோக்கி: நானே உயிர்த்தெழுதலும் ஜீவனுமாயிருக்கிறேன், என்னை விசுவாசிக்கிறவன் மரித்தாலும் பிழைப்பான்; உயிரோடிருந்து என்னை விசுவாசிக்கிறவனெவனும் என்றென்றைக்கும் மரியாமலும் இருப்பான்; இதை விசுவாசிக்கிறாயா?’ என்று கேட்டார். யோவான் 11:25, 26இல், தம் இரண்டாம் வருகையைக் குறிப்பிட்டு கிறிஸ்து பேசுகிறார். அப்போது மரித்த நீதிமான்கள் அழிவில்லாதவர்களாக எழுந்திருப்பார்கள்; உயிரோடிருக்கிற நீதிமான்கள் மரணத்தைக் காணாமல் பரலோகத்திற்கு எடுத்துக் கொள்ளப் படுவார்கள். லாசருவை இயேசு மரணத்திலிருந்து எழுப்பவிருந்த அற்புதமானது, மரித்த நீதிமான்களின் உயிர்த்தெழுதலுக்கு அடையாளமாக இருந்தது. அவர் தம் வார்த்தையாலும் கிரியைகளாலும் உயிர்த்தெழுதலின் காரணர் தாமேயென விளங்கச்செய்தார். அவர்தாமே சீக்கிரத்தில் சிலுவையில் மரிக்கவிருந்தும், மரணத்தின் திறவுகோல்களை கையில் வைத்தவராகவும், பாதாளத்தை வெற்றிபெறுகிறவராகவும் நின்றிருந்தார்; நித்திய ஜீவனைக் கொடுப்பதற்கு தமக்கு உரிமையும் வல்லமையும் உண்டென உறுதிப்படுத்தினார்’.–The SDA Bible Commentary, vol. 5, p. 609.

**கலந்துரையாடக் கேள்விகள்**

`எலியா, எலிசாவின் தீர்க்கதரிசன ஊழியக் காலத்திலும், கிறிஸ்துவின் பூலோக ஊழியக்காலத்திலும் அநேகர் மரித்தார்கள். சிலர்மட்டுமே உயிரோடு எழுப்பப்பட்டார்கள். லூக் 4:24-27. மரணத்தைச் சந்திக்கிற அனைவருடைய அனுபவங்களைப்பற்றியும் சிந்தித்துப்பாருங்கள்; அவர்கள் ஒருவேளை முன்பு உயிர்த்தெந்தவர்களாக அல்லது இரண்டாம் வருகையில் உயிர்த்தெழப் போகிறவர்களாக இருக்கலாம். மரித்த நிலையில் என்ன வித்தியாசம் இருந்திருக்கப் போகிறது?`

`வாழ்க்கையின் முடிவு மரணம் என்றால், அதால் என்ன பயன் இருக்கிறது என்று நூற்றாண்டுகள் நெடுகிலும் பல எழுத்தாளர்கள் எழுதியிருக்கிறார்கள். கோழிகள், எலிகள், ஊணிகள் போல நாமும் சாகிறோம். மனிதர்களை எடுத்துக் கொண்டால், இது கூடுதல் வேதனை; ஏனென்றால் நாம் மரிக்கப்போகிறோம் என்பது நமக்குத் தெரியும். பிர 9:5. கோழிகளுக்கும் எலிகளுக்கும் ஊணிகளுக்கும் அது தெரியாது. அப்படியானால் உயிர்த்தெழுதலின் நம்பிக்கை ஏன் முக்கியமானது?`

`ஆத்துமா அழிவில்லாதது, மரித்தவர்கள், குறிப்பாக மரித்த நீதிமான்கள் மரித்தபிறகு பரலோகத்தில் வாழ்கிறார்கள் என்று நம்பினால், முடிவுநாளில் ஏன் உயிர்த்தெழுதல் என்று ஒன்று இருக்க வேண்டும்?`

`ஆல்பர்ட் தூங்குகிறான் என்று வைத்துக்கொள்வோம். யாராவது ‘‘ஆல்பர்ட் இருக்கிறானா?’’ என்று கேட்டால், ‘‘இருக்கிறான், ஆனால் தூங்குகிறான்’’ என்று சொல்லலாம். அதே கேள்விக்கு ‘‘இருக்கிறான், ஆனால் மரித்திருக்கிறான்’’ என்று சொல்லமாட்டீர்கள். ஏன் சொல்லக் கூடாது? மரணத்தின் இயல்புபற்றி என்ன தெரிகிறது?`