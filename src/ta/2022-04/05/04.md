---
title:  நாயீன் ஊர் விதவையின் மகன்
date:   25/10/2022
---

இயேசு ‘நன்மைசெய்கிறவராயும் பிசாசின் வல்லமையில் அகப்பட்ட யாவரையும் குணமாக்குகிறவராயும் சுற்றித்திரிந்தார்’. அப் 10:38. தேவையிலும் வேதனையிலும் இருந்த ஆத்துமாக்களுக்கு இயேசு ஊழியம் செய்த சம்பவங்கள்தாம் சுவிசேஷப் புத்தகங்களில் நிறைந்துள்ளன; அதனால்தான் அநேக யூதர்கள் இயேசு தாம் வாக்குரைக்கப்பட்ட மேசியா என்று நம்பும்படி வழிநடத்தப்பட்டார்கள்.

‘பல கிராமங்களில் எந்த வீட்டிலும் வேதனையின் குரல் கேட்கவில்லை. அவர் தேவனால் அபிஷேகம்பெற்றவர் என்பதை அவர் பணி காட்டியது. அவரது ஒவ்வொரு செயலும் அன்பையும் தயவையும் உருக்கத்தையும் வெளிப்படுத்தின. மனுபுத்திரர்மேல் கனிவான பரிவைக் காட்டினார். மனிதரின் தேவைகளைச் சந்திக்கும்படி மனித தன்மையுடன் வந்தார். அவரை அணுக, ஏழை எளியோர் பயப்பட்டதில்லை. சிறுபிள்ளைகள்கூட அவரிடம் ஈர்க்கப்பட்டார்கள். குழந்தைகள் அவர் மடியில் ஏறி, அன்பும் யோசனையும் நிறைந்த அவர் முகத்தைப் பார்க்க ஆசைப்பட்டார்கள்’– Ellen G. White, Steps to Christ, pp. 11, 12.

`நேற்றுப் பார்த்த உயிர்த்தெழுதல் சம்பவங்களுக்கும் லூக் 7:11-17 இன் உயிர்த்தெழுதல் சம்பவத்திற்கும் என்ன வித்தியாசம் உள்ளது?`

இயேசு கலிலேயாவில் ஊழியம் செய்தபோது, வியாதியஸ்தர்களைக் குணமாக்கினார்; பிசாசுகளைத் துரத்தினார். ஒரு சமயம் அவரும் அவருடைய சீடர்களும் நாயீன் ஊர் வாசலருகே வந்தபோது, சவஊர்வலம்ஒன்று வாசலைக் கடந்து கொண்டிருந்தது. பாடையில் ஒரு விதவைன் ஒரே மகன் பிணமாகக் கிடந்தான்; அவளோ தேற்ற ஆளின்றி மிகவும் அழுதாள். அழுது புலம்பிய அந்தத் தாயின்மேல் இயேசு முற்றிலும் மனதுருகி, ‘அழாதே’ என்று சொன்னார். பிறகு பாடையில் பிணமாக இருந்த அவளுடைய மகனை நோக்கித் திரும்பி, ‘வாலிபனே, எழுந்திரு என்று உனக்குச் சொல்லுகிறேன்’ என்று கட்டளை யிட்டார். அவளுடைய மகன் உயிரோடு எழுந்தான்; இயேசு அவனை ‘அவன் தாயினிடத்தில் ஒப்புவித்தார்’. லூக் 7:13-15. இயேசுவின் பிரசன்னம் ஒட்டுமொத்த காட்சியையும் மாற்றியது; அந்த அற்புதத்தைக் கண்ட அநேகர், திகைப்படைந்தது மட்டுமல்லாமல், விசேஷித்த ஒருவர் தங்கள் மத்தியில் இருப்பதை உணர்ந்தார்கள். அவரை ‘மகா தீர்க்கதரிசி’ என்று அழைத்தார்கள்.

எலியாவிடம் பெனிக்கேய விதவையும், எலிசாவிடம் சூனேமியாளும் உதவி கேட்டார்கள். 1இராஜா 17:8-24; 2இராஜா 4:18-37. ஆனால், யாரிடமும் உதவி கேட்காமலேயே நாயீன் ஊர் விதவை உதவிபெற்றாள். அதாவது நாம் தேவனிடம் உதவி கேட்க இயலாமல் இருக்கும்போதும், தகுதியற்றவர்களாக உணரும் போதும்கூட அவர் நம்மேல் அக்கறைகாட்டுகிறார். இயேசு அவள் பிரச்சனையைக் கண்டு, அவளுக்கு உதவினார். அவர் தம் ஊழியகாலம் முழுவதிலும் இவ்வாறே செயல்பட்டார்.

`மெய்யான பக்தி என்பது நம்மைச் சுற்றிலுமுள்ள விதவைகள், திக்கற்றவர்கள்மேல் அக்கறைகாட்டுவது ஆகும். யாக் 1:27. இயேசுவைப் போன்ற அற்புதங்களை நம்மால் செய்ய முடியாவிட்டாலும், நம்மைச் சுற்றிலும் வேதனையில் இருப்போருக்கு நாம் எவ்வாறெல்லாம் ஊழியம்செய்யலாம்?`