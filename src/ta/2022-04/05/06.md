---
title:  லாசரு
date:   27/10/2022
---

`யோவான் 11:1-44. லாசருவின் வியாதி, மரணந்தின்மூலம் இயேசு எப்படி ‘மகிமை அடைந்தார்’? யோவான் 11:4.`

இங்கும் இயேசு மரணத்தை நித்திரை என்று உருவகப்படுத்துகிறார். ‘நம்முடைய சிநேகிதனாகிய லாசரு நித்திரையடைந்திருக்கிறான், நான் அவனை எழுப்பப்போகிறேன் என்றார்’. யோவான் 11:11. உண்மையில் தூங்குவதைப் பற்றி அவர் பேசுவதாக சிலர் நினைத்தார்கள். யோவான் 11:11-13. ஆனால், தாம் மரணத்தைக் குறிப்பிட்டதை இயேசு தெளிவுப்படுத்தினார். ‘லாசரு மரித்துப்போனான்’. யோவான் 11:12-14. இயேசு பெத்தானியாவைச் சென்றடைந்தபோது, லாசரு மரித்து நான்கு நாட்களாகியிருந்தன. அவன் சடலம் அழுக ஆரம்பித்திருந்தது. யோவான் 11:17, 39. ஒருவரது உடல் நாறுகிற அளவுக்கு அழுகிவிட்டால், அவர் மரித்துவிட்டார் என்பதில் சந்தேகமே இல்லை.

இந்தப் பின்னணியில்தான் மார்த்தாளிடம் இயேசு, ‘உன் சகோதரன் உயிர்த்தெழுந்திருப்பான்’ என்று சொல்லி, இறுதி உயிர்த்தெழுதலில் அவளுக்கிருந்த நம்பிக்கையை மீண்டும் உறுதிப்படுத்துகிறார். யோவான் 11:23. ஆனால் இயேசு, ‘நானே உயிர்த்தெழுதலும் ஜீவனுமாயிருக்கிறேன், என்னை விசுவாசிக்கிறவன் மரித்தாலும் பிழைப்பான்; உயிரோடிருந்து என்னை விசுவாசிக்கிறவனெவனும் என்றென்றைக்கும் மரியாமலும் இருப்பான்; இதை விசுவாசிக்கிறாயா?’ என்று கேட்டார். யோவான் 11:23-26. மேலும், ‘நீ விசுவாசித்தால் தேவனுடைய மகிமையைக் காண்பாய்’ என்று சொன்னார். யோவான் 11:40. மார்த்தாள் விசுவாசித்தாள்; தன் சகோதரனுடைய உயிர்த்தெழுதலில் தேவமகிமையைக் கண்டாள்.

தேவ வார்த்தையால் உயிர் உருவானதாக வேதாகமம் சொல்கிறது. ஆதி 1:20-30; சங் 33:6. லாசரு அனுபவத்தைப் போல அவர் தம் வார்த்தையால் மீண்டும் உயிர் கொடுக்க முடியும். இயேசு சுருக்கமாக ஜெபித்துவிட்டு, ‘லாசருவே, வெளியே வா’ என்று சொன்னார். யோவான் 11:43. அந்த மக்கள் அவ்வப்போது தேவனுடைய உயிர் கொடுக்கிற வல்லமையைக் கண்டார்கள். அதே வல்லமை தான் உலகத்தை உருவாக்கியது; அதே வல்லமைதான் நாட்களின் முடிவில், மரித்தோரை மீண்டும் உயிர்த்தெழச் செய்யப்போகிறது.

`லாசருவை இயேசு எழுப்பினதின்நிமித்தம், மரணத்தை ஜெயிக்க தமக்கு வல்லமை இருப்பதை வெளிப்படுத்தினார். என்றாவது ஒருநாள் மரிக்கவிருக்கிற நமக்கு, அது தேவமகிமையின் எவ்வளவு பெரிய வெளிப்பாடாக இருக்கிறது?`

`யோவான் 11:25. மரிக்கிற விசுவாசிகள்பற்றியும், மரிக்காமலே இருக்கிற விசுவாசிகள்பற்றியும் ஒரே வாக்கியத்தில் இயேசு பேசுகிறார். இங்கு இயேசு கற்பிப்பது என்ன? மரணம் என்பது முற்றிலும் உணர்வே இல்லாத நித்திரை நிலை என்கிற உண்மை இயேசுவின் வார்த்தைகளைப் புரிந்துகொள்ள எவ்வாறு முக்கியாக இருக்கிறது? கல்லறைக்கு நியமிக்கப்பட்ட மனிதர்களாகிய நமக்கு அவருடைய வார்த்தைகள் எவ்வாறு அதிகப்பட்ச நம்பிக்கையைக் கொடுக்கின்றன?`