---
title:  யவீருவின் மகள்
date:   26/10/2022
---

இயேசு மரித்து, உயிர்த்தெழுவதற்கு முன் நிகழ்ந்த உயிர்த்தெழுதல் சம்பவங்கள், குறிப்பிட்ட இனத்தினருக்கு அல்லது சமுதாயத்தினருக்குமட்டும் நிகழ்ந்த அற்புதங்கள் அல்ல. தேவ மக்களை வழிநடத்தின தலைவர்களிலெல்லாம் மோசே பெரியவர். உபா 34:10-12. ஆனால், ஏழையான அந்தப் பெனிக்கேய விதவை, இஸ்ரவேல் தேசத்தைச் சேர்ந்தவள் இல்லை. 1இராஜா 17:9. சூனேமியாள், தன் ஊரில் கனம்பெற்றவள். 2இராஜா 4:8. நாயீன் ஊர் விதவைக்கு ஒரே ஒரு மகன்தான் இருந்தான்; அவனுடைய பிழைப்பில் வாழ்க்கை நடத்தினவள். லூக் 7:12. யவீரு, ஜெபாலயத் தலைவன்; கப்பர்நகூமில் இருந்திருக்கலாம். மாற்கு 5:22. இவ்வாறு வெவ்வேறு கலாச்சார, சமுதாயப் பின்னணியைச் சேர்ந்தவர்களும், தேவனுடைய உயிர்கொடுக்கிற வல்லமையை அனுபவிக்கிற பாக்கியத்தைப் பெற்றார்கள்.

`மாற்கு 5:21-24, 35-43. ‘பிள்ளை மரிக்கவில்லை, நித்திரையாயிருக்கிறாள்’ என்று கிறிஸ்து சொன்னதிலிருந்து நாம் என்ன அறிந்துகொள்ள முடிகிறது? மாற்கு 5:39.`

யவீருவின் 12 வயது மகள், வீட்டில் மரணப்படுக்கையில் கிடந்தாள். எனவே அவன் இயேசுவிடம் சென்று, தன் வீட்டிற்கு வந்து, தன் மகளைத் தொட்டு குணமாக்கும்படி கெஞ்சிக் கேட்டுக்கொண்டான். ஆனால் அங்குச் செல்வதற்கு முன்னரே, ‘உம்முடைய குமாரத்தி மரித்துப்போனாள், இனி ஏன் போதகரை வருத்தப்படுத்துகிறீர்?’ என்கிற வருத்தமான செய்தி கிடைத்தது. மாற்கு 5:35.

மிகுந்த துரயத்திலிருந்த அந்தத் தகப்பனிடம் இயேசு, ‘பயப்படாதே, விசுவாசமுள்ளவனாயிரு’ என்று சொன்னார். மாற்கு 5:36. அந்தத் தகப்பன் தேவன் தலையிடுவதை முற்றிலும் சார்ந்திருக்க வேண்டியதிருந்தது. வீட்டிற்குச் சென்றதும் இயேசு, ‘நீங்கள் சந்தடிபண்ணி அழுகிறதென்ன? பிள்ளை மரிக்கவில்லை, நித்திரையாயிருக்கிறாள்’ என்றார். மாற்கு 5:39. அங்கிருந்தவர்கள் ஏளனமாக நகைத்தார்கள். ஏனென்றால்,

1. அவள் மரித்ததை அறிந்திருந்தார்கள்.

2. அவர் சொன்னதின் அர்த்தத்தைப் புரிந்துகொள்ளவில்லை.

‘‘அந்த அனுபவத்தில் ‘மரணத்தை’ ஆறுதலாக ‘நித்திரை’ என்று குறிப்பிட இயேசு தீர்மானித்தார். மத் 9:24; லூக் 8:52. பார்க்க: யோவான் 11:11-15. மரணம் என்பது ஒரு நித்திரை; ஆனால் ஆழமான நித்திரை, ஜீவனைக் கொடுக்கவல்லவர் மட்டுமே அதிலிருந்து எழுப்ப முடியும்; ஏனெனில் அவர்மட்டுமே பாதாளத்தின் திறவுகோலை உடையவர். வெளி 1:18; ஒப்பிடவும்: யோவான் 3:16; ரோமர் 6:23’.–The SDA Bible Commentary, vol. 5, p. 609.

அந்தச் சிறுமியை இயேசு உயிர்த்தெழுப்பியபிறகு, அதைக் கண்டவர்கள், ‘ஆச்சரியப்பட்டுப் பிரமித்தார்கள்’. மாற்கு 5:42. காரணம் தெரிந்ததுதான். மரணம் இறுதியான, முடிவான, திருப்ப முடியாத ஒன்றுபோலத் தெரிகிறது. எனவே உயிர்த்தெழுதலை நேரடியாகப் பார்த்தவர்களுக்கு அது ஆச்சரியமான, வாழ்க்கையை மாற்றக்கூடிய அனுபவமாக இருந்திருக்கும்.

`‘பயப்படாதே, விசுவாசமுள்ளவனாயிரு’ என்று இயேசு சொன்ன வார்த்தைகள் இன்று நமக்கும் அர்த்தமுடையவை. மாற்கு 5:36. அச்சுறுத்தலான சூழ்நிலைகள்தாம் விசுவாசம் காணப்படவேண்டிய முக்கியமான தருணங்கள்; அப்போது இயேசுவின் வார்த்தையின்படி செய்வதற்கு என்ன செய்யலாம்?`