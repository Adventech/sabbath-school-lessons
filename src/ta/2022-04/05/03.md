---
title:  இரண்டு பழைய ஏற்பாட்டு உதாரணங்கள்
date:   24/10/2022
---

`இரண்டு உயிர்த்தெழுதல் சம்பவங்களுக்கும் உள்ள ஒற்றுமைவேற்றுமை என்ன? 1இராஜா 17:8-24; 2இராஜா 4:18-37.`

விசுவாசத்தினால், ‘ஸ்திரீகள் சாகக்கொடுத்த தங்களுடையவர்களை உயிரோடெழுந்திருக்கப் பெற்றார்கள்’ என்று எபி 11. எபி 11:35. இன்றைய வசனங்களில்உள்ள இரு சம்பவங்களிலும், விசுவாசத்தால்தான் உயிர்த்தெழுதல் நடந்தது.

முதல் சம்பவம் தேவதுரோகம் மலிந்திருந்த சமயத்தில் நடந்தது. 1இராஜா 17:8-24. தேவதுரோகத்திற்கு காரணம் ஆகாப் ராஜாவும் அவனுடைய அஞ்ஞான மனைவியுமான யேசபேலும் ஏற்படுத்திய தாக்கம். தேசத்தில் கொடிய பஞ்சம் உண்டாயிற்று; எலியாவிடம் தேவன் இஸ்ரவேலுக்கு வெளியே இருந்த சாறிபாத் எனும் பட்டணத்திற்குச் செல்லும்படி கூறினார். அங்கே ஓர் ஏழை பெனிக்கேய விதவையைச் சந்தித்தார். அவள் தனக்கும் தன் மகனுக்கும் கடைசியாக இருந்த மாவில் அப்பம் சுட்டுச் சாப்பிட்டுவிட்டு, சாக ஆயத்தமாக இருந்தாள். ஆனால் பஞ்சம் முடியுமட்டும் பானையில் எண்ணெயும் அப்பமும் குறையாத அற்புதத்தின் மூலம் இருவரும் காக்கப்பட்டார்கள். பிறகு அவளுடையமகன் வியாதிப்பட்டு, மரித்தான். அதனால் அந்தத் தாய் மிகவும் வேதனையோடு எலியாவிடம் மன்றாடினாள்; அவர் தேவனைநோக்கி முறையிட்டார். ‘கர்த்தர் எலியாவின் சத்தத்தைக் கேட்டார்; பிள்ளையினுடைய ஆத்துமா அவனுள் திரும்பிவந்தது; அவன் பிழைத்தான்’. 1இராஜா 17:22.

கில்போவா மலைக்கு தெற்கே இருந்த சூனேம் என்கிற ஒரு சிறிய கிராமத்தில் இரண்டாவது சம்பவம் நடந்தது. 2இராஜா 4:18-37. ஓர் ஏழை விதவை தன் கடன்களை அடைப்பதற்காக, பாத்திரங்களில் எண்ணெய் நிரம்பி வழிந்த ஓர் அற்புதத்தை எலிசா செய்திருந்தார். 2இராஜா 4:1-7. பிறகு சூனேமில், செல்வாக்குமிக்க திருமணமான ஒரு பெண்ணைச் சந்தித்தார்; அவளுக்குப் பிள்ளையில்லை. அவள் ஒரு குமாரனைப் பெறுவாள் என்று தீர்க்கதரிசி சொன்னார்; அப்படியே ஆனது. அந்தப் பிள்ளை வளர்ந்தான். ஒருநாள் அவன் வியாதிப்பட்டு, மரித்தான். சூனேமியாள் கர்மேல் மலைக்குச் சென்று, தன் வீட்டிற்கு வந்து தன் மகனைப் பார்க்கும்படி எலிசாவிடம் சொன்னாள். கர்த்தரைநோக்கி ஊக்கத்தோடு எலியா வேண்டினார்; இறுதியாக அந்தப் பிள்ளை உயிர்பிழைத்தான்.

இந்தப் பெண்களின் பின்னணி வெவ்வேறாக இருந்தாலும், ஒரேவித இரட்சண்ய விசுவாசத்தைப் பெற்றிருந்தார்கள். அந்தப் பெனிக்கேய விதவை இஸ்ரவேலில் தங்குவதற்கு பாதுகாப்பான இடமின்றி, நிலைமை மிகவும் மோசமாக இருந்தபோது, எலியா தீர்க்கதரிசியை ஆதரித்தாள். சூனேமியாளும் அவளுடைய கணவனும், எலிசா தீர்க்கதரிசி தங்கள் பகுதியைக் கடந்து செல்லும்போது அவர் தங்குவதற்கு தங்கள் வீட்டின் மேல்பகுதியில் ஓர் அறையைக் கட்டியிருந்தார்கள். தங்கள் பிள்ளைகள் மரித்தபோது, விசுவாசமிக்க அந்த இரு தாய்மார்களும் தேவனுடைய அந்தத் தீர்க்கதரிசிகளிடம் வேண்டினார்கள்; தங்கள் பிள்ளைகளை மீண்டும் உயிரோடு பெற்று மகிழ்ந்தார்கள்.

`எல்லாச் சம்பவங்களும் இதுபோல அற்புதமாக முடிந்ததில்லை. இது வேதனையான உண்மை. முடிவுகாலத்தில் உயிர்த்தெழுதல் நடைபெறும் என்கிற வாக்குறுதிதான் நம் விவாசத்திற்கு மையமானது என்பதுபற்றி இந்த உண்மை என்ன கற்பிக்கிறது?`