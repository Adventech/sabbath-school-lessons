---
title:  மோசேயின் உயிர்த்தெழுதல்
date:   23/10/2022
---

`மோசே சரீரப்பிரகாரமாக உயிர்த்தெழுந்ததுபற்றி யூதா 9; லூக் 9:28-36 ஆகிய வசனங்கள் என்ன சொல்கின்றன?`

அலெக்ஸாண்ட்ரியாவைச் சேர்ந்த சில கிரேக்க சபைப் பிதாக்கள், மோசே மரித்தபோது, இரண்டு மோசேக்கள் காணப்பட்டதாக வாதிடுகிறார்கள். ஒருவர் ஆவியில் உயிரோடு இருந்தாராம்; இன்னொருவர் மரித்த சரீரமாகக் கிடந்தாராம். ஒருவர் தூதர்களோடு பரலோகத்திற்குச் செல்ல, இன்னொருவர் பூமியில் அடக்கம்பண்ணப்பட்டாராம். இவ்வாறு ஒருவருடைய ஆவி மேலே போவதாகவும், சரீரம் கீழே அடக்கம்பண்ணப்படுவதாகவும் கருதுவது, வேதாகமக்கருத்து அல்ல. சரீர உயிர்த்தெழுதல்குறித்து வேதாகமம் போதிப்பதை யூதா 9 உறுதிப்படுத்துகிறது. அதாவது, மோசேயின் சரீரம் உயிரோடு எழுப்பப்பட்டது; மோசேயின் சரீரத்தைக் குறித்துதான் வாக்குவாதம் ஏற்பட்டதே தவிர, உயிரோடிருந்த ஏதாவது ஒன்றைக்(ஆத்துமாவைக்)குறித்து வாக்குவாதம் நடக்கவில்லை.

மோசே 120 வயதில் மரித்தார்; மோவாப் தேசத்திலுள்ள ஒரு பள்ளதாக்கில் இரகசியமான இடத்தில் தேவன் அவரை அடக்கம்பண்ணினார். உபா 34:5-7. ஆனால் மோசே வெகுகாலம் கல்லறையில் இருக்கவில்லை. ‘நித்திரை செய்த அந்தப் பரிசுத்தவானை எழுப்புவதற்காக மோசேயை அடக்கம்பண்ணின தூதர்களோடு கிறிஸ்துவும் பரலோகத்திலிருந்து இறங்கிவந்தார். மரித்த ஒருவருக்கு கிறிஸ்து முதன்முதலாக உயிர்கொடுக்கவிருந்தார். ஜீவனின் அதிபதியும் பிரகாசமான தூதர்களும் கல்லறையை நெருங்கினபோது, தன்னுடைய அதிகாரத்தை விடக்கூடாதென சாத்தான் எச்சரிப்படைந்தான். சாத்தானோடு சர்ச்சையில் ஈடுபடுவதற்கு கிறிஸ்து முயலவில்லை; கிறிஸ்து தம் பிதாவைச் சுட்டிக்காட்டி, ‘கர்த்தர் உன்னைக் கடிந்துகொள்வாராக’ என்று சொன்னார். யூதா 9. உயிர்த் தெழுதல் நித்தியமாக உறுதி செய்யப்பட்டது. சாத் தான் தன் இரையை அபகரிக்க முடியவில்லை; மரித்த நீதிமான்கள் மீண்டும் உயிரோடு எழுந்திருப்பார்கள்’.

மோசே உயிர்த்தெழுந்ததற்கான தெளிவான ஆதாரத்தை மறுரூப மலை அனுபவத்தில் காணலாம். அங்கே மோசே, மரிக்காமல் பரலோகத்திற்கு எடுத்துக்கொள்ளப்பட்ட தீர்க்கதரிசியாகிய எலியாவுடன் தோன்றினார். 2இராஜா 2:1-11. மோசேயும் எலியாவும் இயேசுவோடு பேசினார்கள். லூக் 9:28-36. ‘அன்றியும் மோசே எலியா என்னும் இரண்டுபேரும் மகிமையோடே காணப்பட்டு, அவருடனே சம்பாஷணைபண்ணி, அவர் எருசலேமிலே நிறைவேற்றப்போகிற அவருடைய மரணத்தைக்குறித்துப் பேசிக்கொண்டிருந்தார்கள்’. லூக் 9:30, 31. மோசேயின் தரிசனமானது கிறிஸ்து பாவத்தையும் மரணத்தையும் மேற்கொள்வதற்கு ஆதாரமாக இருக்கிறது; அது இங்கு சந்தேகத்திற்கு இடமின்றி தெளிவாகிறது. இங்கே மோசேயும் எலியாவும் இயேசுவுக்குத் தரிசனமானார்கள்; அவர்களுடைய ‘ஆவிகள்’ அல்ல; எலியா மரிக்கவே இல்லையே!

`பூலோக கானானுக்குள் செல்வதற்கு மோசேக்கு அனுமதி வழங்கப்படவில்லை. உபா 34:1-4. ஆனால் பரலோக கானானுக்குள் எடுத்துக்கொள்ளப்பட்டார். தேவன் ‘நாம் வேண்டிக்கொள்ளுகிறதற்கும் நினைக்கிறதற்கும் மிகவும் அதிகமாய் நமக்குள்ளே கிரியைசெய்கிற வல்லமையின்படியே, நமக்குச் செய்ய வல்லவர்’ என்பதை இது எவ்வாறு எடுத்துக் காட்டுகிறது? எபே 3:20.`