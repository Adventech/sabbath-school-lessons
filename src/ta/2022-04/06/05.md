---
title:  அவர் நமக்காக மரித்தார்
date:   02/11/2022
---

`கிறிஸ்துவின் மரணம் நமக்காகச் சாதித்திருப்பதுபற்றி யோவான் 3:14-18; ரோமர் 6:23 வசனங்கள் என்ன சொல்கின்றன?`

இயேசு ஞானஸ்நானம் பெறுவதற்காக யோர்தான் நதிக்கு வந்தபோது, ‘இதோ, உலகத்தின் பாவத்தைச் சுமந்துதீர்க்கிற தேவ ஆட்டுக்குட்டி’ என்று யோவான் ஸ்நானன் சொன்னார். யோவான் 1:29. பழைய ஏற்பாட்டில் ஏறெடுக்கப்பட்ட பலிகள் எல்லாமே கிறிஸ்துவை தேவனுடைய ஆட்டுக்குட்டியாகச் சுட்டிக்காட்டினதை இந்த அறிக்கை வெளிப்படுத்துகிறது.

ஆனால் மிருகப்பலிகளால் பாவத்தை நிவிர்த்திசெய்ய முடியவில்லை. எபி 10:4. சிலுவையில் கிறிஸ்து பலியாகவிருந்ததின் பலனால் மன்னிப்பு உண்டு என்கிற நிபந்தனையின் பேரில் அவை பாவமன்னிப்பு பெற ஏதுவாக இருந்தன. ‘நம்முடைய பாவங்களை நாம் அறிக்கையிட்டால், பாவங்களை நமக்கு மன்னித்து எல்லா அநியாயத்தையும் நீக்கி நம்மைச் சுத்திகரிப்பதற்கு அவர் உண்மையும் நீதியும் உள்ளவராயிருக்கிறார்’. 1யோவான் 1:9.

`நாம் செய்த பாவத்திற்கு நாம் ஆக்கினையைப் பெற தகுதியானவர்கள் என்பதை நாம் உணர்ந்திருந்தால், இந்த வசனங்களிலிருந்து என்ன மகத்தான நம்பிக்கையைப் பெறலாம்? யோவான் 3:16.`

பிரபஞ்சத்தைச் சிருஷ்டித்த இயேசு, நாம் நியாயமாகப் பெறவேண்டிய ஆக்கினையைப் பெறாதபடிக்கு நம் ஒவ்வொருவருக்காகவும் பாவப்பலியாக தம்மையே ஒப்புக்கொடுத்தார். யோவான் 1:1-3. இதுதான் நற்செய்தி குறித்த மிகப்பெரிய வாக்குறுதி.

நமக்காக மரிக்கும்படி ‘தேவன், தம்முடைய ஒரேபேறான குமாரனை தந்தருளினார்’ என்று இயேசு சொன்னார். யோவான் 3:16. ஆனால் கிறிஸ்து நமக்காக தம்மை தன்னார்வத்துடன் பலியாகக் கொடுத்தார் என்பதை மறக்கக் கூடாது. எபி 9:14. மார்ட்டின் லூத்தர் சிலுவையைப் பற்றி, ‘அந்தப் பலிபீடத்தில்தான் கிறிஸ்து, அவருடைய உள்ளத்தில் கட்டுக்கடங்காமல் எரிந்த அன்பென்கிற நெருப்பால் பட்சிக்கப்பட்டார்; ஊக்கமான பரிந்துபேசுதலோடும் பலத்த சத்தத்தோடும் வேதனைமிக்க கண்ணீரோடும் தம் சரீரத்தையும் இரத்தத்தையும் பரிசுத்த பலியாக பிதாவுக்குச் செலுத்தினார். எபி 5:7.’–Luther’s Works, vol. 13 (St. Louis, MO: Concordia Publishing House, 1956), p. 319. என்று சொன்னார். கிறிஸ்து எல்லாருக்காகவும் ஒர தரம் மரித்தார். எபி 10:10. என்றென்றைக்குமான ஒரே பலியைச் செலுத்தினார். எபி 10:12. அவருடைய பலி போதுமானது; சதாகாலங்களிலும் வல்லமை நிறைந்தது.

அதுமட்டுமல்ல. ‘தம் கிருபையின் சுவிசேஷத்தை ஒரு ஆத்துமாதான் ஏற்றுக்கொள்ள இருந்தாலும், அந்த ஒருவரை இரட்சிப்பதற்காக கிறிஸ்து பாடுபட்டிருப்பார்; நிந்தையும் அவமான மரணமும் அடையத் தெரிந்துகொண்டிருப்பார்’.–Ellen G. White, The Ministry of Healing, p. 135.

`யோவான் 3:16இல், ‘உலகத்திற்கு’, ‘எவனோ’ ஆகிய வார்த்தைகளுக்கு பதிலாக உங்களுடைய பெயரைப் போடுங்கள். ஒவ்வொரு கணமும், குறிப்பாக நீங்கள் பாவம்செய்யத் தூண்டப்படும்போது, இந்த அற்புதமான வாக்குறுதியை எவ்வாறு உங்களுக்குச் சொந்தமாக்கலாம்?`