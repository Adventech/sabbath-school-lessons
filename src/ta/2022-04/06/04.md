---
title:  ‘முடிந்தது!’
date:   01/11/2022
---

`‘முடிந்தது’ என்று இயேசு சொன்னதின் முக்கியச் செய்தி என்ன? யோவான் 19:1-30.`

கிறிஸ்துவுக்கும், மனுக்குலத்திற்கும், ஒட்டுமொத்த பிரபஞ்சத்திற்குமான முக்கிய தருணம் வந்திருந்தது. மிகுந்த வியாகுலத்தோடு அந்தகாரத்தின் வல்லமைகளுக்கு எதிராகப் போராடிக் கொண்டிருந்தார். கெத்செமனே தோட்டத்தின் அனுபவங்களையும், நியாயமற்ற பாடுகளையும் கடந்து, கல்வாரி மலைக்குச் சென்றுகொண்டிருந்தார். தீயதூதர்கள் அவரை மேற்கொள்ள முயன்றார்கள். இயேசு சிலுவையில் தொங்கினபோது, பிரதான ஆசாரியர்களும் வேதபாரகர்களும், மூப்பர்களும் அவரைப் பரியாசம்பண்ணி, ‘மற்றவர்களை ரட்சித்தான்; தன்னைத்தான் ரட்சித்துக்கொள்ளத் திராணியில்லை’ என்று சொன்னார்கள். மத் 27:42.

கிறிஸ்து சிலுவையிலிருந்து இறங்கிவந்து, தம்மை இரட்சித்திருக்க முடியுமா? முடியும். ஆனால் அவ்வாறு செய்ய விரும்பவில்லை. பரியாசம்பண்ணினவர்கள் உட்பட ஒவ்வொரு மனிதன்மேலும் அவர் வைத்திருந்த நிபந்தனையற்ற அன்பானது, அதைச் செய்ய அவரை அனுமதிக்கவில்லை. உண்மையில், ‘அவர் யாரை இரட்சிக்கும்படி மரிக்க இருந்தாரோ, அவர்களும் அவரைப் பரியாசம் பண்ணினவர்களும் உண்டு; அவர் எதற்காக சிலுவையிலிருந்து இறங்கிவந்து தம்மை இரட்சிக்கவில்லை என்றால், ஆணிகள் அவரைப் பிடித்திருந்தது அல்ல, அவர்களை இரட்சிக்க அவர் சித்தங்கொண்டதே காரணம்’.–Alfred Plummer, An Exegetical Commentary on the Gospel According to S. Matthew (London: Elliot Stock, 1910), p. 397.

யூதாஸின் நம்பிக்கை துரோகம் உட்பட, இயேசு சிலுவைக்குச் செல்ல சூழ்நிலைகளைத் தூண்டிவிட்டவன் சாத்தான். இயேசு அவனுடைய இராஜ்யத்தைத்தான் தம்முடைய பாடுகள் மூலமாக தோற்கடித்துக் கொண்டிருந்தார். யோவான் 6:70; 13:2, 27. ‘இயேசுவின் மரணமானது சாத்தானுடைய செயலாகவும், சாத்தானை இயேசு வெற்றிபெற்ற செயலாகவும் இருக்கிறது’.–George E. Ladd, A Theology of the New Testament, rev. ed. (Cambridge, UK: Lutterworth Press, 1994), p. 192.

‘முடிந்தது’ என்று கிறிஸ்து கதறியபோது, தம்முடைய வியாகுலம் முடிந்துவிட்டது என்பதை மட்டுமல்ல, சாத்தானுக்கும் அவனுடைய தீய சேனைகளுக்கும் எதிரான அனைத்துலகப் போராட்டத்தை தாம் வென்றுவிட்டதையும் இயேசு குறிப்பிட்டார். ‘இரட்சகரின் வெற்றியில் முழுப்பரலோகமும் களிகூர்ந்தது. சாத்தான் தோற்றான்; தன் இராஜ்யம் முடிந்துவிட்டதைப் புரிந்துகொண்டான்’.–Ellen G. White, The Desire of Ages, p. 758.

இங்கு ஆச்சரியமான ஒரு முரண்பாடு என்ன? தேவகுமாரன் மிகமிக நிந்தையான ஒரு நிலைக்குள் தள்ளப்பட்டார்; அதன்மூலம் நமக்கும் பிரபஞ்சம் முழுவதிற்கும் மிகப்பெரிய, மகிமைமிக்க வெற்றியைச் சாத்தியமாக்கினார். 

`பாவத்திற்கு நிவாரணமாக கிறிஸ்துவே மரிக்கவேண்டிய நிலை ஏற்பட்டிருக்குமானால், பாவம் எவ்வளவு மோசமானது! தேவனுக்குமுன் புண்ணியத்தைப் பெறுவதற்கு நம் கிரியைகளால் முயலுவது எவ்வளவுக்கு வீணானதென இது காட்டுகிறது? இயேசு ஏற்கனவே நமக்காகச் செய்துள்ளவற்றோடு எதையாவது கூட்டமுடியுமா? உங்கள் பதிலை ஓய்வுநாள் வகுப்பில் கலந்தாலோசியுங்கள்.`