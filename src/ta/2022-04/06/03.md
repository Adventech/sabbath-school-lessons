---
title:  சிலுவைக்கான முன்னுரை
date:   31/10/2022
---

**தமக்கு பாடுகளும் மரணமும் நேரிடவிருந்ததுபற்றி இயேசு சொன்னபோது, சீடர்களின் எதிர்வினை என்ன? வேதவசனங்களை தவறாகப் புரிந்துகொள்வதின் ஆபத்துகள்பற்றி அதிலிருந்து என்ன புரிகிறது?**

`மத் 16:21-23`

`மத் 17:22, 23; மாற்கு 9:30-32; லூக் 9:44, 45`

`லூக் 18:31-34`

இயேசு மரிப்பதற்காகப் பிறந்தார்; மரிப்பதற்காக வாழ்ந்தார். அவரது ஒவ்வோர் அடியும், கல்வாரி சிலுவையில் மாபெரும் பாவநிவாரண பலியாக அவர் மரிக்கும்படி கொண்டுசென்றன. தம் ஊழியப்பணியை முற்றிலும் உணர்ந்திருந்தார்; எவரும், எதுவும் அதிலிருந்து தம்மை வழிவிலக்க அவர் அனுமதிக்கவில்லை. உண்மையில், ‘அவருடைய ஒட்டுமொத்த வாழ்க்கையும் அவருடைய சிலுவை மரணத்திற்கு முன்னுரையாக இருந்தது’.–Ellen G. White, Fundamentals of Christian Education, p. 382. 

இயேசு தமது பூலோக ஊழியத்தின் கடைசி வருடத்தில், தமக்கு மரணம் நேரிடப்போவதாக சீடர்களிடம் கூறினார். ஆனால் அந்த உண்மைகளை அவர்கள் ஏற்றுக்கொள்ளத் தடுமாறினார்கள்; இயலவில்லை. மேசியாவின் பணிபற்றி தவறாகப் புரிந்திருந்ததால், மேசியாவாகிய இயேசுவுக்கு அவ்வாறு நேரிடுமென யோசிக்க முடியவில்லை. அதாவது, அவர்களுடைய தவறான இறையியல் கருத்து அவர்களுக்கு தேவையற்ற வேதனையை, உபத்திரவத்தைக் கொடுத்தது.

நிக்கோதேமுவிடம் இயேசு, ‘சர்ப்பமானது மோசேயினால் வனாந்தரத்திலே உயர்த்தப்பட்டதுபோல மனுஷகுமாரனும், தன்னை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு, உயர்த்தப்பட வேண்டும்’ என்று சொல்லியிருந்தார். யோவான் 3:14, 15. செசரியா பிலிப்பியில் இருந்தபோது, இயேசு தம் சீடர்களிடம், ‘தாம் எருசலேமுக்குப்போய், மூப்பராலும் பிரதான ஆசாரியராலும் வேதபாரகராலும் பல பாடுகள் பட்டு, கொலையுண்டு, மூன்றாம் நாளில் எழுந்திருக்க வேண்டும்’ என்று சொல்லியிருந்தார். மத் 16:21. ஒருவரும் அறியாமல் கலிலேயா வழியாகச் சென்ற சமயத்திலும், இறுதியாக எருசலேமுக்குச் சென்ற சமயத்திலும் தம்முடைய மரணம், உயிர்த்தெழுதல் குறித்து மீண்டும் தம்முடைய சீடர்களிடம் சொன்னார். மாற்கு 9:30-32; லூக் 18:31-34. ஆனால் அந்தச் செய்தி அவர்களுக்குப் பிடிக்கவில்லை; அதனால் காதுகொடுக்கவில்லை. நாமும்கூட அதேபோலச் செய்ய அதிக வாய்ப்புள்ளது. 

`மக்கள், குறிப்பாக தேவனுடைய தெரிந்துகொள்ளப்பட்ட மக்கள், மேசியாவின் முதலாம் வருகைகுறித்து தவறான கருத்துகளுடன் வாழ்ந்தார்கள். இயேசுவின் இரண்டாம் வருகைகுறித்து இன்று உலாவுகிற தவறான கருத்துகள் என்ன?`