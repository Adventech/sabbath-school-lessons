---
title:  மிஷன் கதை
date:   04/11/2022
---

### மறுகன்னத்தைக் காட்டுதல்

_ரிக் மெக்எட்வர்ட்_

மத்திய கிழக்கு நாட்டைச் சேர்ந்த ஒரு பல்கலைக்கழக மாணவரான ஓமருக்கு ஒருவேலை தேவைப்பட்டது. ஒரு நேர்காணலின்போது, சனிக்கிழமைகளில் வேலை செய்ய முடியாது என்றும், அது பரிசுத்த நாள் என்றும் நிறுவனத்தின் பிரதிநிதியிடம் வெளிப்படையாகக் கூறினார். நிறுவனத்தின் பிரதிநிதிக்கு ஆச்சரியமாக இருந்தது.

‘‘அப்படியா, எங்களுக்கு நீங்கள் தேவையில்லை’’ என்று சொல்லிவிட்டார்.

அது உண்மைதான். அத்தேசத்தில் வேலையில்லாப் பிரச்சனை அதிகமாக இருந்ததால், நிறுவனத்திற்கு உண்மையில் ஓமர் தேவையில்லை. பலர் வேலை தேடுகிறார்கள்; சனிக்கிழமைகளில் வேலை செய்ய விரும்பும் ஒருவரைக் கண்டுபிடிப்பது எளிது.

கவலையோடு, ஓமர் அந்த நிறுவனத்தின் அலுவலகத்தை விட்டு வெளியேறினார். ஓமர் ஒரு புதிய விசுவாசி; சில நாட்களுக்கு முன்னர்தான் கிறிஸ்துவுக்கு தன் வாழ்க்கையை ஒப்புக்கொடுத்திருந்தார். ஆறு வருடங்களாக விசுவாசிகளுடன் கலந்து பேசி, வேதாகமத்தை ஆராய்ந்து, பிறகு முடிவெடுத்தார். வேலை நிராகரிக்கப்பட்ட பிறகு, சிமிட் என்கிற ஒருவகை ரொட்டியை விற்று பணம் சம்பாதிக்கும் திட்டத்துடன் மூன்று சக்கர வண்டியை வாங்கினார்; சிமிட் ரொட்டியானது எள் விதைகள் தூவப்பட்டு, வட்ட வடிவில் இருக்கும்.

ஓமரைப் போல ஓய்வுநாளைக் கடைப்பிடித்த நண்பர்கள், இயேசுவுக்காக ஓமர் உண்மையாக இருப்பதை எண்ணி, தொடப்பட்டு, அவருக்காக ஜெபிக்கத் தொடங்கினர். சில நாட்களுக்குப் பிறகு, நிறுவனம் தன்னைத் திரும்ப அழைத்ததாகவும், சனிக்கிழமை விடுமுறையுடன் வேலை வழங்கியதாகவும் ஒமர் உற்சாகமாகச் சொன்னார். ஒரு நாளைக்கு ஒருவரிடமாவது கிறிஸ்துவைப் பற்றிச் சொல்ல முடிவு செய்தார்.

சில நாட்களுக்குப் பிறகு, உள்ளூர் உணவகத்திச் சென்றபோது, அவரும் ஒரு முதியவரும் மதத்தைப் பற்றி பேசத் தொடங்கினார்கள். ஓமர் தனது குடும்பத்தின் பாரம்பரிய புனித புத்தகத்திலிருந்து வேதாகமத்திற்கு மாறின தனது பயணத்தையும், தான் கண்டுகொண்ட நம்பமுடியாத அமைதியையும் பகிர்ந்துகொண்டார்.

ஓமர் உணவகத்தை விட்டு வெளியேறும்போது, அருகில் இருந்த மேசையிலிருந்து உரையாடலைக் கேட்ட ஒருவர் அவரைப் பின்தொடர்ந்தார். ‘‘நீ இப்படிப் பேசுவாய் என்று என்னால் நம்ப முடியவில்லை! உனக்கு வெட்கமாக இல்லையா? நீ எங்கள் நாட்டில் வளர்ந்தவன்! ‘‘ என்று கத்திவிட்டு, ஓமரை முஷ்டியால் அடிக்கத் தொடங்கினார்.

அன்று பிற்பகலில், ஓய்வுநாளைக் கடைப்பிடிக்கும் நண்பர் ஒருவர் ஓமரை காணொளி அழைப்பில் அழைத்தபோது, வீங்கிய கண்ணுடன், மகிழ்ச்சி பொங்க சிரித்தவாறு ஓமர் அவரிடம் பேசினார். ‘‘நீங்கள் காவல்துறையை அழைத்திருக்கலாம்!’’ என்று நண்பர் சொன்னார்.

‘‘ஆம். ஆனால், மறு கன்னத்தைத் திருப்பிக் காட்டும்படி இயேசு சொன்னது எனக்கு நினைவிற்கு வந்தது’’ என்று ஒமர் கூறினார். மத்தேயு 5:38-39.

_ஓமர் என்பது புனைப்பெயர்._