---
title:  ஐசுவரியவானும் லாசரும்
date:   20/11/2022
---

`மறுமை வாழ்க்கைபற்றி லூக் 16:19-31 விவரிப்பதாக ஏன் கருத முடியாது?`

மரித்தோரின் நிலைபற்றி லூக் 16:19-31 சொல்வதை அப்படியே எடுத்துக்கொள்ள வேண்டுமென சில வேதவல்லுனர்கள் கூறுகிறார்கள். இது வேதாகமத்திற்கு புறம்பான பல கருத்துகளுக்கு வழிநடத்தும்; ஏற்கனவே நாம் ஆராய்ந்த பல வசனங்களை அர்த்தமற்றதாக்கிவிடும்.

முதலாவது, பரலோகத்தில் இருப்பவர்களும் நரகத்தில் இருப்பவர்களும் பேசிக்கொள்ளும் அளவிற்கு இரண்டும் பக்கத்தில் இருப்பதாக ஒத்துக்கொள்ள வேண்டியதிருக்கும். லூக் 16:23-31. மேலும், மரித்த சரீரம் கல்லறையில் இருக்க, மறுமையில் ஆத்துமா சுயநினைவோடு ‘கண்கள்’, ‘விரல்’, ‘நாவு’ ஆகியவற்றோடும், ஏன் தாகமாகவும் இருப்பதாக நம்ப வேண்டியதிருக்கும். லூக் 16:23, 24.

மனிதனுடைய மரணநிலையை இந்த வசனங்கள் விளக்குவதாக கருதினால், பரலோகம் சந்தோஷமும் மகிழ்ச்சியும் நிறைந்த இடமாக இருக்காது; ஏனென்றால் பரலோகத்தில் இருப்பவர்கள் தங்களுக்கு பிரியமானவர்கள் நரகத்தில் நித்தியகாலம் வேதனை அனுபவிப்பதைப் பார்த்து, அவர்களோடு பேசமுடிந்தால் எவ்வாறு சந்தோஷமாக இருக்க முடியும்? லூக் 16:23-31. நரகத்தில் தன் அன்புக்குழந்தை படுகிற இடைவிடாத வேதனைகளைப் பார்க்கிற ஒரு தாயால் பரலோகத்தில் எப்படி மகிழ்ச்சியாக இருக்க முடியும்? இத்தகைய பின்னணியில், இனி வேதனையுமில்லை அழுகையுமில்லை துக்கமுமில்லை என்கிற தேவனுடைய வாக்குறுதி நிறைவேறவே முடியாது. வெளி 21:4.

இவ்வளவு முரண்பாடுகள் இருப்பதால், இன்றைய வேதாகம அறிஞர்கள் பலர் ஐசுவரியவான் லாசரு குறித்த உவமையில் எல்லா விபரங்களையும் அப்படியே எடுத்துக்கொள்ள முடியாதெனக் கருதுகிறார்கள். ஜார்ஜ் இ. லாட் என்பவர் அட்வென்டிஸ்ட் கிறிஸ்தவர் அல்ல; அவரும் இதே போன்ற கருத்துடையவராக இருக்கிறார். அதுபற்றி அவர், இந்தக் கதை, ‘‘அப்போதைய யூதர்களுடைய மனநிலையைப் பயன்படுத்தி பேசப்பட்டது; மரித்தோரின் நிலைபற்றிப் போதிக்கச் சொல்லப்படவில்லை’’ என்கிறார்.–G. E. Ladd, “Eschatology,” in The New Bible Dictionary, edited by J. D. Douglas (Grand Rapids, MI: Eerdmans, 1962), p. 388.

ஐசுவரியவான் லாசரு குறித்த உவமையில் நன்றாக உடையணிந்த ஒரு ‘ஐசுவரியவானும்’, ‘பருக்கள் நிறைந்த’ ஒரு தரித்திரனும் வருகிறார்கள். லூக் 16:19, 20. அந்த உவமை கற்பிப்பது என்னவென்றால், 1) தற்போதுள்ள அந்தஸ்தும் சமுதாய நிலையும் எதிர்கால பிரதிபலனுக்கான அளவுகோல் இல்லை 2) ஒவ்வொரு நபருடைய நித்திய முடிவும் இந்த வாழ்க்கையிலேயே தீர்மானிக்கப்படுகிறது; மறுமையில் அதை மாற்றியமைக்க முடியாது.லூக் 16:25, 26.

`‘அதற்கு அவன்: அவர்கள் மோசேக்கும் தீர்க்கதரிசிகளுக்கும் செவிகொடாவிட்டால், மரித்தோரிலிருந்து ஒருவன் எழுந்துபோனாலும், நம்பமாட்டார்களென்று சொன்னான்’. லூக் 16:31. வேதாகமத்தின் அதிகாரம்பற்றியும், அதற்கு நாம் செவிகொடுக்கவேண்டியதுபற்றியும் இயேசுவின் அதிகாரமிக்க இந்த வார்த்தைகளிலிருந்து நாம் என்ன கற்றுக்கொள்ளலாம்?`