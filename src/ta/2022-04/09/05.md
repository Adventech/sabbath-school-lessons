---
title:  காவலிலுள்ள ஆவிகளுக்குப் பிரசங்கித்தல்
date:   23/11/2022
---

`1பேதுரு 3:13-20இல், கிறிஸ்து எவ்வாறு நோவாவின் நாட்களில் ‘காவலிலுள்ள ஆவிகளுக்கு’ பிரசங்கித்தார்? ஆதி 4:10.`

ஆத்துமாவிற்கு இயல்பிலேயே அழியாமை இருப்பதாக நம்புகிற விளக்கவுரையாளர்கள், கிறிஸ்து கல்லறையில் இளைப்பாறின சமயத்தில் ‘காவலிலுள்ள ஆவிகளுக்கு’ பிரசங்கித்ததாகச் சொல்கிறார்கள். 1பேதுரு 3:19. அவருடைய தேகத்தைவிட்டுப் பிரிந்த ஆவி பாதாளத்திற்குச் சென்று, ஜலப்பிரளயத்திற்கு முன் வாழ்ந்தவர்களின் ஆவிகளுக்குப் பிரசங்கித்ததாகக் கருதுகிறார்கள்.

இந்த வேடிக்கையான கருத்தை வேதாகம ரீதியாக ஏற்றுக்கொள்ள முடியாது; ஏனென்றால் மரித்தோர் இரட்சிக்கப்பட இரண்டாவது வாய்ப்பு எதுவுமில்லை. எபி 9:27, 28. அப்படியானால் இரட்சிக்கப்பட வாய்ப்பில்லாதவர்களுக்கு இயேசு ஏன் பிரசங்கிக்க வேண்டும்?

மரித்தவர்கள் இறுதி உயிர்த்தெழுதல்வரைக்கும் கல்லறையில் சுயநினைவின்றி இருக்கிறார்கள் என்கிற வேதாகமப் போதனைக்கு இந்தக் கருத்துமுரணாக உள்ளது. யோபு 14:10-12; சங் 146:4; பிர 9:5, 10; 1கொரி 15:16-18; 1தெச 4:13-15.

இயேசுவின் சரீரம் கல்லறையில் இருந்தபோது, அவரது ஆவி பாதாளத்திற்குச் சென்று ஜலப்பிரளயத்திற்கு முன் துன்மார்க்கமாக வாழ்ந்தவர்களின் ஆவிகளுக்குப் பிரசங்கித்ததை அந்த வசனம் சுட்டிக்காட்டினால், ஏன் அவர்கள் மட்டும் அவருடைய செய்தியைக் கேட்டார்கள்? அவர்களோடு நரகத்தில் எரிகிற வேறு துன்மார்க்கர் இருக்கவில்லையா? ஜலப்பிரளயத்திற்கு முன் வாழ்ந்தவர் களுக்குமட்டும் ஏன் அது கேட்டது?

நோவாவின் நாளில் கீழ்ப்படியாமல் இருந்த விழுந்துபோன தூதர்களுக்கு இயேசு பிரசங்கித்ததாகச் சொல்வதும் அர்த்தமற்றது. ‘காவலிலுள்ள ஆவிகள்’ ‘பூர்வத்திலே’ கீழ்ப்படியாமல் போனவைகளெனச் சொல்லப்படுகிறது. 1பேதுரு 3:19, 20. ஆனாலும் விழுந்துபோன தூதர்கள் இன்றளவும் கீழ்ப்படியாமல் இருப்பதாக வேதாகமம் கூறுகிறது. எபே 6:12; 1பேதுரு 5:8. மேலும், விழுந்துபோன தூதர்களை ‘மகா நாளின் நியாயத்தீர்ப்புக்கென்று நித்திய சங்கிலிகளினாலே கட்டி, அந்த காரத்தில் அடைத்து வைத்திருக்கிறார்’; அவர்கள் இரட்சிக்கப்பட வாய்ப்பில்லை என்று யூதா 6 கூறுகிறது.

19ம் வசனம் சொல்கிற ‘காவலிலுள்ள ஆவிகளை’ ஜலப்பிரளயத் திற்கு முன் ‘நோவாவின் நாட்களிலே கீழ்ப்படியாமல் போனவை’ என்று 20ஆம் வசனம் சொல்கிறது. இங்கு ஆவி என்பதற்கான கிரேக்க வார்த்தை நியுமா. இந்த வார்த்தை பிற இடங்களில் இரட்சிப்பின் அழைப்பைக் கேட்டு, ஏற்றுக்கொள்ளக்கூடிய உயிருள்ள மனிதர்களைச் சுட்டிக்காட்டுகிறது. 1கொரி 16:18; கலா 6:18. ‘காவலிலுள்ள’ என்பது உண்மையில் ஒரு நபரை அல்ல, புதுப்பிக்கப்படாத மனித சுபாவம் அகப்பட்டுள்ள பாவச் சிறையைக் காட்டுகிறது. ரோமர் 6:1-23; 7:7-25.

ஜலப்பிரளயத்திற்கு முன் வாழ்ந்த மக்களுக்கு நோவாமூலமாக கிறிஸ்து பிரசங்கம் பண்ணினார். எபி 11:7. தன் காலத்தில் வாழ்ந்தவர்களுக்கு ‘நீதியைக் குறித்துப் பிரசங்கிப்பவராக’ விளங்கினார். 2பேதுரு 2:5. உண்மையாக வாழ வேண்டியதை வலியுறுத்தியே பேதுரு அந்த வசனங்களில் குறிப்பிடுகிறாரே தவிர, மரித்தோரின் நிலைபற்றிக் குறிப்பிடவில்லை.