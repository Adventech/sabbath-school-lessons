---
title:  மேலும் படிக்க
date:   25/11/2022
---

‘இந்த வாழ்வில்தானே மனிதர்கள் தங்கள் நித்திய வாழ்வைத் தீர்மானிக்கிறார்கள் என்று ஐசுவரியவான்லாசரு குறித்த உவமையில் இயேசு காட்டுகிறார். தவணையின் காலத்தில், ஒவ்வோர் ஆத்துமாவுக்கும் தேவகிருபை அருளப்படுகிறது. ஆனால் மனிதர்கள் சிற்றின்பங்களில் மூழ்கி வாய்ப்புகளை வீணடித்தால், நித்தியவாழ்வு கிடைக்காதபடி செய்கிறார்கள். தவணையின்காலம் முடிந்தபிறகு அவர்களுக்கு அது கொடுக்கப்படாது. தங்களுடைய சொந்தத் தீர்மானத்தால் தங்களுக்கும் தங்களுடைய தேவனுக்கும் இடையே ஒரு பெரும் பிளவை உண்டாக்குகிறார்கள்’.–Ellen G. White, Christ’s Object Lessons, p. 260. 

‘அந்த ஆதிகாலக் கிறிஸ்தவர்கள் மலைகளுக்கும் வனாந்தரங்களுக்கும் துரத்தப்பட்டபோது, பசியாலும் குளிராலும் சித்திரவதையாலும் சாகும்படி நிலவறைகளில் அடைக்கப் பட்டபோது, இரத்தச்சாட்சியாக மரிப்பதே அந்த இக்கட்டிலிருந்து தப்பிப்பதற்கான ஒரே வழியாகத் தோன்றியபோது, தங்களுக்காக சிலுவையில் அறையப்பட்ட கிறிஸ்துவுக்காகப் பாடுபட தாங்கள் பாத்திரவான்களாக எண்ணப்பட்டதைக் குறித்து களிகூர்ந்தார்கள். அவர்களுடைய தகுதியான முன்மாதிரி, ஒரு காலமும் உண்டாயிராத இக்கட்டு காலத்தை தேவ பிள்ளைகள் சந்திக்கும்போது, அது அவர்களுக்கு ஆறுதலையும் ஊக்கத்தையும் கொடுக்க வேண்டும்’. 

**கலந்துரையாடக் கேள்விகள்**

`இந்த வாரம் நாம் ஆராய்ந்த சில வேதப்பகுதிகளைப் புரிந்துகொள்வதற்கு மனிததன்மைகுறித்த வேதாகமக் கண்ணோட்டம் எவ்வாறு உதவியாக இருக்கிறது?
கிறிஸ்தவ இரத்தச்சாட்சிகளின் சமரசமாகாத பக்திக்கும் இன்றைய தலைமுறையினரின் நெகிழ்வான பக்திக்கும் இடையேயுள்ள வித்தியாசத்தை ஒப்பிடுங்கள். அதாவது நாம் மரிப்பதற்கும் தகுதியான விஷயங்கள் யாவை? எல்லாச் சத்தியங்களும் இடத்தையும் கலாச்சாரத்தையும் பொறுத்து மாறக்கூடியவை என்பது உண்மையானால், அந்தச் சத்தியங்களுக்காக மரிக்கமுடியுமா? அதேநேரம், நாம் பொய்யென நம்பக்கூடிய நோக்கங்களுக்காக மரிக்க ஆயத்தமாக இருந்தவர்களிடமிருந்து நாம் என்ன கற்றுக்கொள்ளலாம்?`

`ஐசுவரியவான்  லாசரு உவமையைத் தியானியுங்கள். இயேசு மரித்தோரிலிருந்து உயிர்த்தெழுந்தபோது, அநேகர் அவரை விசுவாசித்தார்கள். ஆனாலும் அவர் உயிர்த்தெழுந்ததைப் பார்த்தும் நம்பாதவர்களும் பலர் இருந்தார்கள். மனித இருதயம் சத்தியத்திற்கு எவ்வளவு தூரம் கடினப்படக்கூடும் என்பதை இது எவ்வாறு காட்டுகிறது? இதேபோல நாம் கடினப்பட்டு விடாமல் நம்மைப் பாதுகாக்க என்ன செய்யலாம்?`

`மரித்தோர் உயிர்த்தெழப்போகிற காலம்பற்றி இயேசு சொன்னார். ‘அப்பொழுது, நன்மைசெய்தவர்கள் ஜீவனை அடையும்படி எழுந்திருக்கிறவர்களாகவும், தீமை செய்தவர்கள் ஆக்கினையை அடையும்படி எழுந்திருக்கிறவர்களாகவும் புறப்படுவார்கள்’. யோவான் 5:29. இந்த இரண்டு நிகழ்வுகளும் ஒரே சமயத்தில் நிகழ்வதுபோலத் தோன்றினாலும், ஆயிரம் வருட இடைவெளியில் நிகழப்போகின்றன. பிலி 1:23 இல் பவுல் சொல்வதைப் புரிந்துகொள்ள இது எவ்வாறு உதவக்கூடும்?`