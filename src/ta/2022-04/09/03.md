---
title:  ‘இன்றைக்கு நீ என்னுடனே பரதீசிலிருப்பாய்’
date:   21/11/2022
---

‘இன்றைக்கு நீ என்னுடனேகூடப் பரதீசிலிருப்பாய் என்று மெய்யாகவே உனக்குச் சொல்லுகிறேன் என்றார்’. லூக் 23:43. வேதாகமத்தின் ஒரு சில மொழிபெயர்ப்புகள் தவிர, மற்ற அனைத்து மொழிபெயர்ப்புகளும் இந்த வசனத்தை இவ்வாறு மொழிபெயர்த்துள்ளன; கிறிஸ்து மரித்த தினத்திலேயே, கிறிஸ்துவும் அந்தக் கள்ளனும் பரதீசுக்குச் சென்றது போன்ற ஒரு காட்சியைக் காட்டுகின்றன. அந்த மொழிபெயர்ப்புகளைச் செய்த வேத அறிஞர்கள் எல்லாருமே ஆத்துமா இயல்பிலேயே அழிவில்லாதது என்கிற கோட்பாட்டில் நம்பிக்கை உடையவர்கள். ஆனால் அது இந்த வசனத்தின் மிகச்சரியான மொழிபெயர்ப்பா?

`யோவான் 20:17; 14:1-3 ஆகிய வசனங்களுடன் லூக் 23:43ஐ ஒப்பிடவும். சிலுவையில் மனந்திரும்பின கள்ளனுக்கு இயேசு கொடுத்த வாக்குறுதியை, மகதலேனா மரியாளிடமும் தம்முடைய சீடர்களிடமும் இயேசு பேசின வார்த்தைகளிலிருந்து எவ்வாறு புரிந்துகொள்ளலாம்?`

கிறிஸ்துவும் அந்தக் கள்ளனும் ஒரே நாளில் பரதீசுக்கு அல்லது பரலோகத்திற்குச் சென்றதாக நினைப்பது, மகதலேனா மரியாளிடம் அவர் பேசின வார்த்தைக்கு முரணாக இருக்கிறது; ஏனென்றால், பரலோகத்திலுள்ள தம்முடைய பிதாவின் பிரசன்னத்திற்கு தாம் இன்னும் செல்லவில்லை என்று அவளிடம் இயேசு சொன்னார். யோவான் 20:17. இயேசுவும் அந்தக் கள்ளனும் ஒரே நாளில் பரலோகத்திற்குச் சென்றதாகச் சொல்லப்படுகிற தவறான கருத்து, இயேசு தம் சீடர்களிடம் இரண்டாம் வருகையில் மட்டுமே அவர்கள் பரலோகத்திற்கு எடுத்துக்கொள்ளப் படுவார்களென கொடுத்த வாக்குறுதிக்கு முரணாக உள்ளது. யோவான் 14:1-3.

லூக்கா 23:43இல் வருகிற ‘இன்றைக்கு’ என்பதற்கான கிரேக்க சொல் ஸெமெரான்; அந்த வார்த்தை அந்த வசனத்தில் வருகிற இடம்தான் பிரச்சனை. ‘இலக்கணக் கண்ணோட்டத்தில்’ பார்த்தால் அந்த வார்த்தை எங்கு வரவேண் டும் என்று கண்டுபிடிப்பது கடினம் என்று வில்சன் பரோஸ்சி சொல்கிறார். ஆனாலும், லூக்கா இந்த வினையுரிச்சொல்லை அதற்கான வினைச்சொல்லுடன் பயன்படுத்துவதில் ஒரு குறிப்பிட்ட போக்கைக் கடைப்பிடிக்கிறார். லூக்காவிலும் அப்போஸ்தலரிலும் ஸெமெரான் என்கிற வார்த்தை வருகிற 20 இடங்களில் 14 இடங்களில் அந்தப் பாணியைக் கடைபிடிக்கிறார்’.

எனவே அந்தப் பாணியின்படி, லூக்கா 23:43ஐ இவ்வாறு வாசிக்கவேண் டும்: ‘நீ என்னுடனேகூடப் பரதீசிலிருப்பாய் என்று இன்றைக்கு மெய்யாகவே உனக்குச் சொல்லுகிறேன்’. எனவே, ‘இன்றைக்குச் சொல்லுகிறேன்’ எனும் மரபுக்கூற்று, ‘நீ என்னுடனேகூடப் பரதீசிலிருப்பாய்’ என்கிற வாக்கியத்தின் தனித்துவத்தையும் முக்கியத்துவத்தையும் வலியுறுத்துகிறது. சுருக்கமாகச் சொன்னால், அப்போதே அவன் இரட்சிக்கப்படுவதை இயேசு அவனுக்கு வாக்குரைக்கிறார்.

`மனந்திருந்தின கள்ளனுடைய சம்பவத்தை லூக் 23:39-43இல் வாசியுங்கள்; அவன் பாவியாக இருந்தான், தேவனுக்கு எதுவும் செலுத்துகிற நிலையில் இல்லை, ஆனாலும் கிறிஸ்து நித்திய ஜீவனை அவனுக்கு வாக்குரைத்தார். இந்தச் சம்பவம் எவ்வாறு விசுவாசத்தால் மட்டுமே இரட்சிப்பு என்கிற மாபெரும் சத்தியத்தை முற்றிலும் வெளிப்படுத்துகிறது? நாமும் எவ்விதங்களில் அந்தக் கள்ளனைப் போல இருக்கிறோம்? எவ்விதங்களில் வேறுபடுகிறோம்?`