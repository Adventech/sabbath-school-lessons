---
title:  மிஷன் கதை
date:   25/11/2022
---

### தேவனுக்கே முதலிடம்

_ஒக்ரைன் மாடெங்கு_

நமீபியா தொழிலதிபரான மாடஸ்டி காகுலா, இயேசுவைப் பகிர்ந்துகொள்வதில் அசாதாரணமான வழியைக் கடைப்பிடிக்கிறார். அவரது மூன்று கார்களில் எழுதப்பட்டுள்ள வாக்கியங்கள், ‘‘எண் 1: தேவனுக்கு முதலிடம்’’.

கடிமா முலிலோ நகரத்தில் 50,000 நமீபியன் டாலர்களுக்கு அதாவது 4,000 அமெரிக்க டாலருக்கு ஒரு காரை விற்க அவரது முதல் முதலாளி முன்வந்தபோது, ஊழியப்பணியை மேற்கொள்வதற்கான மாடஸ்டியின் அந்தப் புதிய அணுகுமுறை தொடங்கியது. உயர்நிலைப் பள்ளி படிப்பை முடித்து இரண்டு ஆண்டுகளே ஆகியிருந்த மாடஸ்டி, புதிதாகத் திருமணமானவர்; கடினமாக உழைத்து நான்கு மாதங்களில் 5,000 நமீபியர் டாலர்மட்டுமே பாக்கி வைத்து, காருக்கான மற்ற தொகையை அடைத்துவிட்டார். பின்னர் அவரது முதலாளி, காரின் விலை 60,000 நமீபியன் டாலர்கள் என்றார். ‘‘நான் பணம் செலுத்தி முடிக்கும் நேரத்தில் இப்போது விலையை மாற்றுகிறீர்கள்?’’ என்று மாடஸ்டி கேட்டார்.

சில மாதங்களுக்குப் பிறகு, மாடஸ்டி 5,000 நமீபியன் டாலர்கள் மட்டுமே பாக்கிவைத்து, மற்ற தொகையைச் செலுத்தியபோது, அவருடைய முதலாளி விலையை 70,000 நமீபியன் டாலர்களாக உயர்த்தினார். மாடஸ்டி மீண்டும் காருக்கான விலையைச் செலுத்த முயன்றார்; ஆனால் அவரது முதலாளி அவர் பணம் எதுவுமே செலுத்தவில்லை என்று குற்றம் சாட்டினார். நீதிமன்றத்திற்கு வழக்கு சென்றது; மாடஸ்டிக்கு ஆதரவாக நீதிபதி தீர்ப்பளித்தார். ஆனால் முதலாளி ஆவேசமாக நீதிமன்றத்தில், ‘‘என் பிரேதத்தின்மேல் நடந்து அவர் காரை எடுக்கட்டும்’’ என்று கூறினார். மாடஸ்டியின் மனைவி ரெபேக்கா நீதிமன்றத்தில் அழுதுகொண்டே, ‘‘அவர் காரை வைத்துக் கொள்ளட்டும். தேவன் எங்களுக்கு ஒரு வழியை ஏற்படுத்துவார்’’ என்று சொன்னார். முதலாளி 22,000 நமீபியன் டாலர்களை மாடஸ்டிக்கு திருப்பி அளித்து, அவரை பணிநீக்கம் செய்தார்.

வீட்டில், வேலையோ, வருமானமோ இல்லாத மாடஸ்டி, கண்ணீருடன் தன் இதயத்தை தேவனிடம் கொட்டினார். அவர் ஜெபித்துக்கொண்டிருக்கும்போது, ரோமர் 8:28ம் வசனம் கண்ணில் தட்டுப்பட்டது. ‘‘வாவ்!’’ அமைதியும் உறுதி யும் இருதயத்தை நிரப்பியது.

மறுநாள் தொலைபேசி ஒலித்தது. அறிமுகமில்லாத ஒரு ஆண் குரல் பேசியது; அவருக்கு 23,000 நமீபியன் டாலர்களுக்கு ஒரு காரை விற்க முன்வருவதாக பேசியவர் கூறினார்.

அந்த மனிதனின் வீட்டிற்கு மாடஸ்டி சென்றார். சொன்னபடியே அங்கு ஒரு கார் விற்பனைக்கு இருந்தது. மாடஸ்டி கேட்டுக்கொண்டதின் பேரில், அந்த நபர் 22,500 நமீபியன் டாலருக்கு காரின் விலையைக் குறைத்தார்; மாடஸ்டி தனது பெற்றோரிடமிருந்து மீதி தொகையை வாங்கி கடனை அடைத்தார்.

தேவனின் நற்குணத்தைப் பற்றி அனைவருக்கும் சாட்சியளிப்பதற்காக, மாடஸ்டி உடனடியாக காரின் பின் ஜன்னலுக்கு மேலே, 1: தேவனுக்கு முதலிடம்’’ என்கிற வரியை எழுதினார். இன்று, மாடஸ்டி திருச்சபை மூப்பராக இருக்கிறார்; மூன்று கார்களைக் கொண்ட வணிக உரிமையாளராக உள்ளார்.