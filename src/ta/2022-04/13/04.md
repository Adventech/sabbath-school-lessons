---
title:  ஆயிரவருட அரசாட்சியில் நியாயவிசாரணை
date:   20/12/2022
---

இரண்டாம் வருகையின்போது என்ன நடக்கும்?

1. உயிரோடிருக்கிற, உயிர்த்தெழுந்த பரிசுத்தர்கள் ‘கர்த்தருக்கு எதிர்கொண்டு போக, ஆகாயத்தில் எடுத்துக்கொள்ளப்படுவார்கள்’. 1தெச 4:16, 17.

2. தேவன்தாமே பரிசுத்தவான்களுக்காக ஆயத்தம்பண்ணின பரலோக ‘வாசஸ்தலங்களில்’ வாசம்பண்ண பரலோகத்திற்கு எடுத்துக்கொள்ளப்படுவார்கள். யோவான் 14:1-3.

3. ஆயிரவருட அரசாட்சியின் முடிவில்தான் புதிய எருசலேம் இந்தப் பூமிக்கு இறங்கிவந்து, பரிசுத்தவான்களின் நித்திய வீடாகிறது. வெளி 21:1-3, 9-11. எனவே ஆயிரவருட அரசாட்யின்போது, இந்தப் பூமி மனிதசஞ்சாரமற்று இருக்கும்; பரிசுத்தவான்கள் பரலோகத்தில் கிறிஸ்துவோடு அரசாளு வார்கள். எரே 4:23; 20:4. 

`ஆயிரவருட நியாயவிசாரணையில் பரிசுத்தவான்கள் பங்கேற்பது ஏன்? 1கொரி 6:2, 3; வெளி 20:4-6, 11-13.`

ஒட்டுமொத்த நியாயவிசாரணை செயல்முறையின் நோக்கம்:

1. தேவன் தம் சிருஷ்டிகளை நடத்துகிறவிதம் நியாயமானது அல்ல என்கிற சாத்தானுடைய குற்றச்சாட்டுகள் தவறு என்று வெளிப்படுத்துவது

2. நீதிமான்களின் பிரதிபலன்களில் எவ்வித பாரபட்சமும் இல்லை என்பதை உறுதி செய்வது

3. துன்மார்க்கர் தண்டிக்கப்படுவதில் உள்ள நியாயத்தை எடுத்துக் காட்டுவது

4. பிரபஞ்சத்தில் இனியொரு கலகம் உண்டாவதற்கு வாய்ப்பில்லாதபடி அது சம்பந்தமான சந்தேகங்களைக் கலைவது. நீதிமான்களின் வருகைக்கு முந்தைய நியாய விசாரணையில், பரலோகச் சேனைகள்மட்டுமே ஈடுபடுகிறார்கள். தானி 7:9, 10. ஆனால் ஆயிரவருட நியாயவிசாரணையில் துன்மார்க்கரும் விழுந்து போன தூதர்களும் விசாரிக்கப்படுவதில், பரிசுத்தவான்களும் பங்கேற்பார்கள். 1கொரி 6:3; யூதா 6; வெளி 20:4-6. 

வருகைக்கு முந்தைய நியாயவிசாரணை 1844இல் ஆரம்பித்தது. தானி 7:9, 10. ஆனாலும், பரிசுத்தவான்கள் பரலோகத்திற்கு எடுத்துக்கொள்ளப்பட்டு, சிங்காசனத்தில் அமர்ந்து, நியாயவிசாரணை அவர்களிடம் ஒப்புக்கொடுக்கப்படும்போது ஆயிரவருட நியாயவிசாரணை தொடங்கும். வெளி 20:4, 12. இந்தச் செயல்முறை, பரலோகப்பதிவுகளை மதிப்பிடவும், எல்லா வழக்குகளிலும் நம் தேவன் நியாயமாக நடந்ததையும் பரிசுத்தவான்கள் காண்பதற்கு வாய்ப்பு கிடைக்கிறது. அவர் எல்லா மனிதர்களுக்கும் அவர்களின் சொந்த முடிவுகளின் அடிப்படையில் தகுதியான வெகுமதிகளை வழங்குவது மட்டுமல்லாமல், தாம் அவ்வாறு செய்வதற்கான காரணத்தையும் அவர்களுக்கு விளக்குகிறார். 

`மரித்த துன்மார்க்கர் உயிர்த்தெழுந்து இரண்டாம் மரணத்தைச் சந்திப்பதற்குமுன்பாக அந்த நியாயவிசாரணை செயல்முறையில் இரட்சிக்கப்பட்டோர் பங்கேற்பார்கள்; தேவனுடைய நீதியையும் நியாயத்தையும் நாமே நேரடியாகப் பார்க்கிற வரையிலும் யாருக்கும் தண்டனை வழங்கப்படப் போவதில்லை; இதிலிருந்து தேவனுடைய குணம்பற்றி என்ன தெரிகிறது?`