---
title:  மேலும் படிக்க
date:   23/12/2022
---

### அங்கோலாவில் இரண்டு கனவுகள்

_ஆண்ட்ரூ மெக்செஸ்னி_

சிறுவனான வில்லியம் ஃபிரடெரிகோ ஜோனோ ஆலயத்திற்குச் செல்லும் ஒவ்வொரு முறையும், போதகர் அதே சொற்றொடரைச் சொல்வதுபோலத் தோன்றியது. அங்கோலாவின் ஆலயத்திலுள்ள பிரசங்க மேடையின் பின்னால் அந்த திடகார்த்தமான பிரசங்கியார் நிற்பார். அவர் ஒரு கையை மேலே உயர்த்தி, ‘‘தேவனுக்கு சேவை செய்ய வாழாதவர்கள் வாழத் தகுதியற்றவர்கள்!’’ என்று இடிபோல முழங்குவார்.

பிரசங்கியாரின் வார்த்தைகள் அந்தச் சிறுவனின் மனதில் ஒரு பெரிய தாக்கத்தை ஏற்படுத்தின. ஆனால் ஆலயத்திற்கு வெளியே இருந்த உலகமும் ஒரு பெரிய தாக்கத்தை ஏற்படுத்தியது; ஆலயத்திற்கு செல்வதை விட நடனமாடுவதையே விரும்பினான். 14 வயதில், அவன் ஒரு நடனக் குழுவை உருவாக்கினான்; அங்கோலாவின் தலைநகரான லுவாண்டாவில் கேளிக்கை விழாக்களிலும் பள்ளி நிகழ்ச்சிகளிலும் கச்சேரி நடத்தினான்.

வில்லியம் நடனமாடுவதை ரசித்தாலும், ஏதோ சரியாகத் தெரியவில்லை. உள்ளுக்குள் ஒரு வெறுமையை உணர்ந்தான்; ‘‘தேவனைச் சேவிப்பதற்காக வாழாதவர்கள் வாழத் தகுதியற்றவர்கள்’’ என்ற பிரசங்கியின் வார்த்தைகள் நினைவுக்கு வந்தன.

நடனமாடுவதில் கிடைத்த மகிழ்ச்சி மறைந்தது; வில்லியம் புகைபிடிக்கவும் குடிக்கவும் தொடங்கினான். அவன் மிகவும் வெறுமையாக உணர்ந்தான். ஒரு நாள், ‘‘நான் உமக்கு சேவை செய்ய வாழவில்லை, நான் வாழத் தகுதியற்றவன். எனக்கு உதவும்!’’ என்று ஜெபித்தான்.

பிறகு நண்பன் கொடுத்த ஒரு காணொளி பிரசங்கத்தைக் கேட்டான். அந்தப் பிரசங்கம் வில்லியமின் மனதைத் தொட்டது. முழங்காலில் நின்று மன்னிப்பு கேட்டான். ஆலயத்திற்குச் செல்ல முடிவு செய்தான். கோவிட்19 காரணமாக அங்கோலாவில் அனைத்து திருச்சபைகளும் மூடப்பட்டிருந்தன. வில்லியம் ஒரு அட்வென்டிஸ்ட் திருச்சபைக்குச் சென்றான்.

வில்லியமுக்கு பெரிய ஆச்சரியம் காத்திருந்தது. அந்த வீட்டுச்சபையின் தலைவரான பிலிப், கடந்த இரண்டு இரவுகளாக வில்லியமைப் பற்றி இரண்டு கனவுகளைக் கண்டிருந்தார். முதல் கனவில், பிலிப் ஒரு பெரிய மரத்தின் அருகே நின்று, கையில் ஒரு சிறிய கிளையை வைத்திருந்தான். மரக்கிளையை எப்படியாவது மரத்துடன் இணைத்து வைத்தால்தான், மீண்டும் வளர முடியும். இரண்டாவது கனவில், ஒரு பெரிய ஆற்றின் அருகே நின்றுகொண்டிருந்தான். பெரிய ஆற்றின் அருகே ஒரு சிறிய ஆறு ஓடிக்கொண்டிருந்தது; பிலிப் எப்படியாவது சிறிய நதியை பெரிய நதியுடன் இணைக்க வேண்டும்.

‘‘நீங்கள் பெரிய மரத்துடன் இணைக்கப்பட வேண்டிய சிறிய கிளை. பெரிய மரம் இயேசு, அவரே ஜீவ மரம். நீங்கள் சிறிய நதி, பெரிய நதி இயேசு. ஜீவ நதியாகிய இயேசுவோடு நீங்கள் இணைக்கப்பட வேண்டும்’’ என்று வில்லியமிடம் பிலிப் கூறினார்.

‘‘நான் அவருடன் இணைக்கப்பட இயேசு விரும்புகிறாரா?’’ என்று கேட்டான். வில்லியம் வீட்டு திருச்சபையில் ஆராதனை செய்தபோது, அவனது இதயத்தில் அமைதியும் மகிழ்ச்சியும் வெற்றிடத்தை நிரப்பத் தொடங்கியது.