---
title:  இறுதி நியாயவிசாரணை
date:   18/12/2022
---

நியாயவிசாரணை என்றதும் தண்டனைத் தீர்ப்பு என பலர் கருதுகிறார்கள். அதுவும் அந்தச் செயல்முறையில் அடங்கினாலும், நியாயவிசாரணையில் ஒரு நல்ல பக்கமும் இருக்கிறது; அதாவது, நீதிமான்களுக்கு விடுதலைத் தீர்ப்புக் கிடைக்கும். கடைசிக்கால நியாயவிசாரணை ‘உன்னதரின் புனிதர்களுக்கு நீதி வழங்கும்’ விதமாக இருக்குமென தானியேல் புத்தகம் சொல்லுகிறது. தானி 7:22; பொதுமொழிபெயர்ப்பு. இந்த இரண்டும் தேவனுடைய நியாயவிசாரணையில் அடங்கும்; இந்த நியதி பழைய ஏற்பாட்டு வசனத்தில் உள்ளது. 1இராஜா 8:32. 

`இறுதித்தீர்ப்பில் நியாயத்தீர்ப்பும், தண்டனைதீர்ப்பும் இருக்கும் என்பதை கிறிஸ்து எவ்வாறு சுட்டிக்காட்டினார்? மத் 25:31-46; யோவான் 5:21-29.`

‘தீர்க்கப்படான்’, ‘தீர்ப்புக்குட்படாமல்’ போன்ற வார்த்தைகள் கிறிஸ்துவுக்குள் இருப்பவர்களுக்கு நியாயத்தீர்ப்பு இல்லை என்பதைக் காட்டுவதாக சிலர் சொல்லுகிறார்கள். யோவான் 3:18; 5:24. ஆனால் விசுவாசிகளுக்கு ஆக்கினைத் தீர்ப்பு இல்லை என்றுதான் இந்த வார்த்தைகள் காட்டுகின்றன. எனவே ‘ஆக்கினைக்குள்ளாகத் தீர்க்கப்படான்’, ‘ஆக்கினைத்தீர்ப்புக்குட்படாமல்’ என்றுதான் அவற்றை எடுத்துக்கொள்ள வேண்டும். யோவான் 3:18; 5:24. 

சுருக்கமாக, இந்த வாழ்க்கையிலேயே நம் முடிவு தீர்மானிக்கப்படுகிறது. கிறிஸ்துவுக்குள்ளாக வாழ்பவர்கள் நியாயத்தீர்ப்பில் தங்களுக்கு விடுதலை தீர்ப்பு உண்டென நிச்சயத்தோடு இருக்கலாம்; கிறிஸ்துவுக்குள்ளாக இல்லாதவர்கள் ஆக்கினைக்குட்பட்டிருக்கிறார்கள். மத் 25:31-46இல் சுட்டிக் காட்டப்படுகிற நியாயவிசாரணையின்போது வெள்ளாடுகள் மட்டுமல்ல, செம்மறியாடுகளும் இருந்ததாக இயேசு சுட்டிக்காட்டினார். அது துன்மார்க்கரையும் நீதிமான்களையும் குறிக்கும். ‘ஏனென்றால், சரீரத்தில் அவனவன் செய்த நன்மைக்காவது தீமைக்காவது தக்க பலனை அடையும்படிக்கு, நாமெல்லாரும் கிறிஸ்துவின் நியாயாசனத்திற்கு முன்பாக வெளிப்பட வேண்டும்’ என்கிறார் பவுல். 2கொரி 5:10. 

நியாயவிசாரணைபற்றி மறக்கக்கூடாத உண்மை: தேவன் நம்மை கிருபையால் இரட்சித்திருக்கிறார். ஏசா 55:1; எபே 2:8-10.விசுவாசத்தால் நீதிமான்களாக்கியிருக்கிறார். ஆதி 15:6; ரோமர் 5:1. கிரியைகளை வைத்து நியாயந்தீர்த்திருக்கிறார். பிர 12:14; மத் 25:31-46; வெளி 20:11-13. நியாயவிசாரணை செயல்முறை பத்துக் கற்பனையில் சொல்லப்பட்டுள்ள தேவனுடைய ஒழுக்கப்பிரமாணத்தை அடிப்படையாகக் கொண்டு நடைபெறுகிறது. பிர 12:13, 14; யாக் 1:25; யாக் 2:8-17. நம் இரட்சிப்பின் அனுபவம் உண்மையானதா என்பதின் வெளிப்புற ஆதாரங்கள்தாம் நம் கிரியைகள். அதனால்தான் அது சம்பந்தப்பட்ட விஷயங்களை விசாரணையின்போது மதிப்பிடவேண்டியுள்ளது.

சிலரை இரட்சிக்கவும், சிலரை இரட்சிக்காமல் விடவும் தேவன் கட்டளை எதுவும் பிறப்பிக்கவில்லை. ஆணோ பெண்ணோ, அவருடைய இறுதி முடிவுக்கு அவர்தாம் ஒழுக்கரீதியாகப் பொறுப்புள்ளவராகிறார். 

முடிவாக, நியாயவிசாரணை என்பது நம்மை ஏற்றுக்கொள்வதா, புறக்கணிப்பதா என்று தேவன் தீர்மானிக்கிற சமயமல்ல; மாறாக அவரை நாம் ஏற்றுக்கொண்டோமா இல்லையா என்று நம் தீர்மானத்தை வைத்து முடிவுசெய்கிறநேரம்; நம்முடைய கிரியைகள் அந்தத் தீர்மானத்தை வெளிப்படுத்தியிருக்கும்.