---
title:  இரண்டாம் மரணம்
date:   22/12/2022
---

மனித வரலாற்றை அதன் இறுதிகட்டத்தை நோக்கி தேவன் நடத்திவருகிறார். ஆயிரவருட அரசாட்சியின் முடிவில் மரித்த துன்மார்க்கர் அனைவரும் தங்கள் இறுதித் தண்டனைத் தீர்ப்பை அடையும்படிக்கு கல்லறைகளிலிருந்து உயிர்த்தெழுப்பப்படுவார்கள். வெளி 20:5, 11-15. பிறகு ஒட்டுமொத்த நியாய விசாரணை செயல்முறையும் முடிந்து, அதோடு எதையும் கூட்டமுடியாத நிலை வந்தபிறகு, துன்மார்க்கர் தேவனுடைய நியாயத்தை ஒத்துக்கொள்வார்கள். ‘‘மாபெரும் போராட்டத்தின் அனைத்து உண்மைகளும் வெட்டவெளிச்சமான நிலையில் ஒட்டுமொத்த பிரபஞ்சமும், துன்மார்க்கர், நீதிமான்கள் என அனைவரும் ஏகக்குரலில், ‘பரிசுத்தவான்களின் ராஜாவே, தேவரீருடைய வழிகள் நீதியும் சத்தியமுமானவைகள்’ என்று சொல்லுவார்கள். சாத்தானும்கூட, தலைபணிந்து, அவரது தண்டனை தீர்ப்பு நியாயமெனதென அறிக்கையிடுவான்.’’–Ellen G. White, The Great Controversy, pp. 670, 671.

`‘அக்கினிக் கடலும்’, ‘இரண்டாம் மரணமும்’ எவ்வளவு தூரம் ஆற்றல்மிக்கவையாக இருக்கின்றன? மல் 4:1; வெளி 20:14, 15; வெளி 21:8.`

சாத்தானும் அவனுடைய தூதர்களும் சகல துன்மார்க்கரும் இறுதியாக அழிவது, பாவமும் அதன் விளைவுகளும் இல்லாத அளவுக்கு பிரபஞ்சத்தைச் சுத்திகரிக்கும். ஆனாலும், துன்மார்க்கரின் இறுதி அழிவும்கூட பரிசுத்தவான்களுக்கு மட்டுமல்ல, துன்மார்க்கருக்குத்தானே தேவ அன்பின் செயலாக இருக்கிறது; தேவன் பாவத்தை ‘பட்சிக்கிற அக்கினியாக’ இருப்பதால், அவருடைய பிரசன்னத்தில் வாழ்வதைவிட, அவர்கள் சாவதுதான் நல்லது. எபி 12:29. 

துன்மார்க்கர் ‘அந்தப் பரிசுத்த இடத்தைவிட்டு தப்பியோட ஏங்குவார்கள். தங்களை மீட்பதற்காக மரித்தவரின் முகத்தைவிட்டு மறைந்துகொள்வதற்காக, அழிந்தால்கூட நல்லதென நினைப்பார்கள். துன்மார்க்கருடைய முடிவு அவர்களுடைய தீர்மானத்தால் நிர்ணயிக்கப்படுகிறது. பரலோகத்திலிருந்து வெளியேற்றப்பட தீர்மானித்தது அவர்கள்தாம்; அதில் தேவனுடைய பங்கு நியாயமும் இரக்கமுமானதாக இருக்கிறது’. 

வேதாகமத்திற்கு முரணாக நரகத்தில் நித்திய சித்திரவதை உண்டெனச் சொல்கிறார்கள்; அப்படியல்ல, பாவிகளுக்கும் பாவத்திற்கும் முழுஅழிவு நேரிடுகிறது. ஆனால் அவர்கள் செய்த தீமைக்குத்தக்கதண்டனை தீவிரமாக இருக்கும். மேலும் பாவத்திற்கு ஒரு ஆரம்பம் இருந்ததையும், அதற்கு ஒரு முடிவு இருக்கப்போவதையும் அது உறுதிப்படுத்துகிறது. பிறகு பிரபஞ்சம் அதன் ஆதி பூரண நிலைக்குத் திரும்புகிறது; அது, பாவமும் தீமையும் கீழ்ப்படியாமையும் எந்த நியாய முன்றி நயவஞ்சகமாக எழும்புவேதற்கு முன் இருந்த நிலைபோல இருக்கும்.

கர்த்தருக்கு ஸ்தோத்திரம், அவரே ‘நீதியுள்ள நியாதிபதியாக’ நீதிமான்களுக்கு அழியாமையையும், துன்மார்க்கருக்கு நித்திய அழிவையும் கொடுப்பதற்கு நியாயமாகத் தீர்மானிக்கிறார். 

`இறுதியில் தேவன் எல்லாரையும் இரட்சிப்பார் என்கிற கருத்தில் உள்ள தவறு என்ன? அது ஏன் மிகமோசமான கருத்தாக இருக்கிறது?`