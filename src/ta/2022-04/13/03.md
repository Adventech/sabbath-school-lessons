---
title:  வருகைக்கு முந்தைய நியாயவிசாரணை
date:   19/12/2022
---

கிறிஸ்துவின் வருகைக்கு முந்தைய நியாயவிசாரணைபற்றி வேதாகமத்தில் பல இடங்களில் வருகிறது.

`பரலோக விசாரணை அறையில் வருகைக்கு முந்தைய நியாயவிசாரணை நடைபெறுவதுபற்றி பின்வரும் வசனங்கள் என்ன சொல்லுகின்றன? தானி 7:9-14; மத் 22:1-14; வெளி 11:1, 18, 19; வெளி 14:6, 7. அதன் முக்கியத்துவம் என்ன?`

தேவனுடைய மக்களுக்கு வருகைக்கு முன்னரே நியாயவிசாரணை உள்ளது என்கிற கருத்து மூன்று அடிப்படை வேதாகமப் போதனைகளின் பேரில் அமைந்துள்ளது. 

ஒன்று, மரித்தவர்கள் அனைவரும், அவர்கள் நீதிமான்களாக அல்லது துன்மார்க்கராக இருந்தாலும், இறுதி உயிர்த்தெழுதலின் காலம்மட்டும் தங்கள் கல்லறைகளில் நித்திரைபண்ணுகிறார்கள். யோவான் 5:25-29. 

இரண்டு, எல்லா மனிதர்களையும் உள்ளடக்கிய ஒரு பிரபஞ்ச அளவிலான நியாயவிசாரணை நடைபெறுகிறது. 2கொரி 5:10; வெளி 20:11-13.

மூன்று, முதலாம் உயிர்த்தெழுதல் நீதிமான்களுக்கு அருளப்படுகிற பாக்கியமான பிரதிபலன். இரண்டாம் உயிர்த்தெழுதல் துன்மார்க்கர் நித்தியமாக மரிப்பதற்காக நடைபெறுவது. யோவான் 5:28, 29; வெளி 20:4-6, 12-15. 

எனவே மனிதர்கள் அனைவரும் நியாயந்தீர்க்கப்படுவார்கள் என்றால் அவர்கள் உயிர்த்தெழுவதற்கு முன்னராக விசாரிக்கப்பட வேண்டும். ஏனென்றால் உயிர்த்தெழுதலின் போதுதான் தங்களுக்குரிய பிரதிபலனைப் பெறுகிறார்கள்.

வருகைக்கு முந்தைய நியாயவிசாரணை எப்போது நடைபெறும், அது எப்படி இருக்கும் என்பதைப் புரிந்துகொள்ள தானியேல் புத்தகம் உதவுகிறது. 2300 இராப்பகல் எனும் அடையாள நாட்களின் முடிவில், அதாவது 1844இல், பரலோக பரிசுத்தஸ்தலம் சுத்திகரிக்கப்படும் என்று தானி 8:14 சொல்கிறது; ஒப்பிடவும் எபி 9:23. மேலும் வருகைக்கு முந்தைய நியாவிசாரணை துவங்குவது பற்றி தானி 7:9-14 சொல்கிறது. இரண்டும் ஒரே நிகழ்வையே குறிக்கின்றன. நியாயத்தீர்ப்பானது ‘உன்னதரின் புனிதர்களுக்கு நீதி வழங்கும்’ வகையில் இருக்கும். தானி 7:22. பொதுமொழிபெயர்ப்பு. அது தேவ மக்களுக்கு நல்ல செய்தி. 

மத் 22:1-14இல், கலியாண விருந்துக்கு முன்பாக கலியாண விருந்தினர்கள் விசாரிக்கப்பட்ட ஒரு சம்பவம்பற்றி இயேசு சொல்கிறார்.

வெளிப்படுத்தல் புத்தகத்தில் வருகைக்கு முந்தைய நியாயவிசாரணையானது தேவாலயத்தில் ‘தொழுதுகொள்ளுகிறவர்களை’ அளவிடுகிற பணியிலும், ‘அவர் நியாயத்தீர்ப்புக்கொடுக்கும் வேளை வந்தது’ என்கிற அறிவிப்பிலும் சுட்டிக்காட்டப்படுகிறது. வெளி 11:1; 14:6, 7. ஒப்பிடவும் வெளி 14:14-16. 

`பரலோகத்தில் நியாயவிசாரணை நடைபெறுகிறது என்கிற உண்மை இந்தப் பூமியில் நாம் வாழ்கிற விதத்தில் என்ன தாக்கத்தை உண்டாக்க வேண்டும்?`