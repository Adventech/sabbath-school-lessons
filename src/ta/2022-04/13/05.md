---
title:  நியாயத்தீர்ப்பு
date:   21/12/2022
---

மத்தியக் காலங்களில் தேவனை ஒரு கொடிய, தண்டிக்க விரும்புகிற நியாயாதிபதியாகச் சித்தரிக்கிற தீவிரப்போக்கு காணப்பட்டது. இன்று அவரை அன்புள்ள, எதையும் அனுமதிக்கிற, தம் பிள்ளைகளைத் தண்டிக்காத ஒரு பிதாவாக காட்டுகிற போக்கு காணப்படுகிறது. நியாயம் இல்லாத அன்பு குழப்பத்திற்கும் சட்ட விரோதத்திற்கும் வழிவகுக்கும். அன்பு இல்லாத நியாயம் அடக்கி, கீழ்ப்படுத்த வழிவகுக்கும். தேவனுடைய நியாயவிசாரணை நியாயமும் கிருபையும் சமஅளவில் கலந்தது; இரண்டுமே அவரது நிபந்தனையற்ற அன்பால் உருவாகிறது. 

தேவனுடைய இறுதி நியாயத்தீர்ப்பானது மனித வரலாற்றில் தேவன் கொடுக்கப்போகிற இறுதியான, மாற்றமுடியாத தண்டனை தீர்ப்பாகும். சில தண்டனை தீர்ப்புகளை ஏற்கனவே கொடுத்திருக்கிறார். உதாரணமாக சில சம்பவங்கள்: 

1. சாத்தானும் கலகத் தூதர்களும் பரலோகத்திலிருந்து தள்ளப்பட்டது. வெளி 12:7-12;

2. ஆதாமும் ஏவாளும் ஏதேன் தோட்டத்திலிருந்து துரத்தப்பட்டது. ஆதி 3;

3. ஜலப்பிரளயம் உண்டானது. ஆதி 68;

4. சோதோம் மற்றும் கொமோரா அழிக்கப்பட்டது. ஆதி 19; யூதா 7.

5. எகிப்தின் முதல்பிள்ளை சங்காரம். யாத் 11; 12.

6. அனனியாசப்பீராளின் மரணம். அப் 5:1-11.

மனித வரலாற்றின் முடிவிலும் துன்மார்க்கருக்கு தண்டனை தீர்ப்பு இருக்கிறது.

இறுதி நியாயத்தீர்ப்பின் தன்மைபற்றிப் புரிந்துகொள்ள 2பேதுரு 2:4-6;

2பேதுரு 3:10-13 எவ்வாறு உதவுகின்றன? அதோடு நியாயவிசாரணை முடிவதையும், அதன்பிறகும் தொடராததையும் அந்த வசனங்கள் எவ்வாறு சுட்டிக்காட்டுகின்றன? ஏனென்றால் நியாயவிசாரணை அதன் பிறகும் தொடர்ந்தால் அது நியாயத்தைப் புரட்டுவதாக இருக்குமே தவிர, வெளிப்படுத்துவதாக இருக்காது. 

‘தேவன் தம் குடிமக்கள்மேல் காட்டுகிற தயவும் பொறுமையும் சகிப்புத்தன்மையும் இரக்கமும் அவருடைய நிபந்தனைகளுக்குக் கீழ்ப்படிய மறுக்கிற பாவியைத் தண்டிப்பதிலிருந்து தடுக்கப்போவதில்லை. ஒரு மனிதன் தேவனுடைய பரிசுத்த பிரமாணத்திற்கு எதிராகக் குற்றஞ்செய்தவன்; பாவிக்காக மரிக்கும்படி அவர் தம் ஒரே குமாரனையே கொடுத்தார்; அந்த மாபெரும் பலியால் மட்டுமே அவன் மன்னிக்கப்படுகிறான். ஏனென்றால் அவருடைய பிரமாணம் மாறாதது. எனவே தேவனுக்குக் கட்டளையிடுவது மனிதனுக்குரியது அல்ல’.–Ellen G. White, Manuscript Releases, vol. 12, p. 208.

மனிதன் நித்திய மரணத்தை அடையவிடாமல் தடுக்க என்ன செய்ய முடியுமோ அதை அவர் செய்துவிட்டார்; தாமே பலியானார். எனவேநித்திய ஜீவனை இழக்கிறவர்கள் தாங்களே அந்த மோசமான முடிவைத் தேர்ந்தெடுக்கிறார்கள். எனவே துன்மார்க்கரை தேவன் முற்றிலுமாக அழிப்பது ஓர் அன்பான தேவனுடைய குணத்திற்கு எதிரானது என்பது முற்றிலும் தவறு. தேவ அன்புதான், தேவனுடைய அன்பு மட்டுமே, அந்த நியாயத்தைச் செய்யக் கோருகிறது. 

`இரட்சிப்பை விரும்புகிற ஒவ்வொருவரும் இரட்சிக்கப்படுவதற்காக தேவன் என்ன செய்ய ஆயத்தமாக இருந்தார் என்பதுபற்றி சிலுவை வெளிப்படுத்துவது என்ன?`