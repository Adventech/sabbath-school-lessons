---
title:  நித்தியச் சந்திப்பு
date:   17/11/2022
---

`1கொரி 15:51-55. எந்த ‘இரகசியம்’ பற்றி பவுல் விளக்குகிறார்? 1கொரி 15:51.`

பிரபல போதகர்கள் சிலர், 1கொரி 15:51இல் சொல்லப்படுகிற ‘இரகசியமானது’, சபை ‘இரகசியமாக எடுத்துக் கொள்ளப்படுவதை’ சுட்டிக்காட்டுகிறது என்றும், அது இயேசுவின் மகிமையான இரண்டாம் வருகைக்கு ஏழு வருடங்களுக்கு முன் நடைபெறும் என்றும் சொல்லுகிறார்கள். அதாவது, கிறிஸ்தவர்கள் திடீரென, அமைதியாக, இரகசியமாக எடுத்துக்கொள்ளப்படுவார்களாம்; அவர்களுக்கு என்னவானதென மற்றவர்கள் திகைப்பார்களாம். காரில்செல்லும்போது திடீரென ஓட்டுனர் பரலோகத்திற்கு இரகசியமாக எடுத்துக் கொள்ளப்படுவார்; அவருடைய ‘உடைகள்மட்டுமே மீதியிருக்கும்’ என்கிறார்கள். கை விடப்பட்டவர்கள் என்கிற பெயரில் வெளிவந்து, விற்பனையில் சாதனை நிகழ்த்திய 16 தொகுப்பு நூல்களும், அதை அடிப்படையாக வைத்து எடுக்கப்பட்ட நான்கு திரைப்படங்களும் இந்தப் பொய்ப்போதனையை லட்சக்கணக்கானோர் நம்பும்படி செய்திருக்கின்றன.

இரகசிய வருகை வேறு, இரண்டாம் வருகை வேறு என்கிற கற்பித கருத்தை வேதாகமம் அங்கீகரிக்கவே இல்லை. ‘இரகசியம்’ என்று, இரண்டாம் வருகையின்போது உயிரோடிருக்கிற நீதிமான்கள் மறுரூபமாகி, உயிர்த்தெழுந்த நீதிமான்களோடு சேர்ந்துகொள்வதை பவுல் குறிப்பிடுகிறார். அதுதான் ‘இரக சியம்’. ‘இரகசிய வருகை’ என்று எதுவுமில்லை; ஏனென்றால், இரண்டாம் வருகையானது எல்லா மனிதர்களும் காணும்படியாக இருக்கும். வெளி 1:7. கிறிஸ்துவின் வருகையில் எக்காளம் தொனிக்கும்போது, மரித்தோர் உயிர்த்தெழுவார்கள்; உயிரோடிருப்பவர்கள் மறுரூபமடைவார்கள். 1கொரி 15:51, 52.

கிறிஸ்துவின் இரண்டாம் வருகைதான் சந்திப்புகளிலேயே மிகவும் ஆச்சரியமான சந்திப்பாக இருக்கும். உயிரோடிருக்கிற நீதிமான்கள் ‘ஒரு நிமிஷத்திலே, ஒரு இமைப்பொழுதிலே’ மறுரூபமாக்கப்படுவார்கள். 1கொரி 15:52. தேவனுடைய சத்தம் பிறந்ததும், அவர்கள் மகிமையடைகிறார்கள்; அழியாமையைத் தரித்து, உயிர்த்தெழுந்த பரிசுத்தவான்களோடு சேர்ந்து கர்த்தரைச் சந்திக்கும்படி ஆகாயத்தில் எடுத்துக்கொள்ளப்படுகிறார்கள். தூதர்கள் ‘அவரால் தெரிந்துகொள்ளப் பட்டவர்களை வானத்தின் ஒரு முனை முதற்கொண்டு மறுமுனைமட்டும் நாலு திசைகளிலுமிருந்து கூட்டிச்சேர்ப்பார்கள்’. மத் 24:31.

‘சிறுபிள்ளைகளை தேவதூதர்கள் சுமந்துசென்று அவர்களது தாய்மார்களின் கரங்களில் கொடுப்பார்கள். மரணத்தால் நீண்ட காலம் பிரிந்திருந்த நண்பர்கள் இணைகிறார்கள்; இனி அவர்கள் பிரிவதில்லை; மகிழ்ச்சியின் பாடல்களோடு தேவனுடைய நகரத்திற்கு சேர்ந்து எடுத்துக் கொள்ளப்படுகிறார்கள்’.

`இதுவரை நாம் அனுபவித்திராத ஒன்றைக் குறித்த அற்புதமான வாக்குறுதியாக இருப்பதால், இதைப் புரிந்துகொள்ளக் கடினமாக இருக்கிறது. ஆனால் பிரபஞ்சத்தின் பிரமாண்ட அளவையும், வியப்பில் ஆழ்த்துகிற உயிரினங்களையும் யோசித்துப் பாருங்கள். தேவனுடைய அற்புத வல்லமைக்கு சிருஷ்டிப்புதானே சாட்சியிடுகிறது. இயேசுவின் இரண்டாம் வருகையின்போது உயிரோடிருக்கிறவர்களை மறுரூபமாக்குகிற, மரித்தவர்களை உயிர்த்தெழச்செய்கிற தேவனுடைய மகத்தான வல்லமைபற்றி இவை போதிப்பது என்ன?`