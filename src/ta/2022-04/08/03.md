---
title:  ‘நான் மறுபடியும் வருவேன்’
date:   14/11/2022
---

`இயேசு தாம் மீண்டும் வருவதாக வாக்குரைத்து சுமார் 2000 ஆண்டுகள் கடந்துவிட்டன. யோவான் 14:1-3. அந்த வாக்குறுதி இன்று நமக்கும் பொருந்தும் என்பதை மற்றவர்கள் கண்டுகொள்ள நாம் எவ்வாறு உதவலாம்?`

வெளிப்படுத்தல் புத்தகத்தில் நான்கு இடங்களில் இயேசு, ‘சீக்கிரமாய் வருகிறேன்!’ என்று சொல்லியிருக்கிறார். வெளி 3:11; 22:7, 12, 20. அவர் சீக்கிரம் வரப்போகிறார் என்று எதிர்பார்த்தே அப்போஸ்தலர்கள் முனைப்போடு ஊழியப்பணியைச் செய்தார்கள்; திருச்சபையும் நூற்றாண்டுகள் நெடுகிலும் எண்ணற்றோரின் உள்ளங்களை அந்த நம்பிக்கையால் நிறைத்து வருகிறது. ஆனால் தலைமுறைகள் கடந்தாலும் இந்த வாக்குறுதி இன்னும் நிறைவேறவில்லை. அதனால்தான் அநேகர், ‘இயேசு வருகிறார் என்று இன்னும் எத்தனை காலம் நாங்கள் பிரசங்கிக்க வேண்டும்?’ என்று கேட்கிறார்கள். இந்த வார்த்தைகள் எதார்த்தமற்ற ஒரு எதிர்பார்ப்பை உருவாக்கியிருக்கிறதா? 2பேதுரு 3:4.

கிறிஸ்துவின் வருகை மிகவும் ‘தாமதித்து’விட்டதாக பல கிறிஸ்தவர்கள் கருதுகிறார்கள். மத் 25:5. ஆனால் அது நீண்ட ‘தாமதம்’ என்று எப்படி அறிய முடியும்? கிறிஸ்துவின் வருகை எப்போது நிகழ்ந்திருந்தால் ‘சரியாக’ இருந்திருக்கும்? 50 வருடங்கள், 150 அல்லது 500 வருடங்களுக்குமுன் நிகழ்ந்திருந்தாலா? ஆனால் வேதாகமம், ‘தாமதிக்கிறார் என்று சிலர் எண்ணுகிறபடி, கர்த்தர் தமது வாக்குத்தத்தத்தைக்குறித்துத் தாமதமாயிராமல்; ஒருவரும் கெட்டுப்போகாமல் எல்லாரும் மனந்திரும்பவேண்டுமென்று விரும்பி, நம்மேல் நீடிய பொறுமையுள்ளவராயிருக்கிறார்’ என்று வாக்குரைக்கிறது. 2பேதுரு 3:9.

இயேசு பரலோகம் சென்று பல நூற்றாண்டுகள் கடந்தாலும், அவரது வருகையின் வாக்குறுதி இன்றைக்கும் பொருந்தும், ஏன்? ஏனென்றால், இந்தப் பூமியில் நம் வாழ்வு குறுகிய காலம்தான். சங் 90:10. அதன்பிறகு உணர்வற்ற நிலையில் கல்லறையில் நித்திரை. பிர 9:5, 10. அதன்பிறகு இறுதி உயிர்த்தெழுதல்; அதுபோக, நம் நிலைமையை மாற்ற வேறு வாய்ப்பே இல்லை. எபி 9:27. மரித்தவர்களை எடுத்துக்கொண்டால், 3ம் பாடத்தில் பார்த்ததுபோல, அவர்கள் உணர்வற்ற நிலை யில் நித்திரைசெய்கிறார்கள்; ஆனால் கிறிஸ்து இரண்டாம் முறை வரும்போது அந்த நித்திரை அவர்களுக்கு ஒரு கண நேரம்போலவே தெரியும். எல்லாக் காலத்திலும் வாழ்ந்த தேவனுடைய பிள்ளைகள்போல உங்களுக்கும், நீங்கள் மரித்தபிறகு அது ஒரு கண நேரம் போலவே இருக்கும். அது தாமதமே இல்லை, அல்லவா?

கடந்துசெல்கிற ஒவ்வொரு நாளும், ஆண்டவராகிய இயேசு கிறிஸ்து மேகங்களின்மேல் வருவதை ஒருநாள் நெருங்கிச் செல்ல வைக்கிறது. அவர் எப்போதுவருவார் என்பது தெரியாவிட்டாலும், அவர் வருவாரென்பது நிச்சயம்.

`கிறிஸ்து எப்போது வரப்போகிறார் என்பதுபற்றி தனக்கு கவலை இல்லையென ஒரு போதகர் பிரசங்கம் பண்ணினார். கிறிஸ்து திரும்ப வருவார் என்பதே போதுமென்றார். அது தர்க்கரீதியாக சரியாகத் தோன்றுகிறதா? கிறிஸ்து இன்னும் வரவில்லையே என்று நீங்கள் அதைரியத்தில் இருந்தால், அது எவ்வாறு உங்களுக்கு உதவக்கூடும்?`