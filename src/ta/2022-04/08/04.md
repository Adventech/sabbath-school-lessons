---
title:  ‘நான் அவனை எழுப்புவேன்’
date:   15/11/2022
---

கொஞ்சம் அப்பங்களையும் மீன்களையும் வைத்து இயேசு 5000 பேரைப் போஷித்தார். யோவான் 6:1-14. உடனே அங்கிருந்தவர்கள் அவரை ராஜாவாக அறிவிக்க எண்ணினதை அறிந்து, இயேசு தம்முடைய சீடர்களுடன்கூட கலிலேயாக் கடலின் அக்கரைக்கு படகில் சென்றார். ஆனால் அடுத்த நாளில், ஜனக்கூட்டம் அங்கேயும் அவரைப் பின்தொடர்ந்து சென்றது. அங்குதான் ஜீவ அப்பம் பற்றின வல்லமையான போதனையை வழங்கினார்; குறிப்பாக நித்திய ஜீவன் என்கிற பரிசுபற்றி வலியுறுத்தினார். யோவான் 6:22-59.

`நித்தியஜீவனின் ஈவையும் நீதிமான்களின் இறுதி உயிர்த்தெழுதலையும் சம்பந்தப் படுத்தி யோவான் 6:26-51இல் இயேசு எவ்வாறு பேசுகிறார்?`

இயேசு தம் பிரசங்கத்தில் நித்திய ஜீவன் சம்பந்தப்பட்ட மூன்று அடிப்படை கருத்துகளை வலியுறுத்தினார். முதலாவது, தம்மை, ‘வானத்திலிருந்திறங்கி, உலகத்துக்கு ஜீவனைக் கொடுக்கிற அப்பம்’ என்று சொல்லுகிறார். யோவான் 6:33, 58. ‘ஜீவ அப்பம் நானே’. யோவான் 6:35, 48. இதில் ‘நானே’ என்பதற்கான கிரேக்க வார்த்தை இகோ எய்மி; இது, ‘இருக்கிறவராக இருக்கிறேன்’ என்று பழைய ஏற்பாடு சொல்கிற மகத்துவரை ஞாபகப்படுத்துகிறது. யாத் 3:14. இரண்டாவது, தம்மில்மட்டுமே நித்திய ஜீவனைப் பெற முடியும் என்று இயேசு விளக்கினார். ‘என்னிடத்தில் வருகிறவன்’, ‘என்னிடத்தில் விசுவாசமாயிருக்கிறவன்’ இந்த ஆசீர்வாதத்தைப் பெறுவான் என்றார். யோவான் 6:35. இறுதியாக இயேசு, அழியாமை எனும் ஈவை, இறுதி உயிர்த்தெழுதலுடன் சம்பந்தப்படுத்திப் பேசினார்; அங்கிருந்தவர்களிடம் மூன்றுமுறை, ‘நான் அவனைக் கடைசிநாளில் எழுப்புவேன்’ என்று வலியுறுத்தினார். யோவான் 6:40, 44, 54.

மேலும் இயேசு, ‘என்னிடத்தில் விசுவாசமாயிருக்கிறவனுக்கு நித்தியஜீவன் உண்டென்று மெய்யாகவே மெய்யாகவே உங்களுக்குச் சொல்லுகிறேன்’ என்கிற அற்புதமான வாக்குறுதியையும் கொடுத்தார். யோவான் 6:47. எனவே நித்திய ஜீவனின் ஈவானது இப்போதே நாம் பெற்றுக்கொள்கிற ஒன்று. அதற்காக விசுவாசிகள் மரிக்கமாட்டார்கள் என்று அர்த்தமல்ல; ‘அவனை எழுப்புவேன்’ என்கிற வார்த்தைகள் ஒருவர் மரித்தபிறகு மீண்டும் உயிரோடு வருவதைச் சுட்டிக்காட்டு கின்றன. யோவான் 6:40.

கிறிஸ்து இல்லாமல் ஒருவரும் நித்திய ஜீவனைப் பெற முடியாது. ஆனால் கிறிஸ்துவை ஏற்றுக்கொண்டு, நித்திய ஜீவனின் நிச்சயத்தைப் பெற்ற பிறகும், அழிவுள்ள தன்மையோடு இருக்கிறோம்; இயற்கையாக மரணத்தை அடைகிறோம். இரண்டாம் வருகையில், இயேசு நம்மை உயிர்த்தெழுப்புவார்; அப்போது ஏற்கனவே நமக்கு சொந்தமாகிவிட்ட அழியாமை என்கிற ஈவை நமக்குக் கொடுப்பார். அந்த ஈவு நமக்காக வைக்கப்பட்டிருக்கிறது; ஆத்துமா அழிவில்லாதது என்கிற கற்பிதக் காரணத்தால் அல்ல; மாறாக, இயேசுவை விசுவாசிப்பதால் நாம் பெற்றுக்கொள்கிற அவருடைய நீதியால்தான்.

`இயேசுவை விசுவாசித்தால், இப்போதே நித்திய ஜீவனைப் பெறலாம் என்று அவர் சொன்னதைத் தியானியுங்கள்! நாம் அழிவுள்ளவர்கள் என்கிற தற்காலிகமான, வேதனைமிக்க எதார்த்தத்தைக் கையாளுவதற்கு இந்த அற்புத வாக்குறுதி எவ்வாறு உதவக்கூடும்?`