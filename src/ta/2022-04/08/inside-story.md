---
title:  மிஷன் கதை
date:   18/11/2022
---

### வார்த்தையை ஏற்றுக்கொள்ளுதல், பகுதி 2

_ஆண்ட்ரூ மெக்செஸ்னி_

பசிபிக் தீவான சைபனில் வேதாகமத்தை ஆரம்பம் முதல் இறுதி வரை வாசிக்கிற இலக்கை யூலாலியா ரஷித் மூன்றாண்டுகளில் முடித்தார். தான் படித்தவற்றின் அடிப்படையில், ஓய்வுநாளைக் கைக்கொண்டு, தாவர அடிப்படையிலான உணவைச் சாப்பிட ஆரம்பித்தார். 37 வருடகளாக குடிப்பழக்கத்திற்கு அடிமையான அவர், தன் குடிக்கும் ஆசையை இயேசு நீக்கிவிட்டதாக குடும்பத்தாரிடம் கூறினார்.

ஆனால் அவருக்கு பெருங்குடல் புற்றுநோய் இருந்தது; அவர் வேதாகமத்தைப் படிக்கத் தொடங்குவதற்கு முன்பே மருத்துவப் பரிசோதனை செய்யப்பட்டது. பிறகு மிகுந்த வலியை ஏற்படுத்தும் ஒரு வைரஸ் தொற்றும் ஏற்பட்டது. இரண்டு நோய்களும் பயங்கரமான துன்பத்தை ஏற்படுத்தின. ஆனால் அவர் கவனம் முழுவதும் வேறு எங்கோ இருந்தது. வேதாகமத்தை முழுவதுமாகப் படித்திருந்தாலும், இயேசுவை உண்மையில் அறியாதது போல் ஏன் உணர்ந்தார் என்று அவருக்குப் புரியவில்லை. ஜெபித்தார்.

திடீரென்று, சைப்பன் செவந்த்டே அட்வென்டிஸ்ட் மருத்துவமனையை அழைக்க வேண்டும் போல விவரிக்க முடியாத ஆசை வந்தது. ‘‘மன்னிக்கவும், மருத்துவ உதவிக்காக நான் அழைக்கவில்லை. திருச்சபையைச் சேர்ந்த யாரிடமாவது பேச வேண்டும். நான் வேதாகமம் படித்துவிட்டேன், ஆனால் எனக்கு இன்னும் பசியாகவும் தாகமாகவும் இருக்கிறது’’ என்று தொலைபேசியில் பதிலளித்த நபரிடம் யூலாலியா கூறினார்.

சிறிது நேரம் கழித்து, ஒரு இளம் போதகர் யூலாலியாவின் வீட்டு வாசலில் வந்தார். இருவரும் உடனடியாகப் பேச ஆரம்பித்தார்கள். யூலாலியா தனது வாழ்நாள் முழுவதும் அந்தப் போதகரை அறிந்திருந்ததுபோல உணர்ந்தார், அவர்கள் ஒன்றாக வேதாகமத்தைப் படிக்க ஆரம்பித்தார்கள். யூலாலியா தனக்கு ஞானஸ்நானம் கொடுக்கும்படி சொன்னார்.

2019 இலையுதிர் காலத்தில், ஞானஸ்நானத்திற்கு ஒரு மாதத்திற்கு முன்பு, யூலாலியாவின் பயங்கரமான வலி திடீரென மறைந்தது. ஒரு மருத்துவர் யூலாலியாவிடம் அந்த வைரஸ் தொற்றைக் குணப்படுத்த முடியாதது என்றும் அவர் பல மாதங்கள் அவதிப்படுவார் என்றும் கூறியிருந்தார். ஆனால் இப்போது வலி நீங்கிவிட்டது. அவள் வயிற்றைத் தொட்டு வேறு ஏதோ வித்தியாசமாக இருப்பதை உணர்ந்தாள். சிறிது நேரம் கழித்து, மருத்துவர் அவளுக்கு புற்றுநோய் இல்லை என்று கூறினார்.

இன்று, யூலாலியா சைபானில் தனது அண்டை வீட்டாருக்கும் நான்கு குழந்தைகள் மற்றும் 13 பேரக்குழந்தைகள் கொண்ட குடும்பத்திற்கும் ஓர் ஊழியப்பணியாளராக இருக்கிறார். அவர் தனது தோட்டத்தைப் பராமரிக்கும்போது அவர்களுக்காக ஜெபிக்கிறார். தன் உழைப்பின் பலனை அண்டை வீட்டாருக்குக் கொடுக்கிறார். ஓய்வுநாள் மாலைகளில் அட்வென்டிஸ்ட்களும் மற்றவர்களும் கூடும் ஆராதனை இடமாக தனது வீட்டில் ஒரு அறையை ஒதுக்கி யுள்ளார். 66 வயதான யூலாலியா, ‘‘உம்முடைய வசனம் என் கால்களுக்குத் தீபமும், என் பாதைக்கு வெளிச்சமுமாயிருக்கிறது’’ என்று சங்கீதக்காரன் கூறியிருப்பது சரியானதே என்று உணருகிறார்.