---
title:  மேலும் படிக்க
date:   18/11/2022
---

‘தாங்கள் மரித்தபிறகு ஒரு நாளில் தங்கள் சரீரம் உயிர்த்தெழுப்பப்படும் என்று கிறிஸ்தவர்கள் நம்பினதை ரோமர்கள் நன்கு அறிந்திருந்தார்கள்; அந்த நம்பிக்கைகளைத் தடுக்கவும், பரியாசம்பண்ணவும் தங்களால் முடிந்த அனைத்தையும் செய்தார்கள். கி.பி. 177இல் நிகழந்த ஓர் உபத்திரவம்பற்றிய அறிக்கையில், இரத்தசாட்சிகள் முதலாவது கொல்லப் பட்டார்கள் என்றும், அவர்கள் சடலங்களைப் புதைக்காமல் ஆறு நாட்கள் அழுகவிட்ட பிறகு எரித்து, ரோன் நதியில் எறிந்தார்கள் என்றும், ‘‘அவர்கள் மறுபடியும் எழுந்திருப்பார்களா என்று பார்ப் போம்’’ என்று ரோமர்கள் சொன்னதாகவும் குறிப்பிடப்படுகிறது’ என்று ஸ்டீபன் கேவ் எழுதுகிறார்.

இறையியல் கருத்தில் சந்தேகத்தை உண்டுபண்ணுவதற்குச் செய்த இந்தச் சிறிய செயல் பரபரப்பாக இருக்கலாம்; ஆனால் அர்த்தமற்றது; உயிர்த்தெழுதல்குறித்த வேதாகம வாக்குறுதி தவறென்று அது நிரூபிக்கவில்லை. இயேசுவை மரணத்திலிருந்து எழுப்பின அதே வல்லமை, நம் சரீரத்தின் நிலை எப்படி இருந்தாலும், நம்மையும் உயிர்ப்பிக்க முடியும். அதே வல்லமைதான் பிரபஞ்சம் முழுவதையும் சிருஷ்டித்து, தாங்குகிறது என்றால், உயிரோடிருப்பவர்களை மறுரூபமாக்கி, மரித்தோரை உயிர்த்தெழச் செய்ய அவரால் முடியும்.

‘‘இயேசுவுக்குள் நித்திரையடைந்தவர்களையும் தேவன் அவரோடேகூடக் கொண்டு வருவார்’ என்று பவுல் எழுதுகிறார். 1தெச 4:14. இந்த வசனத்திற்கு, நித்திரையாயிருப்பவர்கள் பரலோகத்திலிருந்து கிறிஸ்துவோடு கொண்டுவரப்படுவார்கள் என்று அநேகர் இந்த வசனத்திற்கு அர்த்தம் கூறுகிறார்கள்; ஆனால் பவுல், கிறிஸ்து மரித்தோரிலிருந்து எழுந்ததுபோல, நித்திரையாயிருக்கிற பரிசுத்தவான்களை தேவன் கல்லறைகளிலிருந்து உயிரோடு எழும்பச் செய்வாரென்றும், அவரோடுகூட பரலோகத்திற்குக் கொண்டு செல்வாரென்றும் குறிப்பிடுகிறார். தெசலோனிக்கேய திருச்சபைக்கு மட்டுமல்ல, கிறிஸ்தவர்கள் எங்கெல்லாம் இருக்கிறார்களா அவர்கள் அனைவருக்கும் எவ்வளவு பெரிய ஆறுதல்! மகிமையான நம்பிக்கை!’’.

**கலந்துரையாடக் கேள்விகள்**

`‘மரணம் உங்களைத் துடைத்துப் போடுகிறது. ஒரு சுவடுகூட இல்லாமல் முற்றிலும் துடைப்பதால், வெற்றிகரமாக வாழ்க்கையை அர்த்தமற்றதாக்கி விடுகிறது’ என்று ஒருவர் சொன்னார். நம் வாழ்க்கையின் அத்தகைய அர்த்தமற்ற நிலைக்கு எதிராக நமக்கு இருக்கிற ஒரே நம்பிக்கை என்ன?`

`நாம் பூரண நிலையை எட்டுவதற்கேதுவாக வளர வேண்டும். பிலி 3:12-16. அதேசமயம், கிறிஸ்துவின் வருகையில்தான் அழிவில்லாத, பாவமற்ற தன்மையைத் தரிப்போம். 1கொரி 15:50-55. இந்த இரண்டு கருத்துகளில் எவ்வாறு சமநிலை காணலாம்?`

`‘இரகசிய வருகை’ குறித்த கருத்தை நம்பிக்கொண்டிருக்கிற ஒருவரிடம், அது தவறான போதனை என்று புரியவைப்பதற்கு நாம் என்ன செய்யலாம்?`

`மரித்தவர்கள் நித்திரையாயிருக்கிறார்கள்; அவர்கள் பரலோகத்தில் இயேசுவோடு இல்லை என்பதற்கான வலுவான ஆதாரத்தை 1கொரி 15:12-19 வசனங்கள் எவ்வாறு கொடுக்கின்றன? மரித்த நீதிமான்கள் இப்போது இயேசுவோடு பரலோகத்தில் இருந்தால் இந்த வசனங்கள் சொல்வதில் ஏதாவது அர்த்தம் இருக்குமா?`