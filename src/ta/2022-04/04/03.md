---
title:  கல்லறையின் வல்லமையிலிருந்து
date:   17/10/2022
---

`சிலர் உயிர்த்தெழுதலின் நிச்சயமே இல்லாமல் அழிந்தார்கள். சங் 49:15; ஆனால் தாவீது தன் இறுதி உயிர்த்தெழுதல்குறித்து நிச்சயத்தோடு இருந்தார். சங் 49:6-14 அதற்கு காரணம் என்ன?`

மூடர்களின் பொய்யான நம்பிக்கைபற்றி சங் 49 பேசுகிறது. அவர்கள் ‘தங்கள் செல்வத்தை நம்பி, தங்கள் திரளான ஐசுவரியத்தினால் பெருமை பாராட்டுகிறார்கள்’. சங் 49:6; ‘தங்கள் நாமங்களைத் தங்கள் நிலங்களுக்குத் தரிக்கிறார்கள்’. சங் 49:11. தங்களுக்கு மட்டுமே நன்மை செய்கிறார்கள். சங் 49:18. தங்கள் வீடுகளும், தங்கள் மகிமையும் ஒருபோதும் ஒழியாததுபோலச் செயல்படுகிறார்கள். சங் 49:11, 17.

ஆனால் தங்கள் மகிமை அழியும்; மிருகங்களைப் போல அழியும் என்பதை மூடர்கள் மறந்துவிடுகிறார்கள். சங் 49:12. ‘ஆட்டுமந்தையைப்போல பாதாளத்திலே கிடத்தப்படுகிறார்கள்; மரணம் அவர்களை மேய்ந்துபோடும்; அவர் கள் தங்கள் வாசஸ்தலத்தில் நிலைத்திருக்கக்கூடாதபடி அவர்களுடைய ரூபத்தைப் பாதாளம் அழிக்கும்’. சங் 49:14.

பல நூற்றாண்டுகளுக்குமுன் யோபு, ‘நிர்வாணியாய் என் தாயின் கர்ப்பத்திலிருந்து வந்தேன்; நிர்வாணியாய் அவ்விடத்துக்குத் திரும்புவேன்’ என்றார். யோபு 1:21; 1தீமோ 6:7. மூடரும் ஞானிகளும் மரித்து, ‘தங்கள் ஆஸ்தியை மற்றவர்களுக்கு வைத்துப்போகிறார்கள்’ என்கிறார் சங்கீதக்காரன். சங் 49:10.

ஆனால் இருவருக்கும் இடையே ஒரு முக்கிய வித்தியாசம் இருக்கிறது. ஒருபுறம் அஞ்ஞானிகள் நிலையில்லாத தங்கள் உடமைகளிலும் சாதனைகளிலும் நிச்சயத்தைப் பெற முயன்றாலும், அழிந்துபோகிறார்கள். மாறாக, ஞானிகள் மனிதர்களின் எல்லையையும் பாதாளத்தின் கதவையும் தாண்டி, தங்களுக்கு வைக்கப்பட்டுள்ள மகிமையான பிரதிபலனைப் பார்க்கிறார்கள். 1பேதுரு 1:4. இந்த மனக்கண்ணோட்டத்தில்தான் சங்கீதக்காரனால், ‘தேவன் என் ஆத்துமாவைப் பாதாளத்தின் வல்லமைக்குத் தப்புவித்து மீட்பார், அவர் என்னை ஏற்றுக்கொள் வார்’ என்று நம்பிக்கையோடு சொல்லமுடிகிறது. சங் 49:15.

இதுவும் பழைய ஏற்பாட்டின் கருத்துக்கு ஒத்திருக்கிறது. அதாவது, மரணத்தின்போது சங்கீதக்காரனுடைய ஆத்துமா உடனடியாக பரலோகத்திற்குச் செல்வதாக இவ்வார்த்தைகள் சொல்லவில்லை. தான் என்றென்றும் பாதாளத்தில் இருப்பதில்லை என்றுதான் சொல்லுகிறார். ஒரு காலம் வரும், அப்போது தேவன் அவரை மரணத்திலிருந்து மீட்டு, தம்மோடு பரலோகத்திற்கு அழைத்துச் செல்வார்.

இங்கே மீண்டும் வருங்கால உயிர்த்தெழுதல் குறித்த நிச்சயத்தைச் சுட்டிக்காட்டுகிறது; அது இப்போதைய வாழ்க்கைக்கு நம்பிக்கையும் நிச்சயமும் அர்த்தமும் கொடுக்கிறது. எனவே இந்தக் குறுகியகால வாழ்வில் அஞ்ஞானிகள் தங்களுக்காகச் சேர்த்துவைப்பதைக் காட்டிலும் ஞானிகள் அதிக மகிமையான, நித்தியமான பலனைப் பெறுவார்கள்.

`தங்கள் செல்வத்திலும் சாதனைகளிலும் நம்பிக்கைவைக்கிறவர்களின் மூடத்தனத்தை எவ்விதங்களில் எல்லாம் நீங்கள் கண்டிருக்கிறீர்கள்? தொடர்ந்து சிலுவையை நோக்குவதின்மூலம் அதே தவற்றில் சிக்காமல் எவ்வாறு தப்பலாம்?`