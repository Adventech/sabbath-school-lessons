---
title:  தூளிலே நித்திரைபண்ணுகிறவர்கள்
date:   20/10/2022
---

மரித்தோரின் உயிர்த்தெழுதல்பற்றி புதிய ஏற்பாடும் அதிகம் பேசுகிறது. மரித்தோரின் உயிர்த்தெழுதல்பற்றி பழைய ஏற்பாடு சொல்வதை ஏற்கனவே பார்த்தோம். பழைய ஏற்பாட்டு காலங்களில் வாழ்ந்தவர்களும், நம்மைப் போல உயிர்த்தெழுதலின் நம்பிக்கையைப் பெற்றிருந்தார்கள். இயேசுவின் காலத்தில் வாழ்ந்த மார்த்தாள், இந்த நம்பிக்கையைப் பெற்றிருந்தாள். யோவான் 11:24. அன்றைய யூதர்கள் அனைவரும் நம்பாவிட்டாலும், ஒரு சிலர் முடிவுநாளில் நிகழும் உயிர்த்தெழுதல்பற்றி ஓரளவுக்கு அறிந்திருந்தார்கள். அப் 23:8.

`மாபெரும் தீர்க்கதரிசியாகிய தானியேலின் எழுத்துக்களில் உயிர்த்தெழுதலின் நம்பிக்கைபற்றிச் சொல்லப்படுவது என்ன? தானி 12.`

தானி 12:1, ‘பெரிய அதிபதியாகிய’ மிகாவேல்பற்றிச் சொல்கிறது. அவர் யார் என்பது பெரும் விவாதப் பொருளாகியிருக்கிறது. தானியேல் புத்தகத்தின் ஒவ்வொரு முக்கியத் தீர்க்கதரிசனமும் கிறிஸ்து மற்றும் அவருடைய ராஜ்யத்தின் வெளிப்பாட்டுடன் முடிவடைகிறது; அப்படித்தான் இந்த வசனத்திலும் இருக்க வேண்டும். இந்தத் தெய்வீக நபர்பற்றி தானியேல் புத்தகம், ‘சேனையினுடைய அதிபதி’, ‘அதிபதிகளுக்கு அதிபதி’, ‘பிரபுவாகிய மேசியா’, ‘பெரிய அதிபதியாகிய மிகாவேல்’ என்றெல்லாம் குறிப்பிடுகிறது. தானி 8:11; 8:25; 9:25; 12:1. எனவே மிகாவேல் என்பது கிறிஸ்து என்று புரிய வேண்டும்.

பழைய ஏற்பாட்டில் இதுவரை பார்த்த வசனங்கள் நீதிமான்களின் உயிர்த்தெழுதல்பற்றிப் பேசுகின்றன. யோபு 19:25-27; சங் 49:15; சங் 71:20; ஏசா 26:19. ஆனால் தானி 12, நீதிமான்கள் மற்றும் துன்மார்க்கரின் உயிர்த்தெழுதல்பற்றிப் பேசுகிறது. மிகாவேல் எழும்பும்போது, ‘பூமியின் தூளிலே நித்திரைபண்ணுகிறவர்களாகிய அநேகரில் சிலர் நித்தியஜீவனுக்கும், சிலர் நித்திய நிந்தைக்கும் இகழ்ச்சிக்கும் விழித்து எழுந்திருப்பார்கள்’. தானி 12:2.

கிறிஸ்துவின் வருகையின்போது நிகழ்கிற ஒரு சிலருடைய உயிர்த்தெழுதல்பற்றி இந்த வசனம் பேசுகிறது; அதில் உண்மையுள்ளவர்களும் இருப்பார்கள், உண்மையற்றவர்களும் இருப்பார்களென பலர் கருதுகிறார்கள்.

‘‘கல்லறைகள் திறந்தன; ‘பூமியின் தூளிலே நித்திரைபண்ணுகிறவர்களாகிய அநேகரில் சிலர் நித்தியஜீவனுக்கும், சிலர் நித்திய நிந்தைக்கும் இகழ்ச்சிக்கும் விழித்து எழுந்திருக்கிறார்கள்.’ தானி 12:2. மூன்றாம் தூதனுடைய செய்தியில் விசுவாசம் உள்ளவர்களாக மரித்தவர்கள் கல்லறையிலிருந்து மகிமையோடு வெளியே வந்து, அவருடைய பிரமாணங்களைக் கைக்கொண்டவர்களுடன் சேர்ந்து தேவனுடைய சமாதான உடன்படிக்கையைக் கேட்கிறார்கள். ‘அவரைக் குத்தினவர்களும்’, கிறிஸ்துவின் மரணவேதனைகளைப் பார்த்து பரியாசமும் ஏளனமும் செய்தவர்களும், அவருடைய சத்தியத்தையும் அவருடைய மக்களையும் மிகவும் வன்முறையாக எதிர்த்தவர்களும் உயிர்த்தெழுந்து, அவர் மகிமையாகவும், அவருக்குக் கீழ்ப்படிந்து, அவர்மேல் பற்றுவைத்தவர்கள் கனத்தைப் பெற்றும் நிற்பதைப் பார்க்கிறார்கள்’’.–Ellen G. White, The Great Controversy, p. 637. 