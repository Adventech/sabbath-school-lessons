---
title:  நான் தேவனைப் பார்ப்பேன்
date:   16/10/2022
---

`யோபு 19:25-27ஐ யோவான் 1:18; 1தீமோ 6:16 உடன் ஒப்பிடுங்கள். எப்போது, எந்தச் சூழ்நிலைகளில் ‘தேவனைப் பார்ப்பேன்’ என்று யோபு சொன்னார்?`

வாழ்க்கையில் நியாயத்தைக் காணமுடிவதில்லை. குறிப்பாக, ‘நீதிமான்கள்’ பாடுபடுகிறார்கள்; ‘துன்மார்க்கர்’ சுகஜீவிகளாக இருக்கிறார்கள். சங் 73: 12-17; மல் 3:14-18. யோபு ‘உத்தமனும் சன்மார்க்கனும்’, ‘தேவனுக்குப் பயந்து, பொல்லாப்புக்கு விலகுகிறவனுமாயிருந்தான்’. யோபு 1:1. ஆனால் சாத்தான் அவரை பல்வேறு வழிகளில் அழித்து, உபத்திரவப்படுத்த தேவன் அனுமதித்தார். உடல்ரீதியாக, அதிக வேதனை கொடுக்கிற நோய் வாதித்தது. யோபு 2:1-8. பொருளாதார ரீதியாக, அவருடைய மிருக ஜீவன்களும் சொத்துக்களும் அழிந்தன. யோபு 1:13-17. குடும்பத்தில், வேலைக்காரர்களையும் சொந்தப் பிள்ளைகளையும் இழந்தார். யோபு 1:16, 18. ‘நீ மனம் வருந்தாத பாவி’ என்றும், ‘உனக்கு வந்த தண்டனை நியாயம்தான்’ என்று குற்றஞ்சாட்டின நண்பர்களால் உணர்வுரீதியாக வேதனைக்கு ஆளானார். யோபு 4:1-5:27; யோபு 8:1-22; யோபு 11:1-20. அவருடைய மனைவி கூட, ‘நீர் இன்னும் உம் முடைய உத்தமத்தில் உறுதியாய் நிற்கிறீரோ? தேவனைத் தூஷித்து ஜீவனை விடும்’ என்று சொல்லிவிட்டாள். யோபு 2:9.

தேவனுக்கும் சாத்தானுக்கும் இடையேயான மாபெரும் போராட்டத்தில்தான் முக்கியப் பங்காற்றி வந்ததை யோபு உணரவில்லை. போராட்டங்களின் வேதனை தாங்காமல், யோபு தன் பிறப்பை நொந்துகொண்டு, தான் பிறக்காமலேயே இருந்திருக்கலாமென்கிறார். யோபு 3:1-26. ஆனால் நிபந்தனையின்றி தேவனுக்கு உண்மையுள்ளவராக இருந்தார். ‘அவர் என்னைக் கொன்றுபோட்டாலும், அவர்மேல் நம்பிக்கையாயிருப்பேன்’. யோபு 13:15. தான் சீக்கிரம் மரிக்கப் போவதை உணர்ந்திருந்த நிலையிலும், மரணம் இறுதி முடிவல்ல என்கிற நிச்சயத்தோடு இருந்தார். தான் மரித்தாலும், கடைசி நாளில் தன்னுடைய மீட்பர் நிற்பார் என்றும், தன் சொந்த மாம்சத்திலிருந்து தன் தேவனை பார்க்கப் போவதாகவும் மிகுந்த நம்பிக்கையோடு சொன்னார்.யோபு 19:25-27 ‘இது உயிர்த்தெழுதல் குறித்த கொஞ்சமும் சந்தேகமற்ற பார்வை’.

கொடிய இக்கட்டான நிலையிலும் எவ்வளவு மகிமையான ஒரு நம்பிக்கை! வியாதி, வேதனை, பொருளாதாரச் சீர்குலைவு, சமூகப் புறக்கணிப்பு, உணர்வுக்காயம் போன்றவற்றின் மத்தியிலும் மரணத்திலிருந்து தான் எழுந்திருக்கப் போகிற நாளையும், தனக்கு பிரியமான மீட்பரைக் காணப்போகிற நாளையும் யோபு சந்தோஷமாக நோக்கிப்பார்க்க முடிந்தது. உண்மையில், பல நூற்றாண்டுகளுக்கு பிறகு இயேசுவிடம் மார்த்தாள் சொல்லவிருந்த வார்த்தைகளின் அதே நிச்சயத்தை யோபு அறிக்கையிட்டார். அதாவது, ‘உயிர்த்தெழுதல் நடக்கும் கடைசிநாளிலே அவனும் (லாசருவும்) உயிர்த்தெழுந்திருப்பான் என்று அறிந்திருக்கிறேன்’ என்று மார்த்தாள் சொன்னாள். யோவான் 11:24. மார்த்தாளைப் போல யோபுவும் விசுவாசத்தோடு இந்த வாக்குறுதியைப் பற்றியிருந்தார்; ஆனால் மார்த்தாள், தன் நம்பிக்கைக்கான ஆதாரத்தை நேரடியாகக் கண்டு உணரவிருந்தாள்.

`வாழ்க்கை மிகவும் அநியாயமாகத் தோன்றினாலும், தேவனை நம்புவதற்கு என்ன செய்யலாம்?`