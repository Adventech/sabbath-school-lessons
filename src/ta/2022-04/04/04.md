---
title:  ‘பூமியின் பாதாளங்களிலிருந்து’
date:   18/10/2022
---

`சங்கீதம் 71. ‘திரும்பவும் என்னைப் பூமியின் பாதாளங்களிலிருந்து ஏறப்பண்ணுவீர்’ என்று என்ன அர்த்தத்தில் தாவீது சொல்லுகிறார்? சங் 71:20.`

உயிர்த்தெழுதலின் நம்பிக்கைகுறித்த ஓர் அருமையான வெளிப்பாட்டையும், தங்கள் செல்வத்தில் நம்பிக்கை வைத்த அஞ்ஞானியின் தவறான நிச்சயத்தையும் சங்கீதம் 49 காட்டுகிறது. தாவீதை அவரது எதிரிகளும், தேவன் அவரைக் கைவிட்டதாக பொய்யாகக் குற்றஞ்சாட்டினவர்களும் சூழ்ந்திருந்தபோது, தேவனிடம் பாதுகாப்பையும் நம்பிக்கையையும் தேடினதை சங்கீதம் 71இல் பார்க்கலாம்.

கடந்தகாலத்தில் தேவன் காட்டிய அக்கறையைச் சிந்தித்துப் பார்த்து, தன் பாடுகளில் தாவீது ஆறுதலையும் நிச்சயத்தையும் பெற்றார். முதலாவது, தேவனே அவரை பிறப்பிலிருந்து ஆதரித்தார்; ஏன், தாயின் கர்ப்பத்திலிருந்தும் எடுத்தார். சங் 71:6. அவரே சிறுவயதுமுதல் தாவீதுக்குப் போதித்தும் வந்தார். சங் 71:17.

தேவனே தன்னுடைய கன்மலையும் கோட்டையுமானவர் என்கிற நிச்சயத்தோடு, அவரிடம், ‘நான் எப்பொழுதும் வந்தடையத்தக்கக் கன்மலையாயிரும்’ என்று மன்றாடுகிறார். சங் 71:3. ‘முதிர்ந்தவயதில் என்னைத் தள்ளிவிடாமலும், என் பெலன் ஒடுங்கும்போது என்னைக் கைவிடாமலும் இரும்’. சங் 71:9. ‘தேவனே, எனக்குத் தூரமாயிராதேயும்; என் தேவனே, எனக்குச் சகாயம்பண்ணத் தீவிரியும்’. சங் 71:12. பிறகு தாவீது, ‘அநேக இக்கட்டுகளையும் ஆபத்துகளையும் காணும்படி செய்த என்னை நீர் திரும்பவும் உயிர்ப்பித்து, திரும்பவும் என்னைப் பூமியின் பாதாளங்களிலிருந்து ஏறப்பண்ணுவீர்’. சங் 71:20.

‘பூமியின் பாதாளங்களிலிருந்து’ என்கிற வார்த்தைகள், கடைசி நாளில் தன் சரீரம் உயிர்த்தெழப்போவதுபற்றி சங்கீதக்காரன் குறிப்படுகிற வார்த்தைகள். பூமியே தன்னை விழுங்கிவிடுவது போன்று மிகுந்த மனஅழுத்தமான நிலையை அவ்வாறு உருவகப்படுத்திச் சொல்வதுபோலத் தோன்றலாம். ஒப்பிடவும்: சங் 88:6; சங் 130:1. எனவே, ‘முதற்கண் இது ஒரு உருவகப் பேச்சுத்தான்; ஆனால் சரீர உயிர்த்தெழுதையும் குறிப்பிடுகிறது’–Andrews Study Bible, p. 726, note on சங் 71: 20.

முடிவில், நம் சூழ்நிலை எதுவாக இருந்தாலும், தேவன் இருக்கிறார்; அவர் நம்மேல் அக்கறை காட்டுகிறார்; நம் இறுதி நம்பிக்கை இந்த வாழ்க்கை அல்ல, இனி வரும் வாழ்க்கைதான். அதாவது, அவர் வருகையில் நாம் உயிர்த்தெழுந்தபிறகு அவரோடு வாழப்போகிற நித்திய வாழ்க்கைதான்.

`பயங்கரமான சில ஏமாற்றங்களுக்கு நாம் ஆளாகியிருக்கலாம். ஆனால், கடந்த காலத்தில் தேவன் உங்களை நடத்தின வழிகளை நோக்கிப்பார்ப்பது எவ்வாறு நீங்கள் விசுவாசத்தோடு தொடர்ந்து செல்லவும், அவர் கண்ணுக்குத் தெரியாத இடத்தில் இருப்பதுபோலத் தோன்றும்போது உறுதியாக இருக்கவும் உதவும்?`