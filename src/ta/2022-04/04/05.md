---
title:  ‘மரித்த உம்முடையவர்கள் எழுந்திருப்பார்கள்’
date:   19/10/2022
---

`நித்தியமாக அழிகிறவர்களுக்கும் நித்திய ஜீவனைப் பெறுகிறவர்களுக்கும் என்ன வித்தியாசம்? ஏசா 26:14, 19; மல் 4:1.`

தேவனுடைய மகத்துவத்தையும் மனிதனுடைய பெலவீன நிலையையும் ஏசாயா புத்தகம் வேறுபடுத்திக் காட்டுகிறது. ஏசா 40. புல் உலர்ந்து, பூ உதிர்ந்து போனாலும், தேவ வார்த்தை என்றென்றும் நிலைத்திருக்கும். ஏசா 40:6-8. மனிதனின் பாவநிலைக்கு மத்தியிலும் தேவனுடைய இரட்சண்ய கிருபை எல்லா மனிதர்களுக்கும் அருளப்பட்டிருக்கிறது; அவருடைய உடன்படிக்கையை ஏற்றுக்கொண்டு, ஓய்வுநாளைக் கைக்கொள்ளுகிற புறஜாதியார்களும்கூட பலனடையலாம். ஏசா 56.

உயிர்த்தெழுதலின் நம்பிக்கைபற்றி ஏசாயா புத்தகம் விலாவாரியாகப் பேசுகிறது. இதற்கு முன் உயிர்த்தெழுதல்பற்றி தனிப்பட்ட கண்ணோட்டங்களில் பேசினார்கள். யோபு 19:25-27; சங் 49:15; சங் 71:20. தனக்கும், உடன்படிக்கையின் விசுவாசக்கூட்டத்தாருக்கும் சேர்த்து ஏசாயா பேசுகிறார். ஏசா 26:19.

துன்மார்க்கருக்கும் நீதிமான்களுக்கும் காத்திருக்கிற இருவேறு முடிவுகளை ஏசா 26 வேறுபடுத்திக் காட்டுகிறது. ஒருபுறம், துன்மார்க்கர் ‘இரண்டாம் மரணத்திற்கு’ பிறகு நிரந்தரமாக மரிப்பார்கள்; அவர்கள் மீண்டும் உயிரடைவதில்லை. வெளி 21:8. மரணத்திற்கு பிறகு ஆவிகளோ ஆத்துமாக்களோ உயிரோடு இருப்பதில்லை என்பது இந்த வசனம் வலியுறுத்துகிறது. இறுதியாக துன்மார்க்கர் அழிக்கப்படும்போது, அவர்கள் முற்றிலும் எரிந்துபோவார்கள்; அக்கினி ‘வேரையும் கொப்பையும் வைக்காமற்போகும்’ என்று ஆண்டவர் சொல்கிறார். மல் 4:1.

மறுபுறம், மரித்த நீதிமான்கள் மரணத்திலிருந்து உயிர்த்தெழுந்து, தங்கள் பாக்கியமான பிரதிபலனைப் பெறுவார்கள். கர்த்தராகிய தேவன் ‘மரணத்தை ஜெயமாக விழுங்குவார்’; ‘எல்லா முகங்களிலுமிருந்து கண்ணீரைத் துடைப்பார்’. ஏசா 25. ஏசா 25:8. ‘மரித்த உம்முடையவர்கள் பிரேதமான என்னுடையவர்களோடேகூட எழுந்திருப்பார்கள்; மண்ணிலே தங்கியிருக்கிறவர்களே, விழித்துக் கெம்பீரியுங்கள்; உம்முடைய பனி பூண்டுகளின்மேல் பெய்யும் பனிபோல் இருக்கும்; மரித்தோரைப் பூமி புறப்படப்பண்ணும்’. ஏசா 26:19. உயிர்த்தெழுந்த நீதிமான்கள் அனைவரும் கர்த்தர் சகல ஜனங்களுக்காகவும் ஆயத்தம்பண்ணியிருக்கிற விருந்தில் சந்தோஷமாகக் கலந்துகொள்வார்கள். ஏசா 25:6. இறுதி உயிர்த்தெழுதலானது எல்லாக் காலங்களிலும் மரித்த எல்லா நீதிமான்களையும் கூட்டிச்சேர்க்கும்; ஏற்கனவே கிறிஸ்துவுக்குள் மரித்த உங்களுக்கு பிரியமானவர்களும் அதில் அடங்குவார்கள்.

`நமக்கு எந்த நம்பிக்கையும் இல்லாமல், மரணத்தோடு நமக்கு எல்லாம் முடிந்துபோகிறதென்றால், எப்படியிருக்குமென கற்பனைபண்ணுங்கள். அதைவிட மோசமாக, நமக்கு அறிமுகமான ஒருவர் மரித்தாரானால், அவர் உயிரோடு இருந்ததற்கான சுவடே இல்லாமல் போகிறது; நம் வாழ்க்கையும் அர்த்தமற்றதாகி விடுகிறது. இப்படியொரு நிலைக்கும் நாம் பெற்றிருக்கிற நிலைக்கும் வித்தியாசம் என்ன?`