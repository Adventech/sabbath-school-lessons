---
title:  மேலும் படிக்க
date:   07/10/2022
---

### அடையாளங்களும் அற்புதங்களும்

_டிமிட்ரி பாகல்_

சில காலாண்டுகளுக்கு முன்பு பெரியோர் வேதாகம ஆராய்ச்சி வழிகாட்டியில் ஒரு வசனம் குறிப்பாக என் கவனத்தை ஈர்த்தது: ‘‘இதோ, நானும், கர்த்தர் எனக்குக் கொடுத்த பிள்ளைகளும் சேனைகளின் கர்த்தராலே இஸ்ரவேலில் அடையாளங்களாகவும் அற்புதங்களாகவும் இருக்கிறோம்.’’ ஏசாயா 8:18. வசனம் என்னைப்பற்றி பேசுவது போல் இருந்தது. எனக்கும் என் மனைவிக்கும் ஏற்கனவே ஒரு குழந்தை இருந்தது; எங்கள் இரண்டாவது பிள்ளை பிறப்பதற்குக் காத்திருந்தோம்.

வசனத்தைப் பற்றி யோசித்தபோது, விசுவாசத்தால்மட்டுமே, தேவன் அற்புதமாக தலையிட்டு, அதன்மூலம் ஊழியத் திட்டங்களுக்கு கணிசமான நிதி திரட்டின அட்வென்டிஸ்டுகள் பற்றி நினைவுக்கு வந்தது. ‘‘ஆண்டவரே, நானும் நன்கொடை கொடுக்க விரும்புகிறேன். எனக்கு ஒரு நல்ல சந்தர்ப்பமும் உள்ளது: அது எனது இரண்டாவது குழந்தையின் பிறப்பு. கர்ப்பக்காலத்தில் எந்தப் பிரச்சனையும் இல்லாமல், சுகமாகப் பிரசவமாவதற்கு எனது நன்றியின் அடையாளமாக, உங்கள் உதவியுடன் நான் எவ்வளவு நன்கொடை கொடுக்கவேண்டும், யாருக்குக் கொடுக்கவேண்டும் என்பதைத் தெரியப்படுத்தும்’’ என்று ஜெபம்செய்தேன். 

உடனடியாக 1,000 யூரோக்கள், கிட்டத்தட்ட 80,000 ரூபாய் திரட்டுமாறு உணர்த்தப் பட்டேன். ஜெர்மனியில் என்னைப் போன்ற சாதாரண வருமானம் உள்ள ஒருவருக்கு இந்தத் தொகை எட்ட முடியாதது. ‘‘ஆண்டவரே, இது உம்முடைய திட்டம் என்றால் பணம் எங்கிருந்தாவது வருவதை நீர் உறுதிப்படுத்த வேண்டும். என்னுடைய சம்பளத்தில் எதுவும் மிச்சப்படுத்த முடியாது என்பது உங்களுக்குத் தெரியும். நான் தினமும் ஜெபிப்பதோடு, சம்பளத்துடன் கூடுதலாக எந்தப் பணம் கிடைத்தாலும் அதை ஒதுக்கிவைப்பதாக உறுதியளிக்கிறேன்’’ என்று ஜெபித்தேன்.

ஒரு மாதத்திற்குள், பாதி தொகையைச் சேர்த்துவிட்டேன். ஒரு வயதான தம்பதியினர் ஒரு புதிய வீட்டில் குடியேற உதவினதற்காக எதிர்பாராதவிதமாக 200 யூரோக்களை என்னிடம் கொடுத்தனர். பிறகு ஒரு அட்வென்டிஸ்ட் தொழிலதிபர், நானும் என் மனைவியும், அவருடைய இரண்டு ஊழியர்களை எங்கள் வீட்டில் இரவு தங்கவைத்து, கவனித்துக் கொண்ட தற்காக 200 யூரோக்களைக் கொடுத்தார். அதன்பிறகு, திருமணமான ஒரு தம்பதியர் எங்களிடம் சொல்லாமலேயே 50 யூரோக்களை, எங்கள் வங்கிக் கணக்கிற்கு அனுப்பிவைத்தார்கள். குழந்தை பிறப்பதற்கு ஒரு மாதத்திற்கு முன்னரே, 1,000 யூரோக்கள் சேர்ந்தன.

மே 4 அன்று மாரநாதா யெசெனியா நல்லபடியாகப் பிறந்தாள். ஒரு ஊழியத்திட்டத்திற்கு நிதியை அனுப்பினேன். ஆண்டவர்தான் நன்கொடை இலக்கை அடையச் செய்தார்.

என் மனைவி மற்றும் இரண்டு குழந்தைகளுடன் ஆசீர்வதிக்கப்பட்ட நான், ‘‘இதோ, கர்த்தர் எனக்குக் கொடுத்த குழந்தைகளும் இதோ! சேனைகளின் கர்த்தரால் இஸ்ரவேலில் அடையாளங்களுக்கும் அற்புதங்களுக்கும் நாங்கள் இருக்கிறோம்!’’ என்று சொல்ல முடியும். நீங்களும் காணிக்கைமூலம் ஊழியத்திட்டங்களை ஆதரிப்பதற்கு நன்றி.