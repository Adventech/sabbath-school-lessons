---
title:  முரணான அறிக்கைகள்
date:   02/10/2022
---

ஆண்டவரின் கையிலிருந்து வந்தபோது உலகம் குறைவற்றதாக இருந்தது. ஆதி 1:31. ஆதாமும் ஏவாளும் மரணத்தை அறிந்திருக்கவில்லை. அந்தச் சூழலில்தான் தேவன் ஏதேன் தோட்டத்திற்கு வந்து, எச்சரித்தார்: ‘நீ தோட்டத்திலுள்ள சகல விருட்சத்தின் கனியையும் புசிக்கவே புசிக்கலாம். ஆனாலும் நன்மை தீமை அறியத் தக்க விருட்சத்தின் கனியைப் புசிக்க வேண்டாம்; அதை நீ புசிக்கும் நாளில் சாகவே சாவாய்’. ஆதி 2:16, 17.

`குறைவற்ற ஏதேனில்கூட சுயாதீன சித்தம் இருந்ததுபற்றி ஆதி 2:16, 17 சுட்டிக்காட்டுவது என்ன? அதாவது, ஆதாமுக்கும் ஏவாளுக்கும் சுதந்தரமாகத் தேர்ந்தெடுக்கிற உரிமை இல்லாதிருந்தால், தேவன் எதற்காக அவர்களை எச்சரித்திருக்க வேண்டும்?`

தேவன் இவ்வாறு எச்சரித்து சிலகாலம் கழித்து, சாத்தான் சர்ப்பத்தின் உருவத்தில் ஏதேன் தோட்டத்திற்குள் நுழைந்தான். விலக்கப்பட்ட கனியை சர்ப்பம் சந்தோஷமாகச் சாப்பிட்டும், மரிக்காததைக் கண்டாள். ‘அவனும்கூட விலக்கப்பட்ட கனியைப் புசித்திருந்தான்’1; ஆனால் அவனுக்கு ஒன்றும் ஆகவில்லை.

`ஏவாளின் இடத்தில் நீங்கள் இருந்திருந்தால், ஆதி 3:1-4இன் வார்த்தைகள் எவ்வளவு தூரம் நம்புகிற வகையில் இருந்திருக்கும்?`

மனித பகுத்தறிவின் பார்வையில், தேவனுடைய வார்த்தையை விட சாத்தானுடைய வார்த்தைகள்தாம் உண்மைபோலத் தோன்றின. முதலாவது, இயற்கை உலகில் பாவமும் மரணமும் இருந்ததற்கான ஆதாரமே அப்போது இல்லை. இரண்டாவது, சர்ப்பம் விலக்கப்பட்ட கனியை ரசித்து, புசித்தது. அப்படியானால் அதை ஏன் ஏவாள் செய்யாமல் இருக்க வேண்டும்? தேவனுடைய கட்டளை அதிக கட்டுப்பாடுள்ளதாகவும் அர்த்தமற்றதாகவும் தோன்றியது.

முரண்பாடான இரண்டு அறிக்கைகளில் ஒன்றை ஏவாள் தேர்ந்தெடுத்த விதத்தில்

அவள் மூன்று அடிப்படை நியதிகளை மீறினாள்.

1. ஆவிக்குரிய விஷயங்களை மதிப்பிடுவதற்கு மனித பகுத்தறிவு பாதுகாப்பான வழியல்ல.

2. தேவ வார்த்தை நமக்கு பகுத்தறிவற்றதாகவும் அர்த்தமற்றதாகவும் தோன்றலாம்; ஆனால் அதுதான் எப்போதுமே சரியானது, நம்பகமானது.

3. தங்களில் தாங்களே தீமையற்ற அல்லது தவறில்லாத விஷயங்களாக இருக்கலாம்; ஆனால் தேவன் அவற்றை கீழ்ப்படிதலுக்கான சோதனைகளாகப் பயன்படுத்துகிறார்.

ஏதேன் தோட்டத்தில் ஏவாளுக்கு ஏற்பட்ட அனுபவம் உலகத்தில் ஒரேமுறை நிகழ்ந்த நிகழ்வல்ல. ஒருவேளை நமக்குப் பிடிக்காததுபோலத் தோன்றுகிற தேவனுடைய வார்த்தைக்கும், சுற்றிலுமுள்ள கலாச்சாரத்தின் மருட்சியான அழைப்புகளுக்கும் இடையே ஒவ்வொரு நாளும் ஒவ்வொரு கணமும் நாம் தீர்மானம் செய்ய வேண்டும். நம்முடைய தீர்மானம் நித்திய விளைவுகளை உடையது.

`வேதாகமத்தின் தெளிவான போதனை என்னென்ன வழிகளில் உலகத்தின் வழிகளுக்கு முரண்படுகிறது?`