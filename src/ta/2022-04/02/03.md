---
title:  சர்ப்பத்தால் வஞ்சிக்கப்படுதல்
date:   03/10/2022
---

`தேவனுடைய வார்த்தைக்கும் சர்ப்பத்தின் வார்த்தைக்கும் இடையே ஒன்றைத் தேர்ந்தெடுப்பதற்கு ஏவாள் பயன்படுத்தின அளவுகோல்கள் என்ன? ஆதி 3:1-7.`

பாவத்தூண்டலின் உளவியல் செயல்முறைக்கு மிகச்சிறந்த எடுத்துக்காட்டுகளில் ஒன்று ஆதி 3ம் அதிகாரம். ‘விலக்கப்பட்ட கனியைப் புசித்தால் நிச்சயமாக சாவீர்கள்’ என்று ஆதாம்ஏவாளை தேவன் எச்சரித்திருந்தார். ஆதி 2:16, 17. சாத்தான் ஒரு சர்ப்பத்தின் உருவத்தில் வந்து, பல்வேறு வார்த்தைஜால உத்திகளைப் பயன்படுத்தி, ஏவாளைப் பாவத்திற்குள் வழிநடத்தினான்.

முதலாவது, தேவனுடைய குறிப்பிட்ட தடை கட்டளையை பொதுவான தடைகட்டளைப் போலக் காட்டினான். அவளிடம், ‘நீங்கள் தோட்டத்திலுள்ள சகல விருட்சங்களின் கனியையும் புசிக்க வேண்டாம் என்று தேவன் சொன்னது உண்டோ?’ என்று கேட்டான். ஆதி 3:1. அதற்கு ஏவாள், குறிப்பிட்ட மரத்தைக் குறித்துமட்டுமே தேவன் தடைகட்டளை போட்டிருக்கிறார் என்றும், அதைத் தொட்டாலோ அதிலிருந்து புசித்தாலோ தாங்கள் மரிக்க நேரிடும் என்று பதில் சொன்னாள். 

அடுத்து, தேவனுடைய வார்த்தைக்கு முரணாக சாத்தான் பேசுகிறான். ‘நீங் கள் சாகவே சாவதில்லை’ என்று அடித்துக் கூறினான். ஆதி 3:4. அவளும் அவள் கணவனும் பெற அவசியமான அறிவை தேவன் வேண்டுமென்றே தடுப்பதாக தேவனைக் குற்றஞ்சாட்டினான். ‘நீங்கள் இதைப் புசிக்கும் நாளிலே உங்கள் கண்கள் திறக்கப்படும் என்றும், நீங்கள் நன்மை தீமை அறிந்து தேவர்களைப் போல் இருப்பீர்கள் என்றும் தேவன் அறிவார்’ என்று வஞ்சகன் கூறினான். ஆதி 3:5.

ஏவாளின் ஆர்வம் சாத்தானுடைய வஞ்சக களத்திற்குள் அவளை நடத்தியது. அங்கே ஒன்று தேவ கட்டளைக்குக் கீழ்ப்படிய வேண்டும் அல்லது சாத்தானுடைய மருட்சியான தூண்டல்களுக்கு ஆளாக வேண்டும். இரண்டில் ஒன்றைத் தேர்ந்தெடுக்க வேண்டிய கட்டாயத்திற்கு ஆளானாள். தேவனுடைய வார்த்தையைச் சந்தேகதித்தாள்; இரண்டு முரண்பாடான அறிக்கைகளில் ஒன்றைத் தேர்வு செய்ய தன்னுடைய புலனுணர்வுகளைப் பயன்படுத்தினாள்.

முதலாவது அதை உணவு கண்ணோட்டத்தில் பார்த்தாள். ‘அந்த விருட்சம் புசிப்புக்கு நல்லது’. இரண்டாவது, அழகியல் கண்ணோட்டத்தில் பார்த்தாள். ‘பார்வைக்கு இன்பமாக’ இருந்தது. மூன்றாவது, பகுத்தறிவு கண்ணோட்டத்தில் பார்த்தாள். ‘புத்தியைத் தெளிவிக்கிறதற்கு இச்சிக்கப்படத் தக்க விருட்சமுமாய் இருக்கிறது.’ எனவே அவளைப் பொறுத்தவரை சர்ப்பத்தின் வார்த்தைகளுக்குச் செவிகொடுக்கவும் விலக்கப்பட்ட விருட்சத்தின் கனியைப் புசிக்கவும் பல நல்ல காரணங்கள் இருந்தன. அவ்வாறே செய்யவும் தீர்மானித்தாள்.அது வருத்தத்திற்குரியது!

‘நலமானதை’ பிடித்துக்கொள்கிற வரையிலும் எல்லா வகையான அறிவும் செல்லுபடியாகும் என்று சிலர் வாதிடுகிறார்கள். 1தெச 5:21. ஆனால் ஏதேன் தோட்டத்தில் ஆதாமும் ஏவாளுக்கும் நேரிட்ட துக்ககரமான அனுபவமானது, அறிவு தன்னில்தானே மிகத்தீங்காக அமையலாம் என்பதைக் காட்டுகிறது. சில விஷயங்களை நாம் அறிந்துகொள்ளாமல் இருப்பதே நல்லது.

`நம் பாவத்தீர்மானங்களுக்கு எவ்வளவு எளிதில் காரணம் கற்பிக்கவும், நியாயப்படுத்தவும் முடியும் என்பதுபற்றி இந்தச் சம்பவம் கற்பிப்பது என்ன?`