---
title:  மேலும் படிக்க
date:   07/10/2022
---

‘‘சமீப வருடங்களாக, ‘கிட்டத்தட்ட மரணத்தைச் சந்தித்த அனுபவங்கள்’ என்று அழைக்கப்படுகிற ஒன்றைப் பற்றி ஆராய்கிறார்கள். அதாவது, ‘மரிக்கிறவரின்’ இருதயதுடிப்பு நின்று, சுவாசம் ஸ்தம்பிக்கிறதாம். பிறகு உயிர் வந்துவிடுகிறதாம். இடைப்பட்ட நேரத்தில் வேறொரு உலகில் பறந்ததாகவும், ஒளியான ஒருவரைச் சந்தித்ததாகவும் சொல்கிறார்கள். வேறு சிலர், வெகுகாலத்திற்கு முன் மரித்த உறவினர்களைச் சந்தித்ததாகச் சொல்கிறார்கள். மேலும் பலர், ஏன் மரணம்பற்றிய உண்மையறியாத கிறிஸ்தவர்கள்கூட, ஆத்துமா அழிவில்லாதது என்பதற்கு இந்தக் கதைகள் ஆதாரமாக நம்புகிறார்கள். ஏதோ தவறு நடக்கிறது என்பதற்குஇது தெளிவான எச்சரிக்கை; ஆனாலும், இந்த அனுபவங்களைப் பெற்ற பலர் தாங்கள் கிட்டத்தட்ட மரித்த நிலையில் இருந்தபோது சந்தித்த ஆவிக்குரிய ஜீவிகள் தங்களிடம் ஆறுதலாகப் பேசியதா கவும், அன்பு, சமாதானம், நற்குணம்பற்றி எடுத்துச் சொன்னதாகவும் கூறுகிறார்கள். ஆனால் கிறிஸ்துவிலான இரட்சிப்பு, பாவம், நியாயத்தீர்ப்பு பற்றி எதுவுமே சொன்னதாகச் சொல்வதில்லை. கிறிஸ்தவ மறுவாழ்வை சற்றே ருசிக்கிற வாய்ப்பைப் பெறுகிறவர்கள், கிறிஸ்தவப் போதனைகளின் மிகஅடிப்படையான விஷயங்களை கொஞ்சமேனும் பெறவேண்டுமல்லவா? ஆனாலும் நவீன யுக கோட்பாடுபற்றியே அவர்களுக்குக் கற்பிக்கப்படுவதால் அவர்கள் ‘மரிப்பதற்கு முன்’ இருந்ததைவிட கிறிஸ்தவ வாழ்வில் குறைவான நாட்டமுள்ளவர்களாகவே காணப்படுகிறார்கள். மேலும், தாங்கள் கிட்டத்தட்ட மரித்த அனுபவத்தை கிறிஸ்தவ பரலோக அனுபவத்தின் வெள்ளோட்டமென நம்புகிற அந்தக் கிறிஸ்தவர்கள், ஏன் அங்கே நவீனயுக உணர்வை அதிகளவில் பெற்றதற்கு பதிலாக கிறிஸ்தவ இறையியல் கருத்து எதையும் பெறவில்லை? ஏதேன் தோட்டத்தில் ஆதாமையும் ஏவாளையும் வஞ்சித்த அதே நபர், அதே பொய்யால் அவர்களை வஞ்சித்துவிட்டான். பார்க்கவும் பாடம் 11.

**கலந்துரையாடக் கேள்விகள்**

`தேவன் மன்னித்தாலும் பாவத்தின் அனைத்து விளைவுகளையும் அது சரிசெய்யவில்லை என்பதை ஆதாம், ஏவாளின் அனுபவம் எவ்வாறு காட்டுகிறது? இது ஏன் நாம் நினைவில் வைத்திருக்க வேண்டிய ஒரு முக்கியமான உண்மை?`

`ஆதாமையும் ஏவாளையும் எதிரி ‘மயக்கி இழுப்பதற்கான களமாக’ நன்மை தீமை அறியத் தக்க விருட்சம் இருந்தது. நம்மையும் தூண்டி, உள்ளே கால்வைக்கும்படி ‘மயக்கி இழுக்கிற’ சில களங்கள் யாவை?`

`‘தேவனுடைய நிபந்தனைகள்பற்றி முன்பு அவர்கள் நினைத்திருந்ததைவிட அவை அதிக கட்டுப்பாடானவை அல்ல; உலகத்திற்கு ஒத்துப்போவதால் உலக மக்களில் பெரிய செல்வாக்கை ஏற்படுத்தலாம்’1 என்று தேவனுடைய மக்களை நம்ப வைப்பதற்கு சாத்தான் முயலுகிறான். இந்த வஞ்சக வலையில் நாம் சிக்கிவிடாமல் இருப்பதற்கு என்ன செய்ய வேண்டும்?`