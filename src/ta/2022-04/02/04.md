---
title:  நீங்கள் சாகவே சாவதில்லை
date:   04/10/2022
---

`ஆதி 3:4இன் பொய் என்னென்ன வெவ்வேறு வழிகளில் காலங்கள் நெடுகிலும் மீண்டும் மீண்டும் சொல்லப்பட்டுள்ளன?`

ஆத்துமா அழிவில்லாதது என்று மக்கள் நம்புவதிலும் இந்தப் பொய் கச்சிதமாக வேலைசெய்துள்ளது. இந்தக் கருத்தின் அடிப்படையில் பல முற்கால மார்க்கங்களும் சித்தாத்தங்களும் தோன்றியுள்ளன. முற்கால எகிப்தில், இந்தக் கருத்துதான் மம்மிக்கள் செயல்முறைக்கும், பிரமிடுகளில் காண்பது போன்ற இறுதிச் சடங்கு கட்டிடக்கலைக்கும் ஊக்கமாக இருந்தன. இந்தக் கோட்பாடுதான் கிரேக்க சித்தாந்தத்தின் முக்கியத் தூண்களில் ஒன்றாக மாறியது. உதாரணமாக, பிளேடோவின் த ரிபப்ளிக் எனும் புத்தகத்தில் குளுகான் என்பவரிடம் சாக்ரடீஸ் இவ்வாறு கேட்கிறார்: ‘‘நம் ஆத்துமா அழிவில்லாதது, அதற்கு முடிவே இல்லை என்பது உனக்குத் தெரியாதா?’’. பிளேடோவின் ஃபேடோ எனும் புத்தகத்தில் இதேபோல சாக்ரடீஸ் பேசுவதாக வருகிறது: ‘‘நம் ஆத்துமா அழியாதது, முடிவில்லாதது; நம் ஆத்துமாக்கள் பாதாளங்களிலும் உயிரோடிருக்கும்’’. இந்தச் சித்தாந்த கருத்துகள் மேற்கத்திய கலாச்சாரத்தையும், அப்போஸ்தலர்களுடைய காலத்திற்கு பிறகான கிறிஸ்தவ மார்க்கத்தையும் வெகுவாக மாற்றயிருந்தன. ஆனால் அந்தக் காலத்திற்கு முன்னரே, ஏதேன் தோட்டத்தில் சாத்தானே அந்தக் கருத்துகளை ஆரம்பித்து வைத்தான்.

ஏதேன் சோதனையின் உச்சக்கட்டமாக ‘நீங்கள் சாகவே சாவதில்லை’ என்று சாத்தான் சொன்னான். ஆதி 3:4. அவ்வாறு அடித்துச் சொல்லி, தேவன் வார்த்தையைப் பொய்யாக்கும் வகையில் பேசினான்.

`ஆத்துமா அழில்லாதது என்கிற கருத்துக்கு முரணாக பின்வரும் வசனங்கள் சொல்வது என்ன? அந்தப் பொய்யை வாயடைக்க இந்த வசனங்களை எவ்வாறு பயன்படுத்தலாம்? சங் 115:17; யோவான் 5:28, 29; சங் 146:4; மத் 10:28; 1கொரி 15:51-58.`

ஆத்துமா இயற்கையாகவே அழிவில்லாதது என்கிற சாத்தானின் கோட்பாடு இன்றைய நவீன உலகிலும் நிலைத்திருக்கிறது. மரிக்கும்போது மற்றொரு உணர்வு நிலைக்குச் செல்கிறோம் என்கிற கருத்தை புத்தக்கங்கள், திரைப்படங்கள், தொலைக்காட்சி நிகழ்ச்சிகள் போன்ற பல ஊடகங்கள் வலியுறுத்தி வருகின்றன. பல கிறிஸ்தவ பிரசங்க மேடைகளிலும் இந்தத் தவறான கருத்து அறிவிக்கப்படுவது வருத்தகரமானது. இதோடு அறிவியலும் கைகோர்த்துள்ளது. அமெரிக்காவில் இதற்கென ஒரு அறக்கட்டளையே உள்ளது; அவர்கள் மரித்தோருடன் பேசுவதற்கு தாங்கள் உதவுவதாகச் சொல்கிறார்கள்; மேலும், மரித்தவர்கள் ‘மூலக்கூறுகளுக்கு அப்பாற்பட்ட’ நபர்களாக வாழ்வதாக நம்புகிறார்கள். இந்தத் தவறான கருத்து எல்லா இடங்களிலும் பரவியிருப்பதால், மனித வரலாற்றின் இறுதிநிகழ்வுகளில் இந்த வஞ்சகம் முக்கியப் பங்காற்றும் என்பதில் சந்தேகமில்லை.

`இந்தப் பொய் என்னென்ன வழிகளில் உங்களுடைய கலாச்சாரத்தில் வெளிப்பட்டுள்ளது? நம்புலனுணர்வுகள் சொல்வதைவிட நாம் ஏன் தேவ வார்த்தையைச் சார்ந்திருக்க வேண்டும்?`