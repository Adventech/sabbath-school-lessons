---
title:  சுவிசேஷத்தின் முதல் வாக்குத்தத்தம்
date:   06/10/2022
---

`மனுக்குலத்தார் அனைவருக்கும் ஆதி 3:15, 21 கொடுக்கிற நம்பிக்கை என்ன?`

விழுகைக்கு ப்பிறகு உலகிற்கு நேர்ந்த துக்ககரமான நிகழ்வை ஆதி 3 விவரிக்கிறது. எல்லாமே மாறியது; உலகம் எப்படி இருந்திருக்க வேண்டும், ஆனால் எப்படி மாறிவிட்டது என்பதை ஆதாமும் ஏவாளும் காணமுடிந்தது.

அந்த விரக்திக்கும் மனமடிவுக்கும் மத்தியிலும், அப்போதைக்கும் எதிர்காலத்திற்கும் தேவன் நம்பிக்கை கொடுத்தார். முதலாவது மேசியாகுறித்த நம்பிக்கையைச் சொல்லி சர்ப்பத்தைச் சபித்தார். ‘உனக்கும் ஸ்திரீக்கும், உன் வித்துக்கும் அவள் வித்துக்கும் பகை உண்டாக்குவேன்; அவர் உன் தலையை நசுக்குவார், நீ அவர் குதிங்காலை நசுக்குவாய்’. ஆதி 3:15.

‘பகை’ என்பதற்கான எபிரெய வார்த்தை எய்பா. அது, நன்மைக்கும் தீமைக்கும் இடையே பிரபஞ்சத்தில் நீண்டகாலம் நடக்கவிருந்த போராட்டத்தை மட்டுமல்ல, தனிப்பட்ட விதத்தில் பாவத்தின்மேல் ஏற்படுகிற ஒரு வெறுப்பையும் சுட்டிக்காட்டியது; அதை தேவன்தாமே தம் கிருபையால் மனிதனுடைய சிந்தையில் ஊன்றினார். இயல்பில், நாம் முற்றிலும் விழுந்தவர்கள். எபே 2:1, 5; ‘பாவத்திற்கு அடிமைகள்’. ரோமர் 6:20. ஆனாலும், ஒவ்வொரு மனிதனின் வாழ்க்கையிலும் கிறிஸ்து ஊன்றியிருக்கிற கிருபை சாத்தானுக்கு எதிராக ஒரு பகையை உருவாக்குகிறது. இந்தப் ‘பகை’ ஏதேனில் கிடைத்த தேவ ஈவு; அது அவரது இரட்சண்ய கிருபையை நாம் பெறச்செய்துள்ளது. மனமாற்றுகிற இந்தக் கிருபையும், புதுப்பிக்கிற இந்த வல்லமையும் இல்லாவிட்டால், மனுக்குலம் தொடர்ந்து சாத்தானுடைய கைதியாக, அவன் கட்டளைபடி செய்கிற வேலைக்காரனாக இருந்திருக்கும்.

அடுத்ததாக கர்த்தர் மேசியா குறித்த வாக்குறுதியை விளக்குவதற்காக மிருகப்பலியைப் பயன்படுத்தினார். ஆதி 3:21. ‘ஆதாம் தேவனுடைய விசேஷித்த வழிகாட்டுதல்களின் படி பாவத்திற்காக பலியைச் செலுத்தியபோது, அந்தச் சடங்கு அதிக வேதனையைக் கொடுத்தது. தேவன்மட்டுமே கொடுக்கக்கூடிய உயிரை, அவன் கையாலே கொன்று, பாவத்திற்கு நிவாரணம் செய்யவேண்டியதிருந்தது. அப்போதுதான் முதன்முதலாக மரணத்தைப் பார்த்தான். இரத்த வெள்ளத்தில், மரண வேதனையால் துடித்த பலிமிருகத்தைப் பார்த்தபோது, அந்தப் பலிமிருகம் யாரைச் சுட்டிக்காட்டிய, மனிதனுக்காகப் பலியாகவிருந்த அந்த தேவகுமாரனை அவன் விசுவாசத்தோடு காணவேண்டியதிருந்தது’.

`ஏதேனில் முதன்முதலாக வெளிப்படுத்தப்பட்ட உண்மைபற்றி 2கொரி 5:21; எபி 9:28 வசனங்கள் என்ன சொல்லுகின்றன?`

தங்களுக்கு மரணம் காத்திருப்பதை அறிந்தவர்களாக ஆதாமும் ஏவாளும் ஏதேன் தோட்டத்தைவிட்டுப் புறப்பட்டார்கள். ஆதி 3:19, 22-24. ஆனால் நிர்வாணிகளாக அல்லது தாங்கள் செய்த அத்தி இலை ஆடைகளோடு செல்லவில்லை. ஆதி 3:7. தேவன்தாமே ‘தோல் உடைகளை உண்டாக்கி அவர்களுக்கு உடுத்தினார்’. ஆதி 3:21. அது அவருடைய நீதியாகிய உடுப்புக்கு அடையாளமாக இருந்தது. சக 3:1-5; லூக் 15:22. எனவே, துவக்கத்திலேயே, ஏதேனில்தானே, மனுக்குலத்திற்கு சுவிசேஷத்தை வெளிப்படுத்தினார்.