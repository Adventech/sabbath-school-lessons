---
title:  குறிசொல்லுதலும் மூதாதையர் வழிபாடும்
date:   07/12/2022
---

நெக்ரோஸ் மேன்டியா எனும் கிரேக்கத் தொடரின் அர்த்தம் ‘மரித்தவர் குறிசொல்லுதல்’ என்பதாகும். குறிசொல்லுதல் பண்டைய காலம் முதற்கொண்டே தொடரு கிறது; வருங்கால நிகழ்வுகளை அறிந்துகொள்ள மரித்தோரின் ஆவிகளை வர வழைத்து, அவர்களிடம் கேட்பதாக நம்புகிறார்கள். மூதாதையர் வழிபாடு என்பது இறந்துபோன மூதாதையர்களை வணங்குவது; அவர்கள் தங்கள் குடும்பத்தைச்சேர்ந்தவர்கள் என்பதால், தங்களுக்கு உதவுவார்கள் என்று நம்புகிறார்கள். ஆத்துமா அழிவில்லாதது என்று நம்புகிறவர்களும், பிரியமானவர்களை இழந்து வாடுபவர்களும் இந்த அஞ்ஞான நடவடிக்கைகளால் ஈர்க்கப்படலாம். 

`மரித்தவர்களிடம் பேசுகிற பேச்சுக்கே இடமில்லை. அதுகுறித்த என்ன ஆவிக்குரிய பாடங்களை எந்தோரில் அஞ்சனம் பார்க்கிற ஸ்திரீக்கும் சவுலுக்கும் இடையேயான அனுபவத்திலிருந்து கற்றுக்கொள்ளலாம்?`

பண்டைய இஸ்ரவேலின் இறையாட்சியில் ஆவிமார்க்கத்தார், அஞ்சனம் பார்க்கிறவர்கள், குறிசொல்லுகிறவர்கள், மாயவித்தைக்காரர்கள் போன்றவர்கள் கர்த்தருக்கு அருவருப்பானவர்களாக இருந்தார்கள்; அவர்களைக் கல்லெறிந்து கொல்லும்படி வேதாகமம் சொல்லுகிறது. லேவி 19:31; லேவி 20:6, 27; உபா 18:9-14. அந்தக் கட்டளையின்படி, சவுல் அஞ்சனம் பார்க்கிறவர்களையும், குறிசொல்லுகிறவர்களையும் இஸ்ரவேலிலிருந்து அழித்துவிட்டார். 1சாமு 28:3, 9. 

தேவன் அவரைப் புறக்கணித்தபிறகு, சவுல்தாமே அஞ்சனம் பார்க்கிற ஒரு ஸ்திரீயைத் தேடி கானானிய பட்டணமான எந்தோருக்குச் சென்றார். 1சாமு 28:6, 7, 15; ஒப்பிடவும்: யோசுவா 17:11; சங் 83:9. இறந்துபோன சாமுவேல் தீர்க்கதரிசியை எழும்பிவரப்பண்ணும்படி அவளிடம் கேட்டார்; சாமுவேல் போன்ற தோற்றத்திலிருந்த ஒருவர் குறிசொல்லுகிறவரைப் போல உடையுடன் எழுந்துவந்து, சவுலிடம் பேசினார். 1சாமு 28:13-19. சாமுவேலைப் போல காட்சி யளித்த அந்த வஞ்சக ஆவியானது சவுலிடம், ‘நாளைக்கு நீயும் உன் குமாரரும் என்னோடிருப்பீர்கள்’ என்று சொன்னது. 1சாமு 28:19. சாமுவேலைப்போல தோற்றமளித்த அந்த வஞ்சக ஆவி, சவுலின் மரணத்தை முன்னறிவித்ததன்மூலம், ஆத்துமா அழிவில்லாதது என்கிற வேதாகமத்திற்கு முரணான கோட்பாட்டை வலியுறுத்தியது. அது மிகப் பெரிய வஞ்சகம்; ஏற்கனவே, தானே அழித்த ஒரு விஷயத்தில் தான் ஈடுபடாமல் இருப்பது நல்லது என்பதை சவுல் அறிந்திருந்தால் நன்றாக இருந்திருக்கும். 

பிறகு ஏறத்தாழ இரண்டு நூற்றாண்டுகளுக்குப் பிறகு ஏசாயா தீர்க்கதரிசி இவ்வாறு எழுதுகிறார்: ‘அவர்கள் உங்களை நோக்கி: அஞ்சனம்பார்க்கிறவர்களிடத்திலும், முணுமுணென்று ஓதுகிற குறிகாரரிடத்திலும் விசாரியுங்கள் என்று சொல்லும்போது, ஜனங்கள் தன் தேவனிடத்தில் விசாரிக்கவேண்டியதல்லவோ? உயிருள்ள வர்களுக்காகச் செத்தவர்களிடத்தில் விசாரிக்கலாமோ? வேதத்தையும் சாட்சி ஆகமத்தையும் கவனிக்க வேண்டும்; இந்த வார்த்தையின்படியே சொல்லாவிட்டால், அவர்களுக்கு விடியற்காலத்து வெளிச்சமில்லை’. ஏசா 8:19, 20; 19:3. 

`நாம் தவறென அறிந்திருக்கிற விஷயங்களைக்கூட நாம் அழுத்தத்தில் இருக்கும்போது எத்தனை முறை செய்துவிடுகிறோம்? அதிலிருந்து நம்மைப் பாதுகாப்பதற்கு விசுவாசமும் ஜெபமும் தேவ வார்த்தைக்குக் கீழ்ப்படிவதும் ஏன் ஒரே வழியாக இருக்கிறது?`