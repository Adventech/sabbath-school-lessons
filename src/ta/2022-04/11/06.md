---
title:  ஆள்த் தோற்றங்களும் பிற தரிசனங்களும்
date:   08/12/2022
---

குறிசொல்லுதல் போலவே மரித்த ஒருவரைப் போல பிசாசு தோற்றமளிப்பதும், பிறத்தோற்றங்களில் வருவதும் உண்டு. இறந்துபோன குடும்ப அங்கத்தினர், நண்பர், வேறு யாராவது ஒருவர் போலத் தோற்றமளிக்கலாம். தோற்றமும் குரலும் இறந்தவர் போலவே இருக்கும். தேவ வார்த்தையில் உறுதியாக இல்லாதவரை வஞ்சிக்க சாத்தான் இவ்வாறு முயலுகிறான். எலன் ஒய்ட் இவ்வாறு எச்சரிக்கிறார்: ‘பொய் சொல்லுகிற இந்த ஆவிகள் அப்போஸ்தலர்கள்போல தோற்றமளித்து, அவர்கள் பூமியில் இருந்தபோது ஆவியானவரின் ஏவுதலினால் எழுதியதை அவர்களே வேண்டாமெனச் சொல்வதுபோலச் செய்கின்றன’1. மேலும், ‘மாபெரும் வஞ்சக நாடகத்தின் உச்சக்கட்டமாக, சாத்தான்தானே கிறிஸ்து போலத் தோற்றமளிப்பான்’2. 

`பிசாசின் இத்தகையை வஞ்சகங்களுக்கு எதிராக நம்மைப் பாதுகாக்கிற விஷயங்கள் யாவை? 2கொரி 11:14, 15; எபே 6:10-18.`

‘மாம்சத்தோடும் இரத்தத்தோடுமல்ல, துரைத்தனங்களோடும், அதிகாரங்களோடும், இப்பிரபஞ்சத்தின் அந்தகார லோகாதிபதிகளோடும், வானமண்டலங்களிலுள்ள பொல்லாத ஆவிகளின் சேனைகளோடும் நமக்குப் போராட்டம் உண்டு’ என்று பவுல் நம்மை எச்சரிக்கிறார். எபே 6:12. எபே 6:13-18 சொல்கிற ‘தேவனுடைய சர்வாயுதவர்க்கத்தை’ தரிப்பதுமட்டுமே இத்தகைய வஞ்சகங்களி லிருந்து நம்மைப் பாதுகாக்கும். எபே 6:13. 

ஆள்போலத் தோற்றமளிப்பது உட்பட சாத்தான் பல்வேறு தோற்றங்களில் வருவது அதிக அச்சுறுத்தலாகவும் வஞ்சகச் செயலாகவும் இருக்கலாம்; ஆனால் தேவனுடைய பாதுகாப்பைப் பெற்று, தேவ வார்த்தையில் உறுதியாக இருக்கிற எவரையும் அவை தவறாக வழிநடத்த முடியாது. மனிதர்களின் சாவாமை நிபந்தனைக்குட்பட்டது என்கிற வேதாகமக் கோட்பாட்டை நம்புகிறவர்கள், மரித்தவர்கள் தோன்றுவதும் பேசுவதும் சாத்தானின் வஞ்சக வேலை என்பதையும், தேவனுடைய வல்லமையான கிருபையால் அதைப் புறக்கணிக்க வேண்டும் என்பதையும் அறிந்திருப்பார்கள். அந்த வெளிப்பாடு எவ்வளவு உண்மைபோல, ஆற்றல்மிக்கதாகத் தோன்றினாலும், மரித்தவர்கள் கல்லறையில் நித்திரைபண்ணுகிறார்கள் என்கிற போதனையில் உறுதியாக இருக்க வேண்டும். 

பிரியமான ஒருவரை இழக்கிறீர்கள், பின்னர் அவரே தோன்றுகிறார் என்று கற்பனை செய்துகொள்ளுங்கள். அவர் உங்களிடம் அன்பாகப் பேசுகிறார். நீங்கள் இல்லாமல் மிகவும் வருந்துவதாகக் கூறுகிறார். ஆம், அவர்களுக்குமட்டுமே புலப்படக்கூடிய விஷயங்களைச் சொல்லுகிறார். இப்போது தாங்கள் மிகச்சிறந்த ஓர் இடத்தில் இருப்பதாகக் கூறுகிறார். மரித்தோரின் நிலைபற்றி வேதாகமம் போதிப்பதில் உறுதியாக இல்லாதவர்கள், குறிப்பாக, அதை நம்புவதற்கு ஆவலாக இருப்பவர்கள் வஞ்சகத்தில் எவ்வளவு எளிதாக விழக்கூடுமென யோசியுங்கள்!

`‘தேவனுடைய சர்வாயுதவர்க்கத்தை’ தரிப்பது என்றால் என்ன? கடைசிக்கால வஞ்சகங்கள் சம்பந்தமாக மட்டுமல்ல, அனுதினமும் நடைமுறை ரீதியாக இதை நாம் எவ்வாறு நம் வாழ்க்கையின் ஒவ்வோர் அம்சத்திலும் பயன்படுத்தலாம்?`