---
title:  மறைஞானம்
date:   04/12/2022
---

மறைஞானம் கருத்துகள் நம் உலகில் ஏராளம் உள்ளன. ‘மறைஞானம்’ என்பதே ஒரு சிக்கலான வார்த்தைதான்; அது பல்வேறு கருத்துகளை உள்ளடக்கியது. மார்க்க ரீதியாகப் பார்த்தால், ஒருவர் தன்னிலை மறந்து, ஏதோ ஒரு வகை ஆன்மிக அனுபவம்மூலம் தெய்வத்தோடு ஒன்றிணைகிற அனுபவம். ஒரு சில சபைகளின் ஆராதனை அனுபவம் இவ்வாறு இருக்கும். இதன் வடிவமும் தீவிரமும் வேறுபடலாம்; ஆனால் எழுதப்பட்ட தேவ வார்த்தையின் அதிகாரத்திற்கு பதிலாக ஒருவர் தன் உள்ளுணர்வு அனுபவங்கள்மூலம் நடப்பார். எப்படி இருந்தாலும், வேதாகமக் கோட்பாட்டிற்கு முக்கியத்துவம் இருக்காது; ஒரு கிறிஸ்தவர் தன்னுடைய அனுபவங்களால் பாதிக்கப்படுகிற நிலை காணப்படும். இத்தகைய உள்ளுணர்வு மார்க்கம் எவ்வித வஞ்சகத்திற்கும் எதிராக, குறிப்பாக கடைசிக் கால வஞ்சகத்திற்கு எதிராக எந்தவித பாதுகாப்பையும் வழங்குவதில்லை. 

`மத் 7:21-27இன் இயேசுவின் வார்த்தைகளின்படி, நம் ஆவிக்குரிய வீட்டை ‘கற்பாறையின் மேலோ’, ‘மணலின் மேலோ’ கட்டுவது என்றால் என்ன?`

வேதாகமக் கோட்பாடுகளை பொருத்தமற்றவையாகக் கருதுகிற வலுவான போக்கு பின்நவீனத்துவக் காலத்தில் காணப்படுகிறது; அக்கோட்பாடுகளை காலாவதியான மார்க்கத்தின் கடுமையான பிரதிபலிப்புகளாகக் கருதுகிறார்கள். இந்தச் செயல்முறையில், சில வேதாகமச் சம்பவங்களைக் குறிப்பிட்டு, அவை உண்மையாக இருக்க முடியாது என்றும், இயேசு இப்போது இருந்தால், அதில் எழுதியுள்ளபடி நடக்க அனுமதித்திருக்க மாட்டார்என்றும் வாதிடுகிறார்கள். தனிப்பட்ட உணர்வுகள், ரசனைகளை வைத்து வேதவசனங்களுக்கு விளக்கம் காண்கிறார்கள்; தேவனுக்குக் கீழ்ப்படியும்படி போதிக்கிற வசனங்களைப் புறக்கணிக்கிறார்கள். ஆனால் கற்பாறைமேல் வீட்டைக் கட்ட, அந்தக் கீழ்ப்படிதல்தான் அவசியமென இயேசு சொல்லியிருக்கிறார். 

இயேசுவை விசுவாசிப்பதால், கோட்பாட்டை நம்பவேண்டிய அவசியமில்லை என்று நினைக்கிறவர்கள், ஆபத்தான களத்தில் கால்வைக்கிறார்கள். ஏராளமான புரொட்டஸ்டன்டுகளுக்கு மரணதண்டனை விதித்த ரோம விசாரணையாளர்கள் இயேசுவை நம்பினார்கள். கிறிஸ்துவின் நாமத்தினால் ‘பிசாசுகளைத் துரத்தினவர்கள்’ அவரை விசுவாசித்தார்கள். மத் 7:22. ‘மனிதன் எதை நம்பினாலும் எந்தப் பாதிப்பும் இல்லை என்று நினைப்பது சாத்தானின் வெற்றிகரமான வஞ்சகங்களில் ஒன்று. சத்தியத்தின்மேல் அன்புவைத்து அதை ஏற்றுக்கொண்டால் ஆத்துமா பரிசுத்தமாகும் என்பதை அறிந்திருக்கிறான். எனவே சத்தியத்துக்குப் பதிலாக தவறான தத்துவ விளக்கங்களையும், கட்டுக்கதைகளையும் வேறொரு சுவிசேஷத்தையும் வைக்க தொடர்ந்து வகை தேடுகிறான்’.–Ellen G. White, The Great Controversy, p. 520.

`நம் உணர்வுகளும் ஆசைகளும் நம்மைச் செயல்பட வைப்பதற்குப்பதிலாக, தேவவார்த்தையின்படி நம்மைச் செயல்படவைப்பதற்கு நாம் எவ்வாறு போராடலாம்?`