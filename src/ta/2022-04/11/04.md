---
title:  மறுஅவதாரம்
date:   06/12/2022
---

ஆத்துமா அழிவில்லாதது என்கிற அஞ்ஞானக் கருத்துதான் மறுஅவதாரம் போன்ற வேதாகமத்திற்கு முரணான கருத்துகள் உருவாக காரணமாக உள்ளன. உலகத்தின் சில முக்கிய மார்க்கங்கள் இந்தக் கருத்தை ஏற்றுக்கொண்டுள்ளன. பெரும்பாலான கிறிஸ்தவர்கள் அழிவில்லாத ஆத்துமா பரலோகத்திலோ நரகத்திலோ நிரந்தரமாகக் குடியிருப்பதாக நம்புகிற அதே வேளையில், மறுஅவதாரக் கருத்தை நம்புகிறவர்கள், அழிவில்லாத ஆத்துமா இந்தப் பூமியிலேயே மாறி மாறி மரணத்திற்கும் பிறப்புக்கும் ஆளாவதாக நம்புகிறார்கள். 

வேறு சிலர், மறுஅவதாரம் என்பது ஒரு விசேஷித்த பரிணாம செயல்முறை என்றும், அது பூரணத்தை நோக்கிய பயணத்தில் அந்த ஆத்துமா உயர்மட்ட அறிவையும் அழியாமையையும் பெற உதவுவதாகும் கருதுகிறார்கள். இந்துக்கள், ஆன்மாவானது ஆறு வகை பிறப்புகளைக் கடந்து செல்வதாக நம்புகிறார்கள். அவை: விலங்கு, பறவை, ஊர்வன, நீர் வாழ்வன, தாவரம், தேவர்கள் உட்பட மனிதர்கள். 

`இயேசு ‘ஒரே தரம்’ மரித்தார். எபி 9:25-28; 1பேதுரு 3:18. எல்லா மனிதர்களும் ‘ஒரேதரம்’ மரிக்கிறார்கள். எபி 9:27. அப்படியானால், கிறிஸ்தவர்களெனச் சொல்லிக்கொள்கிற சிலர் ஏன் ஏதாவது ஒரு வகை அவதாரத்தை நம்புகிறார்கள்?`

அநேகர் தாங்கள் நம்பவேண்டியதை நம்பாமல், தாங்கள் நம்ப விரும்புகிறதை நம்புகிறார்கள். ஏதாவது கோட்பாடு அவருக்கு மனஅமைதியும் சௌகரியமும் கொடுத்தால், அதுபற்றி விவாதிப்பதில்லை. ஆனால்வேதாகமத்தை நம்புகிறவர்கள், மறுஅவதாரக் கருத்தை நம்புவதற்கு வாய்ப்பே இல்லை.

முதலாவது, ‘ஆத்துமா’ அழிவுள்ளது, உயிர்த்தெழுதல் இருக்கிறது என்கிற வேதப்போதனைக்கு இந்தக் கோட்பாடு முரணாக உள்ளது. 1தெச 4:13-18. 

இரண்டாவது, இயேசு கிறிஸ்துவின் மீட்பின் கிரியையை விசுவாசிப்பதன் மூலம் கிருபையால் இரட்சிப்பு கிடைக்கிறது என்கிற கோட்பாட்டை புறக்கணிக்கிறது. எபே 2:8-10. அதற்குப் பதிலாக மனித கிரியைகளை முன்வைக்கிறது.

மூன்றாவது, ஒருவரின் நித்திய வாழ்க்கையை இந்த வாழ்க்கையில் அவர் செய்கிற தீர்மானங்கள்தாம் தீர்மானிக்கின்றன என்கிற வேதாகமப்போதனையை மறுக்கிறது. மத் 22:1-14; மத் 25:31-46. 

நான்காவது, கிறிஸ்துவின் இரண்டாம் வருகையை அர்த்தமற்றதாகவும் பொருத்தமற்றதாகவும் இந்தக் கோட்பாடு மாற்றுகிறது. யோவான் 14:1-3.

ஐந்தாவது, ஒருவர் இந்த வாழ்க்கையில் செய்த தவறுகளை மரணத்திற்கு பிறகான வாழ்க்கையில் சரிசெய்ய வாய்ப்புள்ளதென்று வேதாகமத்திற்கு முரணான கருத்தை இந்தக் கோட்பாடு முன்வைக்கிறது. எபி 9:27. 

சுருக்கமாக, கிறிஸ்தவ விசுவாசத்தில் மறு அவதாரம் என்கிற கருத்துக்கே இடமில்லை.