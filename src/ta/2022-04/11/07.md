---
title:  மேலும் படிக்க
date:   09/12/2022
---

‘குறுஞ்செய்திகள், தொலைபேசி அழைப்புகள், வீடியோ அழைப்புகள்மூலம்’ இறந்தவர்களைத் தொடர்புகொள்ள அனுமதிக்கிற தொழில்நுட்பத்தை உருவாக்கி வருவதாகக் கூறுகிற ஒரு நிறுவனம் உள்ளது. மரித்தவர்களை மூலக்கூறு நிலையைக் கடந்தவர்கள் என்று அந்த இணையதளம் அழைக்கிறது; மனிதர்கள் இறந்ததும் அவர்கள், ‘வேறொரு நித்திய நிலைக்குச்’ செல்வதாகவும், ஆனால் ‘தங்கள் சுயஉணர்வையும், அடையாளத்தையும், முந்தைய உடல் தோற்றத்தின் முக்கிய அம்சங்களையும் தக்கவைத்துக் கொள்வதாகவும்’ சொல்கிறது. மூலக்கூறு நிலையில் உள்ளவர்களுக்கும் மூலக்கூறு நிலையைக் கடந்தவர்களுக்கும் இடையே மூன்று கட்டங்களில், தகவல் தொடர்புகொள்வதற்கான தொழில்நுட்பத்தை உருவாக்குவதாக அந்த நிறுவனத்தில் உள்ளவர்கள் கூறுகிறார்கள். 	

முதல் கட்டத்தில் ‘மூலக்கூறு நிலையைக் கடந்த குடும்பத்தினர், நண்பர்கள், ஒவ்வொரு துறையிலும் நிபுணர்களாக இருந்தவர்கள் ஆகியோருடன் குறுஞ்செய்தி மற்றும் தட்டச்சு மூலம் தொடர்புகொள்ளலாம். இரண்டாம் கட்டத்தில், ‘நித்தியமான வேறொரு பகுதியில் வாழ்கிற பிரியமானவர்களுடன் பேசுகிற வசதியைப் பெறலாம்’. மூன்றாவது கட்டத்தில், ‘வித்தியாசமான கண்ணோட்ட நிலையிலிருந்து அனைத்து சாத்தியக்கூறுகளையும் அனுபவிக்கிறவர்களின் குரலைக் கேட்கிற, அவர்களைப் பார்க்கிற’ வசதிகளை ஏற்படுத்து வார்களாம். 

தொடர்புகொள்கிற மரித்தவர்கள், தங்களை யாரெனச் சொல்கிறார்களோ அது உண்மைதானா என்று சோதிப்பதற்கான விதத்தைக் கேட்டால் திகிலாக இருக்கிறது. அந்த இணையதளம் இவ்வாறு சொல்கிறது: ‘‘உதாரணமாக, மரித்து வேறொரு பகுதிக்குச் சென்ற தன் மகளிடமோ மகனிடமோ பிரிவால் வாடுகிற பெற்றோர் இவ்வாறு கேட்கலாம்: ‘நீ குழந்தையாக இருந்தபோது ஸ்னூபி என்கிற பெயரில் ஒரு நாய் இருந்ததா? உன்னுடைய பத்தாவது பிறந்தநாளன்று உனக்கு சிறு கத்தி ஒன்றைக் கொடுத்தோமா?’’’ எலன் ஒய்ட்டின் எச்சரிப்பை வாசியுங்கள்: ‘ஆவியுலக ஜீவிகள் சிலசமயங்களில் மனிதர்களுக்குமுன் இறந்துபோன அவர்களுடைய நண்பர்களைப் போலத் தோன்றி, அவர்கள் வாழ்க்கையில் நிகழ்ந்த சம்பவங்களைக் கூறுகின்றன; அவர்கள் உயிரோடு இருந்தபோது செய்தவற்றைச் செய்கின்றன’. 

**கலந்துரையாடக் கேள்விகள்**

`கலாச்சார ரீதியாக ஏற்றுக்கொள்ளத்தக்கது என்கிற பெயரில் கிறிஸ்தவர்கள் பலர் ஊடகங்கள் பரப்புகிற எல்லா செய்திகளையும் உள்வாங்குகிறார்கள். ஊடகத்தோடானநம் தொடர்பை என்ன வேதாகம நியதிகள் கட்டுப்படுத்த வேண்டும்? சங் 101:1-8; நீதி 4:23; பிலி 4:8.`

`நாம் எதிர்கொண்ட அதே வஞ்சகங்களுக்கு ஆளாகாமல், சாத்தானுடைய கடைசிக்கால வஞ்சகங்களை மேற்கொள்ள மற்றவர்களுக்கு நாம் எவ்வாறு உதவலாம்?`

`‘சாமுவேலை’ கல்லறையிலிருந்து எழும்பிவரச் செய்த சம்பவமானது, மரித்தவர்கள் உயிரோடு இருப்பதற்கான வேதாகம ஆதாரமென பலக் கிறிஸ்தவர்கள் கருதுகிறார்கள். ஒரு வசனத்தையோ சம்பவத்தையோ வைத்து ஒரு கோட்பாட்டை உருவாக்கக் கூடாது; மாறாக, ஒரு தலைப்புபற்றி ஒட்டுமொத்த வேதாகமும் சொல்வதைக் கவனிக்க வேண்டும் என்பதுபற்றி இந்தச் சம்பவம் போதிப்பது என்ன?`