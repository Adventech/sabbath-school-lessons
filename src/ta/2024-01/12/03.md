---
title:  கர்த்தருக்கு ஒரு புதிய பாட்டைப் பாடுங்கள்
date:   18/03/2024
---

`இந்த வசனங்களில் வருகிற பொதுக் கருத்து என்ன? சங்கீதம் 33:3; 40:3; 96:1; 98:1; 144:9; 149:1.`

கர்த்தருக்கு புதிய பாட்டை பாடுமாறு இந்த சங்கீதங்கள் அழைக்கின்றன. ஏன் புதிய பாட்டை பாட வேண்டுமாம்? பூமியின் நீதிபதியாகிய அவர் ஒவ்வொரு நாளும் புதிய அக்கறையோடு நம்மைக் கவனித்து வருகிறார். அந்தப் புதிய பராமரிப்புகளை புதிய பாடலாக பாட வேண்டுமாம்.

எதிரிகளிடமிருந்து விடுதலை, மரணத்திலிருந்து பாதுகாப்பு, இஸ்ரவேலுக்கான தேவகிருபை போன்றவை ஒரு புதிய பாடலை பாடுவதற்கான காரணமாக அமையலாம். புதிய பாடல் என்பது ஒரு சிறப்புப் பாடலாகும்; இது மகிழ்ச்சியை வெளிப்படுத்துகிறது; தேவன்மீதுள்ள பக்தியை உறுதிப்படுத்துகிறது. விடுதலையின் புதிய அனுபவத்தால் தேவனை தங்கள் சிருஷ்டிகராகவும் ராஜாவாகவும் ஒப்புக்கொள்கிறார்கள். புதிய பாடல்பற்றிய சங்கீதங்களில் தேவன்மீது நம்பிக்கை, அவருடைய அற்புதச் செயல்களைப் புகழுதல், துன்பங்களிலிருந்து விடுபடுதல் போன்றவை வெளிப்படுகின்றன.

`ஏசாயா 42:10-12; வெளி 5:9; 14:3 ஆகியவற்றிலிருந்து புதிய பாடல்பற்றி நாம் என்ன ஊகிக்கமுடிகிறது?`

‘தேவனைச் சேர்ந்த ஜனமாகிய இஸ்ரவேல் புத்திரர்’ என்று சங் 148:14 இல் தேவனுடைய மக்கள் சித்திரிக்கப்படுகிறார்கள். அனைத்துப் படைப்புகளிலும் இஸ்ரவேலுக்கு மிகவும் சிறப்பான அந்தஸ்து உள்ளது என்று தெரிகிறது. எனவே, தேவனைப் புகழ்கிற கடமை இவர்களுக்கு உள்ளது. ஆட்டுக்குட்டியானவரின் இரத்தத்தால் இரட்சிப்பைப் பெற்றுள்ளவர்கள் தங்கள் மீட்பரைப் புகழ்ந்து, புதிய பாடலைப் பாடும்படி வேதாகமம் ஊக்குவிக்கிறது. புதிய பாடல் என்பது இதுவரை யாரும் கேட்டிராத ஒரு பாடல். இது ஒருவரின் வாழ்க்கையில் தேவ கிருபையின் தெளிவான அனுபவத்தை நினைவுபடுத்தும் பாடல். இது புது நம்பிக்கையை வெளிப்படுத்துகிறது. எதிர்காலத்தில் தேவமாட்சிமையின் தனித்துவ அனுபவத்தை எதிர்பார்ப்பதில் இந்தப் பாடலின் புதுமை வெளிப்படுகிறது. உண்மையான தொழுகையானது பலிகளுக்கும் காணிக்கைகளுக்கும் அப்பாற்பட்டது. தேவனோடுள்ள உறவை அது பிரதிபலிக்கிறது, அது எப்போதும் புதியதாகவும் ஆற்றல் மிக்கதாகவும் இருக்கும். ஒருவிதத்தில், புதிய பாடல் என்பது ஒவ்வொரு நாளும் தேவன் நமக்காகச் செய்கிற அன்பின் செயல்களை வெளிப்படுத்துகிற புதிய வெளிப்பாடு என்று சொல்லலாம்.

`உங்கள் வாழ்வில் தேவனுடைய ஆசீர்வாதங்களைப் புகழ்ந்து, நீங்கள் ஒரு புதிய பாடலைப் பாடினால், அது என்னவாக இருக்கும்?`