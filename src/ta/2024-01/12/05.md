---
title:  தேசங்களுக்கு தேவ மகிமையை அறிவித்தல்
date:   20/03/2024
---

`தொழுகையின் என்ன பன்முக அம்சங்களை சங்கீதம் 96 சொல்கிறது?`

தேவனைப் பாடுதல் (சங் 96:1,2), அவருடைய நாமத்தைப் போற்றுதல் (சங் 96:2), அவர் செய்த நன்மைகளை அறிவித்தல் (சங் 96:3,4), அவருடைய ஆலயத்திற்குக் காணிக்கை கொண்டுவருதல் (சங் 96:8) போன்றவை அடங்கியதே தொழுகை. இந்தப் பண்புகளுக்கு அதிகமாக ஆராதனையின் இன்னோர் அம்சத்தை சங்கீதம் 96 காட்டுகிறது - மற்ற மக்களுக்கு கர்த்தருடைய ராஜ்யத்தை அறிவிக்கிற சுவிசேஷப் பரிமாணம். சங் 96:2,3,10. ஆனால் பாடுவதும், புகழ்வதும், காணிக்கையும், ஊழியமும் தனித்தனியான செயல்கள் அல்ல; அவை தொழுகையின் வெவ்வேறு வெளிப் பாடுகள். எல்லாத் தேசங்களுக்கும் தேவ இரட்சிப்பை அறிவிப்பதே தொழுகைக்கு அர்த்தம் தருகிறது.

மற்ற மக்களுக்கு அறிவிக்கிற செய்தியுடன் தொழுகைக்கான காரணங்கள் எவ்வாறு ஒத்துப்போகின்றன என்பதைக் கவனியுங்கள்: கர்த்தர் பெரியவர். சங் 96:4. சகல ஜனங்களுடைய தேவர்களும் விக்கிரகங்கள்தானே; கர்த்தரோ வானங்களை உண்டாக்கினவர். சங் 96:5. கர்த்தர் ராஜரிகம்பண்ணுகிறார். சங் 96:10. அவர் பூமியை நியாயந்தீர்க்க வருகிறார். சங் 96:13. இவ்வாறு, மற்ற மக்களை தேவனுடைய மக்களுடன் ஒன்றிணைப்பதே சுவிசேஷத்தின் குறிக்கோள், முழுப் படைப்பையும் தொழுகையில் இணைப்பது ஆகும். சங் 96:11-13.

தேவன் யார்? அவர் சிருஷ்டிகர், அரசர், நீதிபதி. சங் 96:5,10,13. இதை புரிந்துகொள்வதால்தான் தொழுகை நடக்கிறது. தொழுகை என்பது என்ன? தேவனுடைய கடந்தகால செயல்களாகிய படைப்பையும், அவரது தற்போதைய அதிசயங்களாகிய தற்போதைய ஆட்சியையும் கொண்டாடுவதே தொழுகை. இறுதித் தீர்ப்பு, புதிய பூமியிலும் ஒரு புதிய வாழ்க்கை போன்ற அவரது எதிர்காலச் செயல்களை எதிர்பார்ப்பதும் தொழுகையில் அடங்கும்.

தற்போதுள்ள அநீதிகளையும், துன்பச் சுமைகளையும் நீக்கி, உலகில் அமைதியும் நீதியும் நல்வாழ்வும் உள்ள தெய்வீக ஒழுங்கை உண்டாக்குவதே சங்கீதம் சொல்கிற நியாய தீர்ப்பு. எனவே, முழுப் பூமியும் தேவனுடைய தீர்ப்புகளை எதிர்பார்த்து மகிழ்கிறது. சங் 96:10-13; சங் 98:4-9.

கர்த்தர் ஒரு நீதியுள்ள நியாயாதிபதி என்பதால், அவரைப் பரிசுத்தமாக நடுக்கத்தோடு, ஆராதிக்கவேண்டும்; தொழுகையை இலேசாக எடுத்துக்கொள்ளக் கூடாது. சங் 96:9. தொழுகையில் அளவற்ற மகிழ்ச்சியும் நம்பிக்கையும் இருக்கவேண்டும்; சங் 96:1,2,11-13. பரிசுத்த பயமும், பிரமிப்பும் தொழுகையில் வெளிப்பட வேண்டும். சங் 96:4,9. சிருஷ்டிகரையும் நியாயாதிபதியையும் வணங்குவதற்கான உலகளாவிய வேண்டுகோளை 96 ஆம் சங்கீதம் வைக்கிறது. வெளி 14:6-12 இன் முத்தூதிலும் இந்தச் செய்திதான் வருகிறது. முத்தூது இந்தச் சங்கீதத்தில் அடங்கியுள்ளது: படைப்பு, நித்திய நற்செய்தி, தொழுகை, நியாயத்தீர்ப்பு எல்லாம் இருக்கின்றன.

`இந்த சங்கீதத்தை முத்தூதுடன் ஒப்பிடுக. வெளி 14:6-12. நாம் உலகிற்கு அறிவிக்கிற இந்த அடிப்படை உண்மைகளை இது எந்த வழிகளில் கற்பிக்கிறது?`