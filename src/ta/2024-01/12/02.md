---
title:  பரிசுத்த ஸ்தலத்தில் கைகளை உயர்த்துங்கள்
date:   17/03/2024
---

`சங்கீதம் 134 இன்படி, தொழுகை எங்கே செய்யப்படுகிறது? தேவனைத் தொழுவதால் என்ன பலன் கிடைக்கும்?`

எண்ணாகமம் 6:24-26 இன் ஆரோனிய ஆசீர்வாதத்தை சங்கீதம் 134 நினைவு படுத்துகிறது. தேவனுக்கும் இஸ்ரவேலுக்கும் உள்ள உறவின் அடிப்படை விளைவு ஆசீர்வாதமே என்று சங் 67:1 உம் காட்டுகிறது. மக்கள் பரிசுத்த ஸ்தலத்தில் தேவனை ஸ்தோத்தரிப்பார்கள்; தேவன் சீயோனிலிருந்து தம் மக்களை ஆசீர்வதிப்பார்.

தேவன் வானத்தையும் பூமியையும் படைத்தவர் என்பதால் ஆசீர்வாதங்கள் எல்லா உயிரிகளுக்கும் உரியவை. சீயோனே தேவ ஆசீர்வாதங்களின் மையம். இது அவருடைய உடன்படிக்கை பந்தத்தைக் காட்டுகிறது. கிருபையின் உடன்படிக்கைக்குள்தான் இஸ்ரவேலுக்கு ஆசிர்வாதம் கிடைக்கிறது; தேவனை இஸ்ரவேல் ஸ்தோத்தரிக்கிறது.

`தேவனை தொழுகை செய்கிறவர்கள் எப்படி சித்திரிக்கப்படுகிறார்கள்? சங்கீதம் 18:1; 36:1; 113:1; 134:1,2; 135:1,2.`

தேவனை தொழுகிறவர்கள் எல்லோரும் தேவனுடைய வேலைக்காரர்கள் என்று சங்கீதங்கள் சொல்கின்றன. ‘இராக்காலங்களில் ஆலயத்தில் நிற்கிறவர்கள் காவலராக இருக்கலாம். சங். 134:1. அல்லது தேவனை இரவும் பகலும் துதிக்கிறவர்களாக இருக்கலாம். 1நாளா 9:23-27,33.

இஸ்ரவேலர் தங்கள் கண்ணுக்குத் தெரியாத தேவனை வணங்கினார்கள்; அவருக்கு நிகராக, எந்த வடிவத்தையும் காட்டமுடியாது. அதனால் ஆசரிப்புக் கூடாரத்தில் தேவன்தாமே தம்முடைய மகிமையை வெளிப்படுத்தினார். பாவமக்கள் தங்கள் பரிசுத்த ராஜாவை அணுகுவதற்கு பாதுகாப்பான சூழலை தேவனே ஏற்படுத்தினார். அதை ஒழுங்குபடுத்துகிற சட்டங்களையும் அவரே கொடுத்தார்.

மனுஷரால் தள்ளப்பட்டதாயினும், தேவனால் தெரிந்துகொள்ளப்பட்டதும் விலையேறப்பெற்றதுமாயிருக்கிற ஜீவனுள்ள கல்லாகிய அவரிடத்தில் சேர்ந்தவர்களாகிய நீங்களும், ஜீவனுள்ள கற்களைப்போல ஆவிக்கேற்ற மாளிகை யாகவும், இயேசுகிறிஸ்து மூலமாய் தேவனுக்குப் பிரியமான ஆவிக்கேற்ற பலிகளைச் செலுத்தும்படிக்குப் பரிசுத்த ஆசாரியக்கூட்டமாகவும் கட்டப்பட்டுவருகிறீர்கள். 1பேதுரு 2:4,5. இயேசு தங்களுக்குச் செய்த நன்மைகளுக்காக ஆசாரியர்கள் அவருக்கு தோத்திரங்களை ஏறெடுக்கிறார்கள்; அதையேதான் இங்கே பேதுருவிலும் பார்க்கிறோம்.

`புதிய ஏற்பாட்டு விசுவாசிகளாக நமக்கும் ஆசாரிய வேலை இருக்கிறது. மத்தியஸ்தர்களாக தேவனுடைய நற்செய்தியை உலகத்திற்கு சொல்ல வேண்டும். அதை எவ்வாறு திறம்பட நாம் செய்யலாம்?`