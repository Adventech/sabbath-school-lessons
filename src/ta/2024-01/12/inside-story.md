---
title:  மிஷன் கதை
date:   22/03/2024
---

### முடியில்லை, தொப்பிதான்: பகுதி 8

ஆண்ட்ரூ மெக்செஸ்னி

இராணுவத்தில் ஓய்வுநாளைக் கைக்கொள்ளுகிற வேறு இருவர் இருப்பதாக செகுலே கேள்விப்பட்டார். அதில் ஒருவர் இராணுவ உபதலைவர்; அவர் ஞானஸ்நானம் பெற ஆயத்தமாகிக் கொண்டிருந்தார்; இன்னொருவர் செவந்த்டே அட்வென்டிஸ்ட் குடும்பத்தில் பிறந்த ஒரு வயதானவர். சில தருணங்களில் வேறு வழியின்றி சிலவற்றை செய்துதான் ஆகவேண்டும் என்று செகுலேவை சமரமசப்படுத்த உபதலைவர் முயன்றார்.

“இது முக்கியத் தருணம். நீ நினைத்ததைச் சாப்பிடலாம். இராணுவத்திலிருந்து சென்ற பிறகு, உன் நம்பிக்கைகளின்படி வாழ்ந்து கொள்ளலாம்; ஆனால் இப்போது நீ உன் ஆரோக்கியத்தைப் பார்த்துக்கொள்” என்று சொன்னார்.

ஒருநாள், உணவு அறையில் அந்த வீரரை ஒருவர் அடையாளம் காட்டினார். பன்றி இறைச்சிக் கூட்டுகளும், பன்றிக்கொழுப்பில் சமைத்த பீன்ஸும் தட்டில் வைக்கப்பட்டதும், பன்றி இறைச்சியை அகற்றிவிட்டு, பீன்ஸை மட்டும் அவர் சாப்பிட்டதை செகுலே பார்த்தார்.

செகுலேவின் மனதில் போராட்டம். அவர் அசுத்தமான உணவைச் சாப்பிடுகிறார் என்று நினைத்தார். பிறகு தான் மெலிந்து போனதையும் சிந்தித்தார். அந்த முதியவர் செய்தது சரியானதுபோலவும், இராணுவத்திலிருந்து சென்ற பிறகு தன் விருப்பப்படி வாழ்ந்துகொள்ளலாம் என்றும் அவருக்குத் தோன்றியது.

அந்த உணவை வாங்குவதற்காக ஒரு அடி முன்னால் சென்றவர், பிறகு நின்றார். அவருக்கு பசிக்கவில்லை; 20 நாட்கள் தேநீரும் ரொட்டியும் மட்டுமே சாப்பிட்டு, வயிறு பழகியிருந்தது. தேவன் தனக்காக மரித்திருப்பதால், உண்மையாக இருக்கப் போவதாகத் தீர்மானித்தார்.

மரங்களின் கொழுந்துகளை செகுலே சாப்பிட்டார். இராணுவத்தில் சேர்ந்து நான்கு மாதங்களில், முதன்முறை யாக தன் பட்டாளத்திலிருந்து வெளியே, சாப்பாடு கிடைத்தது. அட்வென்டிஸ்ட் போதகர் ஒருவர் செகுலேவை தன் வீட்டிற்கு உணவுக்கு அழைத்திருந்தார்.

பிறகு, செர்பியாவின் தலைநகரான பெல்கிரேடுக்கு, உயர் அதிகாரி ஒருவரின் கீழ் அனுப்பப்பட்டார். அந்த நாட்டிலேயே மிகச்சிறந்த தந்தி அலுவலர்களில் அவரும் ஒருவராக இருந்தார். அவருடைய பட்டாளம் ஒரு அட்வென்டிஸ்ட் வேதாகமக் கல்லூரியிலிருந்து 20 நிமிட நடைபயணத் தூரத்தில்தான் இருந்தது. அவருடைய புதிய பணியின்படி அவர் எந்த நேரத்திலும் தன் பட்டாளத்திலிருந்து வெளியே செல்லலாம்; எனவே கிட்டத்தட்ட தினமும் அந்தக் கல்லூரியில் அவர் சைவ உணவு சாப்பிடமுடிந்தது. தான் உண்மையாக இருந்தற்கு தேவன் பிரதிபலன் அளித்ததை செகுலே புரிந்துகொண்டார். செகுலே இராணுவத்தில் நல்ல ஆரோக்கியத்துடன் இருந்தார். ஒருநாள்கூட வியாதி வரவில்லை. இராணுவத்தில் சேரும்போது முடி இருந்தது; இப்போது முடி இல்லை. ‘நீ எனக்கு உண்மை யாக இருந்தால், நான் உன்னைப் பார்த்துக்கொள்வேன். நீ முடியை இழக்கலாம், பரவாயில்லை. ஆனால் என்னிடம் அதற்கு தொப்பி இருக்கிறது” என்று தேவன் சொல்லுவதுபோல இருப்பதாக செகுலே தெரிவித்தார்.