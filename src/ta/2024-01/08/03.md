---
title:  நாட்களை எண்ணும் அறிவை போதித்தருளும்
date:   19/02/2024
---

`மனிதனின் இக்கட்டான நிலை என்ன? சங்கீதம் 90; 102:11; 103:14-16.`

விழுந்துபோன மனிதனின் வாழ்க்கை, நித்தியத்தின் பின்னணியில், நீராவி போன்றது. தேவனுடைய பார்வையில் ஆயிர வருடமானது, மூன்று அல்லது நான்கு மணி நேரம் மட்டுமே நீடிக்கிற ‘இராச்சாமம்’ போன்றது. சங் 90:4. தெய்வீக காலத்துடன் ஒப்பிடும்போது மனிதனின் வாழ்நாள் சீக்கிரம் கடந்துபோகிறது. சங் 90:10. மனிதர்களில் பெலவான்கள்கூட தாவரங்களில் மிகவும் பெலவீனமானவை போன்றவர்களே. சங் 9 0:5,6; சங் 103:15,16. அந்தக் குறுகிய வாழ்நாளும்கூட வருத்தம் நிறைந்திருக்கிறது. சங் 90:10.கடவுள் நம்பிக்கையற்றவர்களும்கூட, நித்திய வாழ்க்கை இருப்பதையும், அதில் தங்களுக்கு இடமில்லாததையும் அறிந்து, வாழ்க்கை குறுகியதென துக்கித்து, புலம்புகிறார்கள்.

தேவன் சிருஷ்டிகராக தம் மக்கள்மேல் காட்டுகிற அக்கறையை பின்னணியாக வைத்துதான் மனிதனின் இக்கட்டான நிலைபற்றி சங்கீதம் 90 பேசுகிறது. தலைமுறை தலைமுறையாக தேவன்தாம் தம் மக்கள் வாசம்பண்ணுகிற இடமாக இருந்து வருகிறார். சங் 90:1,2. ‘அடைக்கலம்’ என்பதற்கான எபிரெய வார்த்தை மாஆன். அது கர்த்தர் தம் மக்களுக்கு புகலிடமாக இருப்பதைச் சித்திரிக்கிறது. சங் 91:9.

தேவன் தம் நீதியான கோபத்தைக் காண்பியாமல், தம் கிருபையை நாள்தோறும் புதுப்பிக்கிறார். ‘உமது கோபத்தின் வல்லமையை ... அறிந்துகொள்ளுகிற வன் யார்?’ என்று சங்கீதக்காரன் கேட்கிறார். சங் 90:11. பாவத்திற்கு எதிரான தேவகோபத்தை முழுமையாக எதிர்கொண்டவர் எவருமில்லை, எனவே மனிதர்கள் மனந்திரும்புவதற்கும், நீதியான வாழ்க்கைக்கான ஞானத்தைப் பெறுவதற்கும் நம்பிக்கை இருக்கிறது.

வேதாகமத்தில் ஞானம் என்பது புத்திக்கூர்மையை அல்ல, தேவன்மீதான பயபக்தியைச் சுட்டிக்காட்டுகிறது. ‘நம் நாட்களை எண்ணுகிற’ அறிவுதான் நமக்கு தேவையான ஞானம். சங் 90:12. நம் நாட்களை நாம் எண்ணமுடிந்தால், அவை குறுகியவை என்று அறிந்துகொள்ளலாம். ஞானமாக வாழ்வதென்றால், வாழ்க்கை கடந்துபோவதை உணர்ந்து, அதனால் விசுவாசத்திற்கும் கீழ்ப்படிதலுக்கும் நேராக வழிநடத்தப்படுவது. இந்த ஞானத்தை மனந்திரும்புதல் மூலமாகவும் (சங்கீதம் 90:8,12), பாவமன்னிப்பு, மனதுருக்கம், இரக்கம் ஆகிய தேவனுடைய ஈவுகள் மூலமாகவும் மட்டுமே பெறுகிறோம். சங் 90:13,14.

நம் அடிப்படை பிரச்சனைக்கு நாம் மனிதர்களாகச் சிருஷ்டிக்கப்பட்டது அல்ல, பாவமும், அந்தப் பாவம் நம் உலகத்திற்குள் கொண்டுவந்த சாபமும் காரணமாகும். பாவத்தின் அழிவுகரமான விளைவுகளை எல்லா இடங்களிலும் எல்லா நபர்களிலும் காணமுடிகிறது. இயேசுவுக்கு ஸ்தோத்திரம்! மனிதனின் இக்கட்டான நிலையைப் போக்க அவர் வழியுண்டாக்கிநார். யோவான் 1:29; 3:14-21. இல்லையென்றால், நமக்கு எந்த நம்பிக்கையும் இருந்திருக்காது.

`நம் வாழ்க்கை எவ்வளவு வேகமாகக் கடந்தபோனாலும், இயேசுவில் நமக்குள்ள வாக்குறுதி என்ன? யோவான் 3:16. அவரில்லாமல் நமக்கு என்ன நம்பிக்கை இருக்கும்?`