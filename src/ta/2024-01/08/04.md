---
title:  கர்த்தருடைய சோதனை
date:   20/02/2024
---

`பின்வரும் வசனங்களின்படி தேவனுடைய சோதனையில் சம்பந்தப்பட்டிருப்பது என்ன? சங்கீதம் 81:7,8; சங்கீதம் 95:7–11; சங்கீதம் 105:17-22.`

மேரிபா என்கிற இடத்தில், தேவனுடைய உண்மைதன்மையையும், தங்கள் தேவைகளைச் சந்திக்க அவர் வல்லவர்தானா என்பதையும் இஸ்ரவேலர்கள் சோதித்தார்கள். யாத் 17:1-7; சங் 95:8,9. சங்கீதம் 81 அதை அப்படியே திருப்பிப்போட்டு, அது தேவன் இஸ்ரவேலைச் சோதித்த சமயமெனக் கூறுகிறது. சங் 81:7. மக்கள் தேவனை நம்பாமலும், அவருக்குக் கீழ்ப்படியாமலும் (சங் 81:11) தேவனுடைய அந்தச் சோதனையில் தோற்றார்கள்.

மேரிபா பற்றிக் குறிப்பிடுவது இருமடிப்பு செய்தி ஒன்றைச் சுட்டிக்காட்டுகிறது. முதலாவது, தேவ மக்கள் முந்தின தலைமுறையினரின் தவறுகளை மீண்டும் செய்யக்கூடாது. மாறாக, அவர்கள் தேவனை நம்பி, அவருடைய வழியில் நடக்கவேண்டும். சங் 81:13. இரண்டாவது, மக்கள் அந்தச் சோதனையில் தோற்றாலும், அவர்கள் இக்கட்டில் இருந்தபோது, அவர்களைக் காப்பாற்ற தேவன் வந்தார். சங் 81:7.

யோசேப்பின் எதிர்காலம் பற்றி தேவன் முன்னுரைத்ததை அவர் நம்புகிறாரா என்று சோதிக்கும்படி பாடுகளை தேவன் பயன்படுத்தினதாக சங்கீதம் 105 காட்டுகிறது. சங் 37:5-10; சங் 105:19. வசனம் 19இல் வருகிற ‘புடமிட்டது’ என்பதற்கான எபிரெயச் சொல் ட்ஸராப்; ‘சுத்திகரித்தல்’, ‘அசடு நீக்குதல்’ என்று அர்த்தம். எனவே, யோசேப்பின் விசுவாசத்தை தேவன் சோதித்ததற்கான நோக்கம், அவருடைய வாக்குறுதியில் ஏதாவது சந்தேகம் இருந்தால் அதை அகற்றுவதும், தேவனுடைய வழிநடத்துதலில் யோசேப்பின் நம்பிக்கையைப் பெலப்படுத்துவதுமாகும். இதில் வெளிப்படுவதுபோல வாக்குத்தத்தம் நிறைவேற அவர்களை ஆயத்தப்படுத்துவதுமாகும். சங் 105:20-22.

ஆனால் தேவனுடைய ஆலோசனையைப் புறக்கணிக்கும்போது, பிடிவாதம் அதிகரிக்கிறது; இருதயக்கடினம் அதிகமாகிறது.

“தம் கட்டளைகளுக்கு கேள்விகேட்காமல், உடனடியாகக் கீழ்ப்படிய தேவன் விரும்புகிறார்; ஆனால் சாத்தானுடைய வஞ்சகங்களால் மனிதர்கள் முடங்கினவர்களாக இருக்கிறார்கள். அவன் சாக்குப் போக்குகளை பிரயோகித்து, தயக்கங்களை தனக்கு சாதகமாக்கி, ‘நீங்கள் சாகவே சாவதில்லை’ என்று தோட்டத்தில் ஏவாளிடம் சொன்னதைச் சொல்லுகிறான். கீழ்ப்படியாமை குற்றம்செய்கிறவரின் மனசாட்சியை கடினப்படுத்துவதோடு, மற்றவர்களின் விசுவாசத்தையும் கெடுக்க முனைகிறது. முதலில் பார்வைக்கு மிகவும் தவறாகத் தோன்றுகிற காரியங்கள், எப்போதும் அவர்களுக்குமுன் இருப்பதால் அவ்வாறு தெரிவதை படிப்படியாகக் குறைக்கின்றன; இறுதியில் அது உண்மையில் பாவம்தானா என்று கேள்வி எழுப்பி, தங்களை அறியாமலேயே அதே தவறுக்குள் விழுகிறார்கள்’.

`பாவம் இருதயத்தைக் கடினமாக்குவதில் உங்களுடைய அனுபவம் என்ன? அத்தகைய எண்ணங்கள் எழுவது, நாம் கீழ்ப்படிவதற்கான வல்லமையைக் கொடுக்கிற சிலுவையை நோக்கி நம்மை ஏன் ஓடச்செய்ய வேண்டும்?`