---
title:  துன்மார்க்க பாதையின் திருக்கு
date:   21/02/2024
---

சங்கீதம் 141இல், சங்கீதக்காரன் எதற்காக ஜெபிக்கிறார்? உள்ளிருந்தும் வெளியிலிருந்தும் வருகிற சோதனைகளிலிருந்து பாதுகாக்கும்படியான ஜெபமாக சங்கீதம் 141 இருக்கிறது. துன்மார்க்கரால் சங்கீதக்காரனுக்கு ஆபத்து ஏற்பட்டிருந்தது மட்டுமன்றி (சங் 141:9,10), துன்மார்க்கர் போலவே நடந்துகொள்ளவும் சோதிக்கப்பட்டார். முதலாவது, பேச்சில் கட்டுப்பாடின்மை; அதனால்தான் தன் உதடுகளின் வாசலைக் காத்துக்கொள்ளுமாறு ஜெபிக்கிறார். சங் 141:3. வேதாகம காலங்களில் வாசல்களுக்கு காவல் போட்டு, நகரங்களைப் பாதுகாத்த காட்சியை இது முன்வைக்கிறது.

தேவனுடைய பிள்ளை நீதிமானின் ஆலோசனைக்குச் செவிசாய்ப்பாரா அல்லது துன்மார்க்கரின் நயவஞ்சகங்களில் வீழ்வாரா என்கிற சோதனையும் ஏற்பட்டிருந்தது. சங் 141:4,5. தன் இருதயம்தான் மிகப்பெரிய அச்சுறுத்தலாக இருப்பதாக சங்கீதக்காரன் சுட்டிக்காட்டுகிறார்; ஏனென்றால் அங்குதான் உண்மையான யுத்தமே நடக்கிறது. முழு நம்பிக்கையோடும் அர்ப்பணிப்போடும் இடைவிடாமல் ஜெபிப்பதுதான் பாவச்சோதனையிலிருந்து தேவபிள்ளையைப் பாதுகாக்கமுடியும். சங் 141:2.

`பாவத்தூண்டுதலின் படிப்படியான வளர்ச்சி மற்றும் தந்திரமான தன்மை பற்றி சங்கீதம் 1:1; சங்கீதம் 141:4இல் எவ்வாறு சுட்டிக்காட்டப்படுகிறது?`

பாவத்தூண்டுதலின் படிப்படியாக வளருகிற இயல்பை சங்கீதம் 141:4 சுட்டிக்காட்டுகிறது. முதலாவது, இருதயம் தீமைக்கு நேராக இணங்குகிறது. இரண்டாவது, தீமைகளை நடப்பிக்கிறது (நடப்பித்தல் என்பதற்கான எபிரெய வார்த்தைக்கு அடிக்கடி ஈடுபடுதல் என்று அர்த்தம்). மூன்றாவது, இருதயம் துன்மார்க்கரின் ருசியுள்ள பதார்த்தங்களைச் சாப்பிடுகிறது; அதாவது, அவர்களுடைய தீய நடத்தைகளை மனதிற்கு இனியவைகளாக ஏற்றுக்கொள்கிறது.

அதுபோல சங்கீதம் 1:1இல், தேவபிள்ளை கர்த்தருடைய வழியில் நடக்காமல், துன்மார்க்கரோடு நடக்கவும், பாவிகளின் வழியில் நிற்கவும், இறுதியாக பரியாசக்கார்ரோடே உட்காரவும் பாவத்தூண்டுதல் உண்டாகிறது. பாவிகள், துன்மார்க்கர், பரியாசக்காரர்: இவர்களைப் போல நாம் இருக்கக்கூடாது; கர்த்தரிடமிருந்து அவை நம்மை வழிவிலக்க அனுமதிக்கக்கூடாது.

பாவத்தூண்டுதல் படிப்படியாக வளர்ந்து, மயக்கி, தந்திரமாகப் பிடிப்பதை இந்தச் சங்கீதங்கள் விவரிக்கின்றன; எனவே, கர்த்தரை முழுவதுமாகச் சார்ந்திருப்பது மட்டுமே ஒருவருக்கு வெற்றியைப் பெற்றுக்கொடுக்க முடியும். பாவத்தூண்டுதலில் இருக்கும்போது, என்ன வார்த்தைகளைப் பேசுகிறோம், என்ன வார்த்தைகளைக் கேட்கிறோம் என்பது முக்கியமானது. துன்மார்க்கரின் முடிவையும் நீதிமான்களின் முடிவையும் பார்க்கும்போது, தேவனிடமிருந்து நாம் ஞானத்தைத் தேட அது நம்மைத் தூண்டவேண்டும். சங் 1:4-6; சங் 141:8-10.

`இரண்டு சங்கீதங்களிலும், முடிவில் தேவபிள்ளைகள் நீதிமான்களாகத் தீர்க்கப்படப் போகிறார்கள். எனவே விசுவாசிகள் பொறுமையோடே தேவனை நம்பி, அவருக்காகக் காத்திருக்கவேண்டும்.`