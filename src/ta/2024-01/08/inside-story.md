---
title:  மிஷன் கதை
date:   23/02/2024
---

### ஓய்வுநாள் பிரியாவிடை விருந்து: பகுதி 4

ஆண்ட்ரூ மெக்செஸ்னி

செகுலே ஞானஸ்நானம் பெற்று இரண்டு வாரத்திற்குள் போஸ்னியா போர் தொடங்கியது. போஸ்னியா மற்றும் ஹெர்சிகோவினாவில் செகுலே படித்து வந்த உறைவிடப்பள்ளியிலிருந்து தப்பியோடி, 15 நாட்கள் ஒளிந்து வாழ வேண்டியதாயிற்று.

தன் சாமான்களை எடுப்பதற்காக அவன் மீண்டும் விடுதிக்கு வந்தபோது, கட்டிடத்தை வீரர்கள் சேதப்படுத்தியிருந்தார்கள். சத்தியத்தை அறியும் வகையில் அவன் சேகரித்து வைத்திருந்த சில ஆவிக்குரிய புத்தகங்களை வீரர்கள் அவனுடைய அறையின் மத்தியில் கொட்டி, தீவைத்திருந்தார்கள். அவனுக்கிருந்த அனைத்தும் தொலைந்துபோயின. மாண்டினிக்ரோவில் இருந்த தன் சொந்தக் கிராமத்திற்குத் திரும்பினான்.

செகுலே செவந்த்-டே அட்வென்டிஸ்ட் சபையில் சேர்ந்த செய்தி அவனுடைய குடும்பத்தினருக்குப் பிடிக்கவில்லை. அவன் இறைச்சி சாப்பிட மறுத்த காரணம் அப்பாவுக்குப் புரியவில்லை; அவனை ஒரு மருத்துவரிடம் அழைத்துச் சென்றார். அவனுக்கு யாராவது சாபமிட்டிருக்கலாம், அதை எடுக்க மந்திரவாதியிடம் அழைத்துச் செல்லவேண்டும் என்று அம்மா யோசித்தார். அந்த முயற்சி பலன் கொடுக்காதபோது, செகுலேவை இராணுவத்திற்கு அனுப்பினார்கள். அது 1992ம் வருடம். போஸ்னியா போர் உக்கிரமாக நடைபெற்றுக் கொண்டிருந்தது. அப்போது இராணுவத்தில் சேர்த்தால், அவன் நிச்சயம் போருக்குச் சென்றாக வேண்டும்.

அந்நாட்களில், புதிதாக இராணுவத்தில் சேருகிற வீரர்களுக்காக விருந்து கொண்டாட்டம் நடைபெறும். செகுலேவின் பெற்றோர், டிசம்பர் மாதம் ஒரு ஒய்வுநாளில் அந்த விருந்துக்கு ஏற்பாடு செய்திருந்தார்கள். இருநூறுவிருந்தினர்கள் கலந்துகொள்வார்களென எதிர்பார்க்கப்பட்டது. ஆனால் செகுலே சபைக்குச் சென்றான்.

அது குளிர்காலம்; சாயங்காலம் 4 மணிக்கு சூரியன் மறைந்தபோது,வீடு திரும்பினான். தனக்கு என்ன நேருமோ என்று யோசித்துக் கொண்டிருந்தான். எல்லா இடங்களிலிருந்தும் உறவினர்கள் வீட்டிற்கு வந்திருப்பார்கள் என்று எதிர்பார்த்தான். அவனுக்காக வைக்கப்படுகிற விருந்தில் அவன் கலந்துகொள்ளவில்லை என்கிற பெயரும், மூத்த பேரனாக மரியாதையுடன் நடக்கவில்லை என்கிற பெயரும் கிடைக்கும் என்று எதிர்பார்த்தான்.

அவனுடைய தாத்தா முற்றத்தில் நின்றார்.

“விருந்தினர்கள் வந்தார்களா?” என்று செகுலே கேட்டான்.

‘இல்லை’ என்று தாத்தா சொன்னார்.

“இல்லையா?” “இல்லை”

“ஏன் இல்லை?” “ஏனென்று யாருக்கும் தெரியாது” என்று சொன்னார்.

பிறகு விருந்தினர்கள் வர ஆரம்பித்தார்கள். “ஏன் எல்லாரும் இப்போது வருகிறீர்கள்?” என்று செகுலே கேட்டான்.

“5 மணிக்கு பிறகு வாருங்கள் என்று யாரோ எங்களிடம் சொன்னார்கள்” என்று எல்லாரும் ஒன்றுபோலச் சொன்னார்கள். “யார் சொன்னார்?” என்று செகுலே கேட்டான்.

யாரென்று யாருக்கும் தெரியவில்லை. அந்தச் சமயத்தில், தேவன் தன்னைப் பாதுகாப்பார் என்று செகுலே புரிந்துகொண்டான். இராணுவத்திற்குச் சென்றான்.