---
title:  உமது வாக்கை இருதயத்தில் வைத்துவைத்தேன்
date:   18/02/2024
---

`நாம் எவ்வாறு தேவனுடைய கற்பனைகளைக் கைக்கொள்ளவேண்டும், அவ்வாறு கைக்கொள்வதால் கிடைக்கிற ஆசீர்வாதங்கள் என்ன? சங்கீதம் 119:1–16, 161–168.`

வேதாகமம் அனுதின விசுவாச வாழ்க்கையை தேவனுடைய நீதியின் பாதையில் செல்லுகிற புனிதப்பயணத்திற்கு (‘நடக்கிற’) ஒப்பிடுகிறது. ‘கர்த்தருடைய வேதத்தின்படி’ நடப்பதும் (சங் 119:1), அவரது ‘சமுகத்தின் வெளிச்சத்தில்’ நடப்பதும் (சங் 89:15) விசுவாச வாழ்க்கையாகும். இந்த இரண்டும் வெவ்வேறு அனுபவங்கள் அல்ல. தேவனுடைய முகத்தின் வெளிச்சத்தில் நடப்பது என்றால், அவரது பிரமாணங்களை முக்கியப்படுத்துவது என்று அர்த்தம். அதுபோல ‘கர்த்தருடைய வேதத்தின்படி’ நடப்பது என்றால், முழு இருதயத்தோடும் கர்த்தரைத் தேடுவது. சங் 119:1,2,10.

நீதியான வாழ்க்கையைத்தான் சங்கீதங்கள் ‘உத்தம மார்க்கம்’ என்கின்றன. சங் 119:1. ‘உத்தமம்’ என்றால், தேவனுக்கு பிரியமான ‘பழுதற்ற’ பலி என்று அர்த்தம். யாத் 12:5. அதுபோல, ஜீவனுள்ள பலியாக வாழ்கிற ஒரு நீதிமான் (ரோமர் 12:1), பாவத்தின் மேலான ஆசையால் கறைபடாமல் இருக்கவேண்டும். தேவனுக்கு அர்ப்பணிக்கப்பட்ட வாழ்க்கைதான் ‘உத்தமமான வழி’; அது சரியான திசையில் செல்லுகிற தேவனுக்கு பிரியமான வாழ்க்கையாகும். சங் 101:2,6; மேலும் பார்க்கவும் சங் 18:32.

தேவனுடைய கற்பனைகளைக் கைக்கொள்வது, சட்டரீதியாக தேவனுடைய கட்டளைகளைக் கைக் கொள்வது அல்ல. மாறாக, சரி-தவறு, நன்மை-தீமை இடையேயான வித்தியாசத்தை அறிந்த ‘நற்புத்தியான’ வாழ்க்கை முறை. சங் 111:10; 1நாளா 22:12. எனவே, வெளிப்புற செயல்கள் மட்டுமல்ல, ஒட்டுமொத்த மனிதனிலும் மாற்றம் ஏற்பட்டிருக்கும். ‘உத்தம’ தன்மையும், முழு இருதயத்தோடு தேவனைத் தேடுவதும், அவருடைய கற்பனைகளைக் கைக்கொள்வதும் வாழ்க்கையில் பிரிக்கமுடியாத மனநிலைகளாகும். சங் 119:1,2.

தேவனுடைய சித்தத்தின் வெளிப்பாடுதான் அவரது பிரமாணங்கள். ஞானத்தைப் பெறவும், விடுதலையோடும் சமாதானத்தோடும் வாழவும் அவை மக்களுக்கு வழிகாட்டுகின்றன. சங் 119:7-11, 133. தேவனுடைய பிரமாணமானது அவருடைய உண்மைதன்மையை உறுதிசெய்வதால், சங்கீதக்காரன் தேவனுடைய பிரமாணத்தில் பிரியப்படுகிறார். சங் 119:77,174.

‘உம்முடைய வேதத்தை நேசிக்கிறவர்களுக்கு மிகுந்த சமாதானமுண்டு; அவர்களுக்கு இடறலில்லை’ சங் 119:165. இடறல் என்பது ஒழுக்கத் தோல்வியைச் சுட்டிக்காட்டுகிறது. சங்கீதக்காரனுடைய கால்களுக்கு தீபமாக இருந்த தேவவசனம் (சங் 119:105), பாவச்சோதனைகளிலிருந்து நம்மைப் பாதுகாக்கிறது. சங் 119:110.

`தேவ வார்த்தையின் வல்லமையை கிறிஸ்து எவ்வாறு தம் வாழ்க்கையில் எடுத்துக் காட்டினார்? மத் 4:1-11. தேவனுடைய கட்டளைகளுக்குக் கீழ்ப் படிகிற இருதயத்திலிருந்து புறப்படுகிற வல்லமை பற்றி இதிலிருந்து என்ன தெரிகிறது?`