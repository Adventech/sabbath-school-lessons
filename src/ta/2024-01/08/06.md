---
title:  உயிரோடிருக்கிற நீதிமான்களின் ஆசீர்வாதங்கள்
date:   22/02/2024
---

`கர்த்தருக்குப் பயப்படுகிறவர்களுக்கு வாக்களிக்கப்பட்டுள்ள ஆசீர்வாதங்கள் என்ன? சங்கீதம் 1:1-3; சங்கீதம் 112:1-9; சங்கீதம் 128.`

கர்த்தருக்குப் பயப்படுகிறவர்களுக்கு வாக்களிக்கப்பட்டுள்ள பல ஆசீர்வாதங்களில், சமாதானம்தான் மிகப்பெரிய ஆசீர்வாதம். சங்கீதம் 1, நீதிமான்களைச் சுட்டிக்காட்ட நீரோடைகளின் ஓரமாய் நடப்பட்ட ஒரு மரத்தை உவமானமாகப் பயன்படுத்துகிறது; அது தன் காலத்தில் தன் கனியைத் தந்து, இலையுதிராமல் இருக்கிற மரத்தைப் போலிருக்கிறது. சங் 1:3; எரே 17:7,8; எசே 47:12. சகல ஆசீர்வாதங்களுக்கும் ஆதாரத்தை இந்த உவமானம் அடையாளம் காட்டுகிறது; அது தேவனுடைய பரிசுத்த ஸ்தலத்தில் அவரோடு வாசம்பண்ணுவதும், தேவனோடு தடையற்ற, அன்பான உறவை அனுவிப்பதும் ஆகும். துன்மார்க்கர் பதர் போன்றவர்கள்; அவர்களுக்கு நிலையான வாழ்வோ, இடமோ, எதிர்காலமோ இல்லை; ஆனால் நீதிமான்கள் ஆழமாய் வேர்விட்டு கனிதருகிற மரமாக தேவனண்டையில் நித்தியமாக வாழுவார்கள்.

மேசியாவினுடைய ராஜ்யத்தின் ஆசீர்வாதங்களை சங்கீதம் 128:2,3 கூறுகிறது; அங்கே அவனவன் தன்தன் திராட்சச்செடியின் நிழலிலும், தன்தன் அத்தி மரத்தின் நிழலிலும் உட்காருவான்; அது சமாதானத்தையும் செழிப்பையும் சுட்டிக்காட்டுகிறது. மீகா 4:4. எருசலேமின் சமாதானம் என்பது மேசியா மீது நம்பிக்கை வைப்பதிலுள்ள ஆசீர்வாதமாகும். சங் 122:6-8; சங் 128:5,6. அவர் தீமைக்கு முடிவு கட்டி, உலகத்தில் மீண்டும் சமாதானத்தை நிலைநிறுத்துவார்.

“வேதாகமத்தில் இரட்சிக்கப்பட்டோரின் சுதந்தரம் ‘ஒரு தேசம்’ எனப்படுகிறது. எபிரெயர் 11:14-16. அங்கே பரலோக மேய்ப்பன் தன் மந்தையை ஜீவத்தண்ணீருள்ள நீரூற்றுகளுக்கு வழிநடத்துகிறார். ஜீவ்விருட்சம் மாதந்தோறும் தன் கனியைக் கொடுக்கிறது; அந்த மரத்தின் இலைகள் ஜனங்கள் ஆரோக்கியமடைகிறதற்கு ஏதுவானவைகள். கண்ணாடிபோன்று தெளிவான நீரோடைகள் எப்போதும் ஓடிக்கொண்டே இருக்கின்றன; அவற்றின் அருகே அசைந்தாடுகிற மரங்கள், கர்த்தரால் மீட்கப்பட்டவர்களுக்கு ஆயத்தமாக்கப்பட்ட பாதைகளுக்கு நிழல்கொடுக்கின்றன. அங்கே பரந்துவிரிந்த சமவெளிகளின் ஓரங்களில் அழகான குன்றுகள் உயர்ந்துநிற்கின்றன; அவற்றின் உயரமான சிகரங்களுக்கு பின்னால் தேவனுடைய பர்வதங்கள் தென்படுகின்றன. அமைதியான அந்தச் சமவெளிகளில், அந்த வற்றாத நீரோடைகளுக்கு அருகே, வெகுகாலமாக யாத்ரீகர்களாக அலைந்துதிரிந்த தேவ மக்கள் தங்கள் வீடுகளில் குடியிருப்பார்கள்”1.

கிறிஸ்துவின் இரண்டாம் வருகை குறித்த நம்பிக்கை நிறைவேறுவதையும், புதிய உலகத்தின் சிருஷ்டிப்பையும் பற்றி புதிய ஏற்பாடு விவரிக்கிறது. மத் 26:29; வெளிப்படுத்தல் 21. எனவே, நீதிமான்கள் இந்த வாழ்க்கையிலேயே அநேக ஆசீர்வாதங்களைப் பெறுகிற போதிலும், தேவதயவின் நிறைவை தேவராஜ்யம் முழுமையாக ஸ்தாபிக்கப்படும்போது பெறப்போகிறார்கள்.

`சிலுவையும் அங்கே நிறைவேறியவையும் எவ்வாறு தேவன் நமக்கு வைத்திருப்பதாக புதிய ஏற்பாடு சொல்லுகிற வாக்குறுதிகளுக்கு அச்சாரமாக இருக்கின்றன? அந்த வாக்குறுதிகளிலிருந்து எவ்வாறு இப்போதே நாம் ஆறுதலைப் பெறமுடியும்?`