---
title:  காத்திருக்க அழைப்பு
date:   24/03/2024
---

`நாம் என்ன செய்ய வேண்டும் என்று இந்த வசனங்கள் சொல்கின்றன? சங்கீதம் 27:14; 37:7,9,34; 39:7; 40:1; 69:6; கலா 5:5; ரோமர் 8:18-25.`

நம் வாழ்க்கையின் அழுத்தங்களில் ஒன்று நாம் காத்திருக்கும்போது ஏற்படுகின்றது. நாம் யாராக இருந்தாலும் எங்கு இருந்தாலும் சில சமயங்களில் காத்திருக்க வேண்டியிருக்கிறது வரிசையில் காத்திருக்க வேண்டியநிலை ஏற்படலாம்; மருத்துவமனையில் காத்திருக்க வேண்டியநிலை ஏற்படலாம். எதுவாக இருந்தாலும், காத்திருத்தல் என்பது நமக்குப் பிடிக்காத ஒன்று.

கர்த்தருக்காகக் காத்திருப்பதுபற்றி என்ன? கர்த்தருக்காகக் காத்திருக்கும் கருத்து சங்கீதங்களில் மட்டுமல்ல, வேதாகமம் முழுவதிலும் ஏராளமாக உள்ளது. இவை அனைத்திலும் முக்கியமான சொல் விடாமுயற்சி. விடாமுயற்சி என்பது ஏமாற்றப் பயத்திற்கு அடிபணிய மறுக்கும் தன்மை ஆகும், எப்படியாவது தேவன் செயல்படுவார் என்று நாம் நம்பவேண்டும்.

தேவன் சொன்னபடி செய்வார் என்று நம்பி நாம் அவருக்குக் காத்திருக்கவேண்டும். பிரச்சினை எதுவாக இருந்தாலும், நாம் அவரிடத் தில் ஒப்படைத்தால் நமக்கு நன்மையாக முடியச் செய்வார். சூழ்நிலை முதலில் அப்படித் தெரியாமல் இருக்கலாம். ஆனாலும் சூழ்நிலையை தேவனால் மாற்றமுடியும்.

கர்த்தருக்கு காத்திருத்தல் என்பது வெறுமனே நேரம் போக்குவது அல்ல. வறண்ட நிலத்தில் தாகத்தோடு இருப்பது போல தேவனுக்காக ஏங்குவது ஆகும். சங் 63:1. சங்கீதக்காரன் தேவனிடமிருந்து பல ஆசீர்வாதங்களுக்காகக் காத்திருக்கிறான்; ஆனால், தேவனோடு சேர்ந்து இருக்க வேண்டும் என்கிற ஏக்கம்தான் மற்ற எல்லா ஆசைகளையும்விட பெரியது.

உலகம் புதுப்பிக்கப்பட்டு, தேவனும் அவருடைய பிள்ளைகளும் ஒன்று கூடப்போகிற அந்த மகிமையின் நாளுக்காக சிருஷ்டிகரும் சிருஷ்டிகளும் காத்திருக்கிறார்கள். தேவனுடைய புத்திரர் வெளிப்படுவதற்குச் சிருஷ்டியானது மிகுந்த ஆவலோடே காத்துக்கொண்டிருக்கிறது. ரோமர் 8:19. என்ன ஒரு வாக்குறுதி!

இறுதி இரட்சிப்பில் தேவனுடன் இணைவதற்காக சர்வ சிருஷ்டியும் ஏகமாய்த் தவித்துப் பிரசவவேதனைப்படுகிற இப்போதும் பரிசுத்த ஆவியின்மூலம் கர்த்தர் தம் மக்களுடன் இருக்கிறார். ரோமர் 8:22.

இதற்கிடையில், நாம் இரட்சிப்பின் திட்டத்திற்கு சாட்சியாக இருக்க அழைக்கப்பட்டுள்ளோம். அப் 1:4-8. புதிய படைப்பில் இது உச்சக்கட்டத்தை அடையும். அந்தப் புதிய படைப்பில் நமது நம்பிக்கை நிறைவேறும். அட்வென்டிஸ்ட் எனும் நமது பெயரே அந்த நம்பிக்கையை வெளிப்படுத்துகிறது.

நாம் காத்திருக்கிறோம்; ஆனால் வீணாக அல்ல. முதல் வருகையில் நடந்த கிறிஸ்துவின் மரணமும் உயிர்த்தெழுதலும் அவருடைய இரண்டாம் வருகையை உறுதிப்படுத்துகின்றன.

`இப்போது நீங்கள் தேவனிடமிருந்து எவற்றைப் பெறக் காத்திருக்கிறீர்கள்? நாம் ஜெபிப்பது நமக்கு கிடைக்காவிட்டாலும், விசுவாசத்தோடு காத்திருக்க என்ன செய்யவேண்டும்?`