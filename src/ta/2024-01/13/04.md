---
title:  அரிக்கட்டுகளைச் சுமந்துவருதல்
date:   26/03/2024
---

`தேவனுடைய மக்களுக்கு எது பலத்தையும் நம்பிக்கையையும் தருகிறது? சங்கீதம் 126. இன்று நம் சொந்த வாழ்க்கைக்கு எவற்றைப் பொருத்திப் பார்க்கலாம்?`

கடந்த காலத்தில் கர்த்தர்தந்த அற்புத விடுதலைகள் நமக்கு எதிர்காலத்திற்கான நம்பிக்கையின் ஆதாரமாக உள்ளன. கடந்தகால விடுதலை மிகவும் பெரியது; அது ஒரு கனவு நமக்கு நலமானது போலத் தெரியலாம். ஏசா 29:7,8. க ர்த்தர் தம் ம க் களை சிறை யிலிருந்து விடுவித்ததற் காக சங் 126:1 இ ல் அவரைத் துதிக்கும் தலைமுறை தற்போது சிறையிருப்பில் இருப்பதைக் கவனியுங்கள். சங் 126:4.

கடந்த கால மகிழ்ச்சியும் விடுதலையும் பாடல்களின்மூலம் தற்போதைய அனுபவத்தில் உணரப்படுகின்றன. கடந்த காலத்தில் நிகழ்ச்சிகள் நடந்தபோது அங்கே தாங்களும் இருந்ததாக நினைக்கின்ற புதிய தலைமுறையினர் வேதாகம வரலாற்றுக்கு உயிர் தருகிறார்கள். இவ்வாறு, கடந்த காலத்தில் தம் மக்களுக்காக தேவன் செய்த மாபெரும் செயல்களை இன்று அவர் நமக்காகச் செய்ததாக உயிருள்ள விசுவாசம் போற்றுகிறது.

உண்மையில், கடந்த கால நினைவுகள் நிகழ்காலத்திற்கான நம்பிக்கையை புதுப்பிக்கிறது. சங் 126:4 சொல்கிற தெற்கத்தி வெள்ளங்கள் என்பது, தேவன் தம் மக்களுக்காக திடீரென்று சக்திவாய்ந்த நிலையில் செயல்படுவதைக் காட்டுகின்றது. யூதாவின் தெற்கு ஒரு வறண்ட பாலைவனம். மழைக்காலங்களில் பெய்த கனமழையால், இங்கே ஓடைகள் திடீரென உருவாகி, வெள்ளம் பெருக்கெடுத்து ஓடும். விவசாய ஆண்டின் வெற்றியில் முன்மாரி, பின்மாரி முக்கியப் பங்கு வகித் தன. உபா 11:14; 28:12. அதேபோல், சங் 126:5,6 சொல்கிறபடி, கண்ணீரோடே விதைக்கிறவர்கள் கெம்பீரத்தோடே அறுப்பார்கள் என்பதும் கடினமான நிகழ் காலத்திலிருந்து மகிழ்ச்சியான எதிர்காலத்தைக் காட்டுகிற பலத்த வாக்குறுதி ஆகும்.

அறுவடை காலத்தின் முடிவில், எருசலேம் தேவாலயத்திற்கு விளைச்சலின் காணிக்கைகளை கொண்டு வருவார்கள். யாத் 34:22,26. அறுவடை மையக் கருத்து அந்த மக்களுக்கு ஒரு ஆவிக்குரிய பாடத்தை வழங்கியது.

விதைத்துப் பராமரித்த கடின உழைப்புக்கு, அறுவடையின் மகிழ்ச்சி கிடைப்பதுபோல, மக்களின் தற்போதைய சோதனை காலத்தின் முடிவில் இரட்சிப்பின் மகிழ்ச்சி கிடைக்கும். இரண்டாம் வருகையில் பூமியில் தேவன் தம்முடைய ராஜ்யத்தை நிறுவுவார் என்பதை மாபெரும் அறுவடை உருவகத்தால் காட்டுகிறார். ஆமோஸ் 9:13-15; மத் 9:37. இருப்பினும், அறுவடையைப் போலவே, நம் உழைப்பின் பலனைக் காண நாம் காத்திருக்க வேண்டும்.

`உங்கள் வாழ்க்கையிலோ, மற்றவர்களின் வாழ்க்கையிலோ கர்த்தர் செயல்பட்டதை நீங்கள் தெளிவாகக் கண்ட சில அனுபவங்களை நினைத்துப் பாருங்கள். இன்றைய சோதனைகளை சந்திக்க, அது எவ்வாறு உதவுகிறது?`