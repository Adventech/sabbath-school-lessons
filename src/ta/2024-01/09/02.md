---
title:  தம்மையே தியாகம்செய்கிற தெய்வீக மீட்பர்
date:   25/02/2024
---

`கர்த்தருக்கும் அவருடைய மக்களுக்கும் இடையேயான உறவு பின்வரும் சங்கீதங்களில் எவ்வாறு சித்திரிக்கப்படுகிறது? சங்கீதம் 23; சங்கீதம் 28:9; சங்கீதம் 80:1; சங்கீதம் 78:52, 53; சங்கீதம் 79:13; சங்கீதம் 100:3.`

கர்த்தரை மேய்ப்பராகவும், தேவமக்களை அவரது மந்தையாகவும் காட்டுகிற உருவகமானது, தேவன் தம் மக்களை வழிநடத்தி, தொடர்ந்து பராமரிப்பதையும், தங்கள் தேவைகளுக்காக மக்கள் அவரைச் சார்ந்திருப்பதையும் வலியுறுத்துகிறது. மேலும் தேவனுக்கும் அவரது மக்களுக்கும் இடையேயான நெருக்கமும் காட்டப்படுகிறது; ஏனென்றால், மேய்ப்பர்கள் மந்தைகளோடு சேர்ந்தே தங்குவார்கள்; ஒவ்வொரு ஆட்டையும் தனித்தனியாகப் பராமரிப்பார்கள். மேலும் மேய்ப்பன் என்கிற உருவகம், தேவன் தம் மந்தைமேல் எஜமானாக இருப்பதையும், சிருஷ்டிப்பு (சங் 95:6,7; சங் 100:3) மற்றும் உடன்படிக்கை (சங் 28:9; எபி 13:20) மூலம் ஒரு வலுவான பந்தத்தை அமைத்திருப்பதையும் காட்டுகிறது.

யோசேப்பை மந்தையைப் போல நடத்துகிற தெய்வீக மேய்ப்பன் என்கிற உருவகம் (சங் 80:1), யோசேப்பை யாக்கோபு ஆசீர்வதித்ததைச் சுட்டிக்காட்டலாம்; அங்கே தேவனை யாக்கோபின் மேய்ப்பன் என்று சொல்லி, இந்த மகத்தான வாக்குறுதியையும் ஆசீர்வாதத்தையும் கொடுக்கிறார். ஆதி 49:24.

ராஜாக்கள் தங்கள் மக்களின் மேய்ப்பர்களாக எண்ணப்பட்டார்கள். 2சாமு 5:2. ஆனாலும், தேவனுக்கு மட்டுமே இந்தப் பெயர் உரியது; ஏனென்றால், பெரும்பாலான மனிதர்கள் இத்தகைய அழைப்புக்கு தகுதியானவர்களாக வாழ்வதில்லை. இயேசு மட்டுமே வாழ்ந்தார்; அதனால்தான் நல்ல மேய்ப்பன் என்று அழைக்கப்படுகிறார்.

`நல்ல மேய்ப்பன் தம்மைப்பற்றிச் சொல்வது என்ன? யோவான் 10:11-15.`

ஆடுகள் தங்கள் மேய்ப்பனின் சத்தத்தை அறியும்; தெய்வீக மேய்ப்பனுக்கும் அவரது மந்தைக்கும் இடையேயான உறவு அந்த அளவுக்கு நெருங்கியது. யோவான் 10:4,27. மத்தியக்கிழக்கு பகுதிகளில் இன்றும்கூட மேய்ப்பர்கள், தங்கள் மந்தைகளை குரல்கொடுத்து பிரிக்கிற பழக்கம் உள்ளது; தங்கள் மேய்ப்பர்களின் குரலை அடையாளம்கண்டு, ஆடுகள் தனி யாக வந்துவிடும்.

சிலசமயங்களில், தேவனுடைய ஆடுகளுக்கு பல்வேறு இன்னல்கள் வருகின்றன; தேவனுடைய அதிருப்தியால், அவர் கைவிடுவதால் அவ்வாறு நேரிடுவதாகக் கருதுகிறார்கள். ஆனாலும் வழிதப்பிப்போகிற ஆட்டை நல்ல மேய்ப்பன் கைவிடுவதில்லை; மாறாக அதைக் காப்பாற்றும்படி தேடுகிறார். தம் மக்களோடு தேவனுக்குள்ள உறவைக் காட்டுகிற ஆற்றல்மிக்க உருவகம் இது. அவர் தன் ஆடுகளுக்காக ஜீவனைக் கொடுக்க ஆயத்தமாக இருக்கிறார். யோவான் 10:11,15. அவர்களுக்காகப் பலியாகிற ஆட்டுக் குட்டியாக மாறுகிறார். யோவான் 1:29. தம் மந்தையைச் சேராத வேறு ஆடுகளையும் அழைத்து, தம் மந்தையோடு சேர்க்கப்போவதாகச் சொல்லியிருக்கிறார். யோவான் 10:16.

`இயேசு நம்முடைய நல்ல மேய்ப்பன் என்று கொடுக்கப்பட்டுள்ள வாக்குறுதியை தினமும், நடைமுறை ரீதியாகவும் எந்தெந்த வழிகளில் பயன்படுத்திக் கொள்ளலாம்?`