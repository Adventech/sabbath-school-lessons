---
title:  மேலும் படிக்க
date:   01/03/2024
---

சங்கீதங்கள் கிறிஸ்துவின் ஜெபங்கள், கிறிஸ்துவைப் பற்றிய ஜெபங்கள்; ‘தேவன் நம்மோடிருக்கிறார்’ என்று சொல்லப்பட்ட கிறிஸ்துவையும் அவரது மீட்பின் ஊழியத்தையும் வெளிப்படுத்துகின்றன. மத் 1:23. கைவிடப்பட்ட நேரத்திலும் உபத்திரவத்திலும் நாம் போராடி ஜெபிக்கும்போது ‘தேவன் நம்மோடிருக்கிறார்’. நீதிக்காகவும் விடுதலைக்காகவும் ஜெபிக்கும்போது ‘தேவன் நம்மோடிருக்கிறார்’. நாம் தொலைந்துபோன நிலையிலும் நம் விரக்தியிலும் நம்மைக் கைவிடாமல், விசுவாசத்தில் வெற்றி பெறுவதற்கான வழியைக் காட்டுபவராக ‘தேவன் நம்மோடிருக்கிறார்’கிறிஸ்துவில்தாம், இரட்சிப்புகுறித்த தேவனுடைய வாக்குறுதிகள் நிறைவேறுகின்றன. 2கொரி 1:20.

கிறிஸ்து தம் மனிததன்மையால் மனுகுலத்தைத் தொட்டார்: தம் தெய்வீகதன்மையால் தேவ சிங்காசனத்தில் வீற்றிருக்கிறார். மனுஷகுமாரனாக, கீழ்ப்படிதலுக்கு ஒரு முன்மாதிரியை நமக்குக் கொடுத்தார்; தேவகுமாரனாக, கீழ்ப்படிய நமக்கு வல்லமையைத் தருகிறார். ஓரேப் மலையில் முட்புதரிலிருந்து மோசேயிடம் பேசியவர் கிறிஸ்து; ‘இருக்கிறவராக இருக்கிறேன் ... இருக்கிறேன் என்பவர் என்னை உங்களிடத்துக்கு அனுப்பினார் என்று இஸ்ரவேல் புத்திரரோடே சொல்வாயாக’ என்று சொன்னார். யாத் 3:14. இது இஸ்ரவேலின் விடுதலைக்காகக் கொடுக்கப்பட்ட உறுதி. எனவே அவர் ‘மனுஷ சாயலில்’ வந்தபோது, தம்மைப்பற்றி இருக்கிறவராகவே இருக்கிறேன் என்று சொன்னார். பெத்லகேமின் குழந்தையும், சாந்தமும் மனத்தாழ்மையுமுள்ள இரட்சகமுமான அவர், ‘மாம்சத்திலே வெளிப்பட்ட’ தேவன். 1தீமோ 3:16. அவர் நம்மிடம், ‘நானே நல்ல மேய்ப்பன்’, ‘நானே வழியும் சத்தியமும் ஜீவனுமாயிருக்கிறேன்’, ‘வானத்திலும் பூமியிலும் சகல அதிகாரமும் எனக்குக் கொடுக்கப்பட்டிருக்கிறது’ என்று சொல்லுகிறார். யோவான் 10:11; 6:51; 14:6; மத் 28:18. நானே ஒவ்வொரு வாக்குறுதியின் நிச்சயமாக இருக்கிறேன். இருக்கிறவராக இருக்கிறேன்; பயப்படாதீர்கள்.

**கலந்துரையாடக் கேள்விகள்**

`மக்கள் உண்மையற்றவர்களாக இருந்தாலும் தாம் உண்மையுள்ளவர் என்பதை தேவன் எவ்வாறு வெளிப்படுத்தினார்? இன்று போராட்டத்தைச் சந்தித்துக் கொண்டிருக்கிற பிள்ளைகளுக்கு அதிலுள்ள நிச்சயம் என்ன?`

`மெல்கிசேதேக்கின் முறைமையின்படியான கிறிஸ்துவின் தனித்துவமான, மேலான ஆசாரியத்துவம் எவ்வாறு தேவ மக்களின் இரட்சிப்பை உறுதிப்படுத்துகிறது?`

`சங்கீதங்களில் உள்ள மேசியாகுறித்த தீர்க்கதரிசனங்கள் பல இயேசு கிறிஸ்துவில் நிறைவேறின. தேவ வார்த்தையின் உண்மை தன்மையை இது எவ்வாறு எடுத்துக்காட்டுகிறது? தேவ வார்த்தையில் நம் நம்பிக்கையைப் பெலவீனப்படுத்த முயலுகிற எந்த விஷயத்தையும் நாம் ஏன் எதிர்க்க வேண்டும்?`

`‘வானத்திலும் பூமியிலும் சகல அதிகாரமும் எனக்குக் கொடுக்கப்பட்டிருக்கிறது’ எனும் கிறிஸ்துவின் வார்த்தைகளிலிருந்து நமக்குக் கிடைக்கிற மிகப்பெரிய ஆறுதல் என்ன? மத் 28:18. இந்த வாக்குறுதியை நம்முடைய சொந்த வாழ்க்கையில் எவ்வாறு பயன்படுத்தலாம்?`