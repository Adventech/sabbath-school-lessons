---
title:  கர்த்தருடைய நாமத்தினாலே வருகிறவர் ஸ்தோத்திரிக்கப்பட்டவர்
date:   24/02/2024
---

### இவ்வார ஆராய்ச்சிக்கு
சங்கீதம் 23; யோவான் 10:11-15; சங்கீதம் 22; சங் 89:27-32; கொலோ 1:16; சங்கீதம் 2; எபி. 7:20-28.

> <p>மனன வசனம்</p>
> ‘வீடுகட்டுகிறவர்கள் ஆகாதென்று தள்ளின கல்லே, மூலைக்குத் தலைக்கல்லாயிற்று. அது கர்த்தராலே ஆயிற்று, அது நம்முடைய கண்களுக்கு ஆச்சரியமாயிருக்கிறது’ சங்கீதம் 118:22, 23.

சங்கீதங்கள் கிறிஸ்துவையும் அவரது ஊழியத்தையும் பற்றிச் சாட்சியிடுகின்றன. அவரது இரட்சிப்பின் திட்ட பணியில் சம்பந்தப்பட்ட அனைத்து அம்சங்களையும் சங்கீதங்களில் காணலாம். கிறிஸ்துவின் வாழ்க்கை, பணி பற்றி பல வழிகளில் முன்னடையாளமாகவும் முன்னறிவிப்பாகவும் மிகச்சரியாகச் சொல்லப்பட்டுள்ளன.

கிறிஸ்துவின் தெய்வதன்மை, அவரது குமாரத்துவம், கீழ்ப்படிதல், தேவ ஆலயத்தின் மீதான வைராக்கியம், நல்ல மேய்ப்பன் என்கிற அடையாளம், அவர் மறுதலிக்கப்படுதல், அவரது பாடுகள், அவரது எலும்புகள் முறிக்கப்படுவதில்லை என்பது, அவரது மரணம், உயிர்த்தெழுதல், பரலோகம் செல்லுதல், ஆசாரியத்துவம், கர்த்தத்துவம் ஆகியவற்றை சங்கீதங்கள் பேசுகின்றன. இயேசு மாம்சத்தில் வருவதற்கு பல நூற்றாண்டுகளுக்கு முன்னரே அதில் முன்னுரைக்கப்பட்டுள்ளன.

அதனால்தான் எம்மாவூருக்குச் செல்லுகிற வழியில் சீடர்களிடம் தம்முடைய ஊழியம்பற்றிப் பேசியபோது இயேசு சங்கீதங்களைச் சுட்டிக் காட்டினார். லூக்கா 24:44. தாம் யாரென்பதற்கான ஆதாரத்தை சங்கீதங்களில் அவர்கள் கண்டுகொள்ள விரும்பினார்.

கிறிஸ்துவைப் பற்றி நிழலாகச் சொல்லப்பட்டுள்ள பின்னர் நிறைவேறின விஷயங்கள் பற்றி சில சங்கீதங்கள் பேசுகின்றன. சங்கீதம் 24, 45, 72, 101 (அவரை ராஜாவாகக் காட்டுகின்றன); சங்கீதம் 88, 102 (பாடுபடுகிற தாசனின் ஜெபங்கள்). சங்கீதங்கள் முழுவதிலும் உள்ள சங்கீதக்காரர்களுடைய புலம்பல்கள், துதிகள், ஸ்தோத்திரங்கள், நியாயம் மற்றும் இரட்சிப்புக்கான கதறல்கள் ஆகியவற்றில், உலகத்தின் இரட்சிப்புக்காக கிறிஸ்து ஏறெடுத்த ஜெபத்தின் சத்தங்கள் எதிரொலிக்கின்றன.

2024 மார்ச் 2 வகுப்புக்காகப் படிக்கவேண்டிய பாடம்