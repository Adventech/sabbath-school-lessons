---
title:  மெல்சேதேக்கின் முறைமையில் பிரதான ஆசாரியர்
date:   29/02/2024
---

`கிறிஸ்துவின் ஆசாரியத்துவம் தனித்துவமானது; கிறிஸ்துவின் பரலோக ஆசாரியத்துவத்தில் நமக்குள்ள மிகப்பெரிய நம்பிக்கை என்ன?`

மேசியாவுக்கு தேவன் ஒரு நித்திய கர்த்தத்துவத்தையும் (சங் 110:1-3), மெல்சேதேக்கின் முறைமையின்படி ஒரு மேலான ஆசாரியத்துவத்தையும் அருளினார். சங் 110:4-7. தேவன் தம் வார்த்தையை ஓர் ஆணையினாலே ஸ்திரப்படுத்துகிறார். எபி 6:18. பூரணமான ஒரு ஆசாரியரை நமக்குக் கொடுப்பதாக தாம் ஆணையிட்டதிலிருந்து அவர் பின்வாங்காதது அவரது கிருபையின் ஓர் அடை யாளம். மக்களின் பாவங்களும் வெளிப்படையான கலகங்களும் தேவன் தம் மக்களைக் கைவிடும்படி தூண்டின; ஆனால் தேவனுடைய ஆணை மாறாதது; மனந்திருந்திருந்தவர்களைத் தண்டிக்காதபடி அவர்களுக்கு தண்டனை தீர்ப்புக் கொடுக்காமல் கிருபை காட்டுகிறார். யாத் 32:14; சங் 106:45.

அந்தத் தெய்வீக ஆணையில், மேசியாவாகிய ராஜா ஒரு ஆசாரியராகவும் இருப்பதாகச் சொல்லப்பட்டதால், அது தாவீதின் உடன்படிக்கைக்கு ஒரு புதிய பரிமாணத்தைக் கொடுக்கிறது. சங் 110:4. இஸ்ரவேலின் ராஜாக்கள் லேவிய ஆசாரிய பணிகளைச் செய்யவே முடியாது. எண் 8:19; 2நாளா 26:16-21. ராஜாக்களோ மக்களோ பலியிட்டதாக வேதாகமம் சொல்லும் இடங்களில், பலிகளை அவர்கள் ஆசாரியர்களிடம் கொண்டுசெல்ல, அந்த ஆசாரியர்கள்தாம் அவற்றைப் பலியிட்டார்கள். ஆனால் சங்கீதம் 110, இஸ்ரவேலின் மற்ற ராஜாக்கள் மற்றும் ஆசாரியர்களிடமிருந்து மேசியாவாகிய ராஜாவைப் பிரித்துக் காட்டுகிறது. கிறிஸ்துவின் நித்திய ஆசாரியத்துவம் மெல்கிசேதேக்கின் முறைமையின்படியானது; அவர் சாலேமின் (எருசலேம்) ராஜா; ‘உன்னதமான தேவனுடைய’ ஆசாரியன். ஆதி 14:18-20.

`கிறிஸ்துவின் மேலான ஆசாரியத்துவத்தில் சம்பந்தப்பட்டுள்ள சில கருத்துக்கள் என்ன? எபிரெயர் 7:20-28.`

கிறிஸ்து தெய்வீக ராஜாவும் நித்திய ஆசாரியருமாக இருப்பதால், வேறு எந்த மனித ராஜாக்களும் ஆசாரியர்களும் பெற்றிராத மகத்துவத்தைப் பெற்றிருக்கிறார்; அது நமக்கு நம்பிக்கையைக் கொடுக்கிறது. மனித வாக்குறுதிகளை அல்ல, தேவனுடைய ஆணையை அடிப்படையாகக் கொண்ட ஒரு மேலான உடன்படிக்கையை கிறிஸ்து நிலைநிறுத்துகிறார். பூரணமும் மனதுருக்கமுமுள்ள ஆசாரியராக கிறிஸ்து செய்கிற ஒப்புரவாகுதலின் ஊழியமானது, தேவனுடைய பிரசன்னத்தில் நித்தியமாக வாசம்பண்ணுகிற நிச்சயத்தை அவரது மக்களுக்குக் கொடுக்கிறது. எபி 6:19,20. கிறிஸ்துவின் ராஜரீக ஆசாரியத்துவம் தீமையின் ஆளுகையை மக்களுடைய இருதயங்களிலிருந்து மட்டுமல்ல, உலகத்திலிருந்தே ஒழிக்கும்.

`இயேசு கிறிஸ்துவின் நியாயத்தீர்ப்புக்கு ஒவ்வொரு தேசமும் ராஜாக்களும் கட்டுப்பட்டிருப்பார்கள் என்கிற சங்கீதம் 2இன் வாக்குறுதியை அவர் நிறைவேற்றுவார். சங் 2:6–9; சங் 110:1,2,5,6. இயேசுவின் அற்புத ராஜரீக ஆசாரியத்துவத்தை உணர்ந்து நாம் முற்றிலும் கீழ்ப்படிதலும் நம்பிக்கையும் உள்ளவர்களாக வாழவேண்டும்.`