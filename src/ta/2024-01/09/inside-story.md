---
title:  மிஷன் கதை
date:   01/03/2024
---

### அதிக உண்மையுள்ளவனாக: பகுதி 5

ஆண்ட்ரூ மெக்செஸ்னீ,

இராணுவத்தில் சேர்ந்த சில வாரங்களுக்கு, ஒரு மலையில் வேலைசெய்ய சில வீரர்களுடன் சேர்த்து செகுலேவையும் அனுப்பினார்கள். ஒரு வெள்ளிக்கிழமை மதியத்தில், ஓய்வுநாள் சமயத்தில், நிலக்கரி அள்ளுகிற வேலை கொடுக்கப்பட்டது.

“15 நமிடங்கள் அள்ளவேண்டும், பிறகு 10 நிமிடங்கள் ஓய்வெடுத்த பிறகு, மீண்டும் 15 நிமிடங்கள் அள்ளவேண்டும்” என்று அதிகாரி சொன்னார்.

“நிற்காமல் இரண்டரை மணி நேரம் என்னால் அள்ளமுடியும். ஆனால் சூரியன் மறையும்வரைக்குத்தான் வேலைசெய்வேன், அதன்பிறகு நின்றுவிடுவேன்” என்றார் செகுலே.

“இரண்டு மணி நேரத்திற்கு யாராலும் நிலக்கரி அள்ளமுடியாது” என்றார் அதிகாரி.

“என்னால் முடியும்” என்றர் செகுலே.

மாண்டினிக்ரோவில் சிறுவயதிலேயே கடினமாக வேலைசெய்ய கற்றிருந்த செகுலே, தன்னால் முடிந்த மட்டும் வேகமாக வேலைசெய்தார். மெதுவாக வேலைசெய்யுமாறு மற்ற வீரர்கள் எச்சரித்தார்கள்.

“இவ்வளவு வேகமாக ஏன் வேலைசெய்கிறாய்?” என்று கேட்டார்கள்.

“நீங்கள் குறைவாக வேலை செய்யும்படி நான் அதிகமாக வேலைசெய்கிறேன். என்னைப்பற்றிக் கவலையில்லை. என்னால் முடிந்தமட்டும் அதிகமாக வேலை செய்ய முயலுகிறேன்” என்று பதிலளித்தார்.

அதைக் கேட்டு மற்ற வீரர்களுக்கு அவர் மேல் மதிப்பு வந்தது. அவர் தனக்கு உதவ விரும்புவதை அறிந்தார்கள். எல்லாரும் ஆச்சரியப்படுகிற வகையில், சூரியன் மறைவதற்குள் செய்யவேண்டிய வேலையைச் செய்துமுடித்தார்.

ஆனால் ஓய்வுநாள்மீது அவருக்கிருந்த பற்றை அதிகாரி புரிந்துகொள்ளவில்லை. அடுத்த ஓய்வுநாளில், வீரர்களுக்கான வேலைப்பட்டியலை அதிகாரி வாசித்தார்; பிறகு, “இன்று நீ வேலைசெய்ய வேண்டும்” என்று அவரிடம் சொன்னார்.

செகுலே அசையவில்லை. “இன்று என்னுடைய ஓய்வுநாள். இன்று என்னால் வேலை செய்யமுடியாது” என்று சொன்னார்.

“ஏன் முடியாது?” என்று அதிகாரி கேட்டார்.

“நான் ஒரு செவந்த்-டே அட்வென்டிஸ்ட் கிறிஸ்தவன். என்னால் ஓய்வுநாளில் வேலை செய்ய முடியாது” என்று சொன்னார்.

அதிகாரி செகுலேவைப் பார்த்தார். “வீரனே, உனக்காக வேறு யார் வேலைசெய்வார்?” என்று கேட்டார்.

மற்ற வீரர்கள் அவருக்கு ஆதரவாக, “நாங்கள் அவனுக்காக வேலைசெய்கிறோம்” என்று சொன்னார்கள்.

தேவனுக்கு மட்டுமல்ல, மனிதர்களுக்கும் உண்மையாக இருக்கவேண்டியது அவசியம் என்பது செகுலேவுக்குப் புரிந்தது. மாற்கு 12:30,31. நாம் மற்றவர்களை நியாயமாக நடத்தினால், அவர்களும் நம்மை நியாயமாக நடத்துவார்கள் என்பதை செகுலே அறிந்தார்.