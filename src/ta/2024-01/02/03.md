---
title:  இக்கட்டுக் காலத்தில் நம்பிக்கை
date:   08/01/2024
---

விரக்தியும் பாடுகளுமான அனுபவம் எல்லாக் கிறிஸ்தவர்களுக்கும் ஏற்பட்டிருக்கும்; அப்போது தேவன் என்ன செய்கிறார் அல்லது ஏன் இதை தங்களுக்கு அனுமதிக்கிறார் என்று யோசித்திருப்பார்கள். இதே அனுபவங்களை சங்கீதக்காரங்களும் அனுபவித்திருக்கிறார்கள். தங்கள் அனுபவத்தை ஆவியின் ஏவுதலால் பதிவு செய்தார்கள்.

`சங்கீதம் 44 சொல்லுவது என்ன? அது ஏன் எல்லாக் காலங்களிலும் உள்ள விசுவாசிகளுக்கு பொருத்தமானதாக இருக்கிறது?`

சபை ஆராதனைகளில் வாசிக்க தேர்வுசெய்கிற சங்கீதங்கள், சபையில் நாம் என்ன மனநிலையோடு, என்ன வார்த்தைகளால் ஜெபிக்கிறோம் என்பதை வெளிப்படுத்துகிறது. வாழ்க்கையின் இருண்ட அனுபவங்களை எதிர்கொள்ள நம்மால் இயலாமலும் அல்லது சௌகரியமாக இல்லாமலும் இருப்பதால், அவ்வாறு செய்கிறோம். பாடுகள் நம்மைத் தாக்கும்போது தேவன் நம்மை அநியாயமாக நடத்துவதாக சிலசமயங்களில் யோசிக்கிறோம்; நம் எண்ணங்களை பொது ஆராதனையில் அல்லது தனிப்பட்ட ஜெபத்தில் வெளிப்படுத்துவது பொருத்தமாக இராது என்று கருதுகிறோம்.

இந்தத் தயக்கம் தொழுகையின் முக்கியப் பொருளை மறக்கச்செய்கிறது. ஜெபத்தில் நம் உணர்வுகளையும் கருத்துகளையும் நேர்மையாகவும் வெளிப்படையாகவும் வெளிப்படுத்த தவறுவது, நம் உணர்வுகளுக்கே நம்மை அடிமையாக்கிவிடுகிறது. அது, தேவனை அணுகிச் செல்வதற்கான நம்பிக்கையைக் கெடுத்து விடுகிறது. ஆனால் சங்கீதங்களைச் சொல்லி ஜெபிக்கும்போது, நம் அனுபவத்தை கத்திரித்தோ மறுத்தோ பேசவேண்டியதில்லை.

உதாரணமாக சங்கீதம் 44, தவறே செய்யாமல் பாடுகள் ஏற்படும்போது அதை சுதந்தரமாக, போதுமான அளவுக்குச் சொல்லி ஜெபிக்க உதவுகிறது. ஜெபத்தில் பேச்சு சுதந்தரத்தை அனுபவிக்க சங்கீதங்கள் உதவுகின்றன. பேச வார்த்தைகள் கிடைக்காதபோது அல்லது பேசத் துணிவில்லாதபோது, சங்கீதங்கள் வார்த்தைகளைக் கொடுக்கின்றன. சங் 44:18,19.

சங்கீதம் 44 துவங்குகிற விதத்தைக் கவனியுங்கள். கடந்தகாலத்தில் தேவன் தம் மக்களுக்காக பெரிய காரியங்களைச் செய்ததாக எழுதுகிறார். அதனால் தேவனை நம்புகிறேன், ‘என் வில்லை நம்பேன்’ என்கிறார். சங் 44:6.

இதன் மத்தியிலும், தேவ மக்களுக்கு இக்கட்டு நேரிடலாம். வேதனையையும் புலம்பலையும் பட்டியலிட்டால் அது நீண்டுகொண்டே போகும்; வேதனையாக இருக்கும். இவற்றின் மத்தியிலும், ‘உம்முடைய கிருபையினிமித்தம் எங்களை மீட்டுவிடும்’ என்று சங்கீதக்காரன் தேவனைநோக்கிக் கதறுகிறார். சங் 44:26. அதாவது இவற்றின் மத்தியிலும், தேவன் இருப்பதையும் அவரது அன்பையும் நம்புகிறார்.

`தேவபிரசன்னத்தை நிஜமாக உணரமுடிந்த கடந்த கால அனுபவங்களை நினைத்துப் பார்ப்பது, தேவன் தூரமாக இருப்பது போன்ற சமயங்களில் அவரை நம்புவதற்கு எவ்வாறு உதவுகிறது?`