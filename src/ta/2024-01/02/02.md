---
title:  ஜெபத்தில் சங்கீதங்களைப் பயன்படுத்துதல்
date:   07/01/2024
---

`விசுவாசியின் தொழுகை அனுபவத்தில் சங்கீதங்களின் பங்கு என்ன? சங்கீதம் 105:5, கொலோசெயர் 3:16; யாக்கோபு 5:13.`

அன்றாட வாழ்க்கையில் சங்கீதங்களை அறிமுகப்படுத்த எளிய வழி தினமும் ஒரு சங்கீதம் வாசிப்பதாகும். சங்கீதம் 1இலிருந்து ஆரம்பித்து, தொடர்ந்து வாசியுங்கள். இன்னொருவழி, உங்களுடைய சூழ்நிலைக்கேற்ற சங்கீதத்தை வாசிப்பது. தனிப்பட்ட புலம்பல் சங்கீதங்கள், சபை அளவிலான புலம்பல் சங்கீதங்கள், ஸ்தோத்திர சங்கீதங்கள், துதிப்பாடல்கள், மனவருத்த சங்கீதங்கள், ஞானப்பாட்டுகள் (தேவ ஞானம், வழிகாட்டலுக்கானவை), வரலாற்று சங்கீதங்கள், கோபமும் மூர்க்கமும் கலந்த சங்கீதங்கள், புனிதப்பயண சங்கீதங்கள் போன்றவை உள்ளன. இந்தக் காலாண்டில் இவற்றில் பலவற்றை, அவற்றின் பின்னணியில் ஆராய்வோம்.

`அப்படியானால், சங்கீதங்களை எவ்வாறு வாசிக்கவேண்டும்?`

முதலில், சங்கீதத்தை வாசித்து, தியானித்து, ஜெபியுங்கள். சங்கீதத்தை அசை போடுவதில் அதன் பல்வேறு அம்சங்களைத் தியானிப்பது அடங்கும். உதாரணமாக, சங்கீதக்காரன் தேவனைக் குறிப்பிடுகிற விதம், ஜெபத்திற்கான காரணங்கள் போன்றவை. உங்கள் சூழ்நிலைக்கும் சங்கீதக்காரனுடைய அனுபவத்திற்கும் இடையேயான தொடர்பையும், உங்கள் அனுபவத்தை வெளிப்படுத்த சங்கீதம் எவ்வாறு உதவக்கூடும் என்பதையும் பாருங்கள். சங்கீத்த்தில் நீங்கள்வாசிக்கிற விஷயங்களோடு உங்களை நீங்கள் தொடர்புபடுத்திப் பார்க்கமுடியும் என்பது ஆச்சரியமானது.

சங்கீதங்களில் சவாலான பகுதிகள் இருந்தால், தவறான நம்பிக்கை எதையாவது திருத்த வேண்டியுள்ளதா என்று யோசியுங்கள். கிறிஸ்து, அவரது இரட்சிப்பு பணி, அவரது பணியால் கிடைத்துள்ள நீண்டகால நம்பிக்கை ஆகியவற்றின் பின்னணியில் சங்கீதத்தின் செய்தியைத் தியானியுங்கள். வேதாகமத்தின் எந்தப் பகுதியாக இருந்தாலும், கிறிஸ்து மற்றும் சிலுவையின் வெளிச்சத்தில் அதைப் பார்ப்பதே நல்லது.

மேலும், வேறு என்ன நோக்கங்களுக்காக ஜெபிக்கலாம், உங்களுக்கும் உங்கள் சபைக்கும் உலகத்திற்கும் அதிலுள்ள முக்கியத்துவம் என்ன என்று சங்கீதங்களிலிருந்து அறியலாம். தேவன் தம் வார்த்தையை உங்கள் இருதயத்திலும் மனதிலும் வைக்கும்படி கேளுங்கள். யாராவது ஒருவருடைய சூழ்நிலை யோடு சங்கீதம் தொடர்புடையதாக இருந்தால், அவருக்காக ஜெபத்தில் வேண்டிக்கொள்ளுங்கள். வாழ்க்கையின் பல்வேறு அம்சங்களுக்கு சங்கீதம் பொருந்துகிறது; அவற்றை வாசிப்பதாலும், அவற்றின் செய்தியைத் தியானிப்பதாலும் நாம் வளம்பெறலாம்.

`‘கிறிஸ்துவின் வசனம் உங்களுக்குள்ளே பரிபூரணமாக வாசமாயிருப்பதாக’ என்பதின் அர்த்தம் என்ன? கொலோ 3:16. வேதாகமத்தை வாசிப்பது ஏன் அந்த அனுபவத்திற்கு முதற்கண் முக்கிய முயற்சியாக இருக்கிறது?`