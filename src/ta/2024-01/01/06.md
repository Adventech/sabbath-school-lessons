---
title:  சங்கீதங்களின் உலகம்
date:   04/01/2024
---

`சங்கீதம் 16:8; சங்கீதம் 44:8; சங்கீதம் 46:1; சங்கீதம் 47:1,7; சங்கீதம் 57:2; சங்கீதம் 62:8; சங்கீதம் 82:8; மற்றும் சங்கீதம் 121:7 ஆகியவற்றை வாசியுங்கள். சங்கீதக்காரனின் வாழ்க்கையில் தேவன் எந்த இடத்தைப் பிடித்திருக்கிறார்?`

சங்கீதங்களின் உலகம் முற்றிலும் தேவனை மையமாகக் கொண்டது; வாழ்க்கையின் சகல அனுபவங்களையும் ஜெபத்தோடும் துதியோடும் தேவனிடம் அர்ப்பணிக்க நாடுகிறது. தேவன் சர்வமகத்துவ சிருஷ்டிகர்; பூமியனைத்திற்கும் ராஜா, நியாயாதிபதி. அவர் தம் பிள்ளைகளுக்கு சகலத்தையும் அருளுகிறார். எனவே, அவரை எல்லா வேளைகளிலும் நம்பவேண்டும். தேவமக்கள் தோற்பதுபோலத் தோன்றும்போது, தேவனுடைய எதிரிகள்கூட ‘உன் தேவன் எங்கே?’ என்று கேட்கிறார்கள். சங் 42:10. ஆனால் தேவன் எப்போதும் இருப்பவர், தம் மக்களை ஒருபோதும் கைவிடாதவர்; எனவே தேவமக்களுக்கு தேவன் எப்போதும் கூடவே இருக்கிறார். இறுதியாக, சகல ஜனங்களும், சிருஷ்டிப்பு முழுவதும் தேவனைத் தொழப்போகிற காலம்பற்றி தரிசனமாக சங்கீதம் சொல்லுகிறது.

வாழ்க்கையில் தேவன் மையமாக இருப்பதுதான், அவரை தொழுகைக்கு மையமாக்குகிறது. தொழுகை பற்றி இன்று அநேகரின் கருத்துக்கும் சங்கீதங்களின் கருத்துக்கும் அடிப்படையில் வித்தியாசமிருக்கிறது; ஏனென்றால், வேதாகமக் கலாச்சாரத்தில் தொழுகையானது ஒட்டுமொத்த மக்களுடைய வாழ்க்கையிலும் இயல்பாகவே சந்தேகத்திற்கு இடமின்றி மையம் வகித்தது. எனவே, தேவனுடைய மக்களுடைய வாழ்க்கையில் நடந்த நன்மையும் தீமையுமான சகலத்தையும் தொழுகையில் அவர்கள் வெளிப்படுத்தினார்கள். சங்கீதக்காரனுடைய வேண்டுதல்களை தேவன் கேட்டு, தமக்கேற்ற நேரத்தில் பதிலளித்தார். சங். 3:4, சங். 18:6, சங். 20:6.

தேவன் பரலோகத்தில் வாசம்பண்ணுகிற அதேநேரத்தில் சீயோனில் தம் மக்கள் மத்தியில் ஆசரிப்புக்கூடாரத்தில் வாசம்பண்ணுவதை சங்கீதக்காரன் அறிந்திருக்கிறார். கர்த்தர் தூரத்திலும் பக்கத்திலும் எல்லா இடங்களிலும் இருக்கிற அதே நேரத்தில், தம்முடைய ஆலயத்திலும் இருக்கிறார் (சங் 11:4); மறைந்திருக்கிறார் (சங் 10:1); வெளியரங்கமாயிருக்கிறார். சங் 41:12. தேவனுடைய இந்தப் பிரத்தியேக குணங்களை சங்கீதங்கள் காட்டுகின்றன. தேவன் அருகிலும் தூரத்திலும் இருப்பது அவருடைய உள்ளார்ந்த தன்மையில் ஒன்று. சங் 24:7-10. இதனால் மனிதர்களுக்கு ஏற்படுகிற அதே ஆவிக்குரிய பதற்றம் சங்கீதக்காரனுக்கு ஏற்படுகிறது. தங்களுக்கு ஏற்படுகிற அனுபவம் எதுவாக இருந்தாலும், தேவனுடைய தயவு, பிரசன்னம் குறித்த உணர்வுதான் தேவன் தாம் விரும்புகிற நேரத்திலும் விதத்திலும் தலையிடுவதற்கு அவர்கள் நம்பிக்கையைப் பெலப்படுத்துகிறது.

`நம்முடைய வாழ்க்கையின் சில அம்சங்களுக்குள்மட்டும் தேவனை அடக்கிப் பார்க்க முடியாது என்பதைப் புரிந்துகொள்ள சங்கீதங்கள் எவ்வாறு உதவுகின்றன? உங்கள் வாழ்க்கையின் எந்தெந்தப் பகுதிகளில் தேவனை தூர இடத்தில் வைத்துப் பார்க்க நீங்கள் முயன்று கொண்டிருக்கலாம்?`