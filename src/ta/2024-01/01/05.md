---
title:  ஏவப்பட்ட ஜெபங்கள்
date:   03/01/2024
---

`2 சாமுவேல் 23:1, 2; ரோமர் 8:26, 27 ஆகிய வசனங்கள் ஜெபம்பற்றிப் போதிப்பது என்ன?`

சங்கீதங்கள் ஆவியால் ஏவப்பட்ட ஜெபங்கள்; இஸ்ரவேலின் துதிகள்; எனவே, தேவ ஜனங்களின் சத்தத்தோடு தேவனுடைய சத்தமும் கலந்திருப்பதை சங்கீதங்களில் காணலாம். தேவனோடு தொடர்புகொள்வதின் ஆற்றல்களை சங்கீதங்கள் பெற்றிருக்கின்றன.

சங்கீதக்காரர்கள் தேவனை தனிப்பட்ட விதத்தில் ‘என் தேவனே’, ‘கர்த்தாவே’, ‘என் ராஜா’ என்று அழைக்கிறார்கள். சங் 5:2; 84:3. தேவனிடம் ‘செவிகொடும்’, ‘என் ஜெபத்தைக் கேளும்’, ‘பாரும்’, ‘உத்தரவு அருளிச்செய்யும்’, ‘இரட்சியும்’ என்று மன்றாடினார்கள். சங் 5:1; 39:12; 25:18; 102:2; 6:4. இவை எல்லாமே ஜெபத்தின் வார்த்தைகள்.

சங்கீதங்களை ஜெபங்கள், துதிகள் என்று அழகுபார்ப்பதற்கும், சொல்லுவதற்கும் அவை விசுவாசிகளின் பக்திமிக்க ஜெபங்களாகவும் துதிகளாகவும் இருப்பதே காரணம். எனவே, சங்கீதங்கள் ரோமர் 8:26,27இல் சொல்லப்பட்டது போன்ற நெருக்கமான அனுபவங்களை தேவபிள்ளைகளுக்குக் கொடுக்கின்றன: ‘அந்தப்படியே ஆவியானவரும் நமது பலவீனங்களில் நமக்கு உதவிசெய்கிறார். நாம் ஏற்றபடி வேண்டிக்கொள்ளவேண்டியதின்னதென்று அறியாமலிருக்கிறபடியால், ஆவியானவர்தாமே வாக்குக்கடங்காத பெருமூச்சுகளோடு நமக்காக வேண்டுதல்செய்கிறார். ஆவியானவர் தேவனுடைய சித்தத்தின்படியே பரிசுத்தவான்களுக்காக வேண்டுதல் செய்கிறபடியால், இருதயங்களை ஆராய்ந்து பார்க்கிறவர் ஆவியின் சிந்தை இன்னதென்று அறிவார்’.

இயேசுவும்கூட சங்கீதங்களிலிருந்து மேற்கோள் காட்டினார்; லூக்கா 20:42,43இல் சங்கீதப் புத்தகங்களிலிருந்து மேற்கோள் காட்டுகிறார்: ‘நான் உம்முடைய சத்துருக்களை உமக்குப் பாதபடியாக்கிப்போடும்வரைக்கும் நீர் என்னுடைய வலதுபாரிசத்தில் உட்காரும் என்று, கர்த்தர் என் ஆண்டவருடனே சொன்னார் என்று தாவீது தானே சங்கீத புஸ்தகத்தில் சொல்லுகிறானே’.

சில சங்கீதங்கள் குறிப்பிட்ட வரலாற்று நிகழ்வுகளை, சங்கீதக்காரர்களுடைய அனுபவங்களை அல்லது இஸ்ரவேல் தேசத்தின் அனுபவங்களை வைத்து எழுதப்பட்டாலும் அல்லது அவற்றைக் குறிப்பிட்டாலும் அவற்றின் ஆவிக்குரிய ஆழங்கள் வாழ்க்கையின் பல்வேறு சூழ்நிலைகளுக்கு பொருந்தக்கூடியவை; கலாச்சார மத -இன - பாலின பாகுபாடுகளைக் கடந்தவை. அதாவது, சங்கீதங்களை வாசிக்கும்போது, நம்பிக்கையும் துதியும் பயமும் கோபமும் வருத்தமும் துக்கமும், எல்லாக்காலங்களிலும் எல்லா இடங்களிலும் எல்லா சூழ்நிலைகளிலும் உள்ள மக்கள் சந்திக்கிற அனுபவங்களும் வெளிப்படுவதைக் காணலாம்.

`சங்கீதங்களை இயேசுவே மேற்கோள் காட்டினார் என்பது நம் விசுவாச அனுபவத்தில் அவை பங்காற்றுவதின் முக்கியத்துவம்பற்றி என்ன சொல்லுகிறது?`