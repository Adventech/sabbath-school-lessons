---
title:  இஸ்ரவேலருடைய தொழுகையில் சங்கீதங்கள்
date:   31/12/2023
---

`1நாளாகமம் 16:7; நெகேமியா 12:8; சங்கீதம் 18:1; சங்கீதம் 30:1; சங்கீதம் 92:1; சங்கீதம் 95:2; சங்கீதம் 105:2; கொலோசெயர் 3:16; யாக்கோபு 5:13 ஆகிய வற்றை வாசியுங்கள். எந்தெந்த தருணங்கள் சங்கீதங்களை எழுதத் தூண்டின? தேவமக்கள் எப்போது சங்கீதங்களைப் பயன்படுத்தினார்கள்?`

தனிநபர் தொழுகையிலும் பொது தொழுகையிலும் பயன்படுத்த சங்கீதங்கள் எழுதப்பட்டன. ஆலய ஆராதனையில் துதிப்பாடல்களாகப் பாடப்பட்டன; கம்பியிசைக் கருவிகள் (சங் 61:1; சமகால மொழிபெயர்ப்பு), இராகம் (சங் 9:1; சமகால மொழிபெயர்ப்பு), பாடகர் குழுத் தலைவன் (சங் 8:1; சமகால மொழிபெயர்ப்பு) போன்ற இசைசம்பந்தமான குறிப்புகள் அதைத் தெரிவிக்கின்றன.

எபிரெய வேதாகமத்தில் சங்கீதப் புத்தகம் டெஹிலிம் எனப்படுகிறது; துதிகள் என்று அர்த்தம். எனவே தேவனைத் துதிப்பதே சங்கீதங்களின் முக்கிய நோக்கம். சங்கீதம் என்பதற்கான ஆங்கிலப் பெயரானது, கி.மு. இரண்டாம், மூன்றாம் நூற்றாண்டின் எபிரெய வேதாகம கிரேக்க மொழிபெயர்ப்பான செப்டுவஜிண்டில் வருகிற ஸாமோய் எனும் வார்த்தையிலிருந்து வந்ததாகும்.

சங்கீதங்கள் இஸ்ரவேலருடைய தொழுகையில் முக்கியப் பங்காற்றின. உதாரணமாக, ஆலயப் பிரதிஷ்டைகளிலும், மதப்பண்டிகைகளிலும், ஊர்வலங்களிலும், எருசலேமில் உடன்படிக்கை பெட்டி வைக்கப்பட்ட தருணத்திலும் பாடப்பட்டன.

‘சீயோன் மலை ஏறும் பாடல்கள்’ (சங்கீதம் 120-134) புனிதப்பயணப் பாடல்கள் என்றும் அழைக்கப்பட்டன; மூன்று முக்கிய வருடாந்தரப் பண்டிகைகளுக்காக எருசலேமுக்கு புனிதப்பயணம் மேற்கொள்ளும் சமயத்தில் பாடப்பட்டன (யாத் 23:14-17). ‘எகிப்திய ஸ்தோத்திரப் பாடலும்’ (யாத் 23:14-17), ‘மாபெரும் ஸ்தோத்திரப் பாடலும்’ (சங் 136) மூன்று முக்கிய வருடாந்தரப் பண்டிகைகளில் பாடப்பட்டன; பண்டிகை நாட்களான மாதப்பிறப்புகளிலும், ஆலயப்பிரதிஷ்டைகளிலும் பாடுவதும் இதில் அடங்கும். எகிப்திய ஸ்தோத்திரப்பாடல் பஸ்காப் பண்டிகையில் முக்கியமாகப் பாடப்பட்டது. 113,114 சங்கீதங்கள் பஸ்காப்பண்டிகையின் தொடக்கத்திலும், 115-118 சங்கீதங்கள் அதன் முடிவிலும் பாடப்பட்டன. மத் 26:30. ‘அன்றாட ஸ்தோத்திரப் பாடல்’ (சங்கீதம் 145-150) ஜெபாலய காலை ஆராதனை ஜெபங்களில் பாடப்பட்டது.

சங்கீதங்கள் தொழுகைகளில் பாடப்பட்டது மட்டுமல்லாமல், ஆசரிப்புக் கூடாரத்தில் எவ்வாறு தொழவேண்டும் என்றும் மக்களை அறிவுறுத்தின. சங்கீதம் 22ஐச் சொல்லி இயேசு ஜெபித்தார். மத் 27:46. ஆதிகாலத் திருச்சபையினரின் வாழ்க்கையிலும் சங்கீதங்கள் முக்கியப் பங்காற்றின. கொலோ 3:16; எபே 5:19.

`இன்று நாம் ஆசரிப்புக்கூடாரத்தில் தொழுவதில்லை என்றாலும், தனியாகவோ சபையாகவோ தொழும்போது சங்கீதங்களை எவ்வாறு பயன்படுத்தலாம்?`