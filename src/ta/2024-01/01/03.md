---
title:  சங்கீதக்காரர்கள்
date:   01/01/2024
---

பெரும்பாலான சங்கீதங்களின் தலைப்புகளில் சொல்லப்படுகிற தாவீது ராஜா, இஸ்ரவேலருடைய வழிபாட்டு முறைகளை ஒழுங்கமைப்பதில் முக்கியப் பங்காற்றினார். அவர் ‘இஸ்ரவேலின் இனியபாடகன்’ என்று அழைக்கப்பட்டார். 2சாமு 23:1; எளிய மொழிபெயர்ப்பு. பல்வேறு சங்கீதங்களை தாவீது எழுதியிருப்பதை புதிய ஏற்பாடு உறுதிப்படுத்துகிறது. மத் 22:43-45; அப்போஸ்தலர் 2:25-29, 34, 35; அப்போஸ்தலர் 4:25; ரோம். 4:6-8. லேவியர்களான தேவாலய இசைக்கலைஞர்களும் பல சங்கீதங்களை எழுதியிருக்கிறார்கள். உதாரணமாக, ஆசாப் எழுதின சங்கீதங்கள் சங்கீதம் 50; 73-83; கோராகின் புத்திரர் எழுதின சங்கீதங்கள் சங்கீதம் 42; 44-47; 49; 84; 85; 88. எஸ்ராகியனாகிய ஏமான் எழுதினது சங்கீதம் 88; சங்கீதம் 89. அதுதவிர சாலொமோனும் (சங்கீதம் 72; 127), மோசேயும்கூட (சங்கீதம் 90) எழுதியிருக்கிறார்கள்.

`சங்கீதம் 25:1-5; சங்கீதம் 42:1; சங்கீதம் 75:1; சங்கீதம் 77:1; சங்கீதம் 84:1, 2; சங்கீதம் 88:1-3; மற்றும் சங்கீதம் 89:1 ஆகியவற்றை வாசியுங்கள். இந்தச் சங்கீதங்களின் ஆசிரியர்களுடைய அனுபவங்கள் பற்றி தெரிவது என்ன?`

பரிசுத்த ஆவியானவர் சங்கீதக்காரர்களை ஏவினார்; தேவனுக்கும் விசுவாசக் குடும்பத்தாருக்கும் சேவைசெய்ய அவர்களைப் பயன்படுத்தினார். மெய்யான அர்ப்பணிப்பும் ஆழமான விசவாசமும் நிறைந்திருந்தாலும், நம்மைப்போல ஏமாற்றங்களுக்கும் சோதனைகளுக்கும் ஆளாகிறவர் களாகக் காணப்பட்டார்கள். சங்கீதங்கள் வெகுகாலத்திற்கு முன்னர் எழுதப்பட்டாலும், இன்றைய நம்முடைய சில அனுபவங்களையும் பிரதிபலிக்கின்றன.

‘என் விண்ணப்பம் உமது சமுகத்தில் வருவதாக; என் கூப்பிடுதலுக்கு உமது செவியைச் சாய்த்தருளும். என் ஆத்துமா துக்கத்தால் நிறைந்திருக்கிறது; என் ஜீவன் பாதாளத்திற்குச் சமீபமாய் வந்திருக்கிறது’. சங் 88:2,3. 3000 வருடங்களுக்கு முன்பிருந்ததுபோல 21ம் நூற்றாண்டின் ஆத்துமக் கதறலும் இதுவே.

சில சங்கீதங்கள் கஷ்டங்களைப் பற்றியும் சில மகிழ்ச்சியைப் பற்றியும் பேசுகின்றன. தேவன் தங்களை இரட்சிக்கவும், தாங்கள் பெறத் தகுதியற்ற அவரது தயவைப் பெறவும் அவரை நோக்கி சங்கீதக்காரர்கள் கூப்பிட்டார்கள். அவரது உண்மைதன்மைக்காகவும் அன்பிற்காகவும் நன்றி சொன்னார்கள்; சோர்ந்து போகாமல் அவர் மேல் அர்ப்பணிப்புடன் இருப்பதாக பொருத்தனை பண்ணினார்கள். எனவே சங்கீதங்கள், தேவனுடைய மீட்பின் சாட்சிகளாகவும், தேவ கிருபை மற்றும் நம்பிக்கையின் அடையாளங்களாகவும் இருக்கின்றன. ஆனாலும், அதே நேரத்தில், விழுந்துபோன ஓர் உலகில் அதிகம் காணப்படுகிற உபத்திரவம், கஷ்டங்கள் ஆகியவற்றை மறைக்கவோ குறைத்துக்காட்டவோ முயல வில்லை.

`சங்கீதக்காரர்கள் போன்ற உண்மையுள்ள விசுவாசிகள்கூட இன்று நம்மிடம் காணப்படுகிற சில போராட்டங்களுக்கு ஆளாகியிருக்கிறார்கள் என்பதிலிருந்து என்ன நம்பிக்கையையும் ஆறுதலையும் பெறலாம்?`