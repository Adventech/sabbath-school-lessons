---
title:  மேலும் படிக்க
date:   05/01/2024
---

மொத்தம் 150 சங்கீதங்கள் உள்ளன; அவை ஐந்து புத்தகங்களாக பிரிக்கப்பட்டுள்ளன: புத்தகம் 1 (சங்கீதம் 1-41); புத்தகம் 2 (சங்கீதம் 42-72); புத்தகம் 3 (சங்கீதம் 73-89); புத்தகம் 4 (சங்கீதம் 90-106); புத்தகம் 5 (சங்கீதம் 107-150). பஞ்சாகமத்தை அடிப்படையாகக் கொண்டு ஆதிகால யூதப் பாரம்பரியத்தின்படி சங்கீதங்கள் ஐந்து புத்தகங்களாகப் பிரிக்கப்பட்டுள்ளன.

சங்கீதங்களின் தொகுப்புகள் ஏற்கனவே இருந்தன: கோராகின் தொகுப்புகள் (சங் 42-49, 84, 85, 87, 88); ஆசாபின் தொகுப்பு (சங்கீதம் 73-83); சீயோன் மலை ஏறும்போது பாடும் பாடல்கள் (சங்கீதம் 120-134); அல்லேலூயா பாடல்கள் (சங்கீதம் 111-118; 146-150). தாவீதினுடைய சங்கீதங்களின் தொகுப்பும் இருந்ததற்கு சங்கீதம் 72:20 ஆதாரம்.

பெரும்பாலான சங்கீதங்கள் தாவீது ராஜாவின் காலத்தையும், ஆரம்பக்கால ராஜாக்களின் காலத்தையும் (கி.மு. 20ம் நூற்றாண்டு) சேர்ந்தவை. ஆனாலும், பின்வந்த நூற்றாண்டுகளில் ராஜ்யம் பிரிக்கப்பட்ட சமயத்திலும், சிறைப்பட்டுப்போன சமயத்திலும், சிறையிருப்பிலிருந்து திரும்பி வந்த சமயத்திலும் சங்கீதங்களின் தொகுப்பு அதிகரித்தது. எபிரெய சம்பிரதிகள் எஸ்றாவின் தலைமையின்கீழ் புதிய ஆலயத்தின் ஆராதனைமுறைகளை ஒழுங்கிப் படுத்தின சமயத்தில் ஏற்கனவே இருந்த சங்கீதத் தொகுப்புகளை ஒன்றிணைத்தார்கள்.

சங்கீதப் புத்தகங்களை சம்பிரதிகள் தொகுத்தார்கள் என்பதால், அவை ஆவியின் ஏவுதலால் எழுதப்பட வில்லை என்றாகிவிடாது. சங்கீதக்காரர்களைப் போல சம்பிரதிகளும் தேவனுடைய அர்ப்பணிப்புமிக்க ஊழியர்களாக இருந்தார்கள்; தேவனுடைய வழிநடத்துதலின்கீழ் வேலைசெய்தார்கள் (எஸ்றா 7:6,10). சங்கீதங்களை தேவனும் மனிதர்களும் சேர்ந்து எழுதினார்கள் என்பதை, கர்த்தராகிய இயேசுவில் தேவதன்மையும் மனிததன்மையும் சேர்ந்திருந்தது என்பதற்கு ஒப்பிடலாம். ‘தேவன் கொடுத்த சத்தியங்கள் மனித வார்த்தைகளில் எழுதப்பட்டுள்ள வேதாகமத்தில், தேவதன்மையும் மனிததன்மையும் இணைந்திருக்கிறது. அத்தகைய ஒற்றுமை கிறிஸ்துவின் தன்மையிலும் காணப்பட்டது; அவர் தேவ குமாரனும் மனுஷ குமாரனுமாக இருக்கிறார். ‘‘வார்த்தை மாம்சமாகி, நமக்குள்ளே வாசம்பண்ணினார்’’ என்று கிறிஸ்துவைப்பற்றிச் சொல்லப்படுவது வேதாகமத்திற்கும் பொருந்தும்’1

**கலந்துரையாடக் கேள்விகள்**

`சங்கீதங்கள் தெய்வீக-மனுஷீக ஜெபங்களும், துதிப்பாடல்களுமாக இருக்கின்றன என்பதின் அர்த்தம் என்ன? இந்தக் கருத்தைப் புரிந்துகொள்வது எவ்வளவுதான் கடினமாக இருந்தாலும், தேவன் தம் மக்களோடு வைக்க விரும்புகிற நெருக்கம்பற்றி தெரிவிப்பது என்ன? தேவன் நம்மோடும், மனிதர்கள் ஒவ்வொருவரோடும் எவ்வளவு நெருக்கமாக இருக்கிறார் என்பதை இது எவ்வாறு வெளிப்படுத்துகிறது?`

`உங்களுடைய ஏதாவது சூழ்நிலையில் சங்கீதங்கள் நேரடியாக உங்களிடம் பேசின ஓர் அனுபவத்தைப் பகிர்ந்துகொள்ளுங்கள். அதிலிருந்து என்ன ஆறுதலை, நம்பிக்கையைப் பெற்றீர்கள்?`