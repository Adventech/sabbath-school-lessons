### சங்கீதம்: தேவனுடைய மனதும் அவர் மக்களுடைய மனதும் சந்திக்கிற இடம்

சங்கீதங்கள் வேதாகமத்தின் தனிச்சிறப்புமிக்க ஜெபங்களும் துதிப்பாடல்களும் ஆகும். துதி, மகிழ்ச்சி, துக்கம், விரக்கி ஆகிய மனநிலைகளில் பாடப்பட்டவை; பாமரர்கள், ராஜாக்கள், கவிஞர்கள், ஆசாரியர்கள் ஆகியோர் தனிப்பட்ட விதத்திலும் பொதுவிடத்திலும் இவற்றைப் பேசினார்கள் அல்லது பாடினார்கள்; நீதிமான்கள் மற்றும் மனந்திருந்திய பாவிகள் ஆகியோரிடமிருந்து பிறந்த இந்தச் சங்கீதங்கள் பல தலைமுறை விசுவாசிகளுக்கு ஜெபப்புத்தகமாகவும் துதிப்பாடல் புத்தகமாகவும் இருந்துள்ளன.

வேதாமகத்தின் பெரும்பாலான புத்தகங்கள் நம்மிடம் பேசுபவை; ஆனால் சங்கீதங்கள் நமக்காகவும் நம்மோடும் பேசுகின்றன. சங்தீகங்கள் ஆசீர்வாதம், நம்பிக்கை, எழுப்புதல் ஆகியவற்றின் ஆதாரம்; நம்மையும் தேவனுடைய மகத்துவத்தையும் பற்றித் தியானிப்பதற்கான ஒரு வழிகாட்டி; துன்பத்தின் ஆழங்களிலிருந்து கூப்பிடுவோரை விடுவிக்கிறது; புதிதாக நம்மை தேவனிடம் அர்ப்பணிக்கச் செய்கிறது. அதனால்தான் பலர் சங்கீதங்கள் தங்களுடைய அனுபவங்களையும் உணர்வுகளையும் போல இருப்பதாகக் கருதுகிறார்கள்; தங்கள் சொந்த வேண்டுதல்களாக எடுத்துக்கொள்கிறார்கள். சங்கீதங்கள் பற்றி லூதர் இவ்வாறு சொன்னார்: ‘‘துதி அல்லது நன்றியறிதல் நிறைந்த சங்கீதங்களைவிட வேறு எங்கு ஒருவர் மகிழ்ச்சியை வெளிப்படுத்துகிற மேலான வார்த்தைகளைக் காணமுடியும்? அவற்றில் மனதை மகிழ்விக்கிற அழகான தோட்டத்தைப் பார்ப்பதுபோல அல்லது பரலோகத்தைப் பார்ப்பதுபோல சகல பரிசுத்தவான்களின் மனங்களுக்குள்ளும் பார்க்கமுடியும். ... அல்லது சங்கீதங்களின் புலம்பலைவிட வேறு எங்கு ஒருவர் துக்கத்தை வெளிப்படுத்துகிற அதிக ஆழமான, அதிக வருத்தம் தெரிவிக்கிற வார்த்தைகளைக் காணமுடியும்? அவற்றில் நீங்கள் மரணத்தை அல்லது நகரத்தைப் பார்ப்பதுபோல சகல பரிசுத்தவான்களின் மனங்களுக்குள்ளும் பார்க்கமுடியும்; தேவ கோபம் எனும் மேகங்களால் காட்சி இருளாக, தெளிவற்றதாக இருக்கும். ... அதனால்தான் சங்கீதங்களின் புத்தகம் சகல பரிசுத்தவான்களுக்கும் மிகவும் பிடித்தமான புத்தகம். அதில் ஒவ்வொரு மனிதனும் ஒவ்வொரு தருணத்திற்கும் ஏற்ற சங்கீதங்களைக் காணலாம்; அவை தனக்காகவே எழுதப்பட்டவைப் போல  உணரலாம். அப்புத்தகங்களின் வார்த்தைகளுக்கு இணையாக அல்லது அவற்றை விட சிறப்பாக வேறு எந்தப் புத்தகத்திலும் காணமுடியாது’.

சங்கீதங்களின் வாழ்க்கையை மாற்றுகிற வல்லமையை அனுபவிப்பதற்கு, முந்தைய தலைமுறைகளின் விசுவாசிகளைப் போல அவற்றால் பாடவும் ஜெபிக்கவும் அழைக்கப்பட்டுள்ளோம்; அவர்கள் துதிக்கவும், வேண்டவும், அறிக்கையிடவும், புலம்பவும், கிருபையும் நீதியும் நிறைந்த சர்வமகத்துவ தேவனுக்கு நன்றிசெலுத்தவும் அவற்றைப் பயன்படுத்தினார்கள்.

வேதாகமத்தின் பிற பகுதிகளைப்போல சங்கீதங்களும் தனித்துவமான வரலாற்று, இறையியல் மற்றும் இலக்கியப் பின்னணியில் எழுதப்பட்டுள்ளன. சங்கீதங்களை இன்றைய வாசகர்களின் மனங்களில் இடம்பெறச் செய்வதே சங்கீதப் புத்தகங்களுடைய ஆராய்ச்சியின் நோக்கம். தேவனுடைய மக்களுடைய ஜெபங்களிலும், மனிதராக வந்த கர்த்தராகிய இயேசுவின் ஜெபங்களிலும் சங்கீதங்கள் இடம்பெற்றன; அவை இயேசுவைப் பற்றிய ஜெபங்களாகவும் இருக்கின்றன. அவை மனுகுலத்திற்கான தேவனுடைய வெளிப்பாடுகள். எனவே, சங்கீதப் புத்தகங்களுடைய ஆராய்ச்சியின் இன்னொரு நோக்கம், இயேசுவிலும் இயேசுவின் மூலமாகவும் உலகத்தில் தேவன் செய்த, செய்கிற, செய்யப்போகிற கிரியைகளைக் கற்றுக்கொள்வதாகும்.

“தேவபிள்ளைகள் பலரது ஆவிக்குரிய பயணத்திற்கான ஒரு சாட்சியாக சங்கீதங்கள் உள்ளன.”

சங்கீதங்கள் 150 கவிதைகளின் தொகுப்பாக இருந்தாலும், சீரற்ற தொகுப்புகளாக இருக்க வாய்ப்பில்லை. தேவனுடைய பிள்ளைகள் அநேகருடைய வாழ்க்கையில் காணப்படுகிற ஆவிக்குரிய பயணத்திற்கான சாட்சியாக இருக்கின்றன. அந்தப் பயணம் உறுதியான விசுவாசத்தோடு துவங்குகிறது; நன்மைக்கு பிரதிபலனும் தீமைக்கு தண்டனையும் கிடைக்கிறது. விசுவாச உலகில் தீமையால் சவாலும் அச்சுறுத்தலும் உண்டாகும்போது என்ன நடக்கிறது என்பதை ஆராய்ச்சியில் பார்க்கப்போகிறோம். தேவன் இன்னும் ஆட்சி செய்கிறாரா? அந்நியமான ஓர் இடத்தில் விசுவாசிகள் எவ்வாறு கர்த்தருடைய பாட்டைப் பாடமுடியும்?

நம் அன்றாடப் பயணத்தில் சங்கீதங்கள் நம்மைப் பெலப்படுத்த வேண்டும்; இயேசு கிறிஸ்துவை நாம் முகமகமாகச் சந்திக்கும் மட்டும், அவற்றின்மூலம் நம் மனதும் தேவனுடைய மனதும் பேசவேண்டும்; இதுவே எங்கள் ஆசையும் ஜெபமுமாகும்.

டிரகோஸ்லாவா சாண்ட்ராக், பழைய ஏற்பாட்டில் முனைவர் பட்டம் பெற்றவர்; ஜெனரல் கான்ஃபரன்ஸ் ஆவ் செவந்த்-டே அட்வென்டிஸ்ட் தலைமையகத்தில் செவந்த்-டே அட்வென்டிஸ்ட் கலைக்களஞ்சியத்தின் நிர்வாகப் பதிப்பாசிரியராக இருக்கிறார். செவந்த்-டே அட்வென்டிஸ்ட் சர்வதேச வேதாகம விளக்கவுரைக்காக சங்கீதங்கள் 76-150 வரை விளக்கவுரை எழுதியிருக்கிறார்.