---
title:  மேலும் படிக்க
date:   26/01/2024
---

விடாப்படியாக ஜெபிப்பது, கொஞ்சமும் குறைவில்லாமல் நம்புவது ஆகியவற்றின் ஆற்றல்பற்றி யாக்கோபின் அனுபவத்திலிருந்து என்ன அறியலாம்?

சங்தீதங்கள் தேவனிலான நம் விசுவாசத்தைப் பெலப்படுத்துகின்றன; அவர், தங்கள் வாழ்க்கையை தம்முடைய மகத்துவ கரங்களில் நம்பி ஒப்படைப்பவர்களுக்கு ஒருபோதும் கைவிடாத அடைக்கலமாக இருக்கிறார். ‘தம்மில் நம்பிக்கை வைப்பவர்களுக்கு தேவன் மகத்தானவைகளைச் செய்கிறார். அவருடைய மக்களெனச் சொல்லிக்கொள்வோர் ஏன் அதிக பெலத்தைப் பெறமுடிவதில்லை என்றால், அவர்கள் தங்கள் சொந்த ஞானத்தை அதிகம் நம்புகிறார்கள்; தங்களுக்காக தேவன் தம் வல்லமையை வெளிப்படுத்த வாய்ப்பளிப்பதில்லை. தம்மை நம்புகிற பிள்ளைகள் தம்மில் முழு நம்பிக்கை வைத்து, தமக்கு உண்மையோடு கீழ்ப்படிந்தால், அவசர நேரங்களில் எல்லாம் அவர்களுக்கு உதவி செய்வார்’.

ஆனாலும், சில சங்கீதங்களில் உள்ள வாக்குத்தத்தங்கள் நம்முடைய தற்போதைய சூழ்நிலைக்கு பொருந்தாதது போலத் தோன்றும்போது, அவற்றைப் புரிந்தகொள்வது கடினமாக இருக்கிறது. அதுபோன்ற நேரங்களில், சிலுவையில் அதிக வல்லமையோடு வெளிப்பட்ட தேவனுடைய தயவில் நம்பிக்கை வைக்கப் பழகவேண்டும்.

மேலும் சில சமயங்களில், பொய்யான நம்பிக்கையை வளர்க்கவும் சில சங்கீதங்களைப் பயன்படுத்த வாய்ப்புள்ளது. சங்கீதம் 91:11,12 வசனங்களை சாத்தான் தவறாகப் பயன்படுத்திய போது, இயேசு சொன்ன பதில், தேவனை நம்புவதென்றால், அவரைச் சோதிப்பதல்ல என்பதையும் (மத் 4:5-7) அல்லது, அவரது சித்த்த்திற்கு முரணாக துணிகரமாக தேவனிடம் கேட்பதல்ல என்பதையும் உணர்த்தவேண்டும்.

கிறிஸ்துவின் சபையின் அல்லது தனிப்பட்ட கிறிஸ்தவரின் மகத்தான வெற்றிகள் தாலந்தாலோ கல்வியாலோ செல்வத்தாலோ மனித தயவாலோ கிடைத்தவையாக இருக்காது. மாறாக, தேவனை அவரது சிங்காசன அறையில் சந்தித்து, ஊக்கமும் வியாகுலமுமான விசுவாசத்தோடு வல்லமையின் கரங்களைப் பற்றியதால் கிடைத்தவையாக இருக்கும்.

**கலந்துரையாடக் கேள்விகள்**

`சூழ்நிலைகள் முற்றிலும் எதிராக இருக்கும்போது தேவனை நம்புவது பற்றி செவ்வாய்க்கிழமை ஆராய்ச்சியின் கடைசியில் கேட்கப்பட்ட கேள்விக்கான பதிலைக் கலந்தாலோசியுங்கள். தேவனுடைய பாதுகாப்புபற்றி சங்கீதங்களில் அற்புதமான வாக்குறுதிகள் இருந்தாலும், இவற்றை எவ்வாறு புரிந்துகொள்வது, இப்படி எவ்வாறு மனிதர்களுக்கு நடக்கிறது? சரி, அந்த அற்புத வாக்குறுதிகளை எழுதிய சங்கீதக்காரன் தான் ஆபத்துக்காலத்தைச் சந்தித்திருக்க மாட்டாரா அல்லது அதைச் சந்தித்த உண்மையுள்ள மனிதர்களைப் பற்றி அறிந்திருக்கமாட்டாரா?`

`எல்லா சூழ்நிலைகளிலும் கொஞ்சமும் குறையாத நம்பிக்கையை நாம் எவ்வாறு தேவனில் வளர்த்துக் கொள்ளலாம்? உதாரணமாக, சங் 91:14; சங் 143:8, 10; சங் 145:18-20. எது இந்த நம்பிக்கையை இழக்கச் செய்யலாம்? மோசமான காலங்களில் அவரை நம்பக் கற்றுக்கொள்வதற்கு, நன்மையான காலங்களில் அவரில் நம்பிக்கையாக இருப்பது ஏன் அவசியமாக இருக்கிறது?`