---
title:  பரிசுத்த ஸ்தலத்திலிருந்து ஒத்தாசை
date:   25/01/2024
---

`சங்கீதம் 3:4; சங்கீதம் 14:7; சங்கீதம் 20:1–3; சங்கீதம் 27:5; சங்கீதம் 36:8; சங்கீதம் 61:4; மற்றும் சங்கீதம் 68:5, 35. இந்த வசனங்களின்படி, ஒத்தாசை எங்கிருந்து வருகிறது?`

ஆவிக்குரிய அடைக்கலம், சரீர அடைக்கலம், ஒத்தாசை ஆகியவை பற்றியக் கருத்தான பரிசுத்த ஸ்தலத்தின் பின்னணியில் சொல்லப்படுகிறது. பரிசுத்த ஸ்தலம்தான் ஒத்தாசைக்கும் பாதுகாப்புக்கும் இரட்சிப்புக்குமான இடம். அது இக்கட்டில் உள்ளவர்களுக்குப் புகலிடம். தேவன் தம் பரிசுத்த ஸ்தலத்திலிருந்து திக்கற்றவைகளையும் விதவைகளையும் பாதுகாத்து, தம் மக்களுக்குப் பெலனளிக்கிறார். ‘பூரணவடிவுள்ள சீயோனிலிருந்து தேவன் பிரகாசிக்(கும்)’ போது, (சங் 50:2), தேவனுடைய நீதியான நியாயத்தீர்ப்புகள் அறிவிக்கப்படுகின்றன; கர்த்தரிடமிருந்து ஆசீர்வாதம் புறப்படுகிறது. சங் 84:4; சங் 128:5; சங் 134:3.

பரிசுத்த ஸ்தலத்தின் அடைக்கலமானது, உலகத்தின் வேறு எந்த இடத்திலும் வழங்கப்படுகிற பாதுகாப்பைவிட மேலானது; ஏனென்றால் தேவன் தனிப்பட்ட விதத்தில் பரிசுத்த ஸ்தலத்தில் வாசம்பண்ணுகிறார். ஆலயக் கட்டிடம் அல்ல, அங்குள்ள தேவப்பிரசன்னம்தான் பாதுகாப்பை அளிக்கிறது. அதுபோல, சீயோன் பர்வதம் சாதாரண ஒரு குன்றுதான்; ஆனால் கர்த்தர் வாசம்பண்ணுகிற பர்வதமாக இருப்பதால், அது எல்லா பர்வதங்களையும்விட மேலானது. சங் 68:15, 16; ஏசா 2:2.

‘நம்முடைய பலவீனங்களைக்குறித்துப் பரிதபிக்கக்கூடாத பிரதான ஆசாரியர் நமக்கிராமல், எல்லாவிதத்திலும் நம்மைப்போல் சோதிக்கப்பட்டும், பாவமில்லாதவராயிருக்கிற பிரதான ஆசாரியரே நமக்கிருக்கிறார். ஆதலால், நாம் இரக்கத்தைப் பெறவும், ஏற்ற சமயத்தில் சகாயஞ்செய்யுங்கிருபையை அடையவும், தைரியமாய்க் கிருபாசனத்தண்டையிலே சேரக்கடவோம்’. எபி 4:15,16.

`பரிசுத்த ஸ்தலம் பற்றி சங்கீதக்காரன் சொல்லுவதோடு இந்த வசனங்கள் எந்தெந்த வழிகளில் ஒத்துப்போகின்றன?`

தேவனுடைய பரிசுத்த ஸ்தலத்தின் பரிசுத்த தன்மையைப் பார்க்கும்போது, மனிதர்கள் அனைவரும் பாவிகள் என்றும், தேவதயவைப் பெறத் தகுதியற்றவர்கள் என்றும் சங்கீதக்காரன் ஒத்துக்கொள்கிறார்; தேவனுடைய உண்மையையும் கிருபையையும் அடிப்படையாகக் கொண்டே விடுதலை கிடைப்பதாகச் சொல்லுகிறார். சங் 143:2, 9-12. நம்மிடமுள்ள எதுவும் தேவனுக்குமுன் நம்மைத் தகுதிப்படுத்த முடியாது. மனந்திரும்பி, தேவ கிருபையையும் மன்னிப்பையும் ஏற்றுக்கொள்வதால் மட்டுமே தேவனுக்கு சரியான உறவில் நிற்கமுடியும்; தேவனுடைய நிச்சயத்திற்காகவும் விடுதலைக்காகவும் மன்றாடமுடியும். ஆசரிப்புக்கூடார ஆராதனையானது இயேசுவில் காணப்படுகிற இரட்சிப்பைச் சுட்டிக் காட்டியது.