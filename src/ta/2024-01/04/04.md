---
title:  ஆபத்துக்காலத்தில் அடைக்கலம்
date:   23/01/2024
---

`ஆபத்துக்காலத்தில் சங்கீதக்காரன் என்ன செய்கிறார்? சங்கீதம் 17:7-9, சங்கீதம் 31:1-3, மற்றும் சங்கீதம் 91:2-7.`

சங்கீதக்காரனுக்கு பல்வேறு இக்கட்டுகள் நேரிடுகின்றன; அப்போது கர்த்தரிடம் திரும்புகிறார்; அவர் ஆபத்துக்காலத்தில் அடைக்கலமாக இருக்கிறார். நம்பிக்கை என்பது, வாழ்க்கையின் எல்லா சூழ்நிலைகளிலும் தேவனுடைய கர்த்தத்துவத்தை ஒத்துக்கொள்ளத் முழுமனதோடு தீர்மானிப்பது. ஆபத்துசமயத்தில் செயல்படாத நம்பிக்கை எப்போதுமே செயல்படாது.

‘நான் கர்த்தரை நோக்கி: நீர் என் அடைக்கலம், என் கோட்டை, என் தேவன், நான் நம்பியிருக்கிறவர் என்று சொல்லுவேன்’ என்கிற சாட்சியானது, கடந்த காலத்தில் தேவனோடு ஏற்பட்ட அனுபவத்திலிருந்து சங்கீதக்காரன் சொல்லுகிற சாட்சியாகும். சங் 91:2. அதுவே அவரது எதிர்கால விசுவாசத்தைப் பெலப்படுத்துகிறது. தேவனை சங்கீதக்காரன் உன்னதமானவர், சர்வவல்லவர் என்று அழைக்கிறார். சங் 91:1,2. தேவனுடைய ஈடு இணையற்ற மகத்துவத்தை அது நினைவூட்டுகிறது.

தேவனில் ஒருவர் என்னென்ன பாதுகாப்பைப் பெறமுடியும் என்பதை யும் சங்கீதக்காரன் சொல்லுகிறார்: ‘மறைவு’ ( ‘புகலிடம்’ அல்லது ‘மறைவதற்கான இடம்’), ‘நிழல்’ (சங் 91:1), ‘அடைக்கலம்’, ‘கோட்டை’ (சங் 91:2), ‘சிறகுகள்’, ‘பரிசை’, ‘கேடகம்’ (சங் 91:4) மற்றும் ‘தாபரம்’ சங் 91:9. பாதுகாப்பான இடங்களை சங்கீதக்காரன் இவ்வாறு குறிப்பிடுகிறார். நிழல், கோட்டை, கேடகம் போன்ற வார்த்தைகளின் ஆழம் புரிவதற்கு அப்பகுதியில் வெயிலின் தீவிரம் பற்றியும், இஸ்ரவேல் வரலாற்றில் போர்க் காலங்களில் கேடகம் அல்லது கோட்டையால் கிடைத்த பாதுகாப்புபற்றியும் புரிந்திருக்க வேண்டும்.

`சங்கீதம் 17:9; மத்தேயு 23:37இல் வருகிற உருவகம் என்ன, அது வெளிப்படுத்துவது என்ன?`

‘உம் செட்டைகளின் நிழல்’ என்பதுதான் மிகவும் நெருக்கமான உருவகங்களில் ஒன்றாக இருக்கமுடியம். சங் 17:8; சங். 57:1; சங். 63:7. ஒரு தாய் பறவையின் பாதுகாப்பைப் போன்ற ஆறுதலும் நிச்சயமும் கிடைப்பதை இந்த உருவகம் காட்டுகிறது. தன் செட்டைகளில் வைத்து தன் குஞ்சுகளைப் பாதுகாக்கிற ஒரு கழுகுக்கும் (யாத் 19:4; உபா 32:11), மேலும் தன் சிறகுகளின் கீழ்தன் குஞ்சுகளைக் கூட்டிச் சேர்க்கிற கோழிக்கும் கர்த்தர் ஒப்பிடப்படுகிறார். மத் 23:37.

`பேரழிவுகள் நேரிடுகிற சமயங்களில், கர்த்தருடைய பாதுகாப்பு கண்ணுக்குத் தெரியாதபோது எவ்வாறு செயல்படுகிறோம்? இந்த வேதனைகள் கர்த்தர் நம்மோடு இல்லாலாததற்கான அடையாளங்களா?`