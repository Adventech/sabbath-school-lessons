---
title:  தேவனுடைய பராமரிப்புகுறித்த நிச்சயம்
date:   22/01/2024
---

`நம் அன்றாட விவகாரங்களில் தேவன் எவ்வாறு சம்பந்தப்பட்டிருக்கிறார்? சங்கீதம் 40:1-3, சங்கீதம் 50:15, சங்கீதம் 55:22, சங்கீதம் 121.`

தம்மை நோக்கிக் கூப்பிடுகிறவர்களின் சார்பாகச் செயல்படுகிற ஜீவனுள்ள ஒரு தேவனாகவே வேதாகமத்தில் தேவன் தம்மை வெளிப்படுத்தியிருக்கிறார்.

சங்கீதக்காரன் ‘கர்த்தரை எப்பொழுதும் எனக்கு முன்பாக வைத்திருக்கிறேன்’ என்று சொல்லுகிறார். சங் 16:8. அதனால்தான் தேவனை நம்பி, அவரை நோக்கிக் கூப்பிடுகிறார். சங் 7:1; சங் 9:10. அவர் ‘ஆழங்களிலிருந்து’ கூப்பிடும்போது, கர்த்தர் அவருக்குச் செவிகொடுப்பாராம் (சங் 130:1,2); இது, வாழ்க்கை சூழ்நிலை எதுவும் தேவனுடைய சர்வமகத்துவ ஆளுகைக்கு அப்பாற்பட்டதில்லை என்பதைக் காட்டுகிறது. எனவே, சங்கீதக்காரனுடைய கூப்பிடுதல்கள் எதுவும் வீணாகப் போவதில்லை.

உண்மையுள்ள ஒருவருடைய வாழ்க்கையில் சிருஷ்டிகரின் வல்லமை செயல்படும் வித்த்தை சங் 121 போற்றுகிறது. அந்த வல்லமையால் கிடைப்பது:

1\. ‘உன் காலைத் தள்ளாடவொட்டார்’ சங் 121:3. ‘கால்’ என்பது ஒருவருடைய வாழ்க்கை பயணத்தைச் சுட்டக்காட்டுகிற உருவகம். சங் 66:9; சங் 119:105; நீதி. 3:23. ‘தள்ளாடுதல்’ என்பதற்கான எபிரெய வார்த்தை, தேவன் உலகத்திற்கும் (சங் 93:1), சீயோனுக்கும் (சங் 125:1) கொடுக்கிற பாதுகாப்பைச் சுட்டிக் காட்டுகிறது.

2\. இஸ்ரவேலைக் காக்கிறவர் உறங்குவதுமில்லை தூங்குகிறதுமில்லை என்பது தம் பிள்ளைகளுக்காகச் செயல்பட தேவன் எப்போதும் விழிப்போடும் ஆயத்தமாகவும் இருப்பதைச் சுட்டிக்காட்டுகிற ஓர் உருவகம். சங் 125:3,4.

3\. கர்த்தர் ‘உனக்கு நிழலாயிருக்கிறார்’ என்பது யாத்திராகமத்தின் காலத்தில் இருந்த மேகஸ்தம்பத்தை நினைவூட்டுகிறது. யாத் 13:21,22. அதுபோல, கர்த்தர் தம்முடைய மக்களுக்கு சரீர, ஆவிக்குரிய பாதுகாப்பை அருளுகிறார்.

4\. கர்த்தர் வலது பக்கத்தில் இருக்கிறார். சங் 121:5. வலது கரம்தான் ஒருவர் வேலைசெய்ய பயன்படுத்துகிற, பெலமுள்ள கரமாக இருக்கும். சங் 74:11; சங் 89:13. இங்கே தேவன் அவர்களுக்கு அருகிலும், பட்சமாகவும் இருப்பதைக் காட்டுகிறது. சங் 16:8; சங் 109:31; சங் 110:5.

5\. கர்த்தர் தம் மக்களைப் பாதுகாக்கிறார். சங்கீதம் 121:6-8. எல்லாத் தீமைகளிலிருந்தும் தேவன் தம் பிள்ளைகளைப் பாதுகாக்கிறார். ‘வெயிலோ’, ‘நிலவோ’ அவர்களைச் சேதப்படுத்துவதில்லை. அவர்களது ‘போக்கையும்’ ‘வரத்தையும்’ தேவன் பாதுகாப்பார். கவிதை நடையிலான இந்த உருவகவார்த்தைகள் தேவனுடைய விலாவாரியான, இடைவிடாத பராமரிப்பைக் காட்டுகின்றன. அடிப்படை செய்தி என்ன? சங்கீதக்காரன் தேவனுடைய அன்பின் பரா மரிப்பில் நம்பிக்கையாக இருக்கிறார். நாமும் அப்படியே இருக்கவேண்டும்.

`தேவனுடைய பராமரிப்பின் நிஜத்தை நாம் அனுபவிக்கக்கூடிய நடை முறையிலான சில வழிகள் என்ன? தேவன் உங்களுக்குள்ளும் உங்களுக்காகவும் செயல்பட உதவும்படி அவரோடு ஒத்துழைக்க என்ன செய்யலாம்?`