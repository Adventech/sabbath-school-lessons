---
title:  என் முகம் உமக்கு மறைவாக இருக்கவில்லை
date:   21/01/2024
---

`சங்கீதம் 139:1-18. தேவனுடைய வல்லமை (சங் 139:1-6), பிரசன்னம் (சங் 139:7-12), தயவு (சங் 139:13-18) பற்றி இவை என்ன விவரிக்கின்றன? தேவனுடைய வாக்குறுதிகள்குறித்து தேவ தயவிலிருந்து என்ன அறியலாம்?`

ஒருவருக்கு உதவிசெய்ய விரும்பியும் அதற்கான வசதிகள் இல்லாமல் இருந் திருக்கிறீர்களா? அதுபோல, சிலர் உங்களுக்கு உதவி செய்ய விரும்பியும், உங்கள் தேவைகள் என்னவென்று புரியாமல் இருந்திருக்கலாம். அதிக அன்பும், நல்ல நோக்கமும் கொண்டவர்கள் தவறினாலும் தேவன் நம்மையும் நம் சூழ்நிலைகளையும் பற்றி சரியாக அறிந்திருக்கிறார்; அதற்கான வசதிகளும் அவரிடம் உள்ளன. எனவே, உதவி, விடுதலை குறித்த அவரது வாக்குறுதிகள் வெற்று பேச்சுக்கள் அல்ல, மாறாக உறுதியான நிச்சயங்கள்.

சங்கீதக்காரனை தேவன் எவ்வளவு சரியாக அறிந்திருந்தார் என்றால், அவர் தன் தாயின் கருவில் இருக்கும்போதுகூட அவருடைய கண்களுக்கு மறைவாக இருக்கவில்லை. சங் 139:13,15. தேவ அறிவு காலத்தையும் (சங் 139:2), உள்ளான எண்ணங்களையும் (சங் 139:2,4), இடத்தையும் (சங் 139:3) மிஞ்சியது; அதனால் சங்கீதக்காரனுடைய ஒட்டுமொத்த இருப்பையும் அறிந்திருந்தார். தேவனுடைய அந்த அற்புத அறிவுக்கு அவருடைய சிருஷ்டிப்பு தன்மையும், தம் மக்களுக்கு நெருக்கமாக அவர் இருப்பதும் தான் காரணம்.

தேவன் நம்மை நெருக்கமாக அறிந்திருக்கிறார் என்கிற உண்மை நம்மைப் பயப்படச் செய்யாமல், இயேசுவின் கரங்களுக்குள்ளும், சிலுவையில் நமக்காக அவர் நிறைவேற்றி இருப்பவைகளுக்குள்ளும் நம்மை ஓடச் செய்ய வேண்டும். இயேசுவை விசுவாசிக்கும்போதுதான் தேவனுடைய நீதி நமக்குக் கொடுக்கப் படுகிறது; ‘நீதி(யாகிய)’ அவரே நமக்குக் கொடுக்கப்படுகிறார். ரோமர் 3:5,21.

தேவபிரசன்னம் பாதாளம் மட்டும் (ஷியோல், ‘கல்லறை’), ‘இருளிலும்’ இருப்பதாகச் சொல்லப்படுகிறது (சங் 139:8,11,12). பொதுவாக, இப்படிப்பட்ட இடங்களில் தேவன் வாசம்பண்ணுவதாகச் சுட்டிக்காட்டப்படுவதில்லை. சங் 56:13. மேலும் அவரது பிரசன்னம் ‘விடியற்காலத்துச் செட்டைகள்’ முதல் (கிழக்கு), ‘சமுத்திரத்தின் கடையாந்தரங்கள்’ வரை (மேற்கு) இருப்பதாகச் சொல்லப்படுகிறது. தேவன் அணுகமுடியாத ஓர் இடத்தை பிரபஞ்சத்தில் நாம் கண்டுபிடிக்க முடியாது என்கிற உண்மையைத்தான் இந்த உருவகங்கள் காட்டுகின்றன. தேவன் இந்தப் பிரபஞ்சத்திற்கு உட்பட்டவரல்ல என்று சில நினைக்கிறார்கள்; ஆனால் அவர் அதற்கு நெருக்கமாக இருக்கிறார்; அதை தாங்கி நடத்துகிறார். எபி 1:3.

தேவன் நம்மைப் பற்றி அனைத்தையும் அறிந்தவராக இருப்பதால், அவர் நமக்கு உதவிசெய்ய முடியும். தேவன் தன்னை ஆராய்ந்து பார்க்க அழைக்கிறார்; அதன்மூலம் தேவனோடான உறவுக்கு இடைஞ்சலாக இருக்கிற எதையும் தன் வாழ்க்கையிலிருந்து அவர் அகற்றமுடியும்.

`தங்களைப் பற்றிய மிகமோசமான உண்மைகளும் தேவனுக்குத் தெரியும் என்பதால், அதை அச்சுறுத்தலான அனுபவமாக சிலர் கருதுகிறார்கள். அப்படியானால், சுவிசேஷம் ஏன் நம்முடைய ஒரே நம்பிக்கையாக இருக்கிறது?`