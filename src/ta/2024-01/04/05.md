---
title:  பாதுகாப்பவர், இரட்சிப்பவர்
date:   24/01/2024
---

`யாத்திராகம சம்பவம்பற்றி பவுல் சொல்லுவது என்ன? 1கொரி 10:1-4. அதன் மூலம் அவர் கற்றுக்கொடுக்க விரும்புகிற ஆவிக்குரிய பாடம் என்ன?`

`எகிப்திலிருந்து இஸ்ரவேல் ஜனங்கள் தேவனால் விடுவிக்கப்பட்ட நிகழ்வானது சங்கீதம் 114இல் எவ்வாறு கவிதை நடையில் விவரிக்கப்படுகிறது?`

எகிப்திய அடிமைத்தனத்திலிருந்து தேவன் தம் பிள்ளைகளை அற்புதமாக விடுவித்தது பற்றி கவிதை வர்ணனையில் சங்கீதம் 114 பேசுகிறது. பழைய ஏற்பாடு முழுவதிலும், ஏன் புதிய ஏற்பாட்டிலும்கூட, எகிப்திய விடுதலை சம்பவமானது, தம் பிள்ளைகளை விடுவிக்கும் தேவ வல்லமையின் அடையாளமாகக் கருதப்படுகிறது. அதைத்தான் 1கொரிந்தியரின் முதல் சில வசனங்களில் பவுல் பேசுகிறார்; அச்சம்பவத்தை இயேசு கிறிஸ்துவுக்குள்ளான இரட்சிப்பின் ஓர் உருவகமாகப் பார்க்கிறார்.

தேவனுடைய இறையாண்மை மூலம் கிடைக்கிற தெய்வீக விடுதலையையும் சங்கீதம் 114 சுட்டிக்காட்டுகிறது; அவர் சிருஷ்டிகர் என்பதால் இயற்கையின் ஆற்றல்கள்மேல் வல்லமையுள்ளவர்; அவ்வாறுதான் யாத்திராகமத்தில் தம் மக்களைக் காப்பாற்றினார். இஸ்ரவேலர் வாக்குத்த்த்த தேசத்தை நோக்கிச் செல்லும்போது எதிர்த்த மனித ஆற்றல்களையும் இயற்கை ஆற்றல்களையும் சமுத்திரம், யோர்தான் நதி, மலைகள், குன்றுகள் போன்றவைச் சுட்டிக்காட்டுகின்றன. உபா 1:44; யோசுவா 3:14-17. ஆனாலும் அவை எல்லாவற்றின் மேலும் தேவன் சர்வமகத்துவராக இருக்கிறார்.

எல்லாக் காலங்களிலும் எல்லா இடங்களிலும் தேவ பிள்ளைகள் ஆபத்தை எதிர்கொண்டு தான் பரம எருசலேமை நோக்கிச் சென்றிருக்கிறார்கள். குன்றுகளைத் தாண்டி, வானத்தையும் பூமியையும் சிருஷ்டித்தவரை நோக்கிப் பார்க்குமாறு சங்கீதங்கள் ஊக்குவிக்கின்றன. சங் 121:1.

சங்கீதம் 114 சொல்வது உண்மை என்பதை இயேசு கடலை அடக்கியதிலிருந்தும், தாம் உலகத்தை மேற்கொண்டதால் திருச்சபை எதற்கும் பயப்படவேண்டாமென அவர் சொன்னதிலிருந்தும் அறியலாம். மத் 8:23-27; யோவான் 16:33.

தம் மக்களுக்காக கர்த்தர் செய்கிற மகத்தான கிரியைகள் அவருடைய பிரசன்னத்தைக் கண்டு பூமி முழுவதையும் நடுங்கச் செய்யவேண்டும். சங் 114:7. இந்த நடுக்கத்தை தேவனை அங்கீகரிப்பதாகவும் தொழுவதாகவும் புரிந்துகொள்ள வேண்டுமே தவிர, திகிலூட்டுவதாகப் பார்க்கக்கூடாது. சங் 96:9; சங் 99:1. தேவன் தங்கள் பக்கத்தில் இருக்கும்போது விசுவாசிகள் எதைக் குறித்தும் பயப்படவேண்டியதில்லை.

`விசுவாசிகள் சந்திக்கிற சில ஆவிக்குரிய ஆபத்துக்கள் யாவை, சங்கீதக்காரனுடைய காலத்தைப் போல இன்று நமக்கும் நேரிடுகிற இந்த ஆபத்துகளில் நாம் அகப்படாதவாறு கர்த்தருடைய வல்லமையைச் சார்ந்திருப்பதற்கு என்ன செய்யலாம்?`