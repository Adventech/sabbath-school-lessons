---
title:  கர்த்தர் ராஜரிகம்பண்ணுகிறார்
date:   15/01/2024
---

தேவன் சிருஷ்டிகர் என்பதும், அவர் சர்வத்தையும் அரசாளுகிற ராஜா என்பதும் பிரிக்கமுடியாத கருத்துகள். ‘கர்த்தர் ராஜரிகம்பண்ணுகிறார்’ என்று சங்கீதங்கள் பக்திவிநயமாக அறிவிக்கின்றன. சங் 93:1; 96:10; 97:1; 99:1. ஆனால் இந்தக் கருத்து சங்கீதங்கள் முழுவதிலும் எதிரொலிக்கின்றன.

கர்த்தர் கனத்தையும் மகத்துவத்தையும் பெலத்தையும் அணிந்துகொண்டிருக்கிறார். சங் 93:1; 104:1. மேகமும் மந்தாரமும் அவரைச் சூழ்ந்திருக்கின்றன. சங் 97:2. ஆனால், ‘ஒளியை வஸ்திரமாகத்’ தரித்திருக்கிறார். சங் 104:2. இந்த உருவகங்கள் ராஜாவின் வல்லமையையும் மகத்துவத்தையும் வலியுறுத்துகின்றன; மனிதனால் புரிந்துகொள்ள முடியாத அளவுக்கு தேவனுடைய மகத்துவம் தனித்துவமானது என்பதைக் காட்டுவதற்காகத் தேர்வு செய்யப்பட்டுள்ளன.

`கர்த்தருடைய ஆளுகையின் சிறப்பு என்ன? சங் 97:2,10. அவரது ஆளுகையின் இடம் எது? சங் 97:1,5,9.`

கர்த்தருடைய ஆளுகையை அவரது சிருஷ்டிப்பின் கிரியைகளும் (சங் 96:5), இரட்சிப்பும் (சங் 98:2), நியாயத்தீர்ப்பும் (சங் 96:10) எடுத்துக்காட்டுகின்றன. தேவன் பூமி முழுவதும் தம் அரசாட்சியை நிலைநிறுத்துகிறார். சங் 47:6-9. தேவனுடைய ராஜ்யம் நித்திய ராஜ்யம்; வல்லமையிலும் மகத்துவத்திலும் ஈடு இணையற்றது. சங் 45:6; சங் 93:1, 2; சங் 103:19. தேவனுடைய ஆளுகை அவரது இரக்கம், நியாயம், நீதியின்மேல் நிலைநிறுத்தப்பட்டுள்ளது. அது சிருஷ்டிக்கப்பட்ட உலகத்தில் ஒழுங்கையும் ஸ்திரத்தன்மையையும் உண்டாக்குகிறது. சங் 98:3; 99:4. தேவனுடைய ஆளுகை பரலோகத்திலும் பூமியிலும் சேர்ந்து அவரைத் துதிக்கச் செய்கிறது. சங் 103:20-22; சங் 148. மனுகுலம் முழுவதும் தேவனுடைய சர்வமகத்துவ ஆட்சியை அங்கீகரிப்பதாக பல சங்கீதங்கள் கூறுகின்றன. சங் 96:10; சங் 97:1; சங் 99:1; சங். 145:11-13.

ஆனால் மக்களில் அனைவரும் அல்லது பூமியில் அரசாளுகிறவர்களும் குறைந்தபட்சத்தையாவது செய்யவில்லை. கர்த்தருடைய ஆளுகையை துன்மார்க்கர் தீட்டுப்படுத்துகிறார்கள்; அவர்கள் கர்த்தரை மறுத்த, ஏளனம்பேசி, அவரது மக்களை ஒடுக்குகிறார்கள். சங் 14:1; 74:3-22. துன்மார்க்கர் சிலர் செழித்திருப்பதும், தேவன் அவர்களைப் பொறுத்துக் கொள்வதும் சங்கீதக்காரனால் புரிந்துகொள்ள முடியாத போதும், தேவனுடைய சர்வமகத்துவ ஆட்சியில் நம்பிக்கை வைக்கிறார்; தேவன் நீதியாக நியாயந்தீர்ப்பார் என்கிற நிச்சயத்தோடு மகிழ்ச்சியடைகிறார். சங் 68:21; சங் 73:17-20. தேவனுடைய மீட்பின் ஊழியத்தால் தேவனுடைய ராஜ்யம் வந்திருப்பதுகுறித்து விசுவாசத்தால் தேவமக்கள் களிகூருகிறார்கள்; மேலும், கிறிஸ்துவின் இரண்டாம் வருகையில் அது முழுமையடையக் காத்திருக்கிறார்கள். மத் 12:26-28; 1 கொரி. 15:20-28.

`‘கர்த்தரில் அன்புகூருகிறவர்களே, தீமையை வெறுத்துவிடுங்கள்’. சங் 97:10. தேவன்மீதான அன்பு ஏன் நம்மை தீமையை வெறுக்கச் செய்யவேண்டும்? இந்த இரண்டு கருத்துகளும் எவ்வாறு தொடர்புடையவை?`