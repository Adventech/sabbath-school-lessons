---
title:  மிஷன் கதை
date:   19/01/2024
---

### போராடி, வெற்றிபெற்றேன்

ஆண்ட்ரூ மெக்செஸ்னி

மொசாம்பிக்கில் ஆலயத்திற்குச் சென்று திரும்பின பெட்ரோவுக்கு வீட்டில் அதிர்ச்சி காத்திருந்தது.

"ஏழாவது நாள் அட்வென்டிஸ்ட் திருச்சபைக்கு இனி நீ செல்லக்கூடாது. அங்கு பொய்த் தீர்க்கதரிசிகள் இருப்பதால் அது நல்ல சபையல்ல. மீண்டும் சென்றால், இனி இங்கு வாழ முடியாது" என்று அவரது சகோதரி கூறினார்.

பெட்ரோவுக்கு கவலையாக இருந்தது. பெய்ரா என்கிற தனது சொந்த நகரத்தில் ஏற்பட்ட குடும்பப் பிரச்சனைகள் காரணமாக, 700 கிலோமீட்டர் தொலைவில் மொசாம்பிக்கின் தலைநகரான மபுடோவில் இருந்த தனது சகோதரியின் வீட்டிற்குச் செல்லவேண்டிய கட்டாயம் ஏற்பட்டது. ஊருக்குப் புதியவர் என்பதால், முதல் சில வாரங்கள் அட்வென்டிஸ்ட் திருச்சபையைத் தேடுவதிலேயே கழிந்தது. சபையைக் கண்டுபிடித்ததும் முதல்முறையாக ஆராதனைக்குச் சென்றார்; ஆனால் அவர் அங்கு செல்ல அவருடைய சகோதரி விரும்பவில்லை.

பெட்ரோ ஜெபித்தார்; தொடர்ந்து ஆலயத்திற்குச் சென்றுகொண்டிருந்தார்.

பெட்ரோவை சகோதரி பட்டினி போட்டார். அப்படியாவது அவர் மாறுவார் என்று நினைத்தார். ஆனால் திருச்சபை விசுவாசிகள் அவருக்கு உணவு கொடுத்தார்கள்.

தேவனுடைய அன்புக்காக நன்றிசொல்லி, தொடர்ந்து ஆலயத்திற்குச் சென்றார்.

ஒரு ஓய்வுநாள் காலை வேளையில், ஆலயத்திற்குச் செல்ல தயாராகிக் கொண்டிருந்தபோது, போகவேண்டாம் என்று சகோதரி சொன்னார்.

"சொல்ல சொல்லக் கேட்காமல், ஆலயத்திற்குச் செல்லப்போகிறாயா? எங்களுக்குக் கீழ்ப்படியாமல் இங்கு நீ இருக்கமுடியாது" என்று சொன்னார்.

பெட்ரோவுக்கு வருத்தமாக இருந்தது. அது சகோதரியோடு உண்டான பிரச்சனையல்ல, மாறாக, இயேசுவுக்கும் சாத்தானுக்கும் இடையேயான ஆவிக்குரிய போராட்டம் என்பதை உணர்ந்தார். எபேசியர் 6:12இல் பவுல் சொல்லுவது நினைவிற்கு வந்தது.

ஆலயத்திற்குச் சென்று, போதகரிடமும் சபை விசுவாசிகளிடமும் தனக்காக ஜெபிக்கும்படி கேட்டுக்கொண்டார். அன்று வீடு திரும்பியபோது, வீட்டை விட்டு வெளியேற்றப்பட்டார்.

பெட்ரோவின் நண்பர் ஒருவர் அவரை தன்னோடு இரண்டு நாட்கள் தங்க அனுமதித்தார். பிறகு, சபை விசுவாசி ஒருவர் தன் வீட்டில் வேலை செய்வதற்காக அவரை தன்னோடு தங்க வைத்தார்.

பெட்ரோ இன்றும் வீட்டு வேலைதான் செய்துவருகிறார். ஓய்வுநாளில் சுதந்தரமாக ஆலயம் செல்ல முடிகிறது. தன் சகோதரியின் உள்ளத்தில் தேவன் கிரியைசெய்து வருவதாக நம்புகிறார். இப்போது பேச ஆரம்பித்திருக்கிறார்; ஓய்வுநாளில் ஆலயத்திற்குச் செல்ல தடை சொல்லுவதில்லை. அவரும் வேதாகம சத்தியத்தை ஏற்றுக்கொள்வாரென நம்புகிறார்.

"நான் தேவனுடைய சர்வாயுத வர்க்கத்தைத் தரித்து, போரிட்டு, வெற்றி பெறுகிறேன். ‘என்னைப் பெலப்படுத்துகிற கிறிஸ்துவினாலே எல்லாவற்றையுஞ்செய்ய எனக்குப் பெலனுண்டு"’ என்று சொன்னார். பிலிப்பியர் 4:13.