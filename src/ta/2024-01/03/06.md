---
title:  உமது சாட்சிகள் மிகவும் உண்மையுள்ளவைகள்
date:   18/01/2024
---

`சங்கீதம் 19:7; 93:5; 119:165; 1:2, 6; 18:30; 25:10. இந்தச் சங்கீதங்களில் பொதுவாகக் காணப்படுகிற கருத்து என்ன?`

உலகத்தில் தேவன் சர்வமகத்துவ சிருஷ்டிகர், ராஜா, நியாயாதிபதி என்கிற மேன்மையைப் பெற்றிருப்பதால், அவருடைய சாட்சிகள் நம்பத்தகுந்தவை. சாட்சிகள் என்பதற்கான எபிரெய வார்த்தை எடுட்; சட்டம், கட்டளை என்று அர்த்தம். இது, தம் மக்களின் வாழ்க்கையை நிர்வகிக்க தேவன் கொடுத்துள்ள சட்டங்கள் மற்றும் நியமங்களின் தொகுதியைச் சுட்டிக்காட்டுகிறது. யாத் 32:15. அவை ‘உண்மையுள்ளவைகள்’. சங் 93:5. அதாவது, தேவனுடைய சிங்காசனத்தையும், அவர் படைத்து, தாங்குகிற உலகத்தையும் போல நிரந்தமானவை; நிலையானவை. சங் 93:1,2. ‘உண்மையுள்ள’ என்பதற்கான எபிரெய வார்த்தையிலிருந்துதான், ஆமென் என்பதற்கான வார்த்தை மொழிபெயர்க்கப்பட்டுள்ளது. அதற்கு, நம்பத்தகுந்தது, உண்மையுள்ளது, உறுதியானது என்று அர்த்தம். 2சாமு 7:16; 1நாளா 17:23. தேவனுடைய கட்டளைகள் மாறாதவை; அழிக்க முடியா தவை.

தம் வாக்குறுதிகளும் கட்டளைகளும் மெய்யானவை என்று தேவன்தாமே உறுதிப்படுத்துகிறார். தேவன் உண்மையுள்ளவர் என்பது அவரது ஆளுகையின் மாறாத்தன்மைக்கு உறுதியான அச்சாரமாக இருக்கிறது; அதற்கு பிரதிவினையாக தேவனிடத்தில் கீழ்ப்படிதலோடும் நம்பிக்கையோடும் மக்கள் நடக்கும்படி முற்றிலும் கோருகிறது.

அதே நேரத்தில், உலகத்தில் நியாயம் இல்லாமல் போவது பூமி அசைந்து அதிர்வதாக கவிதை நடையில் சொல்லப்படுகிறது. சங் 18:7; ஏசா 24:18– 21. தேவனுடைய கட்டளையானது தேவனுடைய நியாயத்தீர்ப்பில் நிலைத்திருக்கும் படியான நீதியான வாழ்க்கைக்கு வழிகாட்டுகிறது. எனவே நீதிமான்கள் அசைக்கப்படுவதில்லை; ஏனென்றால் அவர்கள் தேவனுடைய கட்டளையில் வேரூன்றியிருக்கிறார்கள்; அது நிலைதன்மையையும் பாதுகாப்பையும் அளிக்கிறது; அவர்களது இருதயம் திடனாயிருக்கும். இதற்கான எபிரெய வார்த்தை குன்; ‘உறுதி’, ‘பாதுகாப்பு’ என்று அர்த்தம். சங் 112:1,6,7. தேவனுடைய கட்டளைகளைக் கைக்கொள்கிறவர்களை எதுவும் தடுமாறச் செய்யமுடியாது. சங் 119:165. ஏனென்றால் அவர்கள் தேவனுடைய பாதுகாப்பையும் வழிநடத்துதலையும் பெற்றிருக்கிறார்கள். சங் 1:2,3,6.

தேவனுடைய வார்த்தை சங்கீதக்காரனுடைய கால்களுக்கு தீபமாக இருந்தது; எனவே எதிரிகள் இரகசியமாக விரித்து வைத்த வலைகளிலிருந்து அவரை அது காப்பாற்றுகிறது. சங் 119:105,110. தேவனுடைய கட்டளைகளை நேசிப்பவர்களுக்கு மிகுந்த சமாதானம் உண்டு என்றாலும் (சங் 119:165), அது சோதனைகளே இல்லாத நிலையால் கிடைப்பதாக இருக்காது. சங் 119:161. மாறாக, தேவபிரசன்னத்தில் வாசம்பண்ணுவதாலும், அவரோடு ஆரோக்கியமான உறவை வைத்திருப்பதாலும் கிடைப்பதாக இருக்கும்.

`தேவனுடைய பிரமாணங்கள், சட்டங்கள், சாட்சிகள் ஆகியவற்றை எந்தெந்த நடைமுறை வழிகளில் கைக்கொள்வது உங்கள் வாழ்க்கையில் உதவியாக இருந்தது? மறுபுறம், அவற்றை மீறியதால் என்ன துன்பத்திற்கு ஆளானீர்கள்?`