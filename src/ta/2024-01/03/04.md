---
title:  தேவனே நியாயாதிபதி
date:   16/01/2024
---

`துன்மார்க்கரின் பெருமைபாராட்டல் ஏன் வீணானது? சங் 75.`

தேவன் சர்வமகத்துவ அரசர் மட்டுமல்ல, அவர் கட்டளைகளைக் கொடுக்கிறவர் (சங் 99:7), நியாயாதிபதி (சங் 98:9; சங் 97:2). தேவன் உலகத்தில் ஏற்படுத்தியுள்ள நீதியான ஒழுங்கிற்கு துன்மார்க்கர் எப்போதும் அச்சுறுத்தலாக இருக்கிறார்கள்; ஆனால் கர்த்தர் உலகத்தை நியாயந்தீர்த்து, தீமையின் ஆட்சிக்கு முடிவுகட்டுவார். சங் 75:8-10, சங் 96:13.

சங்கீதம் 75இல், துன்மார்க்கர் நிரந்தரமாக அழிக்கப்படப் போவதை பல உருவகங்கள் காட்டுகின்றன. மதுபானத்தினால் நிறைந்த பாத்திரம் என்கிற உருவகம் (சங் 75:8), தேவ கோபத்தின் உக்கிரத்தைக் காட்டுகிறது. எரே 25:15; வெளி 14:10. துன்மார்க்கரின் கொம்புகளை வெட்டுவது என்பது அவர்களுடைய அதிகாரத்திற்கும் ஆளுகைக்கும் முடிவு கட்டுவதைக் குறிக்கிறது; அதேசமயம் நீதிமான்களின் கொம்புகள் உயர்த்தப்படும். சங் 75:10. அந்த நியாயத்தீர்ப்பைக் கொடுக்க தேவன் காலத்தை ‘நியமித்திருக்கிறார்’. சங் 75:2. காலத்தின் முடிவில் இந்த நியாயத்தீர்ப்பு நடைபெறும். சங் 96:13; 1கொரி 15:23-26.

தேவன் தம் மக்களுடைய இருதயங்களை ஆராய்ந்து நியாயவிசாரணை செய்கிறார். சங் 14:2ஐ வாசியுங்கள். இது ஆதி 6:5,8ஐ ஞாபகப்படுத்துகிறது. தேவன் மனிதர்களுடைய வாழ்க்கையை ஆராய்ந்து, இரட்சிக்கக் கூடியவர்களைக் காப்பாற்ற முயலுவதாக இந்த இரண்டு வேதப்பகுதிகளும் சுட்டிக்காட்டுகின்றன. இந்த ‘நியாயத்தீர்ப்பில்’ தேவன் நீதிமான்களுக்கு சாதகமாகத் தீர்ப்புச் செய்து, துன்மார்க்கருக்கு முடிவுகட்டுகிறார்.

அது எப்படி நடக்கிறது?

முதலாவது, தேவன் துன்மார்க்கரிடமிருந்து தம் மக்களைக் காப்பாற்றுகிறார் (சங் 97:10; சங் 146:9); சாந்தகுணமுள்ளவர்களை இரட்சிப்பினால் அலங்கரிக்கிறார். சங் 149:4. இரண்டாவது, மனந்திருந்தாத பாவிகள் நிரந்தரமாக அழிக்கப்படுகிறார்கள். சங் 97:3. தெய்வீக அரசருக்கு எதிராக மனுஷரின் ஆயுதங்களால் பயனில்லை என்று சில சங்கீதங்கள் கவிதை நடையில் விவரிக்கின்றன. சங் 76:3-6. தேவன் மனிதர்களின் தவறுகளுக்கேற்ற தண்டனையைக் கொடுத்தாலும், அவர் மன்னிக்கிற தேவனாக இருக்கிறார். சங் 99:8. துன்மார்க்கர் மட்டுமல்ல, தேவ மக்களும் தேவனுக்குக் கணக்குக் கொடுக்கவேண்டும். சங் 50:4; சங் 135:14.

பிற வேதப்பகுதிகள் வலியுறுத்துகிற அதே கருத்தை சங்கீதமும் தெரிவிக்கிறது; அதாவது தேவனுடைய நியாயத்தீர்ப்பு முதலாவது அவர்களுடைய மக்களிடமிருந்து ஆரம்பித்து, பூமி முழுவதிற்கும் செல்லுகிறது. உபா 32:36; 1பேதுரு 4:17. சங்கீதக்காரன் தேவன் தன்னை நியாயந்தீர்க்க வேண்டும் என்று கேட்டாலும், தேவனே தம் நீதியால் தன்னைப் பாதுகாக்க அவரையே சார்ந்திருக்கிறார். சங் 7:8-11; 139: 23,24.

`தேவனுடைய நியாயத்தீர்ப்புகளை எண்ணி நாம் மகிழ்ந்திருக்க சங்கீதங்கள் நம்மை அழைக்கின்றன. சங் 67:4; சங் 96:10-13; சங் 98:4-9. கிறிஸ்துவின் இரத்தத்தால் மூடப்பட்டவர்களுக்கு தேவனுடைய நியாயத்தீர்ப்பு ஏன் நற்செய்தியாக இருக்கிறது?`