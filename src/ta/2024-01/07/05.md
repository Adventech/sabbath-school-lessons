---
title:  இரக்கமுள்ள தேவனுக்கு ஸ்தோத்திரம்
date:   14/02/2024
---

`இந்தச் சங்கீதங்களில் சுட்டிக்காட்டப்படும் தேவனுடைய குணங்களின் இரண்டு அம்சங்கள் என்ன? சங்கீதம் 113, சங்கீதம் 123.`

113 மற்றும் 123ம் சங்கீதங்கள் கர்த்தருடைய மகத்துவத்தையும் இரக்கத்தையும் போற்றுகின்றன. கர்த்தருடைய மகத்துவம் அவரது நாமத்தின் மகத்துவத்திலும் ஜாதிகளுக்கும் வானங்களுக்கும் மேலாக அவருடைய சிங்காசனம் இருக்கிற உயரமான இடத்திலும் வெளிப்படுத்தப்படுகிறது. சங் 113:4,5; சங் 123:1. ‘நம்முடைய தேவனாகிய கர்த்தருக்குச் சமானமானவர் யார்?’ (சங் 113:5) என்பது உலகத்திற்கு உள்ளோ வெளியிலோ எந்த வல்லமையும் இஸ்ரவேலின் தேவனுக்கு சவால்விட முடியாது என்கிற விசுவாச அறிக்கை.

சேரமுடியாத உயரத்தில் கர்த்தர் வாசம்பண்ணுகிறார் என்பதை ‘அவர் வானத்திலும் பூமியிலுமுள்ளவைகளைப் பார்க்கும்படி தம்மைத் தாழ்த்துகிறார்’ என்கிற உண்மை காட்டுகிறது. சங் 113:6. தேவன் உன்னதத்தில் வாசம்பண்ணினாலும், கீழே நடப்பதைப் பார்க்காமல் இருப்பதில்லை. உல கத்தோடு தம்மை ஈடுபடுத்த தம் கிருபையால் அவர் ஆயத்தமாக இருப்பதிலும், ஏழை எளியோரை அவர்களது கஷ்டங்களிலிருந்து விடுவிப்பதிலும் அவரது இரக்கம் வெளிப்படுகிறது. அவரது வாசஸ்தலம் தூரத்தில் வானங்களில் இருந்தாலும் தயவுள்ள அவரது கரம் அவரது தாசர்களிடமிருந்து மறைக்கப்படுவ தில்லை.

எல்லாவற்றையும் கடந்தநிலையில் இருக்கிற, முற்றிலும் உணரமுடியாத தேவனுடைய மகத்துவமும் அக்கறையும் அவரது இரக்கமும் மனதுருக்கமுமான செயல்களில் வெட்ட வெளிச்சமாகின்றன. ஏழைகளும் தரித்திரரும் ஒடுக்கப்பட்டவர்களும் தேவன் தங்களுக்குக் காட்டுகிற நல்ல தயவுகளிலிருந்து முதற்கண் அவருடைய சர்வமகத்துவ வல்லமையை அனுபவிக்கலாம். உன்னதத்தில் இருக்கிற தேவன் தாழ்த்தப்பட்டவர்களை உயர்த்துவதற்காக தம் வல்லமையைப் பயன்படுத்தி, தம் மகத்துவத்தை வெளிப்படுத்துகிறார். கர்த்தர் சர்வ வல்ல மகத்துவர், மேன்மை பொருந்தியவர் என்றாலும், அவர் மனிதர்களின் கிருபையுள்ள சிருஷ்டிகராவும் பராமரிப்பாளராகவும் இருப்பதாலும், மனிதர்கள் அவர்களது ஊழியர்களாகவும் பிரியமான பிள்ளைகளாகவும் இருப்பதாலும் அவரை அவர்கள் தாராளமாக அணுகலாம்.

எனவே தேவனுடைய மகத்துவத்தை மட்டுமல்ல, அவரது தயவை எண்ணியும் அவரைத் தொழத் தூண்டப்படுகிறோம். துதிப்பது நேரத்திற்கும் இடத்திற்கும் கட்டுப்பட்டதல்ல. சங் 113:2,3. தேவனுடைய மகத்துவமும் இரக்கமும் இயேசு கிறிஸ்துவில் வெளிப்படுத்தப்படுகின்றன; அவர் விழுந்துபோன மனுகுலத்தை உயர்த்துவதற்காக பரலோகத்திலிருந்து இறங்கி, சிலுவையின் மரணபரியந்தம் தம்மைத் தாழ்த்துவதற்கு ஆயத்தமாக இருந்தார். பிலி 2:6-8. சிலுவையில்தான், தேவனைத் தொழவும், அவர் நமக்குச் செய்த நன்மைக்காக அவரைப் போற்றவும் மிகப்பெரிய காரணத்தைப் பெற்றிருக்கிறோம்.

`சிலுவையையும், தனிப்பட்ட விதத்தில் அங்கு உங்களுக்காக நிகழ்ந்ததையும் தியானியுங்கள். இயேசு எதிலிருந்து உங்களை இரட்சித்திருக்கிறார்? சிலுவையை எப்போதும் உங்கள் மனதில் முக்கியமானதாக வைத்திருப்பது ஏன் முக்கியம்?`