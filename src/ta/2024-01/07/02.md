---
title:  அவருடைய கிருபை என்றென்றைக்கும் உள்ளது
date:   11/02/2024
---

`சங்கீதம் 136இல் நிறைந்துள்ள கருத்து என்ன? இந்தக் கருத்துக்கான ஆதாரத்தை சங்கீதக்காரன் எங்கே காண்கிறார்?`

சிருஷ்டிப்பிலும் (சங் 136:4-9) இஸ்ரவேல் வரலாற்றிலும் (சங் 136:10-22) வெளிப்படுகிற தேவ இரக்கத்திற்காக அவரைத் துதிக்கும்படி அவரது மக்களை சங்கீதம் 136 அழைக்கிறது. ‘இரக்கம்’ என்பதற்கான எபிரெய வார்த்தை கெஸெட்; ‘நிலையான அன்பு’ என்று அர்த்தம். அது தம் சிருஷ்டிப்புக்கும் இஸ்ரவேலோடு தாம் செய்த உடன்படிக்கைக்கும் தேவன் நல்லவராகவும் உண்மையுள்ளவராகவும் இருப்பதைக் காட்டுகிறது. தேவனுடைய அளவில்லா வல்லமைக்கு அந்தநிலையான அன்பே அடிப்படையாக இருப்பதை சங்கீதம் காட்டுகிறது.

அவர் ‘தேவாதி தேவன்’, ‘கர்த்தாதி கர்த்தர்’. இது ‘மகத்துவமுள்ள தேவன்’ (சங் 136:1-3) என்பதற்கான எபிரெய மரபுச்சொற்றொடர். அதாவது, வேறு தெய்வங்கள் என்று எதுவுமே கிடையாது, அவர் மட்டுமே தேவன்.

வேறு எவராலும் செய்யமுடியாத, கர்த்தர் செய்த பெரிய அற்புதங்கள்தாம் அவரது ஆளுகைக்கு மறுக்கமுடியாத ஆதாரம். சங் 136:4. தேவன் வானங்களையும் பூமியையும் அஞ்ஞானிகள் தொழுகிற வானங்களையும் (உபா 4:19)உண்டாக்கினார். ஆனாலும் அஞ்ஞான தெய்வங்களும், மனிதர்கள் நம்பிக்கை வைக்கிற ஆதாரங்களும் பொய்யானவை என்றுசங்கீதங்கள் தோலுரித்துக் காட்டுகின்றன. அவை சிருஷ்டிப்பிலிருந்து உண்டாக் கப்பட்டவை. அவை சிருஷ்டிகர் அல்ல, சிருஷ்டிக்கப்பட்டவை. பலத்த கை, ஓங்கிய புயம் எனும் உருவகமானது (சங் 136:12) தேவ வல்ல மையின் ஆற்றலைக் காட்டுகிறது.

சிருஷ்டிப்பிலும் வரலாற்றிலும் வெளிப்படுகிற தேவனுடைய இரக்கமானது அவரில் நம்பிக்கை வைக்கவும், அவரது உடன்படிக்கைக்கு உண்மையாக இருக்கவும் மக்களைத் தூண்டவேண்டும். சங்கீதங்களில் ‘அவர் கிருபை என்றுமுள்ளது’ என்கிற பல்லவி 26 முறை மீண்டும் மீண்டும் வருகிறது; அது கர்த்தர் மாறாதவர், தாம் முன்பு செய்த அற்புதங்களை புதிய தலைமுறைக்கும் செய்வார் என்கிற நிச்சயத்தைத் தொழுகிறவர்களுக்குக் கொடுக்கிறது. தேவன் தம் மக்களை நினைத்திருக்கிறார். சங் 136:23. தமது கிருபையின் உடன்படிக்கைக்கு உண்மையுள்ளவராக இருக்கிறார். என்றென்றுமுள்ள கர்த்தருடைய கிருபையில் நம்பிக்கை வைப்பதே வேதாகம விசுவாசம்; அதில் மகிழ்ச்சியாக ஆராதிப்பது, நம்பிக்கை வைப்பது, மௌனமாக இருப்பது, மனந்திரும்புவது போன்றவை அடங்கும்.

தேவனுடைய உலகளாவிய அக்கறையைப் போற்றி சங்கீதம் 136 முடிவடைகிறது. சங் 136:23-25. தேவனுடைய இரக்கம் இஸ்ரவேலுக்கு மட்டுமல்ல, சிருஷ்டிப்பு முழுமைக்கும் உரியது.மேலும், இஸ்ரவேலோடு சேர்ந்து கர்த்தரைத் துதிக்க உலகம் முழுவதையும் இணைந்து கொள்ள அறிவுறுத்துகிறது. லூக்கா 2:10; யோவான் 3:16; அப்போஸ்தலர் 15:17.

`நம் பாவங்களுக்கான பதிலாள் பலியாக மரித்து, இயேசு சிலுவையில் தொங்கின காட்சியானது, ‘அவர் கிருபை என்றுமுள்ளது’ என்கிற தேவனைப் பற்றிய மகத்தான சத்தியத்தை எவ்வாறு மிகவும் வல்லமையாக வெளிப்படுத்துகிறது?`