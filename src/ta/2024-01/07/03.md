---
title:  சுத்த இருதயத்தை என்னில் சிருஷ்டியும்
date:   12/02/2024
---

`தேவனுடைய இரக்கத்தை சங்கீதக்காரன் எதற்காக வேண்டுகிறார்? சங்கீதம் 51:1-5.`

தாவீது ராஜா கர்த்தருக்கு முன்பாக தன் இருதயத்தை ஊற்றி, தன் வாழ்க்கையில் ஆவிக்குரிய ரீதியாக மிகவும் பின்தங்கியிருந்த கட்டத்தில் தன் பாவத்திற்கு மன்னிப்பு கேட்கிறார். 2சாமு 12. பாவமன்னிப்பு தேவ கிருபையின் ஈவு; அவரது ‘மிகுந்த இரக்கங்களின்’ விளைவு. சங் 51:1. தன் பாவத்திற்கு தக்கபடி தன்னை நடத்தவேண்டாமென்றும் (சங் 103:10), அவரது இரக்கம், உண்மைதன்மை, மனதுருக்கம் ஆகிய அவரது குணத்தின்படி நடத்தவும் (சங் 51:1; யாத் 34:6,7) தேவனிடம் தாவீது ராஜா மன்றாடுகிறார்.

`சங்கீதம் 51:6-19இல் பாவமன்னிப்பு எவ்வாறு சித்திரிக்கப்படுகிறது? தேவனுடைய மன்னிப்பின் நோக்கம் என்ன?`

தேவனுடைய மன்னிப்பில், குற்றமற்றவர்கள் என்று சட்டப்பூர்வமாக அறிவிப்பது மட்டும் சம்பந்தப்படவில்லை; மனிதனின் உள்ளார்ந்த பகுதிகளில் ஆழமான மாற்றம் ஏற்படுவதும் அடங்கும். சங் 51:6; எபி 4:12. அது புது சிருஷ்டிப்பை உண்டாக்குகிறது. சங் 51:10; யோவான் 3:3-8. ‘சிருஷ்டித்தல்’ என்பதற்கான எபிரெய வினைச்சொல் பாரா; அது தேவனிடம் மட்டுமே உள்ள சிருஷ்டிப்பு வல்லமையைச் சுட்டிக்காட்டுகிறது. 2கொரி 4:6.

ஈசோப்பினால் தன்னைச் சுத்திகரிக்கும்படி தாவீது கேட்கிறார். லேவி 14:2-8; சங் 51:7. குஷ்டரோகி தன் தீட்டான நிலையில் எவ்வாறு சபையிலிருந்து நீக்கப்பட்டிருந்தானோ அதுபோல தன் பாவநிலை தன்னை தேவபிரசன்னத்திலிருந்து நீக்கியதாக உணருகிறார். சங் 51:11. பலிகள் தன்னை மீண்டும் தேவபிரசன்னத்திற்குள் முழுமையாகக் கொண்டுசெல்ல முடியாது என்று பயப்படுகிறார்; ஏனென்றால் முன்னரே திட்டமிட்டுச் செய்கிற விபசாரம், கொலை போன்ற பாவங்களை நிவிர்த்திசெய்கிற பலி எதுவுமல்லை. யாத் 21:14; லேவி 20:10.

நிபந்தனையற்ற தேவ கிருபை மட்டுமே தாவீதின் ‘நொறுங்குண்டதும் நருங்குண்டதுமான இருதயத்தை’ பலியாக ஏற்றுக்கொண்டு, தாவீதை தேவனோடு மீண்டும் ஒப்புரவாக்க முடியும். சங் 51:16,17. ஈசோப்பினால் சுத்திகரிக்கும்படி சொல்வதன் மூலம், தேவபிரசன்னத்திற்குத் திரும்பிச் செல்ல ஆசைப்படுகிறார்.

`விபசாரம், வஞ்சகம், கொலை போன்ற குற்றங்களுக்கு தாவீதை தேவன் மன்னிக்க முடியுமானால், இன்று உங்களுக்குக் கிடைக்கிற நம்பிக்கை என்ன?`