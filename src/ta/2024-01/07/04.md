---
title:  ‘நீர் அக்கிரமங்களைக் கவனித்திருப்பீரானால்’
date:   13/02/2024
---

`பாவம் மற்றும் பாவிகளுக்கான நம்பிக்கை ஆகியவற்றின் தீவிரத்தை சங்கீதம் 130 எவ்வாறு சித்திரிக்கிறது?`

சங்கீதக்காரனுக்கு மக்களுடைய பாவம் தான் அதிக வேதனையைக் கொடுத்தது. சங் 130:3,8. மக்களை தேவனிடமிருந்து நிரந்தரமாகப் பிரித்து விடுமளவிறகு அவர்களுடைய பாவங்கள் கொடிதாக இருந்தன. சங் 130:3. நியாயத்தீர்ப்பின் நாள்மட்டும் பாவப்பதிவுகள் வைக்கப் பட்டிருப்பதாகவும் (தானி 7:10; வெளி 20:12), ஜீவப்புத்தகத்திலிருந்து பாவிகளின் பெயர்கள் நீக்கப்படுமென்றும் வெளி 32:32; சங் 69:28; வெளி 13:8 சொல்லுகிறது.

அதனால்தான் பாவப்பதிவுகளை அழித்துப் போடுகிற தேவனுடைய பாவ மன்னிப்பை சங்கீதக்காரன் வேண்டுகிறார். சங் 51:1, 9; எரே 31:34; மீகா 7:19. ‘‘தேவன் இயல்பிலேயே கோபமுள்ளவர் அல்ல. அவர் அன்பு என்றென்றுமுள்ளது. அவரது அன்பை மனிதன் புரிந்துகொள்ள தவறும்போது மட்டுமே அவருக்கு ‘கோபம்’ மூளுகிறது ... அவர் கோபப்படுவது துன்புறுத்துவதற்காக அல்ல, மாறாக தம் உடன்படிக்கை மக்களைக் காப்பாற்றுவதற்கே (ஓசியா 6:1,2)’’ என்பதை அவர் அறிந்திருந்தார்.1 தேவன் மனிதர்களைத் தண்டிப்பதற்கு அல்ல, மன்னிப்பதற்கு ஆயத்தமாக இருப்பதுதான் அவர்மேல் பயபக்தியைத் தூண்டுகிறது. சங் 130:4; ரோமர் 2:4. மெய்யான தொழுகை தேவ அன்பை உணர்ந்து வருவதாக இருக்கும்; தண்டனைகுறித்த பயத்தால் வருவதாக இருக்காது.

கர்த்தருக்குக் காத்திருக்க தேவபிள்ளைகள் அழைக்கப்படுகிறார்கள். சங் 27:14; சங் 37:34. ‘காத்திரு’ என்பதற்கான எபிரெயச் சொல் கவா; அதற்கு ‘நீட்டு’ என்று அர்த்தம்; இதிலிருந்து தான் ‘நம்பிக்கை’ என்பதற்கான எபிரெய வார்த்தை பிறந்தது. எனவே கர்த்தருக்குக் காத்திருப்பது என்றால் நம்பிக்கையற்ற சூழ்நிலைகளில் எதுவும் செய்யாமல் காத்திருப்பது அல்ல; மாறாக, தேவன் தலையிடுவார் என்று நம்பிக்கையோடு ‘நீட்டிப்பது’ அல்லது ஆவலோடு காத்திருப்பது. சங்கீதக்காரனுடைய நம்பிக்கை அவருடைய தனிப்பட்ட எதிர்பார்ப்பை அல்ல, தேவ வார்த்தையை அடிப்படையாகக் கொண்டிருந்தது. சங் 130:5. கர்த்தருக்காக உண்மையோடு காத்திருப்பது வீணாகப் போகாது; மாறாக, அந்தகாரமான அந்த இரவுக்கு பிறகு, தேவனுடைய இரட்சிப்பு எனும் பகல் பிறக்கிறது.

சங்கீதக்காரனுடைய தனிப்பட்ட மன்றாட்டுதான், ஒட்டுமொத்த சபையின் மன்றாட்டாக மாறுகிறது. சங் 130:7,8. ஒருவருடைய தனிப்பட்ட நலன், ஒட்டுமொத்த மக்களுடைய நலனோடும் நெருங்கிய தொடர்புடையது. எனவே, ஒருவர் தனக்காக மட்டுமல்ல, அனைவருக்காகவும் ஜெபிக்கவேண்டும். விசுவாசிகள் சமுதாயத்தின் அங்கங்கள்; சமுதாயத்தில் ஒருவருக்கு ஏற்படுகிற பாதிப்பு அனைவரையும் பாதிக்கிறது.

`‘கர்த்தாவே, நீர் அக்கிரமங்களைக் கவனித்திருப்பீரானால், யார் நிலைநிற்பான், ஆண்டவரே’ என்கிற கேள்விபற்றித் தியானியுங்கள். சங் 130:3. இது, தனிப்பட்ட விதத்தில் உங்களுக்குச் சொல்லுகிற செய்தி என்ன? கர்த்தர் உங்கள் அக்கிரமங்களைக் கவனித்திருப்பாரானால் உங்கள் நிலைமை என்னவாகும்?`