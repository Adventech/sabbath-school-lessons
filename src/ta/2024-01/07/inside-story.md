---
title:  மிஷன் கதை
date:   16/02/2024
---

### பாரம் குறைந்தது: பகுதி 3

ஆண்ட்ரூ மெக்செஸ்னி

ஒரு வெள்ளிக்கிழமை மாலையில், போஸ்னியா மற்றும் ஹெர்சிகோவினாவில் தான் படித்துவந்த மேனிலைப் பள்ளியின் விடுதிக்கு வெளியே செகுலே காத்திருந்தான்.

அந்தச் சமயத்தில் அவனுடைய நண்பன் ஒருவன் போதை கலந்து ஒரு பானத்தைக் கொடுத்தான். அதை பலமுறை குடித்தபிறகு, அவனுக்கு போதை ஏறியது. காலையில், தனது நண்பர்கள் தன்னை கிண்டல் செய்வார்கள் என்பது அவனுக்குத் தெரியும். எனவே அவர்களிடமிருந்து ஒளிந்துகொள்ள முயன்றான். எங்கே செல்லுவது? அப்போதுதான் அட்வென்டிஸ்ட் ஆசிரியையின் அழைப்பு ஞாபகத்திற்கு வந்தது. அது ஓய்வுநாள் காலை வேளை.

செகுலேவின் முடி நீளமாக, பிசுபிசுப்பாக இருக்கும். அவன் தலைக்குக் குளித்து ஒருமாதம் ஆகியிருந்தது. தயக்கத்தோடு ஆலயத்திற்குச் சென்றான். உட்கார வேண்டிய இடத்தை கவனமாகத் தேர்வுசெய்தான். ‘இனிய ஓய்வுநாள்’ என்று வாழ்த்துவார்களெனக் கேள்விப்பட்டிருந்தான் அல்லவா? அழகான ஓர் இளம் பெண்ணின் அருகில் போய் உட்கார்ந்தான்.

போதகர் பிரசங்கிக்க ஆரம்பித்ததும், ஆச்சரியத்தில் வாய் பிளந்தான். தேவனைப் பற்றியும் நரகத்தைப் பற்றியும் அவனுக்கிருந்த கேள்விகளுக்கு போதகர் பதிலளித்துக் கொண்டிருந்தார். தேவன் அன்புள்ளவர் (1யோவான் 4:8), ஒவ்வொரு பாவியையும் மீட்க விரும்புகிறார் (லூக்கா 19:10), யாரையும் நித்திய நரகத்திற்குள் தள்ளுவதில்லை (மல்காய 4:1,3; சங்கீதம் 37:10,11) என்பதைக் கேட்டதும், அவன் இருதயத்திலிருந்து ஒரு பெரிய பாரம் நீங்கியது.

பிரசங்கம் முடிந்த பிறகு, செகுலேவை ஒருவர் சுவிசேஷக் கூட்டங்களுக்கு அழைத்தார்; அவனும் சென்றான். அந்தக் கூட்டங்களின் முடிவில், சபை போதகரிடம், “நான் எதையெல்லாம் செய்யவேண்டும், எதையெல்லாம் செய்யக்கூடாது என்று எனக்குச் சொல்லுங்கள்” என்று கேட்டான்.

“நீ விரும்புகிறதையெல்லாம் செய்யலாம்” என்று போதகர் சொன்னார்.

“அப்படிச் சொல்லாதீர்கள். சரியாகச் சொல்லுங்கள்” என்று கேட்டான்.

“ஓய்வுநாளில் வேலைசெய்யக் கூடாது”.

“சரி, இனி செய்யமாட்டேன்”.

“ஓய்வுநாளில் இனி பள்ளிக்குச் செல்லாக்கூடாது”.

“சரி, இனி போகமாட்டேன்”.

“இனி சண்டைபோடக்கூடாது”. “சரி, இனி சண்டைபோடமாட்டேன்”.

“அசுத்தமான இறைச்சியைச் சாப்பிடக்கூடாது”.

“சரி, இனி அசுத்தமான இறைச்சியைச் சாப்பிடமாட்டேன்’.

அன்றிலிருந்து, செகுலே வேலை செய்யவும் இல்லை அல்லது ஓய்வுநாளில் பள்ளிக்குச் செல்லவும் இல்லை. சண்டைப்போடவில்லை. இறைச்சி சாப்பிடவில்லை. ஆறுமாதங்கள் கழித்து, 18 வது வயதில் ஞானஸ்நானம் பெற்றான். ஆனால் அட்வென்டிஸ்ட் போதனைகளை அந்த இடத்திலேயே ஏற்றுக்கொண்டான்; ஏனென்றால், தேவனையும் நரகத்தையும் பற்றி அவனிக்கிருந்த கேள்விகளுக்குப் பதில் கிடைத்திருந்தது.