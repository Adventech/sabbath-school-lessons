---
title:  கர்த்தருடைய இடைவிடாத உண்மை
date:   03/03/2024
---

`சங்கீதம் 78இல் வலியுறுத்தப்படும் மூன்று வரலாற்று சகாப்தங்கள் யாவை? ஒவ்வொரு சகாப்தத்திலிருந்தும் ஆசாப் எடுத்துரைக்கும் பாடங்கள் என்ன?`

இஸ்ரவேலர்கள் உண்மையற்றவர்ளாக இருந்ததையும், தேவன் உண்மையுள்ளவராக இருந்ததையும் காட்டுகிறது. மேலும், வருங்கால சந்ததியினர் தங்கள் முன்னோர்கள் செய்த தவறுகளைச் செய்யாமல், தேவனை நம்பவும், அவருடைய உடன்படிக்கைக்கு உண்மையாக இருக்கவும் போதிக்கிறது. சங்கீதக்காரன் வரலாற்றை உருவகமாகப் பயன்படுத்துகிறார். சங் 78:2. எனவே அந்தச் சங்கீதம் சொல்கிற செய்தியை ஆழமாகத் தியானிப்பதும், அவற்றிலுள்ள அர்த்தங்களைப் புரிந்துகொள்வதும் அவசியம். உவமைகள்மூலம் இயேசு போதித்தார் (மத் 13:34,35); அதை தீர்க்கதசிசனமாகச் சொல்லுவதுதான் சங் 78:2.

யாத்திராகம காலம் (சங் 78:9-54), கானானில் குடியிருந்த காலம் (சங் 78: 55-64), தாவீதின் காலம் (சங் 78:65-72) பற்றி அந்தச் சங்கீதம் பேசுகிறது. தேவன் செய்த மகத்தான கிரியைகளையும் தேவனோடான உடன்படிக்கையை மக்கள் முறித்ததால் ஏற்பட்ட விளைவுகளையும் எடுத்துரைக்கிறது. சங் 78:58.

இஸ்ரவேலின் உண்மையற்ற தன்மைக்கான அடிப்படை காரணத்தை சங்கீதக்காரன் வலியுறுத்துகிறார். அதாவது, தேவன் தங்களுக்குச் செய்ததை மறந்தார்கள்; தேவனை நம்பவில்லை; தேவனைச் சோதித்தார்கள் (சங் 78:18,41,56), அவருக்கு எதிராகக் கலகம் செய்தார்கள், அவரது கற்பனைகளையும் உடன்படிக்கையையும் சாட்சிகளையும் கைக்கொள்ளத் தவறினார்கள். சங் 78:10,37,56. இத்தகைய உண்மையற்ற தன்மைகளுக்கு ஒரு முக்கிய பாவம்தான் காரணமாக இருந்ததாக சங்கீதக்காரன் சொல்லுகிறார்; அது, கர்த்தரை நம்ப மக்கள் தவறியதாகும். சங் 78:7.8.

அந்தச் சங்கீதத்தை வாசிக்கும்போது, மக்கள் அடிக்கடி மனக்கடினத்தோடும் ஆவிக்குரிய குருட்டோடும் நடந்துகொண்டதும், கர்த்தர் எல்லையில்லா பொறுமையோடும் கிருபையோடும் நடந்துகொண்டதும் புரியும். ஒவ்வொரு புதிய தலைமுறையும் இதை தாமதமாகவே புரிந்துகொள்வது ஏன்?

முந்தைய தலைமுறையினரை அளவுக்கு அதிகமாக நாம் நியாயந்தீர்க்காமல், நம்மைப் பற்றி யோசிக்கவேண்டும். நாமும்கூட கடந்தகாலத்தில் தேவன் செய்தவைகளை மறந்து, அவரது உடன்படிக்கை கோரிக்கைகளைப் புறக்கணிப்பதில்லையா? மனிதர்கள் தங்கள் சொந்த கிரியைகளைச் சார்ந்திருக்க சங்கீதம் ஊக்குவிக்கவில்லை. மாறாக, தேவனுடைய உண்மைதன்மையை எப்போதும் உணர்ந்து, அவரது கிருபையை ஏற்றுக்கொள்ளாத மனித சித்தம் பயனற்றது என்பதை சங்கீதம் 78 காட்டுகிறது. தேவனுக்கு உண்மையாக இல்லாவிட்டால் முடிவு அழிவே என்ப தைத்தான் தேவ மக்களின் போர்த்தோல்விகள் காட்டுகின்றன. சங் 78:9,62-64.

`உங்கள் கடந்தகால தவறுகளிலிருந்து என்ன பாடங்களைக் கற்றுக்கொள்ள வேண்டும் அல்லது கற்றிருக்கிறீர்கள்?`