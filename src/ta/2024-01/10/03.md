---
title:  வரலாற்றை நினைவுகூருதல், தேவனைத் துதித்தல்
date:   04/03/2024
---

`சங்கீதம் 105 சொல்லும் வரலாற்று நிகழ்வுகளும் பாடங்களும் என்ன?`

கர்த்தருக்கும் அவரது மக்களாகிய இஸ்ரவேலருக்கும் இடையேயான உடன்படிக்கை உறவில் முக்கியப்பங்காற்றின நிகழ்வுகளை சங்கீதம் 105 சொல்லுகிறது. ஆபிரகாமுக்கும் அவரது சந்ததிக்கும் வாக்குத்தத்த தேசத்தைக் கொடுப்பதாக தேவன் அவரோடு உடன்படிக்கை பண்ணினதையும், ஈசாக்கு மற்றும் யாக்கோபுக்கு அதை உறுதிப்படுத்தியதையும், யோசேப்பு மோசே ஆரோன் மூலமாகவும் கானானை வெற்றிபெற்ற சமயத்திலும் அதை நிறைவேற்றியதையும் சொல்லுகிறது. தேவபிள்ளைகளுக்கு இந்தச் சங்கீதம் நம்பிக்கை கொடுக்கிறது; எல்லாக் காலங்களிலும் அவரது அன்பு மாறாதது.

சங்கீதம் 78 போலேவ சங்கீதம் 105 உள்ளது (நேற்றைய பாடத்தைப் பார்க்கவும்). அதாவது, வரலாற்றில் தேவன் தம் மக்களுக்கு உண்மையானவராக இருந்ததைச் சொல்லி, தேவனை மகிமைப்படுத்தவும், உண்மையாக வாழ்வதற்கான ஊக்கத்தைக் கொடுக்கவும் உதவுகிறது. ஆனால் 78ம் சங்கீதத்தைப் போல 105ம் சங்கீதம் மக்களுடைய தவறுகளைச் சுட்டிக்காட்டவில்லை.

சங்கீதம் 105, இஸ்ரவேலின் மாபெரும் கோத்திரப்பிதாக்களை வைத்து இஸ்ரவேலின் வரலாற்றைச் சொல்லுகிறது; தேவன் அற்புதமாக வழிநடத்தியதையும் கோத்திரப்பிதாக்கள் பொறுமையோடு பாடுகளைச் சகித்துக்கொண்டதையும் காட்டுகிறது. கோத்திரப்பிதாக்கள் நம்பிக்கை இழக்காமல், உண்மையாக வாழ்ந்ததின் நிமித்தம் மிகுந்த நன்மைகளைப் பெற்றார்கள். இவ்வாறு, கோத்திரப்பிதாக்களுடைய விசுவாசத்தைப் பின்பற்றவும், தமக்கேற்ற நேரத்தில் தேவன் விடுவிக்கும்படி காத்திருக்கவும் சங்கீதம் 105 அழைக்கிறது.

சங்கீதம் 105இல் ஒரு பாடல் குறிப்பு உள்ளது. சங் 105:1-7. அது, தேவனை உண்மையிலேயே துதிப்பதற்கு தேவமக்கள் தங்கள் வரலாற்று உண்மைகளை அறிந்திருக்க வேண்டும் என்று காட்டுகிறது. நம் விசுவாசத்திற்கான நியாயத்தையும் தேவனைத் துதிப்பதற்கான காரணங்களையும் வரலாறு வழங்குகிறது.

தொழுகிறவர்கள் ஆபிரகாமின் சந்ததி என்றும், யாக்கோபின் புத்திரர் என்றும் அழைக்கப்படுகிறார்கள். சங் 105:6. அதன்மூலம், ஆபிரகாமை ஒரு பெரிய ஜாதியாக்குவதாக கொடுக்கப்பட்ட வாக்குறுதிக்கு அவர்களே நிறைவேறுதலாக இருப்பதாகக் கருதப்படுகிறார்கள். ஆதி 15:3-6. கோத்திரப்பிதாக்கள் போலவே அவர்களுக்கு பின்வரும் சந்ததிகளும் இருப்பதை சங்கீதக்காரன் வலியுறுத்துகிறார். ‘அவருடைய நியாயத்தீர்ப்புகள் பூமியெங்கும் விளங்கும்’ என்று சொல்வதன்மூலம் (சங் 105:7), தொழுகிறவர்களிடம் ‘நம்முடைய தேவன்’ உலகம் முழுவதையும் ஆளுகிற கர்த்தராக இருப்பதையும், அவரது அன்பின் இரக்கம் அனைவருக்கும் உரியது என்பதையும் காட்டுகிறார். சங் 96:1; சங் 97:1. இது, ஒவ்வோரு தலைமுறையினரின் விசுவாசிகளுக்கும் உண்மையாக இருக்கும்படியான ஓர் அழைப்பு.

`ஆபிரகாம் தொடங்கி வருகிற சந்ததியில் தங்களையும் ஓர் அங்கமாக செவந்த்-டே அட்வென்டிஸ்டுகள் எவ்வாறு பார்க்கலாம்? கலா 3:29. இந்த வரலாற்றிலிருந்து நாம் என்ன பாடங்களைக் கற்றுக்கொள்ள வேண்டும்?`