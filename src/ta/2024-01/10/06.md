---
title:  வரலாற்றில் கர்த்தருடைய மேலாதிக்கம்
date:   07/03/2024
---

`சங்கீதம் 135இல் வலியுறுத்தப்படும் வரலாற்று சம்பவங்கள் என்ன? அவற்றிலிருந்து சங்கீதக்காரன் சொல்லுகிற பாடங்கள் என்ன?`

சிருஷ்டிப்பிலும் (சங் 135:6,7), யாத்திரை சம்பவத்தில் இஸ்ரவேலின் இரட்சிப்பு வரலாற்றிலும் (சங் 135:8,9), வாக்குத்தத்த தேசத்தைக் கைப்பற்றியதிலும் (சங் 135:10-12) வெளிப்பட்ட கர்த்தருடைய தயவுக்காகவும் உண்மைக்காகவும் அவரைத் துதிக்கும்படி சங்கீதம் 135 தேவமக்களை அழைக்கிறது.

இஸ்ரவேலைக் கர்த்தர் தமக்கு சொந்தமாகத் தெரிந்துகொண்டார். சங் 135:4. ‘சொந்தமாக’ என்பது கர்த்தருக்கும் அவருடைய உடன்படிக்கை மக்களுக்கும் இடையேயான உடன்படிகை உறவைக் குறிப்பிடுகிறது. உபாகமம் 7:6-11; 1பேதுரு 2:9,10. கர்த்தர் தம்முடைய சர்வ மகத்துவ சித்தத்தின் அடிப்படையில் இஸ்ரவேலைத் தெரிந்துகொண்டார்; எனவே, மற்ற மக்களைவிட இஸ்ரவேலர் தங்களை மேன்மையாக எண்ண எந்த அடிப்படை காரணமும் இல்லை. தேவனுடைய சர்வகமகத்துவ நோக்கங்கள் இஸ்ரவேலோடு ஆரம்பிக்கவில்லை, சிருஷ்டிப்போடு ஆரம்பித்தது. சங் 135:6,7. எனவே, உலகம் முழுவதிற்குமான தேவனுடைய இரட்சிப்பின நோக்கங்களில் தனக்கு நியமிக்கப்பட்ட பணியை இஸ்ரவேல் தாழ்மையோடு நிறைவேற்ற வேண்டும்.

தேவன் தம் மக்களுக்காகச் செய்த மகத்தான கிரியைகளில் (சங் 135:8-13), தேவன் தம் மக்களுடைய நியாயத்தை விசாரித்து, அவர்கள் மேல் மனதுருகினது உச்சக்கட்டமாக இருந்தது. சங் 135:14. இங்கே நியாயத்தீர்ப்பு என்பது ஒடுக்கப்பட்ட, ஆதரவற்ற மக்களின் நியாயத்தை தேவன் நிலைநிறுத்தியதாகும். சங்கீதம் 9:4; சங்கீதம் 7:8; சங்கீதம் 54:1; தானி 7:22. கர்த்தர் தம்முடைய ஜனங்கள் குறித்த நோக்கத்தை நிலைநிறுத்துவார், அவர்களைப் பாதுகாப்பார் என்பதே வாக்குத்தத்தம். உபா 32:36. எனவே, சங்கீதம் 135இன் குறிக்கோள், தேவமக்களை கர்த்தரில் நம்பிக்கை வைக்கவும், அவரோடு செய்துகொண்ட உடன்படிக்கைக்கு உண்மையுள்ளவர்களாக இருக்கவும் ஊக்குவிப்பதாகும்.

கர்த்தர் தம்முடைய ஜனங்களுக்கு உண்மையாக இருப்பது, விக்கிரகங்கள் ஒன்றுமல்லவென்றும், உலகத்தில் கர்த்தரே மேலாதிக்கம் உடையவரென்றும் உறுதிப்படுத்த வழிவகுக்கிறது. சங் 135:15-18. விக்கிரகங்களைச் சார்ந்திருப்பது அந்த விக்கிரகங்களைப் போலவே அதைத் தொழுவோரையும் நம்பிக்கையற்ற, வல்லமையற்ற நிலைக்குள்ளாக்குகிறது. சங் 135:18. தேவனையே சிருஷ்டிகராகவும் தம் மக்களின் இரட்சகராகவும் துதிக்கவேண்டும் என்று சங்கீதம் எடுத்துரைக்கிறது. வேதாகமத்தில் பத்துக்கட்டளை சொல்லப்பட்டுள்ள இரண்டு இடங்களிலும் நான்காம் கற்பனையில் இது அருமையாகச் சொல்லப்பட்டுள்ளது. யாத் 20:8-11; உபா 5:12-15. சிருஷ்டிப்பிலும் வரலாற்றிலும் வெளிப்பட்ட தேவ வல் லமை ஈடுஇணையற்றதாக இருப்பதால், தேவமக்கள் அவரையே சார்ந்திருக்க வேண்டும். வேறு எதையும் தொழுவது விக்கிரகாராதனை.

`நம் வாழ்க்கையில் எந்தவித விக்கிரகமும் இல்லாமல் இருப்பதை எவ்வாறு உறுதி செய்யலாம்? நாம் நினைப்பதைவிட விக்கிரகாராதனையில் விழுவது ஏன் எளிது?`