---
title:  மிஷன் கதை
date:   08/03/2024
---

### வேலை செய்யாமல் உணவில்லை: பகுதி 6

ஆண்ட்ரூ மெக்செஸ்னீ

இவ்வாறு பல ஓய்வுநாட்கள் செகுலே வேலைசெய்ய மறுத்ததால், ஒரு வாலிப வீரனை அவனுடைய மனசாட்சிக்கு விரோதமாகச் செய்யக் கட்டாயப்படுத்துவது சாத்தியமில்லை என்பதை அவனுடைய தலைமை இராணுவ அதிகாரிப் புரிந்துகொண்டார்.

“இராணுவத்தில் இருந்தாலும் ஓய்வுநாளில் வேலைசெய்ய முடியாதா?” என்று அதிகாரி கேட்டார்.

“ஆம், ஓய்வுநாளில் என்னால் வேலைசெய்ய முடியாது” என்று செகுலே சொன்னார்.

“வெள்ளிக்கிழமை சாயங்காலம் முதல் சனிக்கிழமை சாயங்காலம் வரையிலா?”

“ஆம்”.

“அப்போது அந்த 24 மணிநேரத்தில் நீ சாப்பிடமுடியாது”.

“நான் ஏன் சாப்பிடமுடியாது?”

“நீ வேலைசெய்யாவிட்டால், நீ சாப்பிட அவசியமில்லை. உனக்குப் பரிமாறப்படும் சில உணவுகள் ஓய்வுநாளில்தான் தயாரிக்கப்படுகின்றன, எனவே அதை நீ சாப்பிடமுடியாது”.

இராணுவ சாப்பாடுகள் பன்றிக்கொழுப்பில் செய்யப்பட்டதால், செகுலே ரொட்டியும் தேநீரும் மட்டுமே சாப்பிடுவதுண்டு. ஆனால், ஓய்வுநாளில் தயாரிக்கப்படும் ரொட்டியும் தேநீரும் சாப்பிடுவதில்லை என்று சம்மதித்தார். அவர் ஞானஸ்நானம் பெற்ற புதிது என்பதால், ஓய்வுநாளில் தயாரித்த உணவைச் சாப்பிடுவது தவறில்லை என்று நினைத்திருந்தார். ஆனால் அதிகாரி கேட்ட கேள்விக்கும் பதில்சொல்ல வேண்டியிருந்தது. ஓய்வுநாளில் வேலை செய்ய மறுத்து, ரொட்டியும் தேநீரும் மட்டும் வேண்டுமென்றால், அவர் தன் தேவனுக்கு உண்மையில்லாமல் இருப்பதாக அதிகாரி நினைக்கலாம்.

பல மாதங்கள் கடந்தன. வாரத்தில் ஒருநாள் பன்றி இறைச்சி இல்லாமல் சமைத்தார்கள். ஆனால் அதுவும் ஓய்வுநாளில் மட்டுமே சமைத்துப் பரிமாறப்பட்டது.

‘தேவனே, அவர்கள் சனிக்கிழைக்கு பதிலாக ஞாயிற்றுக்கிழமையில் அதைச் சமைத்தால் நன்றாக இருக்குமே?’ என்று செகுலே ஜெபித்தார்.

ஒரு மாதம் ஜெபித்தார்; அந்தச் சமையல் ஞாயிற்றுக்கிழமைக்கு மாறியது.

ஞாயிற்றுக்கிழமை வீரர்கள் தங்களை ஆசுவாசமாக்கிக் கொள்கிற நாள்; அன்று அவர்கள் கால்பந்து, கூடைப்பந்து போன்ற விளையாட்டுகளை விளையாடுவார்கள். அந்த நாளை ஓய்வுநாளுக்கு மாற்றினால் நன்றாக இருக்குமே என்று செகுலே ஆசைப்பட்டார். ஏனென்றால், ஓய்வுநாளில் வேலைசெய்ய மாட் டேன் என்று சொல்லுவதைவிட, அன்று கால்பந்து விளையாட மாட்டேன் என்று சொன்னால் நன்றாக இருக்குமே என்று யோசித்தார்.

மீண்டும் ஜெபித்தார். ‘என்னை மன்னிக்கவும் தேவனே, இன்னும் ஒரு விஷயத்தை உம்மிடம் கேட்கிறேன். ஆசுவாச நாளை ஞாயிற்றுக்கிழமையிலிருந்து சனிக்கிழமைக்கு மாற்றமுடியுமா? மாற்றினால், ஒவ்வொரு ஓய்வுநாளும் நான் ஏன் வேலைசெய்வதில்லை என்று விளக்கம் கொடுக்கவேண்டியதில்லை’ என்று ஜெபித்தார்.

ஆசுவாச நாள் சனிக்கிழமைக்கு மாற்றப்பட்டது.