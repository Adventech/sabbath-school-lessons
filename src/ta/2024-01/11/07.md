---
title:  மேலும் படிக்க
date:   15/03/2024
---

ஏசாயா 40; ஏசாயா 51:1-16 சொல்லுகிற செய்தியைத் தியானியுங்கள்.

சீயோனின் பாடல்கள் சீயோனையும் அது பிரதிநிதித்துவப்படுத்தும் தேவனுடைய சர்வமகத்துவ ஆளுகையின் மீதான உயிருள்ள நம்பிக்கையையும் மனதில்கொள்வதற்கான அர்ப்பணிப்பு பாடல்கள். தேவனுடைய ஆசரிப்புக்கூடாரத்தின் பல ஆசீர்வாதங்களை இந்த வாழ்க்கையிலேயே அனுபவித்தாலும், பரிபூரண வாழ்க்கையும் சீயோனின் மகிழ்ச்சியும் இனிதான் கிடைக்கப்போகிறது. தேவபிள்ளைகள் பலர் பரலோக சீயோனுக்காக கண்ணீரோடு ஏங்குகிறார்கள். சங் 137:1. சீயோனை நினைப்பது என்றால், அது வெறுமனே நினைவில் வந்து போவது அல்ல, மாறாக அதன் நினைவு நம் வாழ்கையில் மாற்றத்தை ஏற்படுத்த மனதாரத் தீர்மானிப்பதாகும். யாத் 13:3; யாத் 20:8.

எனவே, சீயோனின் பாடல்களைப் பாடுவது, புதிய பூமியில் தேவன் தம் ராஜ்யத்தை மீண்டும் நிறுவப்போவதற்கான நம்பிக்கையை வாடாமல் பாதுகாக்க தீர்மானிப்பதாகும். வெளி 21:1-5. ‘அங்கே அழியாமை பெற்றவர்களின் சிந்தைகள் ஒருபோதும் குறையாத மகிழ்ச்சியோடு சிருஷ்டிப்பு வல்லமையின் மகத்துவங்களை, மீட்பின் அன்பின் மறை பொருள்களைத் தியானிக்கும். அங்கே தேவனை மறக்கச்செய்யத் தூண்டுகிற கொடிய, வஞ்சிக்கிற சத்துரு யாரும் இருப்பதில்லை. ஒவ்வொரு மனத்திறனும் வளர்ச்சியடையும்; ஒவ்வொரு திறமையும் அதிகரிக்கும். அறிவைப் பெறுவதில் அவர்களுடைய மனது சோர்ந்து போவதில்லை அல்லது ஆற்றல்கள் வற்றுவதும் இல்லை. அங்கே மிகப்பிரமாண்டமான திட்டங்களைச் செயல்படுத்தலாம்; மிக உயர்ந்த லட்சியங்களை அடையலாம்; மிகப்பெரிய ஆசைகளை நிறைவேற்றலாம்; அதற்குப் பின்னும் எட்டவேண்டிய புதுப்புது உயரங்களும், வியக்கவேண்டிய புதுப்புது அற்புதங்களும், புரிந்து கொள்ளவேண்டிய புதுப்புது உண்மைகளும், உடல், மன, ஆத்தும திறன்களைச் செயல்படவைக்கிற புதிய நோக்கங்களும் இருந்துகொண்டே இருக்கும்.’ இவ்வாறு, புதிய எருசலேமில் வாழ விரும்புகிற எல்லா தலைமுறையின் விசுவாசிகளும் சீயோனைப்பற்றிய சங்கீதங்களைப் பாடலாம். வெளி 3:12. இந்த உலகத்திலேயே நாம் தேவகிருபையின் முகவர்களாக இருப்பதற்கு நம் கடமையை உணர்த்துகிறது.

**கலந்துரையாடக் கேள்விகள்**

`எருசலேம் எனும் இடத்திலுள்ள சீயோனில் இருக்கிற தேவபிள்ளைகளை வைத்துச் சொல்லப்பட்ட இறையியல் மற்றும் ஆவிக்குரிய நியதிகளை எவ்வாறு சபைக்கும் உலகத்திற்கான அதன் ஊழியத்திற்கும் பொருத்திப் பார்க்கலாம்?`

`விசுவாசிகள் எவ்வாறு இன்று தேவனுடைய பரிசுத்த ஸ்தலத்தில் வாசம்பண்ணலாம்? யோவான் 1:14-18; எபி 12:22-24.`

`சங்கீதம் 87இல் தரிசனமாகச் சொன்னது போல சீயோன் எவ்வாறு சகல தேசங்களின் நகரமாக மாறும்? ரோமர் 5:10; எபே 2:11-16; கொலோ 1:19-23.`

`‘நல்லவர்கள்’ உபத்திரவப்படும்போது, துன்மார்க்கர் செழித்திருப்பதைக் காட்டி கேள்வி எழுப்புகிற ஒருவருக்கு எவ்வாறு பதிலளிப்பீர்கள்? எல்லா விஷயங்களுக்கும் தற்போது முழுப்பதில் இல்லை என்பதை ஒத்துக்கொள்வது ஏன் முக்கியம்?`