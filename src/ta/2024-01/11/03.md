---
title:  எருசலேமின் சமாதானத்துக்காக வேண்டுங்கள்
date:   11/03/2024
---

`எத்தகைய நம்பிக்கைகளுடன் எருசலேமுக்கு தொழுதுகொள்ளச் செல்லுகிறார்கள்? எருசலேமில் எதைக் காண்கிறார்கள்? சங்கீதம் 122:1-5.`

யாத்ரீகப் பயணிகள் எருசலேமைச் சென்றடைந்ததும் அடைகிற மகிழ்ச்சியையும் பரபரப்பையும் சங்கீதம் 122 விவரிக்கிறது. தேவ பிள்ளைகள் தேவன் தங்களுக்குக் காண்பித்த, காண்பித்து வருகிற நன்மைகளை நினைவு கூரும்படி வருடத்திற்கு மூன்றுமுறை எருசலேமுக்கு யாத்ரீகப் பயணம் செல்லுவார்கள்; அது அவர்களுக்கு சந்தோஷமான தருணங்கள். உபா 16:16. மக்களின் வாழ்க்கையில் எருசலேம் முக்கியம இடம் வகித்தது; ஏனென்றால் அங்கே ‘இஸ்ரவேலுக்குச் சாட்சி’யும், சிங்காசனங்களாகிய நியாயாசனங்களும் இருந்தன. சங் 122:4,5. ‘இஸ்ரவேலுக்குச் சாட்சி’ என்பது ஆசரிப்புக்கூடாரத்தைச் சுட்டிக்காட்டுகிறது; அது ‘சாட்சியின் வாசஸ்தலம்’ என்றும் அழைக்கப்பட்டது. எண் 1:50. அங்கே ‘சாட்சிப்பெட்டி’ இருந்தது. யாத் 25:22. சிங்காசனங்களாகிய நியாயாசனங்கள் என்பது எருசலேமின் நீதி அமைப்பைச் சுட்டிக்காட்டுகின்றன. 2சாமு 8:15. எனவே யாத்ரீகப் பயணம், நியாயத்தைத் தேடிச்சென்று, அதைப் பெறுகிற ஒரு வேளையாக இருந்தது. தேவனுக்கு உண்மையாக இருப்பதும், மற்றவர்களிடம் நியாயமாக நடந்துகொள்வதும் பிரிக்கமுடியாதவை.

`தேவமக்களின் முக்கிய வேண்டுதல் என்ன? சங்கீதம் 122:6-9.`

எருசலேமின் சமாதானத்துக்காக ஜெபிப்பது என்றால், அந்நகரத்தின்மீதும் அதன் குடிமக்கள் மீதும் தேவன் தம் ஆசீர்வாதங்களைப் பொழியும்படி வேண்டிக்கொள்வது; அது, தொழுகிறவர்களை ஒற்றுமையாக்கி, அவர்கள் மத்தியில் சமாதானம் பரவச்செய்கிறது. சங் 122:8. தேவனுக்கும் அவரது மக்களுக்கும் இடையேயும் தேவமக்களுக்கு இடையேயும் சமாதானம் நிலவினால்தான் எருசலேம் சமாதானமான நகரமாக இருக்கமுடியும். எனவே, எருசலேமின் சமாதானத்துக்காக ஜெபிப்பது என்றால், தேவனோடும் ஒருவர் ஒருவரோடும் சமாதானமாக வாழ தேவமக்களை வேண்டிக் கொள்வதாகும். எருசலேமின் சமாதானத்தால், மக்கள் செழிப்பார்கள். சங் 147:12-14.

சங்கீதம் கற்றுக்கொடுப்பது என்னவென்றால், விசுவாசக் குடும்பத்தாரின் நலனுக்காகவே தேவபிள்ளைகள் முக்கியமாக ஜெபிக்கவேண்டும்; ஏனென்றால் ஒன்றுபட்டு, வலுவாக இருக்கிற தேவபிள்ளைகள்தாம் தேவனுடைய சமாதானம் மற்றும் இரட்சிப்பின் நற்செய்தியை உலகத்திற்கு அறிவிக்கமுடியும். யோவான் 13:34,35. எருசலேமின் சமாதானத்துக்காக ஜெபிப்பது விசுவாசிகளின் ஒரு சிலாக்கியம்; பொறுப்பு; ஏனென்றால், கடைசிநாட்களில் எருசலேம் நகரத்தை மட்டுமல்ல, உலகமனைத்தையும் உள்ளடக்கிய தேவனுடைய ராஜ்யம் வரப்போவது குறித்த நம்பிக்கயை அது உயிர்ப்பிக்கிறது. ஏசா 52:7; ஏசா 66:12, 13; வெளி 21,22.

`நம் மத்தியில் இணக்கம் காணப்பட நடைமுறை ரீதியான என்னென்ன வழிகளில் பிரயாசப் படலாம்?`