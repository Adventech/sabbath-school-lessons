---
title:  அசையாமல் நிலைத்திருக்கும் சீயோன் பர்வதம்
date:   14/03/2024
---

`தேவனை நம்புகிறவர்களை சங்கீதம் 125:1,2 எவ்வாறு சித்திரிக்கிறது?`

நிலைதன்மை, பெலம் ஆகியவற்றிற்கு அடையாளமான சீயோன் மலைக்கு, கர்த்தரை நம்புகிறவர்கள் ஒப்பிடப்படுகிறார்கள். எருசலேம் நகரத்தைச் சுற்றிலும் இருக்கிற பர்வதங்களின் காட்சி அருமையாக இருக்கும்; அதால் ஊக்கமடைந்த சங்கீதக்காரன், தேவனுடைய பாதுகாப்பும் அவ்வாறு இருப்பதாகச் சொல்லுகிறார். சங் 5:12; சங் 32:7,10. துன்மார்க்கரின் ஆளுகைக்குட்பட்ட பர்வதங்கள் நடுச்சமுத்திரத்திற்குள் சாய்ந்துபோகின்றன. சங் 46:2. ஆனால் எருசலேமுக்கு அடித்தளமாக உள்ள பர்வதம் நிலைத்துநிற்கிறது; மிகுந்த நம்பிக்கையைக் கொடுக்கிறது. எங்கும் தீமை பெருகி, மிகுந்த வேதனை காணப்பட்டாலும், தேவ பாதுகாப்பிலான நம்பிக்கை பெருகுகிறது. அந்தத் தீமைக்கு மத்தியிலும், தேவமக்கள் நம்பிக்கையைப் பெற்றுக்கொள்ளலாம்.

`நீதிமான்கள் எவ்வாறு சோதிக்கப்பட்டார்கள்? சங்கீதம் 125:3-5. அதில் நமக்குள்ள பாடம் என்ன?`

துன்மார்க்கரின் வெற்றியால் தேவபிள்ளைகள் அதைரியமடையலாம்; அவர்களுடைய வழிகளைப் பின்பற்றத் தூண்டப்படலாம். சங் 73:2-13; சங் 94:3. கர்த்தரைவிட்டு விலகுகிறவர்களுக்கு நிலையான சீயோன் பர்வதம் பாதுகாப்பைக் கொடுக்கமுடியாது. மனிதர்கள் விரும்பினால் ‘அநியாயத்திற்கு தங்கள் கைகளை நீட்டவும்’, ‘தங்கள் கோணலான வழிகளுக்குச் சாயவும்’ உரிமை இருக்கிறது. சங் 125:3,5. கர்த்தர் நியாயமுள்ளவர்; கலகம் செய்கிறவர்களை மனந்திருந்தாத பாவிகளுடன் சேர்த்து நியாயந்தீர்ப்பார்.

சீயோன் பர்வதம் தங்களுக்கு அசையாத அடைக்கலமாக இருப்பதுபோல, கர்த்தரிலான விசுவாசத்திலும் நம்பிக்கையிலும் அசையாமல் இருக்கும்படி தேவ பிள்ளைகள் அழைக்கப்படுகிறார்கள். நம்மால் சிலவற்றைப் புரிந்துகொள்ள முடியாவிட்டாலும், தேவதயவில் நாம் நம்பிக்கையோடு இருக்கலாம்.

‘உலகத்தில் பாவத்தின் நுழைவு, கிறிஸ்து மனிதனாய் வந்தது, மறுபடியும் பிறத்தல், உயிர்தெழுதல் போன்ற பல மறைபொருள்கள் வேதாகமத்தில் உள்ளன. மனித அறிவால் அவற்றை முழுமையாக விளக்கவோ விளங்கவோ முடியாது. தெய்வாதீனங்களின் மறைபொருள்கள் நமக்கு விளங்காததால் அவருடைய வார்த்தையைச் சந்தேகிக்க எந்த நியாயமும் இல்லை. இயற்கை உலகெங்கும் நம் புத்திக்கு எட்டா அதிசயங்கள் உள்ளன; ஆவிக்குரிய உலகில் நம் புத்திக்கு எட்டாத மறை பொருள்கள் இருந்தால், நாம் ஆச்சரியப்படலாமா?

`மனித மனதின் குறைச்சலும் குறைபாடுமே புரியாமைக்குக் காரணம். வேத வாக்கியங்களின் தெய்வீக தன்மைக்குப் போதுமான ஆதாரங்களை தேவன் அதில் வைத்திருக்கிறார். தெய்வாதீனங்களின் மறைபொருள்கள் அனைத்தும் நமக்கு விளங்கவில்லை என்பதற்காக,நாம் அவர் வார்த்தையைச் சந்தேகிக்க கூடாது.`