---
title:  சீயோன் – சகல தேசங்களின் வீடு
date:   12/03/2024
---

`சீயோனை உன்னதமான ஓர் இடமாக மாற்றுவது எது? சங்கீதம் 87:1,2.`

சீயோன் தேவன்தாமே தெரிந்துகொண்டு, நேசித்த ஓர் இடமென துதிக்கிறபாடலாக சங்கீதம் 87 உள்ளது. தேவாலயத்தின் அஸ்திபாரம் சீயோனில் உள்ளது. சங் 2:6; சங் 15:1. காலத்தின் முடிவில், சகல பர்வதங்களுக்கும் மேலாக சீயோன் உயர்ந்திருக்கும்; அது உலகம் முழுவதிற்கும் கர்த்தர் ராஜாவாக இருப்பாரென்பதைக் குறிக்கிறது. சங் 99:2; ஏசா 2:2; மீகா 4:1. சீயோனின் மகத்துவத்தை வலியுறுத்துகிற வகையில் (சங் 133:3) அதை ‘பர்வதங்கள்’ என்று சங்கீதம் 87 குறிப்பிடுகிறது. ‘யாக்கோபின் வாசஸ்தலங்களெல்லாவற்றைப் பார்க்கிலும்’ தேவன் சீயோனின் வாசல்களில் பிரியமாயிருக்கிறார் என்பது முற்கால இஸ்ரவேலில் தேவபிள்ளைகள் தொழுகைக்காகக் கூடின பெத்தேல், சீலோ போன்ற விசேஷித்த இடங்களைக் காட்டிலும் சீயோன் மேலானதாக இருப்பதைக் குறிக்கிறது. எனவே மெய்யான தொழுகையானது, தேவன் தெரிந்து கொண்ட இடத்தில், அவர் சொல்லியிருக்கிற வழியில் தொழுவதுதான் என்பதை இந்தச் சங்கீதம் வலியுறுத்துகிறது.

`சீயோனைப் பற்றிய மகிமையான விஷயங்கள் என்ன? சங்கீதம் 87:3-7.`

சீயோனின் மகிமை சகல தேசங்களையும் தேவனிடம் இழுக்கிறது; எனவே தேவ ராஜ்யத்தின் எல்லைகள் உலகம் முழுவதையும் உள்ளடக்குகிறது. பிறதேசங்களை தேவன் இரண்டாம்பட்ச குடிமக்களாகக் கருதவில்லை என்பதை கவனிக்கவேண்டும்; கர்த்தரை தங்கள் இரட்சகராக ஏற்றுக்கொண்ட அனைத்து மக்களுக்கும் சீயோன்தாம் ஆவிக்குரிய பிறப்பிடம்.

பிறப்பிடத்தை வைத்துதான் ஒவ்வொருவரின் குடிமதிப்பும் எழுதப்பட்டது. நெகே 7:5; லூக்கா 2:1-3. சீயோனில் பிறந்ததாகக் கருதப்படும் என்று இந்தச் சங்கீதத்தில் மூன்றுமுறை குறிப்பிடப்படுகிறது; கர்த்தர் அவர்களுக்கு ஒரு புதிய அடையாளத்தைக் கொடுப்பதையும், சட்டப்பூர்வமாக சீயோனில் பிறக்கிற பிள்ளைகளுக்குரிய சிலாக்கியங்களை எல்லாம் அவர்களுக்கு அருளுவதையும் இது சுட்டிக்காட்டுகிறது. சங்கீதம் 87:4-6.

சங்கீதம் 87, யூதர்களும் புறஜாதியாரும் இரட்சிக்கப்படுவதையும், கிறிஸ்து வினுடைய மீட்பின் ஊழியத்தால் ஒரே சபையாக அவர்கள் கூட்டப்படுதையும் குறிப்பிடுகிறது. ரோமர் 3:22; ரோமர் 10:12; கலா 3:28,29; கொலோ 3:11. சீயோனின் செழிப்புகுறித்து இந்தச் சங்கீதம் சித்திரிக்கிற விதமானது, தேவராஜ்யம் ஒரு பெரிய பர்வதமாகி, பூமி முழுவதையும் நிரப்புவதாக தானியேல் கண்ட தரிசனத்தையும் (தானி 2:34,35,44,45), தேவ ராஜ்யம் ஒரு பெரிய விருட்சமாக வளர்ந்து, ஆகாயத்தின் பறவைகள் வந்து தங்கினதாக இயேசு சொன்ன உவமையையும் நினைவுப்படுத்துகிறது. மத் 13:32.

`சீயோனில் எல்லா மக்களும் சேர்க்கப்படுவார்கள் என்பது எவ்வாறு சகல தேசங்களுக்கும் சத்தியத்தைப் பிரசங்கிக்க வேண்டும் என்கிற சபையின் ஊழியப்பணி கட்டளைமூலம் நிறைவேறுகிறது? மத் 28:18-20. முத்தூதை அறிவிக்கும்படி நமக்குக் கொடுக்கப்பட்டுள்ள அழைப்பும் எவ்வாறு இதில் பொருந்தும்?`