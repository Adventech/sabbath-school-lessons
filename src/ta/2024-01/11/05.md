---
title:  சீயோனின் பாதுகாப்பும் சமாதானமும்
date:   13/03/2024
---

`உலகத்தின் நிலையை சங்கீதம் 46:1-7 எவ்வாறு கவிதை நடையில் கூறுகிறது?`

உலகத்தின் சந்தடியான நிலையும், சொல்லொண்னா தீவிரத்தோடு ஏற்படும் இயற்கை பேரழிவுகளும் தெளிவாகச் சித்திரிக்கப்படுகின்றன. சங் 46:2,3. கொந்தளிப்பான ஜலங்கள் என்கிற உருவகம், கலகக்கார தேசங்களையும் உலகத்தில் துன்மார்க்கர் உண்டாக்குகிற பல்வேறு பிரச்சினைகளையும் சுட்டிக்காட்டவே பெரும்பாலும் பயன்படுகிறது. சங் 93:3, 4; சங் 124:2-5. அதுபோல சங்கீதம் 46இல் இயற்கை பேரிடர்கள் குறித்த உருவகமானது, போர்தொடுக்கிற தேசங்கள் உலகத்தைக் கட்டுப்படுத்துவதைச் சுட்டிக்காட்டுகிறது.

அது தேவனைப் பற்றிய அறிவில்லாத உலகமாக இருக்கிறது; ஏனென்றால் தேவன் தம் மக்கள் மத்தியில் இருக்கிறார்; தேவன் வாசம்பண்ணுகிற இடத்தில் சமாதானம் பெருகுகிறது. சங் 46:4,5. உலகம் தேவனை புறக்கணித்தாலும்கூட, தேவன் உலகத்தைக் கைவிடுவதில்லை. தேவன் தம் மக்கள் மத்தியில் இருந்து தம் பிரசன்னத்தை விளங்கச்செய்கிறார். அதாவது, நிலைமை எவ்வளவுதான் மோசமாக இருந்தாலும், தேவபிரசன்னம் உலகத்தில் இருக்கிறது; இந்த அடிப்படை உண்மையை அறிந்து நாம் நம்பிக்கையும் ஊக்கமும் அடையலாம்.

அடைக்கலமாக இருக்கிற கர்த்தர்தாம், சீயோனின் நிலையான சமாதானத்திற்கும் பாதுகாப்பிற்கும் ஆதாரம். சங்கீதம் 46:3இல் வருகிற ‘ஆலும்’ என்கிற வார்த்தை சீயோனின் பாதுகாப்பை வலியுறுத்துகிறது. உலகத்தில் குழப்பங்கள் காணப்பட்டாலும், தேவமக்கள் பாதுகாப்பாக இருக்கிறார்கள். எனவே சமாதானம் என்பது சோதனைகளே இல்லாத நிலையல்ல; மாறாக, தம்மை நம்புகிற பிள்ளைகளுக்கு தேவன் கொடுக்கிற ஒரு வரம் என்பதை இது காட்டுகிறது. தேவனிலான கொஞ்சமும் குறையாத நம்பிக்கைதான் தேவபிள்ளைகளை புயலுக்கு மத்தியில் சமாதானமாகவும் பாதுகாப்பாகவும் இருக்கச் செய்கிறது. மத் 8:23-27. எனவே, ‘அழிவுகரமான உலகத்தின் தீர்மானங்களுக்கும் செயல்களுக்கும் விளைவை அனுபவிக்க தேவன் நிரந்தரமாக விட்டுவிடுவாரா?’ என்கிற கேள்வி எழும்புகிறது.

`உலகத்தில் காணப்படும் வன்முறைக்கும் அழிவுக்கும் தேவனுடைய பிரதிச்செயல் என்ன? சங்கீதம் 46:6-11.`

மிகுந்த அதிருப்தியடைகிற தேவன், உலகத்தைச் சிருஷ்டித்த தம் வார்த்தையால், இப்போது அதை உருகச்செய்கிறார். சங் 46:6. ஆனாலும் அது அழிப்பதற்கு அல்ல, புதுப்பிக்க உதவுகிறது. தேவன் தம் சமாதானத்தை சீயோன் முதல் பூமியின் கடைசி மட்டும் விளங்கச் செய்கிறார். தேவன் யுத்தங்களை ஓயப்பண்ணி, உலகத்தை ஒடுக்குவதற்கு துன்மார்க்க தேசங்கள் பயன்படுத்தின அழிவின் கருவிகளை உடைக்கிறார். சங் 46:9. இயேசுவின் இரண்டாம் வருகையில் நிகழப் போகிற இந்த மாபெரும் நம்பிக்கையை கிறிஸ்தவர்கள் பெற்றிருக்கிறார்கள்.

`மிகுந்த குழப்பம் நிலவிவருகிற ஒர் உலகில் தேவனை நம்பவும் சமாதானமாக வாழவும் என்ன செய்யலாம்?`