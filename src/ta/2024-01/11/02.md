---
title:  ஆயிரம் நாளைப்பார்க்கிலும் உமது பிராகாரங்களில் செல்லும் ஒரே நாள் நல்லது
date:   10/03/2024
---

`சங்கீதக்காரன் ஆலயப்பிரகாரங்களில் வாசம்பண்ண விரும்புவது ஏன்? சங்கீதம் 84:1-4.`

எப்போதும் தேவனுக்கு அருகிலேயே இருப்பதற்கு ஆலயப்பிரகாரங்களிலேயே நிரந்தமாகத் தங்கிவிட சங்கீதக்காரன் ‘வாஞ்சிக்கிறார்’; ‘தவனமானயிருக்கிறார்’. சங் 84:1,2. ஆசரிப்புக்கூடாரத்தில் தேவபிரசன்னம் இருக்கிறது. ஆசரிப்புக்கூடாரத்தில், தொழுகிறவர்கள் ‘கர்த்தருடைய மகிமையைப் பார்க்கலாம்’. சங் 27:4. மேலும், ‘அவரது வீட்டின் நன்மையால் திருப்தியாகலாம்’. சங் 65:4. தேவனோடான உறவில்தான் ஈடுஇணையற்ற மகிழ்ச்சியைப் பெற முடியும். சங் 54:4.அதில் அவரைத் துதிப்பதும் (சங் 84:4), அவரில் பெலவனடைவதும் (சங் 84:5), அவரை நம்புவதும் (சங் 84:12) அடங்கும். அத்தகைய உறவானது ஆசரிப்புக்கூடாரத்தில்தான் தொழுகையாலும் சகவிசுவாசிகளோடான ஐக்கியத்தாலும் செழிக்கிறது. அங்கே தேவபிரசன்னம் இருப்பதால், தேவனுடைய மகிமையின் ராஜ்யத்தையும், நித்திய வாழ்வின் முன்னனுபவத்தையும் அனுபவிக்கலாம்.

`ஆசரிப்புக்கூடாரம் தருகிற வேறு ஆசீர்வாதங்கள் என்ன? சங்கீதம் 84: 5-12.`

ஆசரிப்புக்கூடாரத்திலிருந்து ஆசீர்வாதங்கள் புறப்பட்டு வருவதாகவும், முதலில்அங்கே ஊழியம் செய்கிறவர்கள் மேலும் (சங் 84:4), பிறகு ஆசரிப்புக்கூடாரத்தை நோக்கி யாத்ரீகப் பயணம் செய்கிறவர்கள் மேலும் (சங் 84:5-10) அவை அருளப்படுவதாகவும், இறுதியில் பூமியின் கடைசிப் பரியந்தமும் செல்வதாகவும் சொல்லப்படுகிறது. ஆசரிப்புக்கூடாரத்தில் தேவனைச் சந்திக்கலாம் என்கிற எதிர்பார்ப்பு யாத்ரீகர்களின் விசுவாசத்தைப் பெலப்படுத்துகிறது. சங் 84:7. சாதாரணப் பயணிகள் தங்கள் பயணத்தால் களைத்துப் போகிற அதே வேளையில், ஆசரிப்புக்கூடாரத்தை நோக்கிப் பயணிக்கிறவர்களுக்கு அதை நெருங்கநெருங்க பெலன் அதிகரிக்கிறது.

தேவபிள்ளைகள் ஆசரிப்புக்கூடாரத்திலிருந்து தள்ளி வாழ நேரிட்டாலும், பாத்திரமான வாழ்க்கை வாழ்ந்து தேவனுடைய ஆசரிப்புக் கூடாரத்தின் முத்திரையைப் பெற்றிருக்கிறார்கள் (சங் 84:11); அப்படிப்பட்டவர்கள்தாம் கர்த்தருடைய ஆசரிப்புக்கூடாரத்திற்குள் பிரவேசிக்கிறார்கள். சங் 15:1,2. கர்த்தர் ‘சூரியன்’ என்று அழைக்கப்படுகிறார்; சூரியக்கதிர்கள்போல அவரது ஆசீர்வாதங்கள் பூமியின் கடைசிமட்டும் செல்லுகின்றன. சங் 84:11. எனவே, விசுவாசத்தால் தேவனோடு தங்கியிருக்கிறவர்கள் தாங்கள் எங்கு இருந்தாலும் அவரது கிருபையைப் பெறுகிறார்கள்.

`பூலோக ஆசரிப்புக்கூடாரம் குறித்து என்ன ஒரு நம்பிக்கையை வெளி 21:3 வெளிப்படுத்துகிறது? இந்த அனுபவம் எப்படிப்பட்டதாக இருக்கும்?`