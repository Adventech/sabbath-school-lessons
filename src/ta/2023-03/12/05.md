---
title:  பண்டைய போர்க்களத்தில் நிற்கிறோம்
date:   13/09/2023
---

`எபே 6:10-20ஐ வாசியுங்கள். நில் எனும் வினைச்சொல்லை பவுல் பயன்படுத்துகிற ஒவ்வொரு இடத்தையும் கவனியுங்கள். அந்தக் கருத்தை அவர் வலியுறுத்திக் கூறுவதற்குக் காரணம் என்ன?`

பவுல் பயன்படுத்துகிற இராணுவ உருவகத்தை, பண்டையகால போர்க்களத்தின் பின்னணியில் புரிந்துகொள்ளவேண்டும். ‘நிற்பது’ என்றால் என்ன? எபே 6:11,13,14. அந்த வினைச்சொல் தற்காப்பு நிலையைமட்டுமே சுட்டிக்காட்டுகிறதா? போர் இலக்கியத்தின் சிறந்த எழுத்தாளர்களில் ஒருவரான துசிடிடீஸின் எழுத்துகளில் காணப்படும் போர் உரைகளில், ஒரு படையினர் வெற்றி பெறுவதற்கு நிகழவேண்டிய மூன்று தொடர்ச்சியான செயல்களை எடுத்துக் காட்டுகிறார்: (1) வீரர்கள் ‘எதிரிகளை நெருங்கி’ செல்லவேண்டும்; அதாவது தங்கள் எதிரிகளைச் சந்திக்க, அணிவகுத்துச் செல்லவேண்டும்; பின்னர், (2) தாக்குதல் தொடுத்து, ‘உறுதியாக நிற்கவேண்டும்.’ ‘பின்வாங்காமல்’ எதிரிகளுடன் நேருக்கு நேராகப் போரிடவேண்டும்; (3) ‘எதிரியைப் பின்வாங்கச் செய்யவேண்டும்’.–Thucydides, The Peloponnesian War [New York: E. P. Dutton, 1910], 4.10.1–5).

முற்காலப்போரில், இரண்டாவது செயல்தான் மிகமுக்கியத் தருணம் ஆகும்; இரண்டு எதிரெதிர் துருப்புகளும் பயங்கரமாக மோதுவார்கள்; ‘வெண்கலமும் மரக்கட்டையும் அடித்து நொறுக்கப்பட, கூச்சலும் குழப்பமும் காணப்படும்’; அதை முற்கால ஆசிரியரான செனோபோன், ‘கொடிய மோதல்’ என்று குறிப்பிடுகிறார்.–Victor Davis Hanson, The Western Way of War (New York: Oxford University Press, 1989), pp. 152, 153 போரின் முக்கியமான தருணத்தில் பின்வாங்காமல், உறுதியாக நிற்பது தான் பண்டைய போரின் பெரும் சவாலான பகுதி. இருபடைகளும் நெருங்கிப் போரிடும்போது, ‘முன்னேறுவதற்கான’ தருணத்தை ஒவ்வொரு தரப்பினரும் எதிர்பார்த்திருப்பார்கள்.

ஆயுதம்தரிக்குமாறு பவுல் கொடுத்த அழைப்பு, போர்வீரர்கள் ‘மிகவும் நெருக்கமாக நின்று, பல அடிகளைப் பெறுவதும் கொடுப்பதுமாக இருக்கிற’ போரை ஞாபகப்படுத்துகிறது. திருச்சபை தன் எதிரிகளுக்கு எதிராக ஒரு மல்யுத்தப் போட்டியில் ஈடுபட்டிருப்பதுபோல பவுல் சித்திரித்திருப்பது இதை உறுதிப் படுத்தப்படுகிறது. எபே 6:12. வியாழன் ஆராய்ச்சியைப் பார்க்கவும். மேலும் வசனம் 13 இல் ‘நிற்கவும்’ என்று அவர் பயன்படுத்துகிற வினைச்சொல் மூலமாகவும் அதை அறியலாம். ‘தீங்குநாளிலே அவைகளை நீங்கள் எதிர்(த்து) ... நிற்கவும்’.

அங்கே ஆசுவாசத்திற்கே இடமில்லை! எனவே ‘நிற்பது’ என்றால், போரில் தீவிரமாக ஈடுபட்டு, எதிரியிடம் நெருங்கி, ஒவ்வொரு ஆயுதத்தையும் பயன்படுத்துவதாகும். ஆரம்பத்தில் பவுல் அறிவுரை கூறும்போது, அவர் பயன்படுத்துகிற இராணுவ உருவகம் அதை தெளிவுப்படுத்துகிறது. அதாவது, ‘நீங்கள் ஒரே ஆவியிலே உறுதியாய் நின்று, ஒரே ஆத்துமாவினாலே சுவிசேஷத்தின் விசுவாசத்திற்காகக் கூடப்போரா(டுங்கள்)’. பிலி 1:27.

`கர்த்தரில் நிற்பதுபற்றி அறிந்துகொள்ள எபி 12:4 எவ்வாறு உதவுகிறது? இதில் பலர் சேர்ந்து கைகோர்த்து நிற்பதும் எவ்வாறு அடங்கும்?`