---
title:  கிறிஸ்துவில் பலனடைதல்
date:   11/09/2023
---

போராடுவோம் என்கிற பலத்த அழைப்புடன் பவுல் தனது நிருபத்தை முடிக்கிறார்; நிருபம்முழுவதும் வலியுறுத்தின கருத்துகளையும் யோசனைகளையும் வைத்து, அந்த அழைப்பைக் கொடுக்கிறார். முடிவுரையின் முக்கியக் கருத்தை, ஒரு போர்த்தளபதியின் முழக்கத்தைப் போலச் சொலுகிறார்: ‘கடைசியாக, என் சகே õதரரே, கர்த்தரிலும் அவருடைய சத்துவத்தின் வல்லமையிலும் பலப்படுங்கள்’. எபே 6:10. முடிவுரையின் மீதமுள்ள பகுதி இந்த மகத்தான கருத்தின் விளக்கமாக உள்ளது. எபேசியர் 6:11-20.

`எபே 6:10-20ஐ மீண்டும் வாசியுங்கள். இயற்கைக்கு அப்பாற்பட்ட வல்லமைகள் ஈடுபட்டுள்ள மாபெரும் போராட்டத்தை பவுல் வலியுறுத்துவது எவ்வாறு புரிகிறது? தேவனோடுள்ள அனுதின அனுபவத்தில் இந்த முக்கிய உண்மையை நமக்குமுன் வைத்திருப்பது ஏன் முக்கியம்?`

‘கர்த்தரிலும் அவருடைய சத்துவத்தின் வல்லமையிலும்’ எனும் வார்த்தைகள் மூலம் கிறிஸ்துவே விசுவாசிகளுடைய பலத்தின் ஆதாரம் என்பதை பவுல் சுட்டிக்காட்டுகிறார். எபே 6:10. ஏனெனில் ‘கர்த்தர்’ என்று கிறிஸ்துவை எபேசியர் நிருபம் முழுவதிலும் குறிப்பிடுகிறார். எபே 2:21; 4:1,17; 5:8; 6:1,21. ‘திருச்சபையின் பலன், அதன் யுத்தத் தளபதியான உயிர்த்தெழுந்த ஆண்டவரின் சர்வ வல்லமையில் உள்ளது’.1

சத்துவம், வல்லமை என்று ஒரே அர்த்தமுடைய இரு வார்த்தைகளை எபே 6:10இல் பவுல் பயன்படுத்துகிறார்; அது தன் கருத்தை வலியுறுத்துவதற்காக அப்படிச் செய்துள்ளார். அதாவது, திருச்சபையில் காணப்படவேண்டிய வல்லமை விசுவாசிகளில் இருப்பது அல்ல; அது வேறொருவரிடமிருந்து பெறுவது ஆகும். அது கிறிஸ்துவாகிய கர்த்தரிடமிருந்து வருகிறது. நிருபத்தின் ஒரு முக்கியக் கருத்தை பவுல் இங்கே சுருக்கமாகக் கூறுகிறார்; அதாவது, தேவன் தம் வல்லமையை விசுவாசிகளுக்கு அருளுகிறார். எபே 1:19-22; 2:4-6; 3:16,17. தற்கால மற்றும் எதிர்காலப் போராட்டம் ஒவ்வொன்றிலும், அவர்களது பெலன் உயிர்த்தெழுந்து பரலோகம் சென்ற கிறிஸ்துவோடு விசுவாசிகள் ஐக்கியமாக இருப்பதைச் சார்ந்தே உள்ளது.

ஆரம்பத்தில் கிறிஸ்துவே விசுவாசிகளுக்கு பெலனளிப்பதாகச் சொன்னாலும், தீமைக்கு எதிரான ஆவிக்குரிய போராட்டத்தில் அவர்களைப் பெலப்படுத்துவதில் தேவத்துவத்தின் மூன்று நபர்களுமே ஈடுபட்டுள்ளார்கள் என்று காட்டுகிறார். எபே 6:10. தேவன் (பிதா) தமது ஆயுதங்களை வழங்குகிறார்; ‘தேவனுடைய சர்வாயுதவர்க்கம்’. எபே 6:11,13; ஏசா 59:17. முன்னதாக, விசுவாசிகளைப் பலப்படுத்துவதில் ஆவியானவரும் செயல்படுவதாக பவுல் சொல்லியிருந்தார். ‘நீங்கள் அவருடைய ஆவியினாலே உள்ளான மனுஷனில் வல்லமையாய்ப் பலப்பட’ வேண்டும் என்று ஜெபித்திருந்தார். எபே 3:16. இங்கே, ஆவியானவர் தாமே பட்டயத்தைக் கொடுப்பதாகச் சொல்லுகிறார்; அதாவது, ‘தேவவசனமாகிய ஆவியின் பட்டயம்’. எபே 6:17. மேலும், விசுவாசிகள் ‘எந்தச் சமயத்திலும் ஆவியினாலே’ ஜெபிக்கவேண்டும் என்கிறார். எபே 6:18. இந்தத் தீயவல்லமைகளுக்கு எதிராகப் போரிடுவதற்கு தங்களை ஆயத்தப்படுத்து வதில் திரித்துவ தேவன் முற்றிலும் ஈடுபட்டிருப்பதை விசுவாசிகள் புரிந்து கொள்ளவேண்டுமென்று பவுல் விரும்பு கிறார்.