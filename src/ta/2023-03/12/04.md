---
title:  பவுலின் நிருபங்களில் மாபெரும் போராட்டம்
date:   12/09/2023
---

`ரோமர் 13:11-14; 1தெச 5:6-8, 2கொரி 10:3-6 வசனங்களுக்கும் எபே 6:10-20 க்கும் உள்ள ஒற்றுமை என்ன? பவுல் இதுபோன்ற உருவகங்களைப் பயன்டுத்து வதற்குக் காரணம் என்ன?`

விசுவாசிகள் ஒரு சிப்பாய்போல, முன்மாதிரியாக நடந்துகொள்ளுமாறு இராணுவ சம்பந்தப்பட்ட வார்த்தைகள், உருவகத்தைப் பயன்படுத்தி பவுல் அழைக்கிறார். அந்த உருவகத்தை எபே 6:10-20இல் அதிகமாகப் பயன்படுத்துகிறார்; சுவிசேஷத்தைப் புரியவைக்க அவர் பயன்படுத்துகிற முக்கிய வழிகளில் ஒன்றாக இராணுவ வார்த்தைகள் உள்ளன. சிலுவையில் ‘துரைத்தனங்களையும் அதிகாரங்களையும்’ வென்று (கொலோ 2:15), பரலோகம் சென்ற கிறிஸ்து, இப்போது அந்த வெற்றியின் விளைவுகளால் நன்மைஉண்டாகும்படிக்கு, அந்த வல்லமைகளுக்கு மேல் உயர்த்தப்பட்ட நிலையிலிருந்து செயல்பட்டு வருகிறார் (பிலி 2:9-11). தம்மைப் பின்பற்றுபவர்களை பிரபஞ்சப் போரில் யுத்தவீரர்களாகச் சேர்த்துக்கொண்டு, வெளிச்சத்தின் சேனைகளை மாபெரும் வெற்றியின் நாளை நோக்கி வழிநடத்துகிறார். 1கொரி 15:54-58; 2தெச 2:8; ரோமர் 16:20. இராணுவ விஷயங்களை பவுல் அடையாளமாகப் பயன்படுத்துவது ஒன்றை விளக்குகிறது; அதாவது, நன்மைக்கும் தீமைக்கும் இடையிலான போராட்டம் ‘நீண்டகாலமாக நடைபெறுகிற பிரபஞ்ச யுத்தம்: இரு படைகள் காலம்நெடுகிலும் எதிரெதிராகப் போரிட்டு, வெற்றித் தோல்விகளைச் சந்தித்துவருகின்றன, இறுதிப்போரில் ஒருவர் வெற்றி பெறுகிறார்.’1

பிரபஞ்சப் போர் கருத்தை எபேசியர் நிருபத்தின் ஒரு பகுதியாகவே பவுல் அமைத்திருக்கிறார். எபே 6:10-20. அது சம்பந்தமாக ஏற்கனவே வலியுறுத்தின விஷயங்களை வைத்துப் பேசுகிறார். அதாவது, விசுவாசிகளை தேவன் மிகுந்த ‘வல்லமையால்’ பெலப்படுத்தி இருக்கிறார். எபே 1:18-20; 3:16,20; கிறிஸ்து அதிகாரங்கள்மேல் வெற்றிபெற்று, பரலோகத்திற்கு உயர்த்தப்பட்டார். எபே 1:20-23; முன்பு மரித்த நிலையிலிருந்து, இப்போது உயிர்த்தெழுந்த விசுவாசிகள், உயர்த்தப்பட்ட கிறிஸ்துவுக்கு சொந்தமாகப் பெலனடைந்து, தங்கள் முன்னாள் அந்தகாரப் பிரபுவுடன் யுத்தஞ்செய்ய திறன் பெற்றிருக்கிறார்கள். எபே 2:1-10. அந்த வல்லமைகளின் முடிவுநெருங்கிவிட்டதை அவற்றுக்கு வெளிப்படுத்திக் காட்டுகிற பொறுப்பு சபைக்கு இருக்கிறது. எபே. 3:10; சங்கீதம் 68:18 ஐப் பயன்படுத்தி, கிறிஸ்துவை வெற்றிவீரராக, தெய்வீக வீரராகச் சித்திரிப்பதும் (எபே 4:7-11), சுவிசேஷ வஸ்திரங்களைத் ‘தரிக்கும்படி’ விசுவாசிகளை அழைப்பதும் (எபே 4:20-24), தேவனுடைய ‘சர்வாயுதவர்க்கத்தை’ தரிக்கும்படி அழைப்பதும் பிரபஞ்சப் போரில் நாம் ஈடுபட்டிருப்பதை நினைவூட்ட வேண்டும்; மேலும், நாம் கிறிஸ்துவின் இறுதிவெற்றியில் பங்கேற்கிற நிச்சயத்திலும் உறுதியாக இருக்கவேண்டும்.–Peter W. Macky, St. Paul’s Cosmic War Myth: A Military Version of the Gospel (New York: Peter Lang Publishing, Inc., 1998), p. 1

`இந்தப் பிரபஞ்ச யுத்தத்தின் நிஜத்தையும், இயேசுவில் நாம் சொந்தமாக்கக்கூடிய வெற்றியையும் தனிப்பட்ட முறையில் என்னென்ன வழிகளில் அனுபவித்திருக்கிறீர்கள்? அவர் நமக்காகப் பெற்றிருக்கிற வெற்றி நம் நம்பிக்கைக்கும் அனுபவத்திற்கும் ஏன் அடிப்படையாக இருக்கிறது?`