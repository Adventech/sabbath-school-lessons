---
title:  போர் உரை
date:   10/09/2023
---

`எபேசியரின் முடிவுரையாக எபே 6:10-20இல் பவுல் என்ன எழுதுகிறார்? மாபெரும் போராட்டத்தில் யுத்தம்செய்கிற நமக்கு பவுலின் போர் உரைச் செய்தி என்ன?`

பவுல் எபேசியர் நிருபத்தை யுத்தத்திற்கான அழைப்புடன் முடிக்கிறார்; தீமைக்கு எதிரான சபையின் போரில் விசுவாசிகள் பங்கேற்கத் தீர்மானிக்கும்படி வலியுறுத்துகிறார். எபே 6:10-20. ‘கர்த்தரில் பலப்படுங்கள்’ என்று வலியுறுத்துகிறார். எபே 6:10. பிறகு மீண்டும் அதையே, ‘தேவனுடைய சர்வாயுதவர்க்கத்தையும் தரித்துக்கொள்ளுங்கள்’ என்று வேறுவிதமாகச் சொல்லுகிறார். எபே 6:11. ‘பிசாசின் தந்திரங்களோடு எதிர்த்துநிற்கத் திராணியுள்ளவர்களாகும்படி’ என்று அதற்கான நோக்கத்தைச் சுட்டிக்காட்டுகிறார். எபே 6:11. அதன்பிறகு கார ணத்தைச் சொல்கிறார். அதாவது, நமது போர் வானமண்டலங்களிலுள்ள பொல்லாத ஆவிகளுக்கும் அதிகாரங்களுக்கும் எதிரானது. எபே 6:12. பிறகு அந்த அழைப்புக்கு தேவைப்படுகிற ஆயுதங்களைச் சொல்கிறார். விசுவாசிகள் யுத்தத்தில் உறுதியாக நிற்கும்படிக்கு ‘தேவனுடைய சர்வாயுதவர்க்கத்தையும் எடுத்துக் கொள்ள’ வேண்டும். எபே 6:13. அவை கச்சை, மார்க்கவசம், பாதரட்சை, கேடகம், தலைச்சீராபட்டயம் ஆகும். எபே 6:14-17. இப்போது முற்றிலும் ஆயுதம் தரித்து, பண்டைய போர்க்களத்தில் வீரர்கள் செய்யக்கூடியதைச் செய்யுமாறு அழைக்கிறார்; அதாவது, ஜெபிக்கச்சொல்கிறார். எபே 6:18-20.

பழைய ஏற்பாட்டின் போர் உரைகளின் பின்னணியில், திருச்சபையின் ஊழியப்பணியை இராணுவ நடவடிக்கை, ஆயுதங்களை வைத்து விளக்குகிறார். இதை தன் முதலாவது கட்டளையிலேயே குறிப்பிடுகிறார். அதாவது, ‘கர்த்தரிலும் அவருடைய சத்துவத்தின் வல்லமையிலும் பலப்படுங்கள்’. எபே 6:10.

பழைய ஏற்பாட்டில் உள்ள போர் அறிவுரைகளைக் கவனித்தால், இஸ்ரவேலருடைய வெற்றி அவர்களுடைய நவீன ஆயுதங்களையோ, எதிரிகளைவிட அதிகமிருந்த படைப்பலத்தையோ சார்ந்திருக்கவில்லை. உதாரணமாக, உபா 20:2-4; நியா 7:15-18; 2நாளா 20:13-20; 2நாளா 32:6-8; நெகே 4:14,19,20. மாறாக, தேவனுடைய பிரசன்னத்தையும் வல்லமையையும் சார்ந்து வெற்றிபெற்றார்கள். இஸ்ரவேலருடைய வெற்றி தங்கள்மேல் அவர்கள் நம்பிக்கைவைத்ததில் அல்ல, தேவனுடைய வல்லமையையும், வெற்றிக்கான அவருடைய ஏற்பாட்டையும் நம்பியதை வைத்து அமைந்தது. விசுவாசிகளை ஊக்குவிப்பதற்கு பவுல் இந்தக் கருத்துகளை தைரியமாகப் பயன்படுத்துகிறார்: (1) திருச்சபையின் ஊழியப் பணியை நிறைவேற்றுவதில் சுறுசுறுப்பாக இருக்கவேண்டும்; (2) தங்களின் வாழ்க்கையிலும் சாட்சியிலும் தாக்கத்தை ஏற்படுத்துகிற கண்ணுக்குத் தெரியாத அம்சங்களைக் கவனிக்கவேண்டும்; (3) தங்களுடைய வெற்றிக்கான தெய்வீக ஏற்பாட்டை அறிந்திருக்கவேண்டும்; (4) விசுவாசிகளிடையே ஒற்றுமையும் ஒத்துழைப்பும் இருப்பதின் முக்கியத்துவம்குறித்து எப்போதும் எச்சரிக்கையாக இருக்க வேண்டும்.

`நாம் மாம்சத்திற்கும் இரத்தத்திற்கும் எதிராக அல்ல; இயற்கைக்கு அப்பாற்பட்ட ஜீவிகளோடு போராடுகிறோம் என்று பவுல் எச்சரிப்பது, நம் வெற்றிக்கான ஒரே நம்பிக்கை இருக்கிற இடம்குறித்து சொல்லுவது என்ன?`