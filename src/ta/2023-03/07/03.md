---
title:  ஒருவரில் ஒன்றாக
date:   07/08/2023
---

`சபையின் ஒற்றுமையை வலியுறுத்துகிற பவுல் தன் கருத்துக்கு ஆதரவாக ‘ஒரே’ என்று ஏழு விஷயங்களைப் பட்டியலிடுகிறார்; அவை என்ன? அந்தப் பட்டியல்மூலம் அவர் வலியுறுத்த விரும்புகிற கருத்து என்ன? எபே 4:4-6.`

‘ஒரே’ என்று பவுல் பட்டியலிடுகிற ஏழு விஷயங்கள் கவிதை நடையில் உள்ளன; அதை எபேசியர் நிருபத்தின் உறுதிமொழிப் பாடலாகக் கருதலாம். முதலாவது, விசுவாசிகள் அழைக்கப்பட்டுள்ள ‘ஒரே நம்பிக்கை.’ எபே 4:4, 1. பிறகு ஒரே சரீரமும், ஒரே ஆவியும் என்று இரண்டு விஷயங்களைக் குறிப்பிடுகிறார். எபே 4:4. ஒரே சரீரம் என்று சபையாகிய கிறிஸ்துவின் சரீரத்தைக் குறிப்பிடுகிறார். எபே 4:12, 16; எபே1:23; எபே 5:23, 29,30.

பிறகு, ‘ஒரே கர்த்தர்’. இது, கிறிஸ்துவைக் குறிக்கிறது. ‘ஒரே விசுவாசம்’. அதாவது கிறிஸ்தவர்களின் நம்பிக்கைகள். எபே 4:13; கொலோ 1:23; 2:7; கலா 1:23; 1 தீமோ 4:1,6. ‘ஒரே ஞானஸ்நானம்’ ஒப்பிடவும் எபே 5:26. கடைசியாக ‘எல்லாருக்கும் ஒரே தேவனும் பிதாவும் உண்டு; அவர் எல்லார்மேலும், எல்லாரோடும், உங்கள் எல்லாருக்குள்ளும் இருக்கிறவர்’ என்று சொல்லி முடிக்கிறார். எபே 4:6.

பிதாவாகிய தேவனைப்பற்றி கவிதை நடையில் பவுல் விளக்க விரும்புவது என்ன? அவர் ‘எல்லாருக்கும் பிதா’; எனவே அவரே சிருஷ்டிகர். தேவன் தாம் சிருஷ்டித்த ‘எல்லாவற்றோடும்’ சம்பந்தமுடையவர். இங்கே, தேவன் எல்லாவற்றிலும் இருக்கிறார் என்கிற தவறான இறைநிறைவாதத்தை பவுல் கூறவில்லை; பிரபஞ்சம் தேவனுடைய ஒரு பகுதி என்றும், அவரோ அதைக் கடந்தவர் என்றும் கூறுகிற தவறான பிரபஞ்சஇறைவாதத்தையும் பவுல் கூறவில்லை. மாறாக, தேவன் அனைத்தையும் கடந்தவர் என்பதை ‘எல்லார் மேலும்’ என்றும், அனைத்தையும் ஆளுகிறவர் என்பதை ‘எல்லாரோடும்’ என்றும், அவர் நெருக்கமானவர் என்பதை ‘எல்லாருக்குள்ளும்’ என்றும் பவுல் குறிப்பிடுகிறார்.

சபையின் ஒற்றுமைபற்றிய இரண்டு கருத்துகளைச் சொல்கிறார். எபே 4:1-6. முதலாவது, ஒற்றுமை என்பது, ‘ஒரே’ என்று சொல்லப்படுகிற இந்த ஏழு விஷயங்களை அடிப்படையாகக் கொண்ட ஓர் ஆவிக்குரிய உண்மை; நாம் போற்றவேண்டிய ஒரு யதார்த்தம். எபே 4:4-6. இரண்டாவதாக, இந்த ஒற்றுமையை நாம் பேணி வளர்ப்பதற்கு வைராக்கியம் தேவைப்படுகிறது. எபே 4:3. இந்த ஒற்றுமையை நிஜமாக்குவதில் அடிக்கடி தோல்விகளைச் சந்தித்து, அதினிமித்தம் புலம்ப நேரிடலாம். நம் தோல்விகள் எதுவாக இருந்தாலும், திருச்சபையை ஒருங்கிணைப்பதில் தேவன் செய்த கிரியைக்காகக் களிகூரவேண்டும்; ‘ஆவியின் ஒருமை’ குறித்த வேதாகம எதார்த்தத்தில் மகிழவேண்டும். எபே 4:3. அவ்வாறு செய்வதுதான், இந்த ஒற்றுமையை வளர்க்கிற கடினமான பணிக்கு நம்மை வலுப்படுத்தும்; அதேநேரம் நாம் செய்வது தேவனுடைய பணி என்கிற புதிய நம்பிக்கையும் பிறக்கும்.

`எபேசியர் 4:4-6ஐ மீண்டும் வாசிக்கவும். எவ்வாறு உணருகிறீர்கள்? கிறிஸ்துவின் மூலம் தேவனிலும் தேவனோடும் நாம் ஒருங்கிணைவதை அறிதல் எப்படி இருக்கிறது? 56`