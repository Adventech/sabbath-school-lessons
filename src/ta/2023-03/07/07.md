---
title:  மேலும் படிக்க
date:   11/08/2023
---

எபேசியர் 4:7-10இன் ஆராய்ச்சிக்கு இரண்டு குறிப்புகள் உதவுகின்றன:

1. எபே 4:9ன் மொழிபெயர்ப்பு. சில மொழிபெயர்ப்புகளில் அவர் ஏறுவதற்கு முன்னரே இறங்கியதாக உள்ளது. ‘அதற்குமுன்னே ... இறங்கினார்’. என்கேஜவி, கேஜேவி, ஆர்எஸ்வி, இஎஸ்வி, என்ஏஎஸ்பி போன்ற ஆங்கில மொழிபெயர்ப்புகள் அவ்வாறு மொழிபெயர்த்துள்ளன. மற்ற மொழிபெயர்ப்புகளில் கிரேக்க மொழியில் இருப்பதுபோல உள்ளது; ஏறினது, இறங்கினதில் எது முதலாவது நிகழ்ந்ததென்பது புரிகிறது. உதாரணமாக என்ஐவி வேதாகமம், ‘அவர் ஏறினார் என்பதற்கு, பூமியின் தாழ்விடங்களுக்கும் அவர் இறங்கினார் என்பது தவிர வேறு என்ன அர்த் தம் இருக்க முடியும்?’ என்று மொழிபெயர்க்கிறது.ஏஎஸ்வி, எச்சிஎஸ்பி, எல்இபி, என்எல்டி போன்றவையும் அப்படியே மொழிபெயர்த்துள்ளன. எனவே செவ்வாய்க்கிழமை ஆராய்ச்சியில் பார்த்ததுபோல, சங்கீதம் 68:18 இலுள்ள வரிசை முறைப்படி அர்த்தம்காணவேண்டும்; அதாவது கிறிஸ்து பரலோகத்திற்கு ஏறினது முதலிலும், ஆவியானவரில் ‘இறங்கியது’ அதன்பிறகும் நிகழ்ந்தன.

2. சிறைப்பட்டவர்களைச் சிறையாக்கினார். பழைய ஏற்பாட்டின் கிரேக்க மொழிபெயர்ப்பிலிருந்து சங்கீதம் 68:18ஐ பவுல் மேற்கோள் காட்டுகிறார். எபே 68:18இல் சொல்லப்படும் ஒரு சொற்றொடரை அப்படியே மொழிபெயர்த்தால் ‘சிறைப்பட்டவர்களைச் சிறைப்படுத்தினார்’ என்று வரும். கேஜேவி, என்கேஜேவி, என்ஆர்எஸ்வி போன்ற மொழிபெயர்ப்புகளில் அவ்வாறு உள்ளது. ஆனால் பொதுவாக, ‘சிறைப்பட்ட ஒரு குழுவினரைச் சிறையாக்கிச் சென்றார்’ என்று அர்த்தம் கொள்ளப்படுகிறது. இஎஸ்வி, என்ஏஎஸ்பி, என்ஐவி போன்ற மொழிபெயர்ப்புகளில் அவ்வாறு உள்ளது. ஆனால் செவந்த்-டே அட்வென்டிஸ்டுகள், கிறிஸ்து உயிர்த்தெழுந்த சமயத்தில் தம்மோடு விசேஷமாக உயிர்த்தெழுப்பினவர்களை தம்மோடு பரலோகத்திற்கு அழைத்துச் சென்றதை இந்தச் சொற்றொடர் குறிப்பிடுவதாக நம்புகிறார்கள். மத் 27:51-53. இவர்கள் ‘அசைவாட்டும் கதிர்கள்;’ மீட்கப்பட்டவர்களில் முதற்பலனானவர்கள்; பரலோக மன்றங்களுக்கு தாம் சென்றபோது, பிதாவிடம் அவர்களைச் சமர்ப்பித்தார். கொலோ 2:15இன்படி, தோற்கடிக்கப்பட்ட கைதிகள் என்று சித்திரிக்கப்படுகிற கிறிஸ்துவின் எதிரிகளான சாத்தானையும் அவனுடைய தீய தூதர்களையும் அந்த வசனம் சுட்டிக்காட்டுவதாகவும் எடுத்துக்கொள்ளலாம்.

**கலந்துரையாடக் கேள்விகள்**

`‘ஆவிக்குரிய வரங்கள்’ பற்றி எபேசியர் 4:11ல் உள்ள பட்டியலை 1கொரிந்தியர் 12:4-11, 27-30; ரோமர் 12:4-8; மற்றும் 1 பேதுரு 4:10, 11 இல் உள்ள பட்டியல்களுடன் ஒப்பிடுங்கள்? என்ன ஒற்றுமைகள், வேற்றுமைகள் உள்ளன?`

`திருச்சபையில் இன்று வீசுகிற ‘போதகமாகிய காற்று’ சிலவற்றைப் பற்றி விவாதியுங்கள். அந்தக் காற்றால் நாம் அடித்துச் செல்லப்படக் கூடாதென்று பவுல் சொல்லுகிறார். இந்தக் காற்றுகள் நமக்கு ஏற்படுத்தக்கூடிய ஆபத்திலிருந்து நம்மையும் திருச்சபையிலுள்ள மற்றவர்களையும் பாதுகாப்பதற்கான சில வழிகள் என்ன?`

`எபேசியரில் ‘ஒற்றுமையை’ பவுல் வலியுறுத்திப் பேசுகிறார். ஆனால் என்ன விலையானாலும் ஒற்றுமையை நிலைநாட்டப் பிரயாசப்படுகிறோமா? அதாவது, ஒற்றுமைக்கான ஆசை எந்தக் கட்டத்தில் எதிர்விளைவாக மாறும்? விவாதிக்கவும்.`