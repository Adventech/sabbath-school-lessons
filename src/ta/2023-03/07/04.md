---
title:  பரம்சென்ற கிறிஸ்து, வரங்களை அருளுகிறவர்
date:   08/08/2023
---

‘கிறிஸ்துவினுடைய ஈவின் அளவுக்குத்தக்கதாக நம்மில் அவனவனுக்குக் கிருபை அளிக்கப்பட்டிருக்கிறது. ஆதலால், அவர் உன்னதத்திற்கு ஏறி, சிறைப்பட்டவர்களைச் சிறையாக்கி, மனுஷர்களுக்கு வரங்களை அளித்தார் என்று சொல்லியிருக்கிறார்.’

`அவர் ‘ஏறி’ என்பதின் அர்த்தம் என்ன? அவர் முன்னர் பூமிக்கு இறங்கி வந்திருந்தார் என்பதே. எனவே இறங்கி வந்தவர்தான் உன்னதங்களுக்கு ஏறிச் சென்றவராகவும் இருக்கிறார். கிறிஸ்து ‘தாமாகவே எல்லாவற்றையும் நிரப்புவதற்காக அப்படிச் செய்தார்’ எபே 4:7-10. எளிய மொழிபெயர்ப்பு. இங்கு பவுல் வலியுறுத்த விரும்புகிற கருத்து என்ன?`

பவுல் இங்கே சங்கீதம் 68:18-ஐ மேற்கோள் காட்டுகிறார்: ‘தேவரீர் உன்னதத்திற்கு ஏறி, சிறைப்பட்டவர்களைச் சிறையாக்கிக் கொண்டுபோனீர்; தேவனாகிய கர்த்தர் மனுஷருக்குள் வாசம்பண்ணும்பொருட்டு, துரோகிகளாகிய மனுஷர்களுக்காகவும் வரங்களைப் பெற்றுக்கொண்டீர்’. எதிரிகளை வென்று, போரில் சிறைப்பிடித்தவர்களை அழைத்துக்கொண்டு, தம்முடைய தலைநகரம் அமைந்துள்ள மலையின்மீது செல்கிற ஒரு தளபதியாக யாவேயாகிய தேவனை சங்கீதம் 68:18 சித்திரிக்கிறது. பார்க்கவும் சங் 68:1, 2. பிறகு அவர் தாம் சிறைப்படுத்தின எதிரிகளின் மரியாதையைப் பெறுகிறார் (‘வரங்களைப் பெற்றுக்கொண்டீர்’). ஆனால் பவுல், பரலோகம் சென்ற கிறிஸ்து ‘வரங்களை’ அருளியதைச் சுட்டிக்காட்ட, அந்தச் சங்கீதத்தை உருவகமாகப் பயன்படுத்துகிறார். பார்க்கவும் சங் 68:35.

சங்கீதம் 68:18 சொல்கிற வரிசையைக் கவனிக்க வேண்டும்; ஏறுதல்; அதாவது, கிறிஸ்து பரலோகத்திற்கு ஏறினார். எபே 1:21-23. இது முதலில் நிகழ்கிறது. உயிர்த்தெழுந்து, பரலோகம் சென்ற இயேசு அதன்பிறகு வரங்களை அளித்து எல்லாவற்றையும் நிரப்புகிறார். பெந்தெகொஸ்தே நாளில் பரிசுத்த ஆவியானவர் ஊற்றப்பட்டதையே பவுல் இவ்வாறு குறிப்பிடுகிறார். அப் 2. இந்தக் கருத்தை எபேசியர் 4:11-13 உறுதிப்படுத்துகிறது; அதாவது பரலோகம் சென்ற இயேசு அருளிய ஈவானது ஆவியின் வரங்களாகும்.

‘கிறிஸ்து உன்னதத்திற்கு ஏறி, சிறைப்பட்டவர்களைச் சிறையாக்கி, மனுஷர்களுக்கு வரங்களை அளித்தார். கிறிஸ்து பரலோகம் சென்று, வாக்குத்தத்தத்தின்படி ஆவியானவர் இறங்கி, பெலமாக வீசுகிற காற்றைப்போல சீடர்கள் கூடியிருந்த இடம் முழுவதையும் நிரப்பியபோது, என்ன விளைவு உண்டானது? ஒரே நாளில் ஆயிரக்கணக்கானோர் மனம் மாறினார்கள்.’–Ellen G. White, Ye Shall Receive Power, p. 158.

`எபேசியரில் உள்ள சில வசனங்கள் எவ்வளவு ஆழமாக இருந்தாலும், கிறிஸ்து நமக்காகச் செய்திருப்பவற்றிலிருந்தும், இனி செய்யப்போவதிலிருந்தும், குறிப்பாக அவர் ‘எல்லாவற்றையும் எல்லாவற்றாலும் நிரப்பப்’ போவதிலிருந்தும் நாம் எவ்வாறு ஆறுதல் அடையலாம். எபே 1:23?`