---
title:  கிறிஸ்துவுக்குள் வளருதல்
date:   10/08/2023
---

`திருச்சபை கிறிஸ்துவைப்போல முதிர்ச்சியடைவதற்கு அச்சுறுத்தலாக இருப்பவை என்ன? எபே 4:14.`

இன்று இருப்பதுபோன்ற ஒரு சூழலை மனதில்வைத்தே பவுல் பேசுகிறார்; அதாவது, ‘வஞ்சிக்கிறதற்கேதுவான,’ ‘போதகமாகிய பலவித காற்றுக்கு’ விசுவாசிகள் ஆளாகிறார்கள். தவறான இறையியலின் ஆபத்துகளை விவரிக்க மூன்று உருவகங்களைப் பயன்படுத்துகிறார்: (1) குழந்தைப் பருவம் போன்ற முதிர்ச்சியின்மை; ‘இனிக் குழந்தைகளாயிராமல்’ என்கிறார்; (2) கடலில் ‘அலைகளைப்போல அடிபட்டு அலைவது’ போன்ற ஆபத்து; (3) சூதாட்டக்காரர்களைப் போல, நயவஞ்சகமாக ஏமாற்றுகிற புத்திசாலிகளால் ஏற்படுகிற ஆபத்து.’குபெய்யா’ என்கிற கிரேக்க வார்த்தையை பவுல் உருவகமாகப் பயன்படுத்துகிறார். அதற்கு ‘சூதாடுதல்’ என்று அர்த்தம். எனவே ‘தந்திரமாக,’ ‘சூதாக’ ஏமாற்றப்படுவதைச் சுட்டிக்காட்டுகிறார்.

நாம் சரியில்லை என்பதற்கு பிரிவினையே முக்கிய அடையாளமென பவுல் நம்புகிறார்: சரீரத்தைப் பேணி, வளர்த்து, பெலப்படுத்துகிற விஷயங்கள் நல்லவை; அதேசமயம் அதைப் பெலவீனப்படுத்தி, பிரிப்பவை தீயவை. பிரிவினைக்கேதுவான போதனைகளிலிருந்து விலகி, சோதிக்கப்பட்டு வெற்றிபெற்ற போதகர்களுக்குச் செவிசாய்ப்பது (எபே 4:13) கிறிஸ்தவ முதிர்ச்சிக்கு நேரான வழி; அவர்களே கிறிஸ்துவின் சரீரத்தில் பயன்மிக்க பங்காற்றுகிறார்கள். எபே 4:12,13,15,16.

`ஒரு ஆரோக்கியமான திருச்சபை எவ்விதங்களில் ஒரு ஆரோக்கியமான சரீரமாகச் செயல்படுகிறது? எபே 4:15,16.`

எபே 4:1-16 இல், பவுல் திருச்சபையின் ஒற்றுமைக்காக வாதிடுகிறார்; மேலும் வாசகர்களிடம் அதை தீவிரமாகப் பேணி வளர்க்கும்படிச் சொல்கிறார். ஒற்றுமை என்பது சந்தேகத்திற்கு இடமற்ற இறையியல் கருத்தாக இருந்தாலும் (எபே 4:4-6), அதற்கு நமது கடின உழைப்பும் அவசியம். எபே 4:3. ஒற்றுமையைப் பேணி வளர்ப்பதற்கான ஒரு வழி, கிறிஸ்துவினுடைய சரீரத்தின் செயல்படுகிற ‘அவயவங்களாகச்’ இருப்பதாகும். எபே 4:7-16. நாம் ஒவ்வொருவரும் சரீரத்தின் ஓர் அங்கமாக இருக்கிறோம்; அதன் நலனுக்கும் வளர்ச்சிக்கும் நாம் பங்களிக்க வேண்டும். எபே 4:7,16. நாம் அனைவரும் அப்போஸ்தலர்கள், தீர்க்க தரிசிகள், சுவிசேஷகர்கள், போதகர்களின் பணியால் பயனடையவேண்டும். எபே 4:11. இவர்கள், ‘எலும்பிணைப்புத்தசை போல’, ‘தசைநாண்கள் போல’, (எபே 4:16) ஒருங்கிணைந்து செயலாற்றுகிறார்கள்; சரீரத்தின் தலையாகிய கிறிஸ்துவுக்குள் ஒன்றாக வளர, நமக்கு உதவுகிறார்கள். எபே 4:13,15.

`இன்று நம் திருச்சபையில் வீசுகிற ‘போதகமாகிய பலவித காற்றுகள்’ யாவை? அவற்றிற்கு எதிராக எவ்வாறு உறுதியாக நிற்கலாம்? பதிலை ஓய்வுநாள் வகுப்பில் கலந்தா லோசியுங்கள்.`