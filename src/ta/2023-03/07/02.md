---
title:  ஆவியின் ஒருமை
date:   06/08/2023
---

`திருச்சபை ஒற்றுமையைப் பேணி வளர்க்கும்படி, பவுல் எவ்வாறு விசுவாசிகளை ஊக்குவிக்கிறார்? எபேசியர் 4:1-16.`

எபேசியர் நிருபத்தின் இரண்டாம் பாதியின் துவக்கத்தில், இரண்டு விஷயங்களில் ஒற்றுமையாக இருக்கும்படி பவுல் அழைக்கிறார். முதலாவதாக, எபே 4:1-6ல், ஒற்றுமையை வளர்க்கிற நற்பண்புகளை வெளிப்படுத்தி, ‘ஆவியின் ஒருமையைப்’ பேணி வளர்க்கச் சொல்கிறார். ‘ஒரே’ என்று ஏழு விஷயங்களை கவிதை நடையில் சொல்லி, அந்த அழைப்பை உறுதிப்படுத்துகிறார். எபே 4:4-6. இரண்டாவதாக, எபே 4:7-16இல், திருச்சபையின் மற்ற அங்கத்தினர்களுடன் சேர்ந்து, கிறிஸ்துவுடைய சரீரத்தின் ஆரோக்கியத்திற்கும், வளர்ச்சிக்கும், ஒற்று மைக்கும் உதவுமாறு விசுவாசிகளை அழைக்கிறார். எபே 4:11-16. வெற்றிபெற்று, பரலோகம் சென்ற இயேசுவே சுவிசேஷத்தை அறிவிக்கிறவர்களுக்கு கிருபையின் ஆதாரமாக இருப்பதாகச் சொல்லுகிறார். எபே 4:7-10.

அதிகாரத்தின் துவக்கத்திலேயே, கிறிஸ்தவர்களிடம் பவுல், ‘நீங்கள் அழைக்கப்பட்ட அழைப்புக்குப் பாத்திரவான்களாய் நடந்துகொள்ளுங்கள்’ என்கிறார். எபே 4:1. அத்தகைய வாழ்க்கையை அடையாளப்படுத்த ‘நடந்துகொள்’ எனும் வினைச்சொல்லைப் பயன்படுத்துகிறார். எபே 2:2,10; எபே 4:17; எபே 5:2,8,15. கிறிஸ்தவ நம்பிக்கைகளின்படி வாழ அவர்கள் அழைக்கப்பட்டதைக் குறிப்பிடுகிறார். எபே 1:18; எபே 2:4-6,13. தேவனுடைய இறுதித் திட்டத்தை வெளிப்படுத்துகிற வகையில் ஒற்றுமையுடன் வாழுமாறு விசுவாசிகளை வலியுறுத்துகிறார். எபே 4:9,10. மனத்தாழ்மை, சாந்தம், நீடிய பொறுமை போன்று ஒற்றுமைக்கு வழிநடத்துகிற நற்பண்புகளுடன் வாழும்படி அழைத்து அதை வலியுறுத்துகிறார். எபே 4:1-3.

இந்தச் சொற்கள் ஒவ்வொன்றையும் ஆராய்வோம்.

எபேசியர் 4:2இல் ‘மிகுந்த மனத்தாழ்மை’ என்று பவுல் குறிப்பிடுகிற வார்த்தையை வேறு இடங்களிலும் விளக்கியிருக்கிறார்; ‘ஒருவரையொருவர் தங்களிலும் மேன்மையானவர்களாக எண்ணக்கடவீர்கள்’ என்று பிலி 2:3இல் சொல்கிறார். எனவே, மனத்தாழ்மை என்பது ஒருவர் தன்னையே தாழ்வாகக் கருதுகிற எதிர்மறையான குணமல்ல. கொலோ 2:18,23. மாறாக மற்றவர்களைப் பாராட்டி, அவர்களுக்குச் சேவைசெய்கிற நேர்மறையான குணமாகும்.

சாந்தம் என்பது (எபே 4:2), ‘சுயமுக்கியத்துவம்குறித்த உணர்வால் அதிக தாக்கமடையாமல் இருக்கிற தன்மை’; ‘மரியாதை, அக்கறை, சாதுவான தன்மை’.–Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), p. 861.

இறுதியாக, ‘நீடியபொறுமை’ என்பது ஆத்திரமிக்க அல்லது சோதனைமிக்க சமயத்திலும் சகித்துக்கொள்கிற திறனாகும். எனவே, இந்த குணங்கள் அனைத்தும் சுயமுக்கியத்துவத்திலிருந்து விலகி, மற்றவர்களின் மதிப்பை உணருவதை வலியுறுத்துகின்றன.

`மனத்தாழ்மை, சாந்தம், பொறுமை எனும் பண்புகள் எவ்வாறு நம்மை ஒன்றிணைக்க உதவுகின்றன? இந்த நற்பண்புகளை நாம் எவ்வாறு வளர்த்துக்கொள்ளலாம்?`