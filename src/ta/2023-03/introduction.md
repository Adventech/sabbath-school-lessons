### எபேசியர்: சோதனையான காலக்கட்டங்களில் இயேசுவைப் பின்பற்றுகிற விதம்பற்றிப் பேசுகிறது

எபேசியர் நிருபத்தில் பவுல் எபேசியர்களைப் பற்றித்தான் சொல்கிறார். எபேசுவில் கிறிஸ்தவ ஊழியப்பணி ஆரம்பித்து, பரபரப்பான சம்பவங்கள் நடைபெற்று, பல வருடங்கள் ஆகியிருந்தாலும், எபேசியர்கள் தங்கள் கிறிஸ்தவ விசுவாசத்தின் முக்கியத்துவம் புரியாமல் திண்டாடினார்கள். ரோம சாம்ராஜ்யத்தின் நான்காவது பெரிய நகரமான எபேசுவின் வருவாயைக் கெடுப்பதாக முன்பு குற்றஞ்சாட்டப்பட்ட பவுல், பின்னர் புறக்கணிக்கப்பட்டு, சிறையில் அடைக்கப்பட்டார். சிறையிலிருந்த சமயத்தில் இந்த நிருபத்தை எழுதுதுகிறார்; நகர்ப்புற, நவநாகரீக வாழ்வும், முற்றிலும் அஞ்ஞான கலாச்சாரமும் காணப்பட்ட அந்நகரத்தில் இயேசுவின் சீடர்களாக இருப்பதின் அர்த்தத்தை மறந்து, எபேசு விசுவாசிகள் ‘சோர்ந்துபோக’ வாய்ப்பிருப்பதாக கவலைப்படுகிறார். அவர்கள் கிறிஸ்தவர்கள்தாம், ஆனால் அவர்களைப் படையில் சேர அழைப்பதுபோலப் பேசுகிறார். தாங்கள் கிறிஸ்தவ விசுவாசத்தில் இருப்பதை அவர்கள் மீண்டும் உறுதிசெய்யவும், கிறிஸ்துவின் மீதான அர்ப்பணிப்பை அனல்மூட்டி விடவும், தேவனுடைய மிகப்பெரிய உலக நிறுவனமான திருச்சபையில் அங்கம்வகிப்பதை நினைத்து புத்துயிரடையவும் அழைக்கிறார்.

கிறிஸ்தவ விசுவாசத்தின் மையம் கிறிஸ்து; அதனால் கிறிஸ்துவைத் துதிப்பதையும் தொழுவதையும்பற்றிப் பேசுகிறார். தடுமாறுகிற கிறிஸ்தவச் சீடர்கள் மீண்டும் நிலைத்துநிற்பதற்கு, ஆதியில் கிறிஸ்துவின்மேல் கொண்ட அன்பிற்குத் திரும்பவேண்டும்; அவருடைய கிருபையிலும் வல்லமையிலும் மீண்டும் புதிதாக நம்பிக்கை வைக்கவேண்டும். எனவே, எபேசு விசுவாசிகளின் அர்ப்பணிப்பைப்பெற முயன்ற கடவுள்களுக்கும் அனைத்து வல்லமைகளுக்கும் மேலாக பரலோகத்தில் இயேசு உயர்த்தப்பட்டதை பவுல் சுட்டிக்காட்டுகிறார். காலங்கள் சம்பந்தப் பட்ட தேவதிட்டத்தின் மையம் இயேசு; சகலத்தையும் கிறிஸ்துவுக்குள் ஒன்றுகூட்டுகிற தேவதிட்டத்தில் விசுவாசிகள் ஒரு சபையாக முக்கியப் பங்காற்றுகிறார்கள்.

“உலக மயக்கமும் சுகபோக வாழ்க்கையால் காலத்தை வீணடிப்பதும் கிறிஸ்தவ சீடத்துவத்தை அச்சுறுத்திக் கொண்டிருக்கிற நம் காலக்கட்டத்தைப் போன்ற ஒன்றை மனதில் வைத்தும் எபேசியர் பேசுகிறது.”

எபேசு விசுவாசிகளை கிறிஸ்துவின்மேல் மீண்டும் அர்ப்பணிப்பு வைப்பதற்கு அழைக்கிற அதே வேளையில், கிறிஸ்தவச் சீடத்துவத்தின் கோரிக்கைகளையும் அவர் சுட்டிக்காட்டாமல் இல்லை. எப்படிப்பட்ட கிறிஸ்தவ நடத்தை, கிறிஸ்தவ சமுதாயம் காணப்பட வேண்டுமெனச் சொல்லுகிறார். கிறிஸ்தவர்களின் தொழுகை ஆவியால் நிறைந்து, கிறிஸ்துவைக் கனப்படுத்துவதாக, தேவனை மையமாகக் கொண்டதாக இருக்கவேண்டும் என்பதை வலியுறுத்துகிறார். அதாவது, திருச்சபையிலும் குடும்பத்திலும் நம் உறவுகளில், கிறிஸ்துவின் சுயதியாகத்தை முன்மாதிரியாக வைத்து நடக்கவேண்டுமாம். அதாவது, மனித வாழ்க்கைக்கு ஒரு புதிய அர்த்தத்தை எபேசுவின் சகமக்களுக்குக் காட்டும்படி சொல்வுகிறார்.

தேவனுடைய திருச்சபையில் அங்கம்வகிக்கிற மனிதர்களிடம் எப்படிப்பட்ட புதுவாழ்வு காணப்படவேண்டும் என்பதை நிருபத்தின் கணிசமான பகுதிகளில் பவுல் பேசுகிறார். யூதர்கள், புறஜாதியார் என்று பிரிந்திருந்தவர்கள் திருச்சபையில் ஒன்றாக இணைக்கப்பட்டுள்ளதாகச் சொல்லி மகிழுகிறார். பிரிவினைக்கு பதிலாக ஒற்றுமை காணப்படும்போது, தேவனுடைய புதிய சமுதாயம் மற்றும் வரப்போகிற ராஜ்யத்தின் குணாதிசயங்களை வெளிப்படுத்த வாய்ப்பு கிடைக்கிறது.

தேவசபையில் அங்கமாக இருப்பதின் முக்கியத்துவத்தை வலியுறுத்த திருச்சபை குறித்து நான்கு உருவகங்களை பவுல் சொல்லுகிறார். விசுவாசிகள் கிறிஸ்துவினுடைய சரீரத்தின் அங்கங்கள்; அதனால் கிறிஸ்துவிடம் அர்ப்பணிப்போடும் ஒருவருக்கொருவர் ஒற்றுமையோடும் இருக்கவேண்டும். அவர்கள் ஜீவனுள்ள ஆலயம், அங்கே தேவனைத் தொழுகிறார்கள்; அந்த ஆலயம் கல்வாரியில் கிறிஸ்து பலியானதால் கட்டப்படுகிறது. அவர்கள் கிறிஸ்துவின் மணவாட்டி, மணவாளன் வந்து அவர்களை தமக்கு சொந்தமாக அழைத்துக்கொள்ளும்போது, பிரமாண்டமான கலியாண விருந்து நடைபெறப் போகிறது. விசுவாசிகளை கிறிஸ்தவ விசுவாசத்தில் மீண்டும் இணைப்பதற்கு பவுல் பயன்படுத்துகிற கடைசி உருவகம், அவர்கள் கிறிஸ்துவின் சேனை என்பதாகும். அவர்கள் கிறிஸ்துவின் வருகையை எதிர்பார்த்திருக்கிற வேளையில் தேவனுடைய பெலத்தோடே கிறிஸ்துவின் நாமத்தினால் அந்தகார சக்திகளை எதிர்த்து, சமாதானத்திற்காகப் போராடுகிறார்கள்.

பிறகு, உலக மயக்கமும் சுகபோக வாழ்க்கையால் காலத்தை வீணடிப்பதும், கிறிஸ்தவ சீடத்துவத்தை அச்சுறுத்திக் கொண்டிருக்கிற நம் காலக்கட்டத்தைப் போன்ற ஒன்றை மனதில் வைத்தும் எபேசியர் பேசுகிறது. கிறிஸ்துவை உயர்த்திப் பேசுகிறது; அவருடைய வருகையை எதிர்பார்த்து நம்பிக்கையோடு வாழும்போது திருச்சபையின் நல்ல அங்கத்தினர்களாக நடந்து கொள்ள வேண்டியதின் முக்கியத்துவத்தை வலியுறுத்துகிறது. இந்தக் காலாண்டில் எபேசியர் நிருபத்தை ஜெபத்துடன் ஆராய்வோம்; சவாலான காலக்கட்டங்களில் இயேசுவைப் பின்பற்றுவதிலுள்ள ஆனந்தமான அனுபவத்தைக் கண்டுகொள்வோம்.

முனைவர் ஜான் கே. மேக்வே, பிஎச். டி., அமெரிக்காவின் வாஷிங்டனில் உள்ள வாலாவாலா கல்லூரியில் மார்க்கம் பாடப்பிரிவின் பேராசியராகவும் தலைவராகவும் இருக்கிறார்; 2006ம் வருடம் முதல் அங்குப் பணியாற்றிவருகிறார்.