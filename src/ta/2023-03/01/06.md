---
title:  'எபேசியர்: கிறிஸ்து நிறைந்த ஒரு நிருபம்'
date:   29/06/2023
---

`தன் நிருபத்தின் மையக்கருத்து என்னவென்று பவுல் அறிவிக்கிறார்? எபே 1:9, 10.`

எபேசியர் நிருபத்தின் செய்திச்சுருக்கம் என்ன? காலம் நிறைவேறும்போது கிறிஸ்துவை மையமாகக் கொண்டு தேவன் ஒரு திட்டத்தை நிறைவேற்ற விரும்புகிறார்; அத்திட்டம் பற்றியும், அதில் திருச்சபையின் பங்குபற்றியும் சிறையிலிருந்து பவுல் எழுதுகிறார். ‘பரலோகத்திலிருக்கிறவைகளும் பூலோகத்திலிருக்கிறவைகளுமாகிய சகலமும் கிறிஸ்துவுக்குள்ளே கூட்டப்பட வேண்டுமென்கிற’ தம் திட்டத்தை நிறைவேற்ற, கிறிஸ்துவுக்குள்ளாக தேவன் செயல்பட்டார். எபே 1:10. யூதரும் புறஜாதியாரும் அடங்கிய ஒரு புதிய மனுக்குலமாக திருச்சபையை உருவாக்கி அதை நிறைவேற்றினார். எபே 2:14. இந்தத் தெய்வீக திட்டத்துடன் இணைந்து செயல்படுமாறும், தேவனுடைய இறுதி நோக்கம் நிறைவேறி வருவதை தீய வல்லமைகளுக்குச் சுட்டிக்காட்டுமாறும் விசுவாசிகளை அழைக்கிறார். எபே 3:10.

எபேசியர் 1:9, 10 அறிவிக்கிறபடி, தேவன் உருவாக்க விரும்புகிற அந்த ஒற்றுமை கிறிஸ்துவில் மையமாக உள்ளது. எனவே, எபேசியர் நிருபமானது கிறிஸ்து நிறைந்த நிருபம்; அதில், கிறிஸ்துவில் தேவன் செய்கிற செயல்களைப் புகழ்வதையும், கிறிஸ்துவுக்குள் விசுவாசிகளுக்கு தரப்பட்டுள்ள ஆவிக்குரிய ஆதாரங்களை அவர்கள் பெறமுடிவதைக் குறித்து மகிழ்வதையும் காணலாம். பவுல் ‘கிறிஸ்துவுக்குள்’ எனும் வார்த்தையையும், அதேபோன்ற சொற்றொடர்களையும் முப்பது முறைக்குமேல் பயன்படுத்துகிறார்; ஒவ்வோர் இடத்திலும் இயேசுவை உயர்த்துகிறார். அந்நிருபத்தை வாசிக்கும்போது, இந்தச் சொற்றொடர்களைக் கவனியுங்கள்; பவுல் எவ்வாறெல்லாம் இயேசுவை மையப்படுத்துகிறாரென கூர்ந்து ஆராயுங்கள்.

சகலத்தையும் கிறிஸ்துவுக்குள் ஒன்றுகூட்டவேண்டும் என்கிற தேவதிட்டத்தின் மையமான திருச்சபையில் அங்கம்வகிக்கிறீர்களென எபேசிய விசுவாசிகளிடம் சொல்லி, அவர்களுடைய ஆவிக்குரிய அர்ப்பணிப்பை அனல்மூட்டிவிட பவுல் முயலுகிறார். நிருபத்தில் ‘சபை’ என்று அவர் குறிப்பிடுகிற இடங்களில் ‘உலகம் முழுவதிலுமுள்ள’ அல்லது எல்லா இடங்களிலுமுள்ள சபையை அவர் குறிப்பிடுகிறார். உள்ளூர்ச் சபையைக் குறிப்பிடவில்லை. சபை என்பதற்கு எக்லீசியா எனும் கிரேக்க வார்த்தையைப் பயன்படுத்துகிறார்.

சபைகுறித்து தெளிவான உருவகங்களைப் பயன்படுத்துகிறார்:

1. சபை ஒரு சரீரம். எபே 1:22,23; 2:16; 3:6; 4:1-16,25; 5:23,29,30.
2. சபை ஓர் ஆலயம்/கட்டிடம். எபே 2:19-22.
3. சபை ஒரு மணவாட்டி. எபே 5:22-27.
4. சபை ஒரு சேனை. எபே 6:10-20.

`இந்த உருவகங்கள், சபையைக்குறித்த தேவ நோக்கம் என்ன, திட்டம் என்ன என்பதைக் காட்டுகின்றன. நீங்கள் அங்கம் வகிக்கிற ஏழாம் நாள் அட்வென்டிஸ்ட் திருச்சபையில், தேசம், மொழி, இனம், கலாச்சாரம் என எந்தப் பாகுபாடுமின்றி ஒருங்கிணைந்த ஒரு சமூகத்தை உருவாக்க தேவன் முயலுகிறார். வெளி 14:6,7. சகலத்தையும் இயேசுவில் ஒன்றிணைக்கிற திட்டத்தை அது காட்டுகிறது. எபே 1:9,10. தேவனுடைய மகத்தான திட்டத்துடன் நாம் எவ்வாறு இணைந்து செயல்பட முடியும்?`