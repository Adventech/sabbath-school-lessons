---
title:  எபேசுவுக்கான சுவிசேஷகர் பவுல்
date:   25/06/2023
---

`பவுல் தனது இரண்டாவது ஊழியப்பயணத்தின் முடிவில், எபேசுவுக்கு முதன்முறையாகச் சென்றிருந்தபோது என்ன செய்கிறார்? அப்போஸ்தலர் 18:18-21.`

ரோம சாம்ராஜ்யத்தின் மிகப்பெரிய நகரங்களில் ஒன்று எபேசு; மக்கள் தொகை சுமார் இரண்டு இலட்சத்து ஐம்பதாயிரம். ரோமப் பேரரசின் செழிப்புமிக்க மாகாணங்களில் ஒன்றான ஆசியாவின் தலைநகராக இருந்தது; இன்று ஆசியா மைனர் என்று அழைக்கப்படுகிற பகுதியின் பெரும்பகுதியை உள்ளடக்கியிருந்தது. பவுலின் நாட்களில், அங்கே வளர்ச்சியும் செழிப்பும் காணப்பட்டன. துறைமுக நகரமான எபேசு, முக்கிய நிலவழி மார்க்கங்கள் சந்திக்கிற இடத்தில் இருந்தது. அந்நகரத்தார் பல தெய்வங்களை வழிபட்டு வந்தபோதிலும், ஆர்டெமிஸ் எனும் தேவதை அந்நகரத்தைப் பாதுகாப்பதாகக் கருதி, அதை பிரதானமாகத் தொழுதார்கள். அத்தொழுகையில் சமூகச் சடங்குகள், தடகள விளையாட்டுகள், வருடாந்திர பண்டிகைகள் போன்றவை முக்கியமாக இருந்தன. ஆர்டெமிஸை ரோமர்கள் தியானாள் என்று அழைத்தார்கள். அப் 19:24,35.

பவுல் பிறகு தனது மூன்றாவது ஊழியப்பயணத்தில் மீண்டும் எபேசுவுக்குத் திரும்புகிறார். அப் 19:1-12. அங்கே ‘மூன்று ஆண்டுகள்’ இருக்கிறார். அப் 20:31. எபேசுவில் கிறிஸ்தவத்தை உறுதியாக நிறுவுவதற்காக அப்போஸ்தலர் அங்கு நேரம் செலவிடுகிறார்.

`எபேசுவில் கர்த்தராகிய இயேசுகுறித்து பரவலான பயபக்தி உண்டாவதற்கு என்ன விசித்திரமான நிகழ்வு வழிவகுக்கிறது? அப்போஸ்தலர் 19:13-20.`

நகரத்தில் சுற்றித்திரிந்து பேயோட்டி வந்த ஏழு யூதர்களைப் பற்றிய விநோதமான ஒரு சம்பவத்தை லூக்கா பதிவிடுகிறார். அந்தப் பேயோட்டிகள் தங்கள் மந்திரங்களோடு இயேசுவின் பெயரையும் பவுலின் பெயரையும் சேர்த்துச்சொல்ல, அவர்களுக்கு அடிவிழுந்தது. இந்தச் செய்தி நகரத்தின் தெருக்களில் பரவியபோது, ‘அவர்களெல்லாரும் பயமடைந்தார்கள்; கர்த்தராகிய இயேசுவின் நாமம் மகிமைப்பட்டது’. அப் 19:17. அச்சம்பவம் மிகுந்த தாக்கத்தை ஏற்படுத்தவே, சிலர் விசுவாசத்தை ஏற்றுக்கொண்டார்கள்; ‘ஐம்பதினாயிரம் வெள்ளிக்காசு’ மதிப்புடைய மாயவித்தை சம்பந்தப்பட்ட தங்கள் புத்தகங்களை எல்லாருக்கும் முன்பாகச் சுட்டெரித்தார்கள். அப் 19:19. அந்நகரவாசிகளைப் போலவே விசுவாசிகளும், இயேசுவைத் தொழுதுகொள்வதில் வேறு எதையும், வேறுயாரையும் கலக்கக் கூடாது என்பதை அறிந்துகொண்டார்கள்.

`தங்களுக்கு பெரும் நஷ்டம் ஏற்பட்டபோதிலும், தங்கள் சொந்தப் புத்தகங்களையே அவர்கள் எரித்தது எதைச் சுட்டிக்காட்டுகிறது? ஆண்டவருக்கு முற்றிலும் அர்ப்பணிக்க வேண்டியதுபற்றி என்ன புரிந்துகொள்ள முடிகிறது?`