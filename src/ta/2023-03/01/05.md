---
title:  அக்காலத்தில் எபேசியர் நிருபம்
date:   28/06/2023
---

`எபேசு விசுவாசிகளுக்கு எழுதும்போது பவுல் எவ்வாறு தனது நிருபத்தைத் துவங்குகிறார்? முடிக்கிறார்? அவர்களைப் பற்றி அவரது பெரிய ஆசைகள் என்ன? எபே 1:1,2; எபே 6:21-24.`

தானே அந்நிருபத்தின் ஆசிரியரென துவக்கத்திலேயே பவுல் சொல்லுகிறார். எபே 1:1. கடிதத்தின் நடுப்பகுதியில், பவுல் மீண்டும் தன் பெயரால் தன்னை அடையாளப்படுத்தி, ‘புறஜாதியாராயிருக்கிற உங்கள்பொருட்டுக் கிறிஸ்து இயேசுவினிமித்தம் கட்டுண்டவன்’ என்று கூறுகிறார். எபே 3:1. ஓர் அப்போஸ்தலனாக தான் ஊழியம் செய்ததை அவரே நினைவுகூருகிறார். எபே 3:1-13. நிருபத்தின் முடிவில், தான் சிறையில் இருந்ததை மீண்டும் குறிப்பிடுகிறார். எபே 6:20. கடைசியாக, இறுதி வார்த்தைகளோடு முடிக்கிறார். எபே 6:21,22. இந்நிருபத்தை பவுல் எழுதியதை சில அறிஞர்கள் மறுத்தாலும், பவுலே ஆசிரியர் என்பதை அந்நிருபம் தானே தெளிவாகச் சொல்லுகிறது. அதை பெரும்பாலான கிறிஸ்தவர்கள் ஒத்துக் கொள்கிறார்கள்; ஆம், பவுல்தான் அதன் ஆசிரியர்.

`தான் சிறைப்பட்ட நிலையில் இருந்ததால் எபேசு விசுவாசிகளில் அது என்ன தாக்கத்தை ஏற்படுத்துமென பவுல் கவலைப்படுகிறார்? எபி 3:13.`

பவுல் சிறையிலிருந்தபோது கொலோசெயர், பிலேமோன் போன்ற நிருபங்களை எழுதிய அதே காலத்தில், அதே சூழ்நிலையில் எபேசியர் நிருபத்தையும் எழுதியிருக்கவேண்டும். கொலோ 4:7,8. மேலும், எபேசுவில் ஊழியம்செய்து சிலகாலம் சென்றிருந்த நிலையில் அதை எழுதியிருக்கவேண்டும். எபே 1:15; எபே 3:1, 2. ரோம் சிறைச்சாலையில் இருந்தபோது, கி.பி. 62 இல் பவுல் எபேசியர் நிருபத்தை எழுதியிருக்கலாம்.

எபேசியர் நிருபத்தில், பவுல் அந்த விசுவாசிகளின் நிலைகுறித்த சில குறிப்பிட்ட விபரஙகளைச் சொல்லுகிறார். ஒரு பரந்த கண்ணோட்டத்துடன், ஒரு பரந்த காலக்கட்டத்தை உள்ளடக்கி எழுதுகிறார். அதாவது ‘உலகத்தோற்றத்துக்கு முன்னே’ தேவன் செய்த தீர்மானங்களைப் பற்றிச் சொல்லத் துவங்கி, கிறிஸ்துவில் தரப்பட்டுள்ள தேவனுடைய இரட்சிப்புகுறித்த மேன்மையான கருத்துகளை விரிவாகப் பேசுகிறார். எபே 1:4. அதற்காக அந்நிருபத்தில், நீண்ட வாக்கியங்கள், மீண்டும்மீண்டும் வருகிற வெளிப்பாடுகள், தரமான உருவகங்கள் என ஒரு மேம்பட்ட இலக்கியப் பாணியைக் கையாளுகிறார். பவுல் அத்தகைய பாணியை வேறு இடங்களிலும் பயன்படுத்தி இருக்கிறார். ரோமர் 8:31-39. ஆனால் எபேசியர் நிருபத்தில் அது அதிகமாகக் காணப்படுகிறது; துதி, ஜெபம், தொழுகை சம்பந்தப்பட்ட வார்த்தைகள் அதிகம் உள்ளன; எபே 1:3-14, எபே 1:15-23, எபே 3:14-21; கவனமாக அமைக்கப்பட்ட, சொல்லாட்சிமிக்க வார்த்தைகளும் உள்ளன. எபே 4:1-16; எபே 5:21-33, எபே 6:10-20.