---
title:  அரங்கசாலையில் ஒரு கலகம்
date:   26/06/2023
---

`அப் 19:21–20:1இன் சம்பவத்திலுள்ள பாடம் என்ன?`

பெரிய, நவநாகரிக பட்டணமான எபேசுவில் பவுலின் சாட்சி மிகப்பெரிய தாக்கத்தை ஏற்படுத்தியதால், அப்பட்டணத்தின் வருவாயில் முக்கியப் பங்கு வகித்த, சுற்றுலாத்தளமாக விளங்கின ஆர்ட்டெமிஸ் கோவில் மிகப்பெரிய பாதிப்புக்குள்ளானது. அந்தக் கோவில் அவ்வளவுக்குப் பிரசித்தமானது! அதன் ஒரு பகுதியாக, சிற்பங்களுக்கென்றே போற்றப்பட்ட, தூய்மையான வெண்மை நிறமுடைய, பழுதற்ற பாரியன் பளிங்கில் செய்த, ஒவ்வொன்றும் 60 அடி உயரமுடைய 127 தூண்கள் இருந்தன. இந்தத் தூண்களில் முப்பத்தி ஆறு தூண்கள் சிற்ப வேலை களுடன், தங்கத்தகட்டால் மூடப்பட்டிருந்தன; பண்டைய உலகின் ஏழு அதிசயங்களில் ஒன்றென அக்கோயிலுக்குப் புகழைப் பெற்றுக்கொடுத்தன.

விக்கிரக ஆராதனைக்கு எதிராக பவுல் வல்லமையாகப் பேசியதால், அக்கோவிலின் வருவாய் குறைந்து வந்தது; அதனால் கவலையடைந்த தெமேத்திரியு எனும் தட்டான் தன் சககைவினைஞர்களைத் தூண்டி, கலகம்செய்ய வைத்தான். அப் 19:27. அதனால் உண்டான கலகத்தால் மக்கள் கூட்டம் அதிகரித்தது; பயங்கர அமளியோடு சந்தைவெளியிலிருந்து அரங்கசாலைக்குள் கூட்டம் சென்றது; அங்கே சுமார் இருபத்தைந்தாயிரம் பேர் அமர்ந்திருந்தனர். அங்கேயும் சந்தடி தொடர்ந்தது, தொடர்ந்து இரண்டு மணிநேரம் ‘தியானாளே பெரியவள்’ என்று கூச்சலிட்டார்கள்! அப் 19:34. பட்டணத்தின் சம்பிரதி எழுந்து, கூட்டத்தைக் கலைக்கிறான்; அதன் பிறகு விசுவாசிகளைச் சந்தித்த பவுல் அந்தப் பட்டணத்திலிருந்து வெளியேறு கிறார்.

`பவுல் தன்னுடைய மூன்றாவது ஊழியப்பயணத்தின் முடிவில், எபேசு திருச்சபையின் மூப்பர்களைச் சந்திக்கிறார். பவுல் எதைக் குறித்து வருந்தினாரென சுருக்கமாக எழுதுங்கள். அப் 20:17-38.`

பவுல் - எபேசு திருச்சபை சம்பந்தமான ஒரு உத்தேச காலவரிசை:

1. கி.பி 52: எபேசுக்கு பவுல் முதல்முறை சென்றார், சிலகாலமே இருந்தார். அப் 18:18-21.
2. கி.பி 53-56: எபேசுவில் பவுல் மூன்று வருடங்கள் ஊழியம்செய்தார். அப் 19:1-20:1. அவர் அங்கு தங்கியிருந்த நாட்களின் முடிவில் 1கொரிந்தியரை எழுதுகிறார். 1கொரி 16:5-9.
3. கி.பி. 57: மிலேத்துவில் இருந்தபோது, எபேசு திருச்சபையின் மூப்பர்களை பவுல் சந்திக்கிறார். அப் 20:17-38.
4. கி.பி. 62: பவுல் எபேசிய திருச்சபைக்கு தனது கடிதத்தை எழுதுகிறார்; அநேகமாக அவர் ரோமில் சிறைச்சாலையில் இருந்திருக்கலாம்.

`‘ஆனபடியால், நான் மூன்றுவருஷகாலமாய் இரவும் பகலும் கண்ணீரோடே இடைவிடாமல் அவனவனுக்குப் புத்திசொல்லிக்கொண்டுவந்ததை நினைத்து விழித்திருங்கள்’ என்று பவுல் சொன்னார். அப் 20:31. பவுல் இன்று இருந்திருந்தால், நம்முடைய திருச்சபைக்கு என்ன எச்சரிப்பைக் கொடுத்திருப்பார். ஏன்?`