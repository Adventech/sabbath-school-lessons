---
title:  மேலும் படிக்க
date:   30/06/2023
---

இயேசுவின் பெயரையும் பவுலுடைய பெயரையும் தவறாகப் பயன்படுத்தின பேயோட்டிகள் பற்றிய சம்பவம், எபேசியர் நிருபத்தில் வல்லமைகள்பற்றி பவுல் அதிகம் பேசுவதற்கான காரணத்தைப் புரிந்துகொள்ள உதவுகிறது. (அப் 19:13-20; ஞாயிறு பாடத்தைப் பார்க்கவும்). இயேசுவின் சர்வமகத்துவத்தை உணர்ந்து, புதிதாக மனம்மாறியவர்கள், விலையுயர்ந்த தங்கள் மாயவித்தைப் புத்தகங்களை தீயில்போட்டு எரித்தார்கள். மந்திரம் தொடர்பான இருநூற்று ஐம்பது நாணல்காகித கையேடுகள் கண்டுபிடிக்கப்பட்டுள்ளன; அவற்றிலும் பிற கண்டுபிடிப்புகளிலும் அவர்கள் எரித்த மாயவித்தை கையேடுகளில் இருந்ததைப் போன்றே அது தொடர்பான சடங்குகள், மந்திரங்கள், சூத்திரங்கள், சாபங்கள் பற்றிச் சொல்லப்பட்டுள்ளன. தாங்கள் கேட்பதை யெல்லாம் கடவுள் செய்வதற்கு தெய்வங்களையும், தேவதைகளையும் ஆவிக்குரிய சக்திகளையும் இணங்கச் செய்வதற்கான ஆலோசனைகள் அந்தத் தொகுதிகளில் உள் ளன.


அந்தத் தொகுதிகளின் மதிப்பு 50,000 வெள்ளிக் காசுகள் அல்லது 50,000 நாட்களுடைய கூலிக்குச் சமமென லூக்கா கூறுகிறார். (இன்றைய கணக்கில், திறமையாக வேலைசெய்கிற ஒருவருடைய ஒரு நாள் சம்பளம் 5000 ரூபாய் என்றால், இதன் மதிப்பு 25 கோடி ஆகும்!) அந்தப் புத்தகங்கள் அவர்களுடைய அன்றாட வாழ்வில் முக்கிய இடம் பிடித்திருந்தன. "தாயத்துக்கள், மந்திரங்கள், ஆவி வழிபாடு, ஆவிக்குரிய சக்தியைப் பெறுவதற்கான பாரம்பரிய வழிமுறைகள் ஆகியவற்றைப் பயன்படுத்துவதிலிருந்து முற்றிலுமாக மனந்திரும்ப வேண்டும் என்கிற உணர்த்துதலைப் பெறுவதற்கு தேவனுடைய சர்வமகத்துவ தலையீடு அவசியமாக இருந்தது."1

‘அண்ட சராசரத்தின் தீய ‘சக்திகளின்’ தொடர்ச்சியான செல்வாக்குகளையும் தாக்குதல் களையும் சமாளிப்பது’ பற்றிய அறிவுரை தேவைப்பட்ட விசுவாசிகளுக்கு எபேசியர் நிருபம் எழுதப்பட்டதென்பது புரிகிறது.2 எல்லா வல்லமைகளுக்கும் மேலான வல்லமை உடையவராக கிறிஸ்துவைச் சுட்டிக்காட்டுகிறார். எபே 1:20-23. மேலும் விசுவாசிகளுக்கு தேவன் அருளுகிற பெலத்தின் மகத்துவம்பற்றியும் வலியுறுத்துகிறார். எபே 2:15-19; 3:14-21, 6:10-20.

**கலந்துரையாடக் கேள்விகள்**

`நம் உலகத்திலும், உங்கள் வாழ்க்கையிலும் இன்று மும்முரமாகச் செயல்பட்டுக்கொண்டிருக்கிற வல்லமைகள் அல்லது அதிகாரங்கள் யாவை? இந்த வல்லமைகள் எவ்வாறு தங்களை வெளிப்படுத்துகின்றன, உயர்த்தப்பட்ட கிறிஸ்துவின்மேல் கலப்படமற்ற மெய்ப்பற்றைக் காட்டுவதற்குப்பதிலாக சுயத்தை உயர்த்தவும் கனப்படுத்தவும் இவை எவ்வாறு தூண்டுகின்றன?`

`கிறிஸ்துவில் எல்லாவற்றையும் ஒன்றிணைக்கும் தேவனுடைய ‘காலம் நிறைவேறுகிறபோது’ வெளிப்படுகிற திட்டத்தின் பின்னணியில், பவுல் எதிர்காலத்திற்கான நம்பிக்கையை வெளிப்படுத்துகிறார். எபே 1:18; 2:12; 4:4 வசனங்களில் "நம்பிக்கை" எனும் வார்த்தையை பவுல் பயன்படுத்துகிறார். எதிர்காலத்திற்கான நம்பிக்கை இருப்பதாக ஏன் நம்புகிறார்?`

`எபேசியர் நிருபத்தில் பின்வரும் வசனங்களில், கிறிஸ்துவின் வருகையால் நமக்குள்ள எதிர்கால நம்பிக்கையை பவுல் எவ்வாறு சுட்டிக்காட்டுகிறார்? எபே 1:13, 14; 1:21; 2:7; 4:30; 5:5. இந்த நம்பிக்கை நம்மில் என்ன தாக்கத்தை ஏற்படுத்த வேண்டும்?`