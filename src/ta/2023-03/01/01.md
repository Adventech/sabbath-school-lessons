---
title:  பவுலும் எபேசியத் திருச்சபையும்
date:   24/06/2023
---

### இவ்வார ஆராய்ச்சிக்கு
அப் 18:18-21; 19:13-20:1; 20:17-38; எபே 1:1, 2; 6:21-24; 3:13; 1:9,10.

> <p>மனன வசனம்</p>
> ’காலங்கள் நிறைவேறும்போது விளங்கும் நியமத்தின்படி பரலோகத்திலிருக்கிறவைகளும் பூலோகத்திலிருக்கிறவைகளுமாகிய சகலமும் கிறிஸ்துவுக்குள்ளே கூட்டப்பட வேண்டுமென்று, தமக்குள்ளே தீர்மானித்திருந்த தம்முடைய தயவுள்ள சித்தத்தின் இரகசியத்தை எங்களுக்கு அறிவித்தார்’. எபேசியர் 1:9,10.

ஏதாவது ஒன்றை எழுதும்போது, ஒரு நோக்கம் இருக்கும்; சிலசமயம் அது முக்கியமான நோக்கமாகவும் இருக்கலாம். உதாரணமாக, ஆபிரகாம் லிங்கன் எழுதிய கெட்டிஸ்பர்க் உரை பிரபலமானது; அமெரிக்க உள்நாட்டுப் போரால் ஏழாயிரம் வீரர்கள் மடிந்த நிலையில், 1863 ஆம் வருடம் அதை எழுதினார். அதில், அத்தேசத்தை ஸ்தாபித்த முன்னோர்களைச் சுட்டிக்காட்டி, 1776 இல் உருவாக்கப்பட்ட அத்தேசம் நிலைக்குமா அல்லது "பூமியிலிருந்து அழிந்துவிடுமா" என்பதற்கான இறுதிச் சோதனையே உள்நாட்டுப் போர் என்று தெரிவித்தார்.  பவுலும் ஆழமான ஒரு நோக்கத்தோடுதான் தனது நிருபத்தை எழுதினார். பவுல் சிறையில் அடைக்கப்பட்டிருந்தார் (எபே 3:13, எபே 6:20); எபேசிய விசுவாசிகள் உபத்திரவங்களையும் பாவச்சோதனைகளையும் எதிர்கொண்டு வந்தார்கள்; அதனால் நம்பிக்கையிழந்து காணப்பட்டார்கள். அவர்கள் மனந்திரும்பி, கிறிஸ்துவை இரட்சகராக ஏற்றுக்கொண்டு, திருச்சபையில் அங்கமானதின் அர்த்தத்தை பவுல் நினைவுபடுத்துகிறார். நீங்கள் கிறிஸ்துவின் சரீரம் (எபே 1:19-23, எபே 4:1-16), தேவாலயத்தின் கட்டுமானக் கூறுகள் (எபே 2:19-22), கிறிஸ்துவின் மணவாட்டி(எபே 5:21-33), பெலம் பொருந்திய ஒரு சேனை (எபே 6:10-20) என்கிறார். சகலத்தையும் கிறிஸ்துவுக்குள் கூட்டிச்சேர்க்கிற தேவனுடைய மகத்தான திட்டத்தை நிறைவேற்றுவதில் முக்கியப் பங்காற்றுபவர்கள் என்கிறார். எபே 1:9,10. கிறிஸ்துவைப் பின்பற்றுபவதின் அடையாளத்தையும் சிலாக்கியங்களையும் எபேசு திருச்சபையினர் புரிந்துகொள்ளும்படி பவுல் எழுதுகிறார்.

2023, ஜுலை 1 வகுப்புக்காகப் படிக்கவேண்டிய பாடம்