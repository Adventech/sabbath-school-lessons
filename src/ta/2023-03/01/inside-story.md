---
title:  மிஷன் கதை
date:   30/06/2023
---

### எரியாத வேதாகமம்

டோர் ஜெரன்சன்

நார்வேயின் காங்ஸ்பெர்க்கில் தனது வீடு எரிந்து சாம்பலானதைப் பார்த்து, செய்வதறியாது நின்றிருந்தார் வாலண்டினா மெலென்ட்ஜீவா. உடைமைகள் எரிந்துகொண்டிருந்தததைவிட, தன்னுடைய வேதாகமம் எரிகிறதே என்று மிகவும் வேதனையாக இருந்தது.
முன்னாள் சோவியத் குடியரசைச் சேர்ந்த லிதுவேனியாவின் கிளைபேடாவில் வாலண்டினா வளர்ந்தார். அவரது தாயார் ஒரு கிறிஸ்தவராக இருந்தபோதிலும், சொந்தமாக ஒரு வேதாகமம்கூட கிடையாது. இயேசுவைப் பற்றிப் பேசியதும் ஜெபித்ததும் இல்லை.

வாலண்டினாவுக்கு 45 வயதாக இருந்தபோது, அண்டை வீட்டாரான ஈரா என்பவரைக் கவனித்தார்; அவருக்கு பல போராட்டங்கள் இருந்தாலும் அவர் மகிழ்ச்சியோடு காணப்பட்டார். அதற்கான இரகசியத்தை ஈராவிடம் வாலண்டினா கேட்டார்; உடனே தன் வீட்டிற்கு வரும்படி வாலண்டினாவை ஈரா அழைத்தார்.

வந்ததும், ஈரா அவரிடம் திறந்தபடி இருந்த ஒரு வேதாகமத்தைக் கொடுத்தார். வாழ்க்கையில் முதன்முறையாக வாலண்டினாவின் கைகளில் ஒரு வேதாகமம் இருந்தது. யாத்திராகமம் 20 ம் அதிகாரத்திற்கு அது திறந்திருந்தது.

‘‘தயவுசெய்து வாசியுங்கள்’ என்று ஈரா சொன்னார்.
வாலண்டினா பத்துக் கட்டளைகளை வாசித்தார். நான்காவது கட்டளையை வாசித்ததும் அவருக்கு அதிர்ச்சியாக இருந்தது.

அப்போதுதான் முதல்முறையாக ஓய்வுநாள் கட்டளையை வாசித்திருந்தார். ஞாயிறு அல்ல, ஏழாவது நாள் தான் ஓய்வு நாள் என்பது புரிந்தது. நான்காவது கட்டளையின்படி வாழவிரும்பினார்.

அடுத்த சனிக்கிழமை, ஈராவுடன் சேர்ந்து கிளைபேடாவில் உள்ள செவந்த்-டே அட்வென்டிஸ்ட் திருச்சபையில் ஆராதனையில் கலந்துகொண்டார். இரண்டாவது ஓய்வுநாளில் திருச்சபைக்குச் சென்றிருந்தபோது, ரஷ்யமொழி புதிய வேதாகமம் ஒன்று வாலண்டினாவுக்குக் கிடைத்தது. அதை ஒரு பொக்கிஷமாகவே போற்றி வந்தார். ஒரு வருடம் கழித்து 2004-ல் ஞானஸ்நானம் பெற்றார். பின்னர், வாலண்டினா நார்வேயில் உள்ள அட்வென்டிஸ்ட் வேதாகமப்பள்ளி ஒன்றில் சேர்ந்தார். அவர் படிப்பை முடிக்கிற சமயத்தில், வேதாகமத்தின் அட்டை அதிகமாகப் பிய்ந்துபோகிற நிலைக்குச் சென்றது. அந்த வேதாகமத்திற்கு அழகான தோல் அட்டை ஒன்றை வரவழைத்துப் போட்டார்.

2021ம் வருடத்தில் தீ விபத்துக்குப் பிறகு, அவரது மகன் எரிந்து, குப்பையாகக் கிடந்த பொருட்களை பார்த்துக் கொண்டே சென்றார். திரும்பி வந்தபோது, அவருடைய கரத்தில் வேதாகமம் இருந்ததைக் கண்டு வாலண் டினா மிகுந்த மகிழ்ச்சி அடைந்தார். மற்ற ஆவிக்குரிய புத்தகங்களுடன் ஒரு அலமாரியில் வேதாகமத்தை வைத்திருந்தார்; ஆனால் வேதாகமம் மட்டும் எரியாமல் தப்பியது. ஆங்காங்கே இலேசாக சேதமடைந்திருந்தது.

‘‘நமக்கு முக்கியமானதைப் பாதுகாக்க தேவன் எவ்வளவு தூரம் செயல்படுகிறார் என்பது ஆச்சரியமாக இருக்கிறது’’.