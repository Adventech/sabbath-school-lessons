---
title:  உங்களைப்போல உங்கள் மனைவியை நேசியுங்கள்
date:   30/08/2023
---

`புருஷர்கள் தங்கள் சொந்த மனைவிகள்மேல் அன்பு காட்டுவதை ஊக்குவிக்க, பவுல் பயன்படுத்துகிற புதிய வாதம் என்ன? எபே 5:28-30.`

எபே 5:21-6:9இல் கிறிஸ்தவ குடும்பத்திற்கான விதிகளை பவுல் சொல்வதை வைத்து, ஒரு சிக்கலான சமூக சூழல் நிலவியதைப் புரிந்துகொள்ள முடிகிறது. அக்காலத்துக் கணவர்கள் பெரும்பாலும் அன்றைய கால வழக்கத்தின்படி நடந்தார்கள்; தங்கள் மனைவியைத் திட்டினார்கள், அடித்தார்கள்; ‘தன் சொந்த மாம்சத்தைப் பகைத்தார்கள்’. எபே 5:28,29. பவுலின் காலத்தில், கிரேக்க-ரோம கலாச்சாரப்படி, ‘குடும்பத்தின் தகப்பன்’. சட்டப்பூர்வமாக மிகுந்த அதிகாரத்தைப் பெற்றிருந்தான். அவன் தன் மனைவி, பிள்ளைகள், அடிமைகள் ஆகியோரை கடுமையாகத் தண்டிக்கலாம்; கொலைசெய்யலாம்; அதற்கு சட்டப்படி உரிமை இருந்தது; ஆனாலும் அத்தகைய அதிகாரத்துடன் நடந்துகொள்வதை பொது மக்கள் கருத்துதாம் அதிகமாகக் கட்டுப்படுத்தினது.

எபே 5:25-27 இல் பவுல், கிறிஸ்துவின் அன்பை, கிறிஸ்து சபையின் மேல் காட்டின அன்பை உதாரணமாகச் சொல்லி, கணவர்மார் முற்றிலும் வித்தியாசமாக இருக்கவேண்டியதை வலியுறுத்துகிறார். புதிதாக ஒரு வாதத்தை முன்வைப்பதற்கு முன், மாபெரும் உதாரணமானவரைச் சுட்டிக்காட்டுகிறார்; தம் மணவாட்டியாகிய சபைக்கு ‘தம்மையே ஒப்புக்கொடுத்த’, அதன் ஒவ்வொரு தேவையையும் சந்திக்கிற இயேசுவைப் போல நடந்துகொள்ளுமாறு கூறுகிறார். எபே 5:25-28. கிறிஸ்தவக் கணவர்மார் தங்கள் காலத்தின் நடைமுறைகளிலிருந்து விலகி, கிறிஸ்துவின் கனிவான அன்புள்ளவர்களாக நடக்கும்படிக்கு பவுல் வேண்டுகிறார்.

எபே 5:28-30 இல், ஒரு கிறிஸ்தவக் கணவன் தன் மனைவிமீது எத்தகைய அன்பைக் காட்டவேண்டும் என்பதற்கு ஒரு புதிய காரணத்தை முன் வைக்கிறார். அது சுய அன்பு. பவுல் ஒரு உண்மையை முன்வைக்கிறார்: ‘தன் சொந்த மாம்சத்தைப் பகைத்தவன் ஒருவனுமில்லையே’. ஒரு கணவன் தன்னைத் தானே காயப்படுத்துவதும், தன் உடலை அடிப்பதும் இல்லை. மாறாக, அதைப் ‘போஷித்துக் காப்பாற்றுகிறான்’. எபே 5:29. ஒரு கிறிஸ்தவன் தன் மனைவியைக்கடுமையாகவும் வன்முறையாகவும் நடத்தக்கூடாது என்பதைச் சொல்வதற்கு, புருஷன் தன்னைப்போல தன் மனைவியைப் பார்க்கவேண்டுமெனச் சொல்லுகிறார். கணவனும் மனைவியும் வேறல்ல என்றும், அவளைப் புண்படுத்துவது தன்னையே புண்படுத்துவது என்றும், சரியான மனநிலையில் உள்ளவன் அவ்வாறு செய்ய மாட்டான் என்றும் வலியுறுத்துகிறார்.

மீண்டும் இயேசுவின் உதாரணத்தைச் சுட்டிக்காட்டி, கிறிஸ்து தம் ‘சரீரமாகிய’ சபையைப் பேணி பாதுகாத்து, பரிவுமிக்க அன்பை வெளிப்படுத்துவதாகக் கூறுகிறார். எபே 5:29,30. உங்களை நீங்கள் நடத்துகிற விதத்தையும், இறுதியாக கிறிஸ்து உங்களை நடத்துகிறவிதத்தையும் பார்த்து, உங்கள் மனைவிகளை நீங்கள் நடத்துகிற விதத்தில் அதைக் காட்டுங்கள் என்கிறார்.

`கணவர்களுக்கும் மனைவிகளுக்கும் இயேசுவையே பவுல் உதாரணமாகக் காட்டுகிறார். உங்கள் குடும்பத்தில் உள்ளவர்களை நேசிப்பதுபற்றி இயேசுவிடமிருந்து என்ன கற்றுக்கொள்ளலாம்?`