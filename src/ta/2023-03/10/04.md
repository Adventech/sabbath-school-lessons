---
title:  'கிறிஸ்துவின் மணவாட்டியாக சபை: பகுதி 2'
date:   29/08/2023
---

`கொரிந்துவிலிருந்த விசுவாசிகளை வேண்டிக்கொண்டபோது, பழங்காலத் திருமணச் சடங்குகளை பவுல் எவ்வாறு பயன்படுத்துகிறார்? ஆயத்தம் எப்போது நிகழ்கிறது? 2கொரி 11:1-4.`

பழங்காலத் திருமணத்தில் சம்பந்தப்பட்ட கடைசி அம்சம் ஒன்றை எபே 5:25-27இல் பவுல் சொல்லுகிறார். அதாவது கிறிஸ்து தம் மணவாட்டியை தாமே (தம்மிடம்) முன்னிறுத்துகிறார். பழங்காலங்களில் மிகச்சிறந்த மனிதர்கள் அல்லது மண வாட்டியின் தந்தைதான் அவளை மணவாளனிடம் கொடுப்பார்கள். மணவாளனே அவளை தனக்குமுன் நிறுத்துவதில்லை! ஆனாலும் இங்கு, இயேசுவே திருச்சபையை தம் மணவாட்டியாக நிறுத்துவதாக பவுல் கூறுகிறார்.

கிறிஸ்துவோடு திருச்சபைக்குள்ள உறவைச் சுட்டிக்காட்ய திருமண வழக்கங்களையும், கடமைகளையும், கால வரிசைப்படி பவுல் கூறுகிறார். அதாவது (1) திருமண ஒப்பந்தம். கிறிஸ்து தம்மையே திருச்சபைக்காகக் கொடுத்தார்; ‘மணமகள் விலையாக’ கொடுத்து, திருமண ஒப்பந்தம் செய்தார். எபே 5:25. (2) திருமண விழா ஆயத்தம். மணவாளனு டைய அக்கறை தொடர்கிறது; அவர் மணவாட்டியைப் பரிசுத்தப்படுத்தி, சுத்திகரித்து ஆயத்தப்படுத்துகிறார். எபே 5:26. (3) பிறகு, திருமண விழா. தொடர்ந்து கிறிஸ்து மணவாட்டிமேல் அக்கறைகாட்டுகிறார். திருமணத்தின்போது அவளை ‘தமக்குமுன் நிறுத்திக்கொள்கிறார்’. எபே 5:27. இந்தக் கடைசி அம்சமானது, கிறிஸ்து திரும்பவரும்போது நடக்கும் பிரமாண்டமான திருமண விழா சம்பந்தப்பட்டது. அப்போது மணவாளனாகிய திருச்சபையை தம் மணவாட்டியாகப் பெற்றுக்கொள்ள வருவார்; அதை தமக்கு முன் நிறுத்துவார். எபே 5:27; 2கொரி 11:1,2; கொலோ 1:21-23, 28.

பண்டைய திருமணங்கள் பெரும்பாலும் இரவு நேர அணிவகுப்புடன் தொடங்கும். மத் 25:1-13. மணமகனும் பரிவாரங்களும் மணமகனின் வீட்டில், அதாவது தம்பதியரின் புதிய வீட்டில் கூடி, பிரமாண்ட கொண்டாட்டத்துடன் ஊர்வலமாகப் புறப்படுவார்கள். தீவட்டிகளை ஏற்றி, கீதவாத்தியப்பாடல்களுடன், கொண்டாட்டத்துடனும் மகிழ்சியுடனும் கூட்டமாக மணமகளின் தகப்பனுடைய வீட்டைநோக்கிச் செல்வார்கள். அங்கே மணமகளை அழைத்துக்கொண்டு, அல்லது வழியிலேயே மணமகளின் ஊர்வலத்தைச் சந்தித்து மணமகளை அழைத்துக்கொண்டு, தம்பதியராக ஊர்வலமாக தங்கள் புதிய வீட்டிற்குச் செல்லுவார்கள். அங்கே விருந்தினர்கள்கூடி, ஒரு வாரம்முழுவதும் விருந்தில் கலந்து கொள்வார்கள்; இறுதியில் திருமண நிகழ்வு நடைபெறும்; அப்போது மணவாளனிடம் மணவாட்டி கொடுக்கப்படுவார்.

கிறிஸ்துவானவர் திருச்சபையை தமக்குமுன் நிறுத்துகிறார் என்று இந்தப் பிரமாண்ட பேரணியையும், இறுதியில் மணவாட்டி கொடுக்கப்படுவதையும் மனதில் வைத்தே பவுல் சித்திரிக்கிறார். அதன்மூலம், கிறிஸ்துவின் வருகையின்போது நடக்கவிருக்கிற திருமண விழாவைக் குறிப்பிடுகிறார்; அப்போது கிறிஸ்துவுக்கும் அவரது திருச்சபைக்கும் வெகுகாலத்திற்குமுன்னரே செய்யப்பட்ட திருமண ஒப்பந்தம் நிறைவேறும்; கொண்டாடி மகிழப்படும்.

`இந்த நேர்மறையான, மகிழ்ச்சியான, நம்பிக்கைமிக்க உருவகத்தில் என்ன செய்தி உள்ளது?`