---
title:  'கிறிஸ்துவின் மணவாட்டியாக சபை: பகுதி 1'
date:   28/08/2023
---

`எபே 5:25-27, 29ஐயும், எசே 16:1-14 இலுள்ள எடுப்புப்பிள்ளை நிகழ்ச்சியையும் ஒப்பிடுங்கள். அந்தச் சம்பவத்தின் என்னென்ன அம்சங்களைக் பவுல் இங்கு கையாள்கிறார்?`

கிறிஸ்துவுக்கும் அவருடைய திருச்சபைக்கும் இடையேயுள்ள உறவை விளக்குவதற்கு திருமணத்தையும் திருமண வாழ்க்கையையும் எபே 5:25-27, 29 இல் பவுல் உருவகமாகப் பயன்படுத்தும்போது, பழங்காலத் திருமணங்களின் பழக்கவழக்கங்கள், கடமைகளை ஆக்கப்பூர்வமாகச் சுட்டிக்காட்டுகிறார். மணவாட்டியாகிய திருச்சபையின் தெய்வீக மணவாளனாகிய கிறிஸ்து,

(1) மணவாட்டியாகிய திருச்சபையை நேசிக்கிறார். எபே 5:25. அதுவே அவருடைய விருப்பம் ஆகும். அவர் நம்மை நேசிக்கிறார்!

(2) மணவாட்டிக்கு விலையாக தம்மையே கொடுக்கிறார். பழங்காலத் திருமணங்களில் ‘மணவாட்டி விலையைச்’ செலுத்தி, மணவாட்டியை மணவாளன் வாங்கவேண்டும். அதற்கு மிகப்பெரிய விலையையும் விலையுயர்ந்த பொருட்களையும் செலுத்தவேண்டும். அந்த வழக்கத்தை வைத்துதான் பண்டைய கிராமங்களின் பொருளாதாரமே அமைந்திருந்தது என்றால், அது எவ்வளவு அதிகமான தொகையென யோசித்துக்கொள்ளுங்கள். கிறிஸ்து தம் மணவாட்டியாகிய சபைக்கான மொத்த விலையைச் செலுத்திவிட்டார்; ‘தம்மைத்தாமே அதற்காக ஒப்புக்கொடுத்தார்’. எபே 5:27. அவர் மனிதனாக வந்ததிலும், சிலுவையிலும் மணவாட்டி விலையாகத் தம்மையே கொடுக்கிறார்.

(3) தம் மணவாட்டியை தண்ணீரினால் கழுவுகிறார். முற்கால திருமண விழாக்களில் மணவாட்டியை ஆயத்தம்செய்வது ஒரு முக்கிய நிகழ்வாகும். இன்றுபோல அன்றும், மணவாட்டியின் வேலைக்காரிகளும் பெண் உறவினர்களும் மணமகளை ஆயத்தப்படுத்துவார்கள். ஆனால் இங்கு மணவாளன் தம் மணவாட்டியை திருமணத்திற்காக ஆயத்தப்படுத்துவதாக பவுல் கற்பனைபண்ணுகிறார்! அவரே மணவாட்டியை ‘தண்ணீர் முழுக்கினால்’ சுத்திகரித்து, பரிசுத்தமாக்குகிறார். எபே 5:26. இது ஞானஸ்நானத்தைச் சுட்டிக்காட்டியிருக்கலாம்.

(4) வாக்குத்தத்த வார்த்தையைப் பேசுகிறார். இந்தச் சுச்சுத்திகரிப்பை ‘திருவசனத்தால்’ செய்கிறார். எபே 5:26; திருமண ஒப்பந்தத்தின்போது, மணமகளுக்கு மணமகன் கொடுக்கிற வாக்குறுதியை இது சுட்டிக்காட்டுகிறது. மனமாற்றத்தின்போது விசுவாசிகளுக்கு தேவன் வாக்குறுதிகளைக் கொடுப்பதாக எபே 1:3-14; 2:1-10 சொல்கிறது. இன்று நிச்சயதார்த்தம் என்று அழைக்கப்படுகிற நிகழ்வுதான் பழங்காலங்களில் திருமண ஒப்பந்தம் என்று அழைக்கப்பட்டது. அதில் மணவாட்டிக்கு மணவாளன் கொடுக்கிற விலையையும், மணவாட்டி தன் குடும்பத்திலிருந்து கொண்டுவரப் போகிற வரதட்சணையையும் எழுதுவார்கள்.

(5) மணவாட்டியை ஆயத்தப்படுத்தி, அலங்கரிப்பார்கள். மணவாட்டி இறுதியாக மணமகனிடம் ஒப்படைக்கப்படும்போது, கறைதிரை முதலானவைகள் ஒன்றும் இல்லாமல் மிக அழகாகக் காணப்படுவாள். எபே 5:27. கிறிஸ்து மணவாட்டியை தண்ணீரினால் கழுவுகிறார், அவளை ஆயத்தப்படுத்தி, அலங்கரிக்கிறார்.

`கிறிஸ்து நம்மைப் பார்க்கிறவிதத்தைப் புரிந்துகொள்ள, இந்த வசனங்கள் எவ்வாறு உதவுகின்றன? இது ஏன் நமக்கு மிகவும் ஆறுதலாக உள்ளது?`