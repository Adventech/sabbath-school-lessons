---
title:  கிறிஸ்தவ மனைவிகளுக்கு ஆலோசனை
date:   27/08/2023
---

எபே 5:1-20 ஐயும் எபே 5:22-33 ஐயும் இணைக்கிற கீலாக எபே 5:21ஐப் பயன்படுத்துகிறார். திருச்சபை உறுப்பினர்கள் ஒருவருக்கொருவர் கீழ்ப்படியுமாறு பரிந்துரைக்கிறார். மாற்கு 10:42-45; ரோமர் 12:10; பிலி 2:3,4. ‘கிறிஸ்துவின் மீதுள்ள மரியாதையின்பொருட்டு’ கீழ்ப்படியச் சொல்லுகிறார். எபே 5:21. எளிய மொழியாக்கம். கிறிஸ்துவுடனுள்ள உறவே விசுவாசிகளுக்கு மிகவும் முக்கியமானதென்று பல இடங்களில் பவுல் வலியுறுத்துகிறார்.

`திருச்சபை உறுப்பினர்கள் ஒருவருக்கொருவர் கீழ்ப்படிந்திருக்க வேண்டும் என்று பவுல் என்ன அர்த்தத்தில் அறிவுறுத்துகிறார்? இந்தக் கருத்தை எவ்வாறு புரிந்துகொள்ள வேண்டும்? எபே 5:21.`

கிறிஸ்தவ மனைவிகளிடம் பவுல், ‘உங்கள் சொந்தப் புருஷருக்குக் கீழ்ப்படியுங்கள்’ என்கிறார். எபே 5:22. அதாவது மனைவிகள் தங்கள் புருஷருக்குக் கீழ்ப்படிய வேண்டும். 1பேதுரு 3:1,5. ‘கர்த்தருக்குக் கீழ்ப்படிகிறதுபோல’ கீழ்ப் படியும்படிச் சொல்லுகிறார். அப்படியானால், மனைவி தன் கணவனை கிறிஸ்து போலக் கருதி கீழ்ப்படியுமாறு சொல்லுகிறாரா, அல்லது கிறிஸ்துவை மெய்யான நோக்கமாகக் கொண்டு கீழ்ப்படியுமாறு சொல்லுகிறாரா?

எபே 6:7 இல், அடிமைகள் ‘மனுஷருக்கென்று ஊழியஞ்செய்யாமல், கர்த்தருக்கென்றே’ ஊழியஞ்செய்யுமாறு சொல்கிறார்; கொலோ 3:18இல், மனை விகள் தங்கள் புருஷருக்கு ‘கர்த்தருக்கேற்கும்படி’ கீழ்ப்படியுமாறு சொல்கிறார். இதை மனதில் வைத்தால், மேலுள்ள கேள்வியின் இரண்டாவது கருத்தின்படிதான் இருக்கவேண்டும். மனைவிகளும் விசுவாசிகளாக இருக்கிறபடியால், தங்கள் புருஷர்களுக்கும் மேலாக கிறிஸ்துவை கனம்பண்ணவேண்டும்.

கொலோசெயரிலும் எபேசியரிலும், கிறிஸ்துவே, கிறிஸ்து மட்டுமே அவருடைய சரீரமான திருச்சபையின் தலைவராகக் காட்டப்படுகிறார். எபே 1:22; எபே 5:23; கொலோ 1:18. ‘கிறிஸ்து சபைக்குத் தலையாயிருக்கிறார். ‘அவரே சரீரத்திற்கும் இரட்சகராயிருக்கிறார்’. எபே 5:23. அதுபோல, கணவன் தன் ‘மனைவிக்குத் தலையாயிருக்கிறான்’ எபே 5:23. திருச்சபையானது கிறிஸ்துவுக்கு உண்மையாக இருப்பதுபோல, மனைவி தன் கணவனுக்கு உண்மையாக இருக்கவேண்டும். திருமண வாழ்க்கை பிரச்சினையுள்ளதாக இராமல், அன்பும் அக்கறையும் நிறைந்ததாக இருக்கும்படி அவ்வாறு சொல்லப்படுகிறது. அதற்காக, வீட்டு வன்முறையை நியாயப்படுத்த இந்த வசனத்தை எவ்வகையிலும் பயன்டுத்தக் கூடாது.

`இந்தப் பின்னணியில், பின்வரும் அறிவுரை ஏன் மிகவும் முக்கியமானது? கணவன் ‘முரடனாக, கொடூரனாக, கோபக்காரனாக, அகங்காரியாக, கடுமையானவனாக, சகிப்புத்தன்மையற்றவனாக இருந்தால், கணவன் தன் மனைவிக்குத் தலையாயிருக்கிறான் என்றும், அவள் எல்லாவற்றிலும் தனக்குக் கீழ்ப்படிய வேண்டும் என்றும் அவன் சொல்லவேகூடாது; ஏனென்றால், அவன் கணவன் என்கிற வார்த்தைக்குரிய லட்சணத்தைப் பெற்றவனல்ல’–Ellen G. White, The Adventist Home, p. 117.`