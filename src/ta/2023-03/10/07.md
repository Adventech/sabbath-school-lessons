---
title:  மேலும் படிக்க
date:   01/09/2023
---

திருமண வாழ்க்கையில் தம்பதியர் ஒருவரை ஒருவர் கட்டுப்படுத்த முயலக்கூடாதென எலன் ஒய்ட் வலியுறுத்துகிறார். ‘உங்களுடைய விருப்பங்களுக்கு இணங்கவைப்பதற்கு ஒருவரை ஒருவர் கட்டாயப்படுத்த முயலாதீர்கள். அவ்வாறு செய்தால், ஒருவர் அன்பை மற்றவர் பெறுவது கடினம். அன்பும் பொறுமையும் நீடிய பொறுமையும் அக்கறையும் மனிதாபிமானமும் உள்ளவர்களாக இருங்கள்’.

கொலோ 3:18ம், எபே 5:22-24ம் சொல்வதைப் புரிந்து, அதன்படி வாழுமாறு கூறுகிறார். ‘‘‘மனைவிக்கு தனக்கென விருப்பம் இருக்கக்கூடாதா?’’ என்று அடிக்கடி கேள்வி எழுப்புகிறார்கள். கணவன்தான் குடும்பத்தின் தலைவன் என்று வேதாகமம் தெளிவாகச் சொல்லுகிறது. ‘‘மனைவிகளே, உங்கள் சொந்தப் புருஷருக்குக் கீழ்ப்படியுங்கள்’’. அந்தக் கட்டளை அதோடு முடிந்திருந்தால், மனைவி அப்படித்தான் இருந்தாக வேண்டும் என்று சொல்லலாம். பல கணவன்மார்கள், ‘‘மனைவிகளே, ... கீழ்ப்படியுங்கள்’’ என்பதைமட்டும் பார்க்கிறார்கள்; ஆனால் அதே கட்டளை சொல்கிற இன்னொன்றையும் பார்ப்போம். அதாவது, ‘‘கர்த்தருக்கேற்கும்படி’’ கொலோ 3:18. மனைவி எப்போதும் தேவனுக்குரிய பயத்தையும் மகிமையையும் தனக்குமுன் வைத்திருக்க வேண்டும் என்று தேவன் கோருகிறார். கர்த்தராகிய இயேசு கிறிஸ்துவுக்குமட்டுமே முழுவதுமாக சமர்ப்பணம் செய்யவேண்டும்; அவர் ஈடுஇணையற்ற தமது இரத்தத்தை விலையாகச் செலுத்தி அவளை தம்முடைய பிள்ளையாக வாங்கியிருக்கிறார். கணவனைவிட உயர்ந்தவர் ஒருவர் மனைவிக்கு உண்டு; அது அவருடைய மீட்பர்; அவள் தன் கணவனுக்குக் கீழ்ப் படிவதை தேவன் சொன்னதுபோல ‘கர்த்தருக்கேற்றபடிச்’ செய்யவேண்டும்.’

**கலந்துரையாடக் கேள்விகள்**

`எபே 5:21-33 வசனங்கள் கணவனுடைய அதிகாரத்தையும் ஆதிக்கத்தையும்பற்றிப் பேசுவதால், அவை இன்றைய காலக் கிறிஸ்தவ உறவுகளுக்கு பொருந்தாதவை என்று ஒருவர் சொல்கிறாரென வைத்துக்கொள்வோம். அவருக்கு என்ன பதில் சொல்வீர்கள்? அந்த வசனங்களில் உள்ள என்னென்ன அம்சங்கள் நீங்கள் பதிலளிக்க உதவமுடியும்?`

`திருமண வாழ்க்கையில் சவால்களையும் பிரச்சினைகளையும் எதிர்கொண்டு வருகிறவர்கள் எபே 5:21-33 இலிருந்து என்ன ஆலோசனையைப் பெறலாம்?`

`ஆதி1, 2 இல் உள்ள சிருஷ்டிப்பு வெறும் உருவகம் என்றும், அது உண்மையில் நடந்ததைக் கூறவில்லை என்றும், கோடிக்கணக்கான வருட பரிமாண மாற்றத்தால் சிருஷ்டிப்பு நிகழ்ந்தது என்றும் சில கிறிஸ்தவர்கள் வாதிடுகிறார்கள். சிருஷ்டிப்பை பவுல் பயன்படுத்துகிற விதமானது, அங்குச் சொல்லப்பட்டபடியே அவர் நம்புவதை எவ்வாறு காட்டுகிறது?`

`‘ஒரே மாம்சம்’பற்றிய கருத்தை விவாதியுங்கள். திருமண வாழ்க்கையின் பரிசுத்த தன்மையையும், அந்தப் பரிசுத்தத்தைப் பாதுகாக்க திருமணத் தம்பதிகள் தங்களால் முடிந்த அனைத்தையும் செய்யவேண்டும் என்பதையும் புரிந்துகொள்ள, அது எவ்வாறு உதவுகிறது?`