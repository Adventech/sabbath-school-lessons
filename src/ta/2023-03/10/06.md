---
title:  ‘ஒரே மாம்ச’ ரக திருமண வாழ்க்கை
date:   31/08/2023
---

`சிருஷ்டிப்பில் ஆதி 2:15-25 பகுதியை வாசியுங்கள். ‘ஒரே மாம்சமாயிருப்பார்கள்’ என்று சொல்வதற்கு முன் என்னென்ன விஷயங்கள் வருகின்றன?`

கணவர்களுக்கும் மனைவிகளுக்கும் அறிவுரைகூறுகிற பவுல் அதன் உச்சக்கட்டமாக ஆதி 2:24ஐ எபே 5:31 இல் மேற்கோள்காட்டுகிறார். ஆதியாகமச் சிருஷ்டிப்பைத் தியானித்தபோது, கிறிஸ்தவச் திருச்சபைகளும் ஆரோக்கியமான குடும்ப உறவுகளும் எவ்வளவு அவசியம் என்பதை உணரமுடிந்தது. எல்லாக் காலத்திற்கும் பொருந்தக்கூடிய ஒரு செய்தியை ஆதி 2:24 சொல்கிறது. திருமணவாழ்க்கை ‘ஒரே மாம்ச’ உறவாக இருக்கவேண்டும், தாம்பத்ய ஒற்றுமையானது உணர்ச்சி, ஆவிக்குரிய ஒற்றுமையில் பிரதிபலிக்கவேண்டும்; அந்த ஒற்றுமை தாம்பத்ய உறவுக்கு அர்த்தம்கொடுக்கவேண்டும் என்பதே தேவ திட்டம்.

திருமணவாழ்க்கை குறித்த ஆதி 2:24 வார்த்தைகள் விழுகைக்கு முன்னரே சொல்லப்பட்டவை என்பதால், கிறிஸ்தவக் கணவன்-மனைவிக்கு இடையேயுள்ள உறவுகளை வரையறுக்க அவற்றைப் பயன்படுத்துகிறார். விழுகைக்குப் பிறகான இன்றைய உலகில் ஓர் ஆணுக்கும் பெண்ணுக்கும் இடையேயுள்ள பாலுறவுகுறித்து தவறான பார்வை உள்ளது; அதாவது, பாலுறவு என்றாலே ஆணுக்குப் பெண் அடிமை என்பது நவீனக் கலாச்சாரங்களில் ஆழமாக வேரூன்றியுள்ளது. ஆனால் ஆதியாகமம் சொல்கிற தாம்பத்ய உறவு அடிமைத்தனமல்ல, ஐக்கியம் சம்பந்தப்பட்டது. அது ஆணின் ஆதிக்கத்தை அல்ல, கணவனும் மனைவியும் ‘ஒரே மாம்சமாக’ மாறுமளவிற்கான ஐக்கியத்தைக் காட்டுகிறது. எபே 5:21-33; ஆதி 2:24 வசனங்களைச் சேர்த்து ஆராயும்போது, திருமணம், பாலுறவு குறித்து கலாச்சாரம் கடந்த சரியான இறையியல் கருத்தைப் புரிந்துகொள்ள முடிகிறது.

இதே பின்னணியில்தான், ‘இந்த இரகசியம் பெரியது’ என்று பவுல் அடுத்த வசனத்தில் கூறுகிறார். எபே 5:32. இதுவரை பவுல் பயன்படுத்திவரும் இரு உருவகங்களின் இரண்டு செய்திகளும் இந்த இரகசியம் சம்பந்தப்பட்டவையே. அதாவது, கிறிஸ்தவ திருமண வாழ்க்கை என்பது, கிறிஸ்துவுக்கும் அவருடைய சபைக்கும் இடையேயுள்ள உறவைப் போன்றது. எபே 5:32. அடுத்து, கிறிஸ்துவுக்கும் அவருடைய திருச்சபைக்கும் இடையேயுள்ள உறவுக்கு கிறிஸ்தவ திருமண வாழ்க்கை அடையாளமாக இருக்கிறது. எபே 5:32.

கிறிஸ்தவத் திருமண வாழ்க்கையை கிறிஸ்துவுக்கும் சபைக்கும் இடையேயுள்ள உறவுடன் ஒப்பிடும்போதுதான், அதன் சிறப்பு மேம்படுகிறது. அன்பும் அக்கறையுமிக்க கிறிஸ்தவத் திருமண வாழ்க்கையை திருச்சபையில் உள்ள உறவுகளுக்கு உதாரணமாகப் பார்க்கும்போதுதான், கிறிஸ்துவுக்குள் ஒருவருக்கொருவர் காட்டவேண்டிய உறவுகுறித்த தெளிவான பார்வையை விசுவாசிகள் பெறுவார்கள்.

`எபே 5:21-32ல் பவுல் வழங்குகிற அறிவுரைகள் எபே 5:33இல் இரத்தினச் சுருக்கக் கருத்தாக இருக்கிறது? திருமணமானவர்கள் இந்த நியதிகளை தங்கள் திருமண வாழ்க்கையில் முழுவதும் கடைப்பிடிக்க என்ன செய்யலாம்?`