---
title:  மிஷன் கதை
date:   01/09/2023
---

### ஸ்பெயினில் சிறைக்கைதிகளைச் சந்தித்தல்

கேப்ரியல் டயஸ்

சிறைக்கைதிகளுக்கு ஊழியம்செய்வது எனக்குப் பிடிக்கும். நான் போதகராகப் பணிபுரிகிற இடங்களில் எல்லாம் சிறைச்சாலை ஊழியத்தில் ஈடுபடுவதுண்டு. முதலாவது என் சொந்தநாடான கொலம்பியாவிலும், இப்போது ஸ்பெயினில் செய்துவருகிறேன்.

கடந்த இரண்டு தசாப்தங்களாக, ஸ்பெயினில் உள்ள நான்கு சிறைகளுக்குச் சென்றுள்ளேன்; அதில் ஸ்பெயினின் தலைநகரான மாட்ரிட்டில் பெண்களுக்கான அதிகபட்ச பாதுகாப்பு சிறையும் அடங்கும். 400 பெண் கைதிகளுள்ள இந்த சிறையில் கைதிகளைச் சந்திப்பதற்கு சிறை அதிகாரிகளுடன் மூன்று ஆண்டுகள் பேச்சுவார்த்தை நடத்தப்பட்டது. சிறை அதிகாரிகள் இறுதியாக 2019 இல் முதன்முறையாக சிறைச்சாலைக்குள் நுழைய அனுமதித்தனர்; மேலும், ஒவ்வொரு வியாழக்கிழமையும் மாலை 5:30 மணி முதல் இரவு 7:00 மணி வரை ஆராதனை நடத்தவும் அனுமதித்தார்கள். முதல் ஆராதனைக்கு ஒரே ஒரு பெண் மட்டுமே வந்திருந்தார். ஆனால் நான் பேசுவதை மிகவும் ஆர்வமாக, விருப்பமாக கேட்டார்.

வியாழன் கூட்டங்களுக்கு அதிக பேர் வரவேண்டுமென ஜெபித்தோம். நான்காவது கூட்டத்திற்குச் சென்றபோது, 10 பெண்கள் காத்திருந்தனர்! இன்று, ஒவ்வொரு வாரமும் 60 பெண்கள் கூட்டங்களுக்கு வருகிறார்கள். அதில் 22 முதல் 70 வயது வரை உள்ள பெண்கள் அடங்குவார்கள். எங்கள் ஆராதனையில் மூன்று பகுதிகள் உண்டு: பாடல்கள் மற்றும் ஜெபம்; பெண்கள் தங்கள் தனிப்பட்ட சாட்சியங்களை பகிர்ந்து கொள்வதற்கான நேரம், அதற்கு பெயர் ‘உங்கள் அற்புத்த்தைச் சொல்லுங்கள்’; இறுதியாக வேத ஆராய்ச்சி.

நான் அவர்களிடம் பேசும்போது, தேவன், பரலோகத்திலுள்ள அவர்களுடைய பிதா என்பதை எப்போதும் ஞாபகப்படுத்துவேன். ‘‘தேவன் உங்களை தம்முடைய மகள்களாகப் பார்க்கிறார்’’ என்று சொல்லுவேன். நான் போதகராகப் பணியாற்றிய இத்தனை வருடங்களில், அந்தச் சிறையில் நடந்ததைப் போல ஆராதனைகளையும் துதிகளையும் நான் பார்த்ததில்லை. ஆராதனைகளும் துதிகளும் மிகவும் உற்சாகமாக இருக்கும். பெண்கள் மிகவும் உண்மையோடும் ஊக்கத்தோடும் அதில் கலந்து கொள்வார்கள். சிலசமயங்களில் ஓய்வு நாட்களில் எங்கள் சபையில் நடக்கிற ஆராதனைகளைவிட சிறைச்சாலையில் நடக்கிற அந்த ஆராதனைகளைத்தான் அதிகம் விரும்புவேன்.

அங்கு கூட்டத்திற்கான நேரம் குறைவு; எனவே, ஒவ்வொரு பெண்ணும் ஒரு காகிதத்தில் தனது தனிப்பட்ட சாட்சியை எழுதி, கூட்டத்திற்குக் கொண்டு வந்து, இறுதியில் என்னிடம் கொடுக்கலாம். தேவன் எவ்வாறு தங்கள் வாழ்க்கையை மாற்றுகிறார் என்பதைப் பற்றி நன்றியோடு அதில் எழுதியிருப்பார்கள்.

திருச்சபை உறுப்பினர்கள் சிலரும் அந்தப் பெண்களைச் சந்தித்து, வார இறுதி நாட்களில் அவர்களுக்கு வேதப்பாடங்களை நடத்துகிறார்கள். ஆனால் கண்ணாடிக்கு பின்னால் இருந்துதான் அந்தப் பெண்களைச் சந்திக்கமுடியும். என்னைப் போல அவர்களை உள்ளே அனுமதிக்கவில்லை. எப்படியிருந்தாலும் நல்ல பலனைக் காணமுடிகிறது. பல பெண்கள் இயேசுவுக்கு தங்கள் வாழ்க்கையை ஒப்புக்கொடுத்துள்ளனர்; மேலும் அவர்களது உறவினர்களையும் தொடர்புகொண்டுள்ளோம்.