---
title:  முன்பு சொந்த இச்சைகளால் வஞ்சிக்கப்பட்டிருத்தல்
date:   17/07/2023
---

‘அவர்களுக்குள்ளே (கீழ்ப்படியாதவர்கள்) நாமெல்லாரும் முற்காலத்திலே நமது மாம்ச இச்சையின்படியே நடந்து, நமது மாம்சமும் மனசும் விரும்பினவைகளைச் செய்து, சுபாவத்தினாலே மற்றவர்களைப்போலக் கோபாக்கினையின் பிள்ளைகளாயிருந்தோம்’. எபே 2:3.

தேவனுடைய தலையீடு இல்லையென்றால், மனித வாழ்க்கையில் எபேசியர் 2:2 சொல்கிற வெளிப்புற வல்லமைகள்மட்டுமல்ல, உட்புற இயல்புகளும் ஆதிக்கம் செலுத்தும்; அதாவது, ‘நமது மாம்ச இச்சை, நமது மாம்சமும் மனசும் விரும் (புகிறவைகள்)’. எபே 2:3; யாக் 1:14,15; 1பேதுரு 1:14.

`எபேசிய விசுவாசிகள் ஒரு காலத்தில் ‘சுபாவத்தினாலே மற்றவர்களைப் போலக் கோபாக்கினையின் பிள்ளைகளாயிருந்தார்கள்’ என்று என்ன அர்த்தத்தில் பவுல் கூறுகிறார்? எபே 2:3. ஒப்பிடவும்: எபே 5:6.`

இரட்சிப்பை இழந்த தற்போதைய வாழ்க்கையே பயங்கரமாக இருக்கும், அதன் கடைசிக்கால விளைவுகள் அதைவிடப் பயங்கரமானவை. மனிதர்கள், ‘சுபாவத்தினாலே மற்றவர்களைப்போலக் கோபாக்கினையின் பிள்ளைகளாக’ இருப்பதால், முடிவுக்காலத்தில் தேவனால் தண்டனைத் தீர்ப்பைப் பெறுகிற அபாயத்தில் இருக்கிறார்கள். எபே 2:3.

‘சுபாவத்தினாலே கோபாக்கினையின் பிள்ளைகள்’ என்பது மற்றொரு பயங்கர யதார்த்தத்தையும் சுட்டிக்காட்டுகிறது. நாம் தேவசாயலை உடையவர்களாக இருந்தாலும், நமக்குள் மோசமான ஒன்று ஆழமாக இருக்கிறது. எனவே, கிறிஸ்தவ வாழ்க்கை என்பது ஒன்றிரண்டு கெட்ட பழக்கங்கள்மேல் வெற்றி பெறுவதோ, தற்போது அச்சுறுத்திவருக்கிற ‘அக்கிரமங்களையும் பாவங்களையும்’ மேற்கொள்வதோ அல்ல. எபே 2:1. நாம் நம் பாவங்களோடு அல்ல; நம் பாவத்தன்மையோடு போராடுகிறோம். நாம் தேவனுக்கு எதிராகக் கலகம்செய்கிறவர்களாகவும், நம்மையே அழிக்கிற இயல்புடையவர்களாகவும் இருக்கிறோம். மனிதர்கள் இயல்பாகவே சாத்தானின் கட்டளைகளையும் (எபே 2:2) தங்கள் பாவமான ஆசைகளையும் (எபே 2:3) பின்பற்றி, தங்களைத் தாங்களே அழித்துக்கொள்ளும் பாவநடத்தைச் சுழற்சியில் சிக்கியிருக்கிறார்கள். விசுவாசிகள் ஒருகாலத்தில் ‘சுபாவத்தினாலே கோபாக்கினையின் பிள்ளைகளாயிருந்தார்கள்’.

பவுல் இறந்தகாலத்தில் பேசுகிறார். நாம் ‘சுபாவத்தினாலே கோபாக்கினையின் பிள்ளைகளாயிருந்தோம்’. எபே 2:3. அதற்காக தீமைக்கேதுவான இயல்பு விசுவாசிகளிடம் இருக் காது என்று அர்த்தமல்ல. பாவ இயல்பிலிருந்து உருவாகிற பாவச்செயல்கள் கிறிஸ்தவர்களை எப்போதுமே அச்சுறுத்தக்கூடும் என்பதைச் சுட்டிக்காட்ட நிருபத்தில் கணிசமான பகுதியை ஒதுக்கியிருக்கிறார். எபே 4:17-5:21. எனவே, இந்தப் ‘பழைய மனுஷன்’ இனியும் விசுவாசிகளை ஆதிக்கம்செலுத்த வேண்டிய அவசியமில்லை; கிறிஸ்துவின் வல்லமையால் ‘பழைய மனுஷனை களைந்துபோட்டு’ ‘மெய்யான நீதியிலும் பரிசுத்தத்திலும் தேவனுடைய சாயலாக சிருஷ்டிக்கப்பட்ட புதிய மனுஷனைத் தரித்துக்கொள்ளமுடியும்’. எபே 4:22-24.

`இயேசுவுக்கு நம்மை ஒப்படைத்த பிறகும், நம் சொந்த இயல்பில் வெளிப்படுகிற சீர்கேடுகளை அனுபவிக்காதவர் இருக்கமுடியுமா? வாழ்வின் ஒவ்வொரு கணமும் நாம் அவரைப்பற்றிக் கொள்வது எவ்வளவு முக்கியம் என்பதைப்பற்றி இது நமக்குச் சுட்டிக்காட்டுவது என்ன?`