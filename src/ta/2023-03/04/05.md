---
title:  இப்போது கிருபையால் நித்திய ஆசீர்வாதம்
date:   19/07/2023
---

`எபே 1:3, 4 சொல்கிற தேவனுடைய இரட்சிப்பின் திட்டத்தையும், எபே 2:7 சொல்கிற அத்திட்டத்தின் நித்திய விளைவுகளையும் ஒப்பிடுங்கள். தேவனுடைய ‘இரட்சிப்புத் திட்டத்தின்’ அத்தியாவசிய அம்சங்களும் நோக்கங்களும் யாவை?`

வாழ்க்கையின் ஒரு கட்டத்திலிருந்து மற்றொரு கட்டத்திற்கு மாறும்போது, விழாநடத்திக் கொண்டாடுகிறோம். உதாரணத்திற்கு, பட்டமளிப்பு விழா. விசுவாசிகளாகிய நாம், சுவிசேஷத்தில் அடங்கிய ஆழமான சத்தியத்தைப் புரிந்துகொள்ள வேண்டும்; அதாவது, கிருபையில் நாம் பட்டம்பெறவே முடியாது. கிருபையில் முனைவர் பட்டம்பெற்றதாக கொண்டாடவும் முடியாது; இனிமேல் அது தேவையில்லை என்கிற அளவுக்கு வளரவும் முடியாது.

பவுல் இந்த உண்மையை எபே 2:7 இல் உறுதிப்படுத்துகிறார்; அது படிப்படியாக நிகழ்கிற விதத்தை விவரிக்கிறார். தேவன் நம்மை மீட்பதற்காக முன்பு கிறிஸ்துவில் செயல்பட்டதாகவும், இப்போது அவருடைய குமாரனாகிய இயேசு கிறிஸ்துவின் உயிர்த்தெழுதல், பரலோகம் செல்லுதல், உயர்த்தப்படுதல் ஆகியவற்றில் நாம் பங்கேற்றிருப்பதாகவும் கூறுகிறார். எபே 2:4-6. ஆனாலும் கிருபை நிறைந்த கடந்த காலத்தோடும், இரக்கம் நிறைந்த நிகழ்காலத்தோடும் தேவ திட்டம் முடிவடைவதில்லை. உலகத்தோற்றத்திற்கு முன்னரே தேவனுடைய ஆலோசனைப்படி போடப்பட்ட தேவ திட்டமானது எதிர்காலத்தையும் உள்ளடக்கியது. எபே 1:4. ‘வருங்காலங்கள்’ அனைத்தையும் உள்ளடக்கியது. எபே 2:6 அவருடைய முற்கால, தற்கால செயல்களுக்கு கிருபையே அடிப்படை நியதியாக இருப்பது போல, நித்திய எதிர்காலத்திற்கான அவரது திட்டமும் அதே நியதியை அடிப்படையாகக் கொண்டுள்ளது. ‘கிறிஸ்து இயேசுவுக்குள் அவர் நம்மிடத்தில் வைத்த தயவினாலே, தம்முடைய கிருபையின் மகா மேன்மையான ஐசுவரியத்தை’ ‘வருங்காலங்களில்’ விளங்கச்செய்வதற்கு அவர் காத்திருக்கிறார். எபே 2:6.

தேவனுடைய கிருபையை அளவற்ற பொக்கிஷமாக பவுல் கருதுகிறார். எபே 1:7; 3:8. அதிலிருந்து எடுத்து, எந்தத் தேவையையும் விசுவாசிகள் பூர்த்தி செய்யலாம். நம்மேல் தேவன் காட்டுகிற இந்த அளவற்ற தயவானது, காலங்களால் அழியாத, சொல்லச்சொல்லத் திகட்டாத, உலகளாவிய கிருபையின் வெளிப்பாடு ஆகும்.

‘‘மனிதர்களுக்கும் தேவதூதர்களுக்கும் தேவனை வெளிப்படுத்தவே பூமிக்கு இயேசு வந்தார். பூமியில் பிறந்த அவருடைய பிள்ளைகளுக்காகமட்டும் இந்த வெளிப்பாடு கொடுக்கப்படவில்லை. நமது சிறிய உலகம் நம் பிரபஞ்சத்தின் பாடப்புத்தகம். தேவகிருபையின் அற்புத நோக்கம், தேவன்பின் மீட்பின் இரகசியம் ஆகியவற்றை ‘உற்றுப்பார்க்க தேவதூதரும் ஆசையாயிருக்கிறார்கள்’; முடிவில்லாத யுகங்களாக அது அவர்களது ஆராய்ச்சியாக இருக்கும். மீட்கப்பட்டவர்களுக்கும் விழுந்துபோகாதவர்களுக்கும் கிறிஸ்துவின் சிலுவையே தங்கள் ஆராய்ச்சியும் பாடலுமாக இருக்கும். இயேசுவின் முகத்தில் பிரகாசிக்கும் மகிமை தன்னையே தியாகம் செய்த அன்பின் மகிமை எனக் காணப்படும்’’.–Ellen G. White, The Desire of Ages, pp. 19, 20.