---
title:  இப்போது தேவனால் இரட்சிக்கப்படுதல்
date:   20/07/2023
---

`எபே 2:1-10 ஐ மீண்டும் வாசியுங்கள்; பவுல் சொல்கிற முடிவுக் கருத்து என்ன?`

எபே 2:1-3 இல், எபேசு விசுவாசிகளின் இரட்சிப்பு அவர்களின் நல் நடத்தை அல்லது நற்குணத்தால் கிடைக்கவில்லை என்று பவுல் ஆவணப்படுத்துகிறார். துவக்கத்தில் ஆவிக்குரியரீதியாக மரித்தவர்களாக இருந்தார்கள். அவர்களில் ஜீவனுக்கான எந்த அறிகுறியும் இல்லை. எபே 2:1. பாவம் அவர்களை முற்றிலும் வென்றிருந்தது. எபே 2:1. அவர்கள் தனியாக முயற்சி எதுவும் எடுக்க வில்லை; சாத்தானாலும், தங்கள் மோசமான இச்சைகளாலும், மனதின் வஞ்சகங்களாலும் வழிநடத்தப்பட்டார்கள். எபே 2:2-3.

ஆவிக்குரிய வாழ்வோ நல்லொழுக்கமோ இல்லாமல், மிகவும் மோசமான நிலையில் இருந்தார்கள்; அது அவர்களுக்கே தெரியாது. மற்ற எல்லா மனிதர்களையும் போலவே, மெய்யான தேவனுக்கு எதிரிகளாகச் செயல்பட்டு, தேவ நியாயத்தீர்ப்பும் நித்திய அழிவும் கிடைக்கப்போகிற நாளைநோக்கிச் சென்று கொண்டிருந்தார்கள். அவர்கள் ‘மற்றவர்களைப் போலக் கோபாக்கினையின் பிள்ளைகளாக’ இருந்தார்கள். எபே 2:3.

இரட்சிப்பு அவர்களுடைய சொந்த குணங்களின் அடிப்படையில் கிடைக்காமல், விவரிக்கமுடியாத தேவ அன்பின் அடிப்படையில் கிடைத்தது; அந்த அன்பு யார்மேல் காட்டப்பட்டதோ, அதற்கு அவருடைய நற்தகுதியும் காரணம் இல்லை. இயேசு கிறிஸ்துவுக்குள்ளாக தேவன் அன்போடும் இரக்கத்தோடும் அவர்களுக்காகச் செயல்படுகிறார்; ஆவிக்குரிய மரணத்திலிருந்து உயிர்த்தெழுப்புகிறார். எபே 2:4. தேவன் தலையிட்டிருப்பதால் அவர்கள் இயேசுவின் பாதையைப் பின்பற்றுகிற அற்புதமான பயணத்தை அனுபவிக்கிறார்கள். முற்றி லும் ஆவிக்குரிய நிலையில் மரித்தவர்களாக, கொடிய அடிமைத்தனத்தில் இருந்தவர்கள், உயிர்த்தெழுப்பப்பட்டு, ‘உன்னதங்களுக்கு’ அனுப்பப்பட்டு, கிறிஸ்துவுடன் பிரபஞ்ச சிங்காசனத்தில் உட்காரவைக்கப்படுகிறார்கள். எபே 2:5,6. மின்னல்போன்ற இந்தத் தெய்வீகத் தலையீடு, ஒரு தற்காலிக நிகழ்வு அல்ல. இது உண்மையிலேயே நம்மோடு தங்கியிருக்கிற வல்லமை; இது நித்திய ஆற்றலுடையது; ஏனென்றால் தேவன் தம்முடைய கிருபையை கிறிஸ்து இயேசுவில் நித்திய காலமும் அவர்களுக்கு வெளிப்படுத்த விரும்புகிறார். எபே 2:7.

எபே 2:1-10 முடிவில், (எபே 2:8-10) மீண்டும் இந்த அடிப்படைக் கருத்தை நினைவூட்டுகிறார்; ‘விசுவாசிகளின் இரட்சிப்பு தேவனுடைய கிரியையால் கிடைக்கிறது; மனிதரால் அல்ல’ என்கிற கருத்து மனதில் ஆழமாகப் பதியவேண்டுமென ஆசைப்படுகிறார். இரட்சிப்பு நம்மிலிருந்து உருவானது அல்ல, மாறாக தேவனுடைய ஈவு. தாங்களே அதைத் துவக்கியதாக எந்த மனிதரும் பெருமைபாராட்ட முடியாது. எபே 2:8,9. விசுவாசிகள் தேவ கிருபையில் நின்று, அதை வெளிப்படுத்த வேண்டும்; அவர் கிருபையைமட்டுமே வெளிப்படுத்த வேண்டும். நாம் ‘கிறிஸ்து இயேசுவுக்குள்’ சிருஷ்டிக்கப்பட்ட அவ ருடைய கைக்கிரியைகள். எபே 2:10.

`நம்முடைய இரட்சிப்பு தேவனிடமிருந்து வருகிறது; நம் சொந்த மதிப்பாலோ, முயற்சியாலோ கிடைக்கவில்லை. இதைப் புரிந்துகொள்வது ஏன் மிகவும் முக்கியமானது?`