---
title:  மிஷன் கதை
date:   21/07/2023
---

### ரஷ்யாவில் பயங்கர அனுபவம்: பகுதி 1

ஆண்ட்ரூ மெக்செஸ்னி

ரஷ்ய குடியரசின் பாஷ்கார்டொஸ்தானில் இயற்கைக்கு அப்பாற்பட்டவிஷயங்கள் குறித்த படிப்பில் சேர விண்ணப்பித்த பிறகு, 16 வயதான அல்மிராவுக்கு வீட்டில் அசாதாரண நிகழ்வுகள் நடக்கத் தொடங்கின.

அது 1992ம் வருடம். அதற்கு முந்தின வருடம்தான் சோவியத் யூனியன் உடைந்திருந்தது; முன்பு தடைசெய்யப்பட்டிருந்த ஒரு மதத்தில் மக்கள் ஆர்வம்காட்ட ஆரம்பித்தார்கள். மாஸ்கோவைச் சேர்ந்த இரண்டு ரஷ்யர்கள், சிபாய் நகரில் உள்ள அல்மிராவின் பள்ளிக்கு வந்து, புலனுணர்வுக்கு அப்பாற்பட்ட விஷயங்களை உணர்வது குறித்துப் படிக்கிற, பாடத்திட்டத்திற்கு அப்பாற்பட்ட படிப்புகளை வழங்குவதாகச் சொன்னார்கள்.

அல்மிராவின் பெற்றோர் அல்மிராவை அதில் சேரவிடாமல் தடை செய்தனர்.
ஆனாலும் அந்த ரஷ்ய ஆசிரியர்கள், அதைப் படிப்பதால் நோய்களைக் குணமாக்கலாம், பல இரகசியங்களை அறியலாம் என்று உறுதியளித்தனர். அம்மா சில காலமாக தலைவலியால் அவதிப்பட்டார்; அல்மிரா அவருக்கு உதவ விரும்பினாள். எனவே, ரகசியமாக அந்தப் படிப்புகளில் கலந்துகொண்டாள். கண்ணுக்குத் தெரியாத நல்ல மற்றும் தீய சக்திகள் அவளைச் சூழந்திருந்ததாகவும், அவற்றை அடக்கிவிட்டால் அற்புதங்களைச் செய்ய முடியும் என்றும் சொல்லிக்கொடுத்தார்கள்.

வீட்டில் தனியாக, தான் கற்றுக்கொண்டதை செய்துபார்க்க முயன்றாள். தன் வீட்டில் கண்ணுக்குத் தெரியாத சக்திகளுடன் ஒருதலைப்பட்சமாகப் பேசினாள்; அவற்றை தான் கடுப்படுத்த விரும்புவதாகச் சொன்னாள்.

அன்று இரவு, படுக்கைக்குச் செல்வதற்காக விளக்கை அணைத்தபோது, அவள் அறையில் யாரோ இருப்பதுபோல உணர்ந்தாள். சிறிது நேரம் கழித்து, பகல் நேரத்தில் அவள் வீட்டில் தனியாக இருந்தபோது அது தன்னை வெளிகாட்டியது. சில நேரங்களில் ஜன்னல் வழியாக ஒரு நிழல் ஓடுவதுபோலத் தெரிந்தது. அவள் பயப்படவில்லை. தான் வலிமையாக இருப்பதாகவும், கண்ணுக்குத் தெரியாத சக்திகளைக் கட்டுப்படுத்துகிற நிலைக்குச் சென்று கொண்டிருப்பதாகவும் நம்பினாள். நேரம் செல்ல செல்ல, அந்த சக்தி தன்னைவிட வலிமையானது என்பதை உணர்ந்தாள்; வருத்தமாக இருந்தது.

பயந்து போனவள்; இரவில் தூங்கச் செல்வதற்குமுன் விளக்குகளை அணைப்பதை நிறுத்தினாள். தூங்கவே பயந்தாள். அப்படியே தூங்கினாலும், பயங்கரமான கனவுகள் வந்தன. விரக்தியில், அல்மிரா அம்மாவை தன்னுடன் தூங்கச் சொன்னாள். ஆனால் ஒரு சில நாட்களுக்குப் பிறகு அம்மா மறுத்துவிட்டார். தனக்கும் இரவில் கனவுகள் வருவதாகச் சொன்னாள்.
அடுத்த ஆறு மாதங்கள், அல்மிராவின் வாழ்க்கை தலைகீழாக மாறியது. படிப்புத் தரம் குறைந்தது; ஆசிரியர்களோடும், நண்பர்களோடும், பெற்றோரோடும் பிரச்சனைகள் ஏற்பட்டது. பயத்தால் நடுங்க ஆரம்பித்தாள்.

அல்மிரா பற்றி அடுத்த வாரம் கூடுதலாகப் படிக்கவும்.