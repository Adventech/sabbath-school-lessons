---
title:  சாத்தானால் வஞ்சிக்கப்பட்டு, மரித்தநிலை
date:   16/07/2023
---

`எபேசியர் 2:1-10 இல், இயேசு நமக்காகச் செய்திருப்பதுபற்றி என்ன முக்கியக் கருத்தை பவுல் வலியுறுத்துகிறார்?`

கிறிஸ்தவர்களுக்கு தரப்பட்டுள்ள இரட்சிப்புகுறித்து பவுல் விவரிக்கிறார். எபே 1:3-14,15-23. மேலும், எபேசு விசுவாசிகளின் அனுபவத்தை சுருக்கமாகச் சொல்கிறார். எபே 1:13. எபே 2:1-10 இல், அவர்களுடைய மனமாற்ற அனுபவத்தை பவுல் இன்னும் விரிவாகக் கூறுகிறார். அவர்களுடைய கடந்தகாலப் பாவ அனுபவத்தை தேவனுடைய இரட்சண்ய ஆசீர்வாதங்களுடன் ஒப்பிடுகிறார். எபே 2:1-3. கிறிஸ்துவின் உயிர்த்தெழுதலிலும் பரமேறுதலிலும் உயர்த்தப்படுதலிலும் பங்கேற்பதென்று அதைச் சித்தரிக்கிறார். எபே 2:4-7. அந்த இரட்சிப்புக்கு அடிப்படையாக கிருபையும், தேவனுடைய சிருஷ்டிப்புத் திறனும் இருப்பதாகக் காட்டுகிறார் எபே 2:8-10.

அந்த மூன்று பகுதிகளையும் எபே 2:5இலுள்ள வார்த்தைகளில் தெளிவாகச் சுருக்கிச் சொல்கிறார்: 1) ‘அக்கிரமங்களில் மரித்தவர்களாயிருந்(தோம்)’; 2) தேவன் ‘நம்மைக் கிறிஸ்துவுடனேகூட உயிர்ப்பித்தார்’; 3) ‘கிருபையினாலே இரட்சிக்கப்பட்டீர்கள்’.

எபேசியர் 2:1, 2 இல், மனமாற்றத்திற்கு முன் எபேசு விசுவாசிகளிடம் காணப்பட்ட மோசமான நிலையை பவுல் சுட்டிக்காட்டுகிறார். ஆவிக்குரிய ரீதியில்  மரித்தவர்களாயிருந்தார்கள்; அக்கிரமங்களையும் பாவங்களையும் செய்துவந்தார்கள். எபே 2:1. சாத்தானுக்கு அடிமைப்பட்டிருந்தார்கள். எபே 2:2. அப்போது உயிரோடிருந்தவர்களுக்கு பவுல் எழுதுவதால், அவர்கள் முன்பு ‘மரித்தவர்களாக’ இருந்தார்களென உருவகமாகச் சொல்லுகிறார். எபே 5:14. ஆனாலும், வாழ்க்கையின் ஆதாரமான தேவனிடமிருந்து முன்பு பிரிக்கப்பட்ட நிலையில் இருந்ததால், உண்மையிலேயே வருந்தத்தக்க நிலையில் இருந்திருக்கிறார்கள். கொலோ 2:13; ரோமர் 5:17; 6:23. 

எபேசு விசுவாசிகளின் கடந்தகால வாழ்க்கையில், இரண்டு வெளிப்புற வல்லமைகள் ஆதிக்கம்செலுத்தினதைக் காட்டுகிறார். அவற்றில் முதல் வல்லமை ‘இவ்வுலக வழக்கம்’ எபே 2:2.எபேசு சமூகம்முழுவதிலும் காணப்பட்ட பழக்க வழக்கங்களும் நடத்தைகளும் தேவனுக்கு எதிராகக் கலகம்செய்கிற அளவுக்கு மனித வாழ்க்கையை மாற்றியிருந்தன.

அவர்களுடைய கடந்தகால வாழ்க்கையில் ஆதிக்கம்செலுத்தின இரண்டாவது வல்லமை சாத்தான்; அவனை இருவிதங்களில் விவரிக்கிறார். அவன், ‘ஆகாயத்து அதிகாரப் பிரபு’ எபே 2:2. தீயவல்லமைகள் உட்பட இயற்கைக்கு அப்பாற்பட்ட சக்திகளின் குடியிருப்பை ‘ஆகாயம்’ (அல்லது ‘உன்னதங்கள்’) என்கிறார். அவன், ‘கீழ்ப்படியாமையின் பிள்ளைகளிடத்தில் இப்பொழுது கிரியை செய்கிற ஆவியாக’ இருப்பதால், பூமியில் மும்முரமாகச் செயல்பட்டுவருகிறான். எபே 2:2. ஒப்பிடவும்: எபே 1:3; 3:10; 6:12.

`மாபெரும் போராட்டத்தின் யதார்த்தம்பற்றி இந்த வசனங்கள் போதிப்பது என்ன? அதேநேரம், இயேசு வெற்றிபெற்றிருக்கிறார் என்பதையும், அவர் வெற்றியில் நாம் பங்குபெறலாம் என்பதையும் அறிவதால் நாம் என்ன நம்பிக்கையும் ஆறுதலும் பெறலாம்?`