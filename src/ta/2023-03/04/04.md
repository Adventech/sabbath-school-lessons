---
title:  கிறிஸ்துவுடன் உயிர்ப்பித்து, பரமேற்றி, உன்னதங்களில் உட்காரவைத்தல்
date:   18/07/2023
---

‘தேவனோ இரக்கத்தில் ஐசுவரியமுள்ளவராய் நம்மில் அன்புகூர்ந்த தம்முடைய மிகுந்த அன்பினாலே’. எபே 2:4. இங்கே, ‘தேவனோ’ என்கிற ஒரே வார்த்தையை வைத்து, விசுவாசிகளின் கடந்தகால வருத்தகரமான வாழ்க்கை (எபே 2:1-3), புதியதும் நம்பிக்கைநிறைந்ததுமான அனுபவமாக மாறி, அவர்களை விசுவாசிகளாக மாற்றியதை பவுல் சுட்டிக்காட்டுகிறார். எபே 2:4-10.

`கிறிஸ்துவோடு உயிர்த்தெழுந்து, பரமேறி, உயர்த்தப்படுகிற அனுபவத்தில் விசுவாசிகள் எவ்வாறு பங்கேற்கிறார்கள்? இது எப்போது நிகழ்கிறது? எபே 2:6,7.`

எபேசியர் நிருபமானது கிறிஸ்துவோடு விசுவாசிகள் ஒருங்கிணைந்திருப்பதை வலியுறுத்துகிற, முற்றிலும் கிறிஸ்து நிறைந்த நிருபமெனப் பார்த்தோம். எபே 2:5,7இல், இந்தக் கருத்தை மேலும் விளக்குகிற வகையில் மூன்று கூட்டு வினைச்சொற்களைப் பயன்படுத்துகிறார்; மேசியாவாகிய இயேசுவை மையமாகக் கொண்ட இரட்சிப்பின் முக்கிய வரலாற்று நிகழ்வுகளில் தேவன் தம் முயற்சியால் விசுவாசிகளைப் பங்கேற்க வைத்திருக்கிற ஆச்சரிய உண்மையை வெளிப்படுத்துகிறார்.

விசுவாசிகள் (1) கிறிஸ்துவோடுகூட உயிர்த்தெழுந்தனர்; (2) கிறிஸ்துவோடு கூட பரமேறினர்; (3) ‘உன்னதங்களில்’ கிறிஸ்துவோடுகூட உட்கார்ந்திருக்கிறார்கள்; அதாவது, பிரபஞ்சத்தின் சிங்காசனத்தில் கிறிஸ்துவோடுகூட ‘உட்கார்ந்திருக்கிறார்கள்’. அவர்கள் இயேசுவோடு உயர்த்தப்பட்டிருக்கிறார்கள்.

பவுலுடைய வாதத்தின் மெய்யான அர்த்தத்தைப் புரிந்துகொள்ள, எபே 1:19 -23ஐ வாசியுங்கள். அங்கே, கிறிஸ்து உயிர்த்தெழுந்து, பரலோகத்திற்குச் சென்று, உயர்த்தப்பட்டதால் முன்பு விசுவாசிகளின் வாழ்க்கையை ஆக்கிரமித்திருந்த சகல தீயவல்லமைகள் மேலும், ஆவிக்குரிய வல்லமைகள்மேலும் அவர் வெற்றி பெற்றதாக வசனங்கள் சொல்லுகின்றன. இன்னும் மனிதர்களை அச்சுறுத்துகிற இந்த வல்லமைகளை இயேசு உயிர்த்தெழுந்து, பரலோகத்திற்குச் சென்று, உயர்த்தப்பட்டதால் முற்றிலும் வென்றுவிட்டார். பிரபஞ்சத்தில் மாற்றம் ஏற்பட்டருக்கிறது. எதார்த்தம் மாறியிருக்கிறது. விசுவாசிகள் இந்நிகழ்வுகளைப் பார்க்கிற வெறும் பார்வையாளர்களாக இருக்கமுடியாது; அவர்கள் தனிப்பட்ட விதத்தில் நெருக்கமாக அதில் ஈடுபட்டுள்ளார்கள். நாம் இயேசுவோடு கூட உயிர்த்தெழுந்து, பரலோகம் சென்று, உயர்த்தப்பட்டிருக்கிறோம் என்பது புதிய சாத்தியக்கூறுகளைத் திறந்திருக்கிறது. பிசாசு ஆதிக்கம் செலுத்திவந்த வாழ்க்கையிலிருந்து விலகுவதால், ஆவிக்குரிய நிறைவும் கிறிஸ்துவில் பூரணமும் உள்ள வாழ்க்கையைச் சுதந்தரிக்க உரிமை பெற்றிருக்கிறோம். 2தீமோ 1:7.

`‘தேவன் நமக்குப் பயமுள்ள ஆவியைக் கொடாமல், பலமும் அன்பும் தெளிந்த புத்தியுமுள்ள ஆவியையே கொடுத்திருக்கிறார்’. 2தீமோ 1:7. பவுல் இங்குச் சொல்வதைப் புரிந்துகொள்ள இன்று நாம் ஆராய்ந்த வசனங்கள் எவ்வாறு உதவுகின்றன?`