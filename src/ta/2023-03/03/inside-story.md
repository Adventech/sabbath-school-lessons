---
title:  மிஷன் கதை
date:   14/07/2023
---

### மூன்று புத்தகங்கள், ஒரு பதில்

ஜான் பிராட்ஷா

சிறுவயதில், பதில் காணமுடியாத பல கேள்விகள் இருந்தன. ஏன் ஒரு பாதிரியாரிடம் என் பாவங்களை அறிக்கையிடவேண்டும்? ஜெபத்தை இயேசு கேட்கும்போது நான் ஏன் புனிதர்களிடம் ஜெபிக்கவேண்டும்? மக்களை தேவன் நரகத்தில் என்றென்றும் எரிப்பாரா?

ஆலயம் செல்வது எனக்குப் பிடித்திருந்தது; இயேசுவை விசுவாசிப்பதும் மகிழ்ச்சியாக இருந்தது. ஆனால் ஆலயம் சென்றதால் என் கேள்விகளுக்குப் பதில் கிடைத்துவிடவில்லை.

எனக்கு 16 வயதாக இருந்தபோது, ஒரு மூத்த சகோதரர் ஒரு புத்தகத்தைக் கொடுத்தார். அவர் வேறொரு சபையில் சேர்ந்திருந்தார்; அங்கே சனிக்கிழமைகளில் ஆராதனை செய்தார்களாம், விநோதமாக இருந்தது! அவர் சந்தோஷமாக இருந்ததால், அந்தப் புத்தகத்தை வாசிப்பது சந்தோஷமாக இருக்கும் என்று நம்பினேன். ஆனால் முன்னுரைக்குமேல் என்னால் வாசிக்க முடியவில்லை.

பல வருடங்களுக்குப் பிறகு, அதை வாசித்து, முடத்துவிட்டேனா என்று என்னிடம் கேட்டார். நான் இல்லை என்றபோது, வேறொரு பிரதியை என்னிடம் கொடுத்தார். அந்தப் புத்தகத்தை முதலாம் பக்கத்திலிருந்து வாசிக்க ஆரம்பித்தேன். முதல் பக்கத்தின் பெரும் பகுதியை வாசித்தேன்; அவ்வளவுதான். அதை பிறகு வாசிக்கலாம் என்று வைத்துவிட்டேன். ஆனால் வாசிக்கவே இல்லை.

பல வருடங்கள் கடந்தன. எனது சொந்த நாடான நியூசிலாந்தை விட்டு வெளியேறி இங்கிலாந்தில் வசித்து வந்தேன். தேவனோடு அர்த்தமுள்ள ஓர் உறவைக் காணவேண்டும் என்று ஆசைப்பட்டு, அயர்லாந்திற்குச் சென்றிருந்தபோது, ஆலயத்திற்குச் சென்றேன். அந்த ஆலயத்திலிருந்து கிளம்பியபோது,’இனி ஆலயத்திற்கே செல்லப்போவதில்லை!" என்று தேவனிடம் சொன்னேன்.

லண்டன் திரும்பியபோது, எனக்காக ஒரு பொட்டலம் காத்திருந்தது. என் சகோதரர் இரண்டு முறை எனக்குக் கொடுத்திருந்த புத்தகம் எங்கே கிடைக்கும் என்று அவரிடம் கேட்டேன். ஏனென்றால் பல புத்தகக் கடைகளில் தேடியும் அதைக் கண்டுபிடிக்க முடியவில்லை. ஆனால் எனக்கு வந்திருந்த பொட்டலத்தில், அந்தப் புத்தகத்தின் மூன்றாவது பிரதி இருந்தது. என் வாழ்க்கையை மாற்றவிருந்த அந்தப் புத்தகம் ‘மாபெரும் போராட்டம்’. இந்த முறை புத்தகத்தின் நடுப்பகுதியிலிருந்து வாசிக்க ஆரம்பித்தேன்; இறுதி வரை வாசித்தபிறகு, மீண்டும் முதல் பக்கத்திற்குச் சென்று வாசிக்காமல் விட்ட பகுதிகளை வாசித்தேன். அந்தப் புத்தகத்தில் தேவ வார்த்தையை மிகவும் ஆற்றலோடுஉணரமுடிந்தது; வேதாகமத்தின் தீர்க்கதரிசனங்களை ஆழமாகப் பேசியதோடு, தேவனோடு என்னை அதிகமாக இணைக்கவும் அந்தப் புத்தகம் உதவியது. அதிலிருந்த விலாசத்தைத் தொடர்புகொண்டபோது, லண்டனிலிருந்த ஒரு ஆலயத்தோடு என்னை இணைத்துவிடார்கள்.

இன்றும் மாபெரும் போராட்டம் புத்தகத்தை வாசிக்கிறேன்; இரட்சிப்பின் திட்டம் பற்றி புதிதாக அறிந்து கொள்கிறேன்; புதிதாக ஆசீர்வாதங்களும் கிடைக்கின்றன. வேதாகமத்தை தவிர, அப் புத்தகம்போல அதிக தாக்கத்தை ஏற்படுத்திய புத்தகம் எதுவுமில்லை.