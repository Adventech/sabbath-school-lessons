---
title:  இயேசுவும், சகலமும், அவரது சபையும்
date:   13/07/2023
---

இயேசு உயர்த்தப்பட்டது சம்பந்தப்பட்ட ஒரு தீர்க்கதரிசனமாக சங்கீதம் 110:1 இருப்பதை ஆதிக்கிறிஸ்தவர்கள் அறிந்திருந்தார்கள்: ‘ கர்த்தர் என் ஆண்டவரை நோக்கி:நான் உம்முடைய சத்துருக்களை உமக்குப் பாதபடியாக்கிப் போடும்வரைக்கும், நீர்என்னுடைய வலதுபாரிசத்தில் உட்காரும் என்றார்.’ அதே சிந்தையோடுதான், தேவன் ‘சகலத்தையும் அவருடைய பாதங்களுக்குக்’ கீழ்ப்படுத்தினார், அதாவது, ‘மனுஷகுமாரனுடைய’ பாதங்களுக்குக் கீழ்ப்படுத்தினார் என்பதையும் வாசித்தார் கள். சங் 8:6; 8:4.

பிதாவானவர் ‘சகலத்தையும் அவருடைய பாதங்களுக்குக்’ கீழ்ப்படுத்தின பிறகு, ‘சபைக்கு அவரை எல்லாவற்றிற்கும் மேலான தலையாகத் தந்தருளினார்’. எபே 1:22. ‘திருச்சபையில் உள்ள அனைத்துக்கும் அவரையே தலைவராக்கிவிட்டார்’ என்று பொது மொழிபெயர்ப்பு கூறுகிறது. ‘எல்லாவற்றிற்கும்’ என்பது அண்ட சராசரத்திலுள்ள அனைத்தையும் உள்ளடக்குகிற வார்த்தை; அதில் எபே 1:20இல் சொல்லப்படுகிற ‘வல்லமைகளையும்’ சேர்த்து பவுல் பேசுகிறார். ஆவிக்குரிய வல்லமைகள் அனைத்தும் கிறிஸ்துவின் பாதங்களுக்குக் கீழ்ப்படுத்தப்பட்டுள்ளன.

`பிரபஞ்சத்தின் சிங்காசனத்திற்கு கிறிஸ்து உயர்த்தப்பட்டுள்ளார்; பரலோகத்திலும் பூமியிலும் உள்ள சகலத்தையும் அவர் ஆட்சிசெய்கிறார்; இதனால் அவருடைய திருச்சபைக்குக் கிடைக்கிற நன்மைகள் என்ன? எபே 1:22,23.`

தீய வல்லமைகளுக்குமேல் கிறிஸ்துவுக்குள் தேவன் வெற்றிதந்தார். கிறிஸ்துவின் சரீரமாக இருந்து, தன் தேவைகள் அனைத்தையும் அவரிடம் பெறுகிற திருச்சபையும் அந்த எதிரிகளுக்கு எதிராக வெற்றிபெறுவது நிச்சயம். கிறிஸ்துவின் உயிர்த்தெழுதலிலும், அவர் பரலோகத்திற்கு உயர்த்தப்பட்டதிலும் வெளிப்பட்ட தேவ வல்லமை இப்போது அவரது திருச்சபையில் செயல்பட்டுவருகிறது. வெற்றி பெற்ற கிறிஸ்துவை தேவன் திருச்சபைக்குக் கொடுத்துள்ளார்; அவருடைய சரீரமென அழைக்கப்படுமளவிற்கு அது அவரோடு இணைந்திருக்கவேண்டும்.

விசுவாசிகளாகிய நாம் எவ்வாறு உயர்த்தப்பட்ட கிறிஸ்துவை அறிந்து கொள்ளலாம்? நம் வாழ்க்கையில் தேவ வல்லமையை அனுபவிக்கலாம்? இதற்காக எந்த வழிமுறைகளையும் உத்திகளையும் பவுல் நேரடியாகக் குறிப்பிட வில்லை. ஆனாலும் தன் ‘ஜெப அறிக்கையின்’ ஒரு பகுதியாக அந்த வேண்டுகோளை வைக்கிறார். தேவன் தனது ஜெபத்திற்குப் பதிலளிப்பாரென பவுல் நம்புகிறார். கிறிஸ்து விலும், தேவ பிரசன்னத்திலும் வெளிப்படுத்தப்பட்ட தேவ வல்லமையின் பலனை அவர் உறுதிப்படுத்துகிறார்; அது விசுவாசிகளின் வாழ்க்கையில் செயல்படவேண்டும் என்று கேட்டுக்கொள்கிறார்.

`ஜெபத்தின் வல்லமைபற்றி உங்கள் சொந்த அனுபவம் என்ன? அதாவது, பதில் அளிக்கப்பட்ட ஜெபங்களை மட்டுமல்ல, பொதுவாக ஜெபிப்பதை மனதில் வைத்து யோசியுங்கள்; ஜெபம் எவ்வாறு நம்மை தேவனிடமும், இயேசுவில் நமக்கு தரப்பட்டுள்ள வல்லமையிடமும் நெருங்கச் செய்கிறது?`