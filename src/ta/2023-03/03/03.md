---
title:  ஆவியானவர் தருகிற புரிதல்
date:   10/07/2023
---

‘இடைவிடாமல் உங்களுக்காக ஸ்தோத்திரம்பண்ணி, என் ஜெபங்களில் உங்களை நினைத்து, நம்முடைய கர்த்தராகிய இயேசுகிறிஸ்துவின் தேவனும் மகிமையின் பிதாவுமானவர் தம்மை நீங்கள் அறிந்துகொள்வதற்கான ஞானத்தையும் தெளிவையும் அளிக்கிற ஆவியை உங்களுக்குத் தந்தருளவேண்டுமென்றும், ... வேண்டிக்கொள்ளுகிறேன்’. எபே 1:16,17.

தான் ஜெபித்த சமயங்களில் தேவனுடைய சிங்காசனத்திற்குமுன்பாக ஒரு முக்கிய வேண்டுகோளை வைத்ததாக பவுல் சொல்கிறார். விசுவாசிகள் மனம் மாறின சமயத்தில் ஆவியானவர் அவர்களுடைய வாழ்க்கையில் பிரவேசித்ததாக முன்னர் சொல்லியிருந்தார். எபே 1:13,14. இப்போது, இயேசுவைக் குறித்த ஆழமான புரிதல் அவர்களுக்குத் தேவைப்படுவதாகவும், ஆவியானவர் ஒரு புதிய ஆசீர்வாதமாக அதைக் கொடுக்குமாறும் வேண்டுகிறார். தேவனை ‘அறிந்து கொள்வதற்கான ஞானம்’ என்று அதைக் குறிப்பிடுகிறார். எபே 1:17.

`எந்த மூன்று விஷயங்களில் ஆவியானவர் விசுவாசிகளுக்கு விசேஷித்த புரிதலைக் கொடுக்கவேண்டுமென பவுல் ஜெபிக்கிறார்? எபே 1:17-19.`

‘நம்மை அழைத்ததினாலே நமக்கு உண்டாயிருக்கிற நம்பிக்கை’ பற்றியும், (எபே 1:18), அவர்களுடைய இரட்சிப்பிற்காக கடந்தகாலத்தில் தேவன் செய்துள்ள செயல்கள்பற்றியும் (எபே 1:3-9, 11-13), அவர்ளுக்காக அவர் திட்டமிட்டுள்ள மகிமையான எதிர்காலம்பற்றியும் (எபே 1:10, 14) புரிதலைத் தரவேண்டுமென பவுல் ஜெபிக்கிறார்.

‘பரிசுத்தவான்களிடத்தில் தமக்கு உண்டாயிருக்கிற சுதந்தரத்தினுடைய மகிமையின் ஐசுவரியம்’ குறித்த புரிதலைத் தருமாறு ஜெபிக்கும்போது (எபே 1:18), விசுவாசிகளே சுதந்தரமென்று பழைய ஏற்பாடு சொல்கிற கருத்தை நினைவுகூருகிறார். (உபா 9:29; 32:9; சக 2:12; எபே 1:11). அவர்கள் தேவனிடமிருந்து ஒரு சுதந்தரத்தைப் பெற்றது மட்டுமல்லாமல், அவர்களே தேவனுடைய சுதந்தரமாக இருப்பதை அறிய ஆசைப்படுகிறார். மேலும் தேவனுக்கு அவர்கள் எவ்வளவு மதிப்பானவர்கள் என்பதை புரிந்துகொள்வதையும் விரும்புகிறார்.

‘விசுவாசிக்கிறவர்களாகிய நம்மிடத்திலே காண்பிக்கும் தம்முடைய வல்லமையின் மகா மேன்மையான மகத்துவம் இன்னதென்று’ அறிகிற ஆவிக்குரிய புரிதலை அருளுமாறு ஜெபிக்கும்போது (எபே 1:19), தேவ வல்லமையின் விசாலம் குறித்த புதிதான புரிதலை ஆவியானவர் கொடுக்கவும், அதை அவர்கள் அனுபவத்தில் உண்மையாக்கவும் வாஞ்சிக்கிறார். இந்த ஜெபங்களில் எல்லாம், இயேசுவில் தங்களுக்கு தரப்பட்டுள்ளதை அந்த மக்களே அனுபவித்துப் பார்க்க பவுல் ஆசைப்படுவது தெரிகிறது.

`‘விசுவாசிக்கிறவர்களாகிய நம்மிடத்திலே காண்பிக்கும் ‘தம்முடைய வல்லமையின் மகா மேன்மையான மகத்துவம் இன்னதென்பதை’ நீங்கள் எவ்வாறு சிறப்பாக அனுபவிக்கமுடியும்? அன்றாட வாழ்க்கையில் இது எவ்வாறு தெரியும்?`