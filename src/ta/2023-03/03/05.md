---
title:  எல்லா வல்லமைகளுக்கும் மேலான கிறிஸ்து
date:   12/07/2023
---

அண்டசராசரத்தின் சிங்காசனத்தில் பிதாவோடு வீற்றிருக்கிற இயேசு பரலோகத்திற்கு உயர்த்தப்பட்டதை பவுல் மகிழ்ச்சியாகப் பேசுகிறார். ‘உன்னதங்களில் (பிதாவின்) வலதுபாரிசத்தில்’ வீற்றிருக்கிறார் என்று பிதாவோடுள்ள உறவில் இயேசுவின் நிலையைச் சொல்லிவிட்டு, ‘அதிகாரங்கள்’பற்றிப்பேசுகிறார். எபே 1:21,20. இயேசு பிதாவோடு இணையாட்சியாளராக, மற்ற ‘எல்லாவற்றிற்கும்’ மேலானவராக இருக்கிறார். எபே 1:20.

`எபே 1:21; 2:2; 6:12 வசனங்களில் தீய வல்லமைகள் பற்றி பவுல் குறிப்பிடுவதை ஒப்பிடுங்கள். இந்த வல்லமைகள் பற்றி பவுல் சிரத்தையோடு பேசுவது ஏன்?`

அப் 19:11-20இல், ஸ்கேவா என்பவனுடைய ஏழு மகன்களின் சம்பவமானது, பவுலின் காலத்தில் எபேசு நகரம் மந்திரவாதத்திற்குப் பேர்பெற்றிருந்ததைக் காட்டுகிறது. ‘ஹெலனிய பகுதிகள்முழுவதிலும் மாயவித்தை நடவடிக்கைகள் பிரபலமாகக் காணப்பட்டன; ஏனென்றஆல், வாழ்க்கையின் ஒவ்வொரு பகுதியிலும் ஆவிகள் செல்வாக்கு செலுத்துவதாக எண்ணினார்கள். தீயஆவிகளையும் நல்ல ஆவிகளையும் அடையாளம் காண்பதும், ஆவிகளின் விசேஷித்த செயல்பாடுகளை அறிவதும், ஒன்றுக்கொன்றின் பெலத்தையும் அதிகாரத்தையும் அறிந்திருப்பதும் மந்திரவாதியின் வேலையென நினைத்தார்கள். அதன் மூலம், ஒருவர் தான் விரும்பியபடி ஆவிகளைக் கையாளுகிற வழிமுறைகளை (சொல்ல வேண்டிய அல்லது எழுதவேண்டிய சூத்திரங்கள், தாயத்துக்கள் போன்றவற்றை) உருவாக்கலாம், சரியான சூத்திரம் தெரிந்தால், ஆவியால் ஏற்பட்ட நோயைக் குணப்படுத்தலாம், பந்தயத்தில் வெற்றிபெறலாம் என்று நினைத்தார்கள்.–Clinton E. Arnold, Power and Magic: The Concept of Power in Ephesians, p. 18.

மந்திரங்களில் தெய்வங்ககளின் பெயர்களைப் பயன்படுத்துவது எபேசு மதவாழ்க்கையின் ஓர் அம்சமாக இருந்தது. அப் 19:13. இன்றும் சிலரிடையே அப்பழக்கம் காணப்படுகிறது. கிறிஸ்துவுக்கும் அந்த ‘அதிகாரங்களுக்கும்’ இடையேயுள்ள வித்தியாசத்தைத் தெளிவுப்படுத்த பவுல் விரும்புகிறார்: உயர்த்தப்பட்ட இயேசு ‘எல்லாத் துரைத்தனத்துக்கும், அதிகாரத்துக்கும், வல்லமைக்கும், கர்த்தத்துவத்துக்கும்’ மேலானவர். எபே 1:20.

இயேசுவின் சர்வமகத்துவத்திற்கு அப்பாற்பட்ட வல்லமை எதுவும் இல்லை என்பதை தன் வாசகர்கள் புரிந்துகொள்ளும்படிக்கு, மந்திரங்களைச் சொல்லும்போது நாமங்களின் பெயரைக் குறிப்பிடுகிற பழக்கத்தை மனதில்வைத்து, ‘எல்லா நாமத்துக்கும் மேலாய்’ அவர் நாமம் இருப்பதைச் சொல்லுகிறார். எபே 1:20. இடத்தின் பின்னணியில் பேசிவந்த பவுல் இப்போது காலத்தின் பின்னணியில், உயர்த்தப்பட்ட இயேசுவின் ஆளுகைக்கு காலவரம்பே இல்லையென்கிறார். எல்லா அதிகாரங்களுக்கும் மேலான அவருடைய ஆட்சி ‘இம்மையில்மாத்திரமல்ல மறுமையிலும் பேர்பெற்றிருக்கும்’ என்கிறார். எபே 1:20.


`இதே தீய சக்திகள் இன்று எவ்வாறெல்லாம் வெளிப்படுகின்றன? அவற்றில் எதிலும் நாம் சிக்கிக்கொள்ளாமல் இருக்க என்ன செய்யலாம்?`