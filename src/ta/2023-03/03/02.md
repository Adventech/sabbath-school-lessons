---
title:  ஜெபித்தலும் ஸ்தோத்தரித்தலும்
date:   09/07/2023
---

எபேசு விசுவாசிகள் இயேசுவின் மீதான விசுவாசத்திலும், ஒருவருக்கொருவர் அன்பிலும் வளருகிற செய்தியைக் கேட்டு (ஒருவேளைதீகிக்குச் சொல்லியிருக்கலாம். எபே 6:21,22), ஊக்கமடைந்து, அவர்களுக்காக ஜெபிப்பதாகக் கூறுகிறார்.

`எபேசியரில் பவுலின் இரண்டு ஜெப அறிக்கைகளை ஒப்பிடவும்; எபே 1:15-23; எபே 3:14-21. இரண்டு அறிக்கைகளிலும் உள்ள பொதுவான கருத்துகள் என்ன?`

ஜெபிக்கிற சமயங்களில் ஏதாவது பிரச்சனை அல்லது சவாலை நினைத்து துயரத்தோடு புலம்புவது நம் வழக்கமாக இருக்கலாம். ஆனால் ஜெபத்தின் தாய்மொழி ஸ்தோத்திரமாக இருக்கவேண்டும் என்று எபேசியரில் பவுலின் இரண்டு ஜெப அறிக்கைகள் காட்டுகின்றன. தேவ ஆசீர்வாதங்களை ஏராளமாகப் பெறுகிறோம்; அவற்றிற்காக தேவனை ஸ்தோத்தரிக்கவேண்டும். கடினமான சூழ்நிலைகளில் தேவன் செயல்படுவதைப் புரிந்து, நம் வாழ்வை மாற்றுகிற அவர் பிரசன்னத்திற்காக அவரை ஸ்தோத்தரிக்க வேண்டும். உயர்த்தப்பட்ட இயேசுவின் கிருபையையும் வல்லமையையும் எண்ணி மகிழ்ந்து, நமது செல்வாக்கு வட்டத்தில் உள்ளவர்களை ஆசீர்வதித்ததற்காக அவ ருக்கு ஸ்தோத்திரம் செலுத்தவேண்டும். எபே 1:20-23. நம்மை மாற்றுகிற ஜெபம்குறித்து பவுல் சொல்லுகிற இரகசியம் இதோ: போற்றுவதும் நன்றிசெலுத்துவதுமே ஜெபம்.

‘இடைவிடாமல் உங்களுக்காக ஸ்தோத்திரம்பண்ணி, என் ஜெபங்களில் உங்களை நினைத்து’ என்றும் பவுல் கூறினார். எபே 1:16; பிலி 1:3,4; 1தெச 1:2; 5:16-18.
‘இடைவிடாமல் ஜெபம்பண்ணுங்கள்’ என்றால் என்ன? 1தெச 5:17. எப்போதும் தேவனுக்குமுன் முழங்காலில் நிற்கவேண்டும் என்பதல்ல. மாறாக, தேவ ஆவியால் ஆசீர்வதிக்கப்பட்டவர்கள், தேவ பிரசன்னத்திற்கும் வல்ல மைக்கும் எப்போதும் திறந்த இதயமுள்ளவர்களாக வாழ்ந்து, அவருக்கு ஸ்தோத்திரம் செலுத்துவதற்கான வழிகளைத் தேடுவதாகும். வாழ்க்கையின் சிக்கல்களை தேவ பிரசன்னத்தில் சென்று தீர்க்கவும், வாழ்க்கையில் எதிர்பாராத தருணங்கள் வரும்போது தேவனுடைய ஆலோசனையைத் தேடவும் ஆயத்தமாக இருப்பதாகும்.தேவனிடமிருந்து பிரிந்துவாழாமல், அவருடன் சேர்ந்தவர்களாக, அவருடைய வழிநடத்துதலை ஏற்றுக்கொள்ள எப்போதும் தயார்நிலையில் இருப்பதாகும்.

ஜெபத்தை ஒரு நல்ல விஷயமாகவும், சீடத்துவத்தின் கூடுதல் அம்சமாகவும், தேவைப்படும்போது பயன்படுத்தக்கூடிய ஒன்றாகவும் கருதுகிறோம். ஆனால் பவுல் வித்தியாசமான கருத்தை எடுத்துக்காட்டுகிறார். எபேசு விசுவாசிகளுக்காக ஜெபிப்பதை பவுல் முக்கியமாகக் கருதினார்; அதனால்தான் அவர்களுக்காக நன்றிசெலுத்தினார் (எபே 1:16; ஒப்பிடவும் எபே 1:3-14), அவர்களுக்காகப் பரிந்து பேசினார்(எபே 1:17-23;ஒப்பிடவும் எபே 3:14-21). ஜெபம்செய்வதை கிறிஸ்தவ நம்பிக்கையின் மையப்பணியாகக் கருதினார். ஜெபிக்கும்படி ஊக்கமாக அழைக்கிறார்; பவுல் எவ்வளவு தூரம் அதற்கு தன்னை அர்ப்பணித்திருந்தார் என்பது, நம் ‘ஜெப ஊழியத்தில்’ நாம் ஈடுபாடு காட்டுவதற்கான அழைப்பாக உள்ளது.

`நீங்கள் நன்றிசெலுத்தவேண்டிய விஷயங்களுக்காக ஜெபத்தில் தேவனுக்கு ஸ்தோத்திரம் செலுத்துவது ஏன் எப்போதும் முக்கியமானது?`