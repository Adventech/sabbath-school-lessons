---
title:  மேலும் படிக்க
date:   14/07/2023
---

கிறிஸ்து உயர்த்தப்பட்டதுகுறித்து எலன் ஒய்ட் எழுதியுள்ள இரண்டு விளக்கங்களை வாசியுங்கள்:
‘கிறிஸ்து பரலோக வாசல்களுக்குள் சென்றதும், தூதர்கள் பணிந்துகொள்ள சிங்காசனத்தில் அமர்த்தப்பட்டார். இந்தக் கொண்டாட்டம் முடிந்ததுமே, ஆவியானவர் அக்கினிப் பிழம்புகள்போல சீடர்கள்மேல் ஊற்றப்பட்டார்; நித்திய காலமும் தாம் பிதாவுடன் பெற்றிருந்த மகிமைக்கு ஒப்பான மகிமையால் கிறிஸ்து மெய்யாகவே மகிமையடைந்தார். பெந்தெகொஸ்தே நாளில் நடந்தவை அனைத்தும், மீட்பரின் பதவியேற்பு விழா முடிவடைந்ததை பரலோகம் அறிவித்த செய்தியாக இருந்தது. அவர் தம் வாக்குறுதியின்படி ஆவியானவரை பரலோகத்திலிருந்து தம்மைப் பின்பற்றினவர்களுக்கு அனுப்பினார்; அதாவது, அவர் ராஜாவாக வானத்திலும் பூமியிலும் சலகத்தின்மேலும் அதிகாரத்தைப் பெற்றுக்கொண்டதற்கும், ஆசாரியராக தம் மக்கள்மத்தியில் அபிஷேகம்பண்ணப்பட்டதற்கும் அது ஓர் அடையாளமாக இருந்தது’.

‘பிதாவின் கரங்கள் தம் குமாரனை அரவணைக்கின்றன; ‘தேவதூதர் யாவரும் அவரைத் தொழுதுகொள்ளக்கடவர்கள்’ என்று சொல்கிறார். எபிரெயர் 1:6.

‘அதிகாரங்களும் துரைத்தனங்களும் வல்லமைகளும் சொல்லொண்ணா மகிழ்ச்சியோடே ஜீவாதிபதியின் மேலாதிக்கத்தை ஏற்றுக்கொண்டன. தூத சேனைகள் அவருக்கு முன்பாக சாஷ்டாங்கமாக விழுந்தன, ‘‘அடிக்கப்பட்ட ஆட்டுக்குட்டியானவர் வல்லமையையும் ஐசுவரியத்தையும் ஞானத்தையும் பெலத்தையும் கனத்தையும் மகிமையையும் ஸ்தோத்திரத்தையும் பெற்றுக்கொள்ளப் பாத்திரராயிருக்கிறார்’’ எனும் சத்தம் பரலோக மன்றங்கள் முழுவதிலும் எதிரொலித்தது. வெளி 5:12.’

‘பரலோகமே சந்தோஷத்தாலும் துதியாலும் நிரம்பி வழியும்வண்ணம் தூதர்கள் சுரமண்டலங்களை இசைத்து, வெற்றிப்பாடல்களைப் பாடினார்கள். தொலைந்துபோனது கண்டுபிடிக்கப்பட்டது. ஒரேமனதோடு ‘சிங்காசனத்தின்மேல் வீற்றிருக்கிறவருக்கும் ஆட்டுக்குட்டியான வருக்கும் ஸ்தோத்திரமும் கனமும் மகிமையும் வல்லமையும் சதாகாலங்களிலும் உண்டாவதாக’ என்று பாடின பாடலின் சத்தம் பரலோகத்தில் தொனித்தது. வெளி 5:13’2

**கலந்துரையாடக் கேள்விகள்**

`இயேசு ‘இப்போதே’ உயர்த்தப்பட்டுள்ளார்; அது ‘இன்னும்’ முழுமையடையவில்லை என்பதன் அர்த்தம் என்ன? இயேசு ‘இப்போதே’ எவ்விதத்தில் ‘எல்லாவற்றிற்கும்’ ஆண்டவராக இருக்கிறார்; பிசாசின் வல்லமைகளும் அவருக்குக் கீழ்ப்படிந்திருக்கின்றன? மேலும், அவர் எவ்விதத்தில் முழு ஆளுகையையும் ‘இன்னும்’ பெறவில்லை? அது எவ்வாறு எதிர்காலத்தில் நடக்கப்போகிறது?`

`எல்லாவற்றின்மீதும் கிறிஸ்து ஆளுகை பெற்றிருப்பதின் பின்னணியில் எந்த அளவிற்கு வாழ்கிறீர்கள்? விழுந்துபோன வல்லமைகளின், அதிகாரத்தை இழந்து கொண்டிருக்கிற வல்லமைகளின் கீழ் எவ்வளவு தூரம் வாழ்கிறீர்கள்? இரண்டு வல்லமைகளையும் எவ்வாறு அடையாளம் காணலாம்? தோற்றுவிட்டாலும்கூட இன்று உலகில் அதிகம் காணப்படுகிற தீய வல்லமைகளிடமிருந்து எவ்வாறு தப்பலாம்?`