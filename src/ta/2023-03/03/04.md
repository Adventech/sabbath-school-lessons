---
title:  உயிர்த்தெழுதலின் வல்லமையில் பங்குபெறுதல்
date:   11/07/2023
---

எபேசியர் 1:20-23இல், பவுலுடைய ஜெப அறிக்கையின் மீதமுள்ள பகுதியில் விசுவாசிகளின் வாழ்க்கையில் ஆவியானவர் நிறைவேற்ற தான் விரும்புகிற மூன்றாவது விஷயத்தை பவுல் விரிவாகப் பேசுகிறார்; அது, அவர்கள் சார்பாக தேவன் வெளிப்படுத்துகிற வல்லமையின் விஸ்தாரம் குறித்த புரிதல் ஆகும். தேவ வல்லமையின் மகத்தான எடுத்துக்காட்டுகளாக இரட்சிப்பு வரலாற்றின் இரண்டு நிகழ்வுகளை பவுல் சொல்கிறார். 1) மரித்தோரிலிருந்து இயேசு உயிர்த்தெழுந்தது 2) அண்ட சராசரத்தின் சிங்காசனத்திற்கு இயேசு உயர்த்தப்பட்டது. எபே 1:20.

`இயேசுவின் உயிர்த்தெழுதலில் தேவ வல்லமை எவ்வாறு வெளிப்படுகிறது? எபே 1:20; 1கொரி 15:20-22; பிலி 3:8-11; எபி 13:20, 21; 1பேதுரு 1:3.`

இயேசுவின் உயிர்த்தெழுதல் கிறிஸ்தவ விசுவாசத்தில் சந்தேகத்திற்கே இடமற்ற ஒரு நம்பிக்கை. 1கொரி 15:14,17. கிறிஸ்து உயிர்த்தெழுந்ததால்தான், உண்மையுள்ள விசுவாசிகள் கிறிஸ்துவின் இரண்டாம் வருகையின்போது தரப்படுகிற நித்திய ஜீவனுக்கேதுவான உயிர்த்தெழுதலுக்காகக் காத்திருக்கமுடிகிறது. 1கொரி 15:20-23. கிறிஸ்து உயிர்த்தெழுந்ததால்தான், நம் வாழ்வில் பரிசுத்த ஆவியின் பிரசன்னம் உட்பட, நற்செய்தியின் அனைத்து ஆசீர்வாதங்களையும் அவரிடம் கேட்டுப் பெறமுடிகிறது.

தேவன் ‘அவரை (கிறிஸ்துவை) உன்னதங்களில் தம்முடைய வலதுபாரிசத்தில் உட்காரும்படி செய்தார்’ எனும் உருவகம் சங்கீதம் 110:1 இலிருந்து எடுக்கப்பட்டுள்ளது. எபே 1:21. இந்த வார்த்தைகள்தாம் புதிய ஏற்பாட்டில் அடிக்கடி வருகின்றன. கிறிஸ்து உயர்த்தப்பட்டார் என்பது எபேசிய விசுவாசிகளில் அதிக தாக்கத்தை ஏற்படுத்தினது. விசுவாசிகள் ‘உன்னதங்களிலே அவரோடேகூட உட்கார’ வைக்கப்படுகிறார்கள். எபே 2:6. மேலும், கிறிஸ்து எல்லாவற்றையும் நிரப்பும்படியும், தம் சபைக்கு வரங்களைத் தரும்படியும் பரலோகத்திற்கு உயர்த்தப்பட்டதாக பவுல் குறிப்பிடுகிறார். எபே 4:8-11.

பிதாவின் சிங்காசனத்தில் கிறிஸ்து வெறுமனே உட்கார்ந்திருப்பதுபோல கற்பனை செய்யவேண்டாமென எபேசியர் 4:8-11 இல் பவுல் எச்சரிக்கிறார்; மாறாக, ‘உயர்த்தபட்ட கிறிஸ்துபற்றி புதிய ஏற்பாடு காட்டுகிற ஆற்றல்மிக்க காட்சி என்னவென்றால், ஆவியானவர்மூலம் அவர் உலகம்முழுவதிற்கும் சென்று, சிறைப்படுத்தி, வெற்றிபெற்று வருகிறார்.’–F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), p. 133. எனவே, கிறிஸ்து உயர்த்தப்பட்டதை, அதாவது, முடிசூட்டப்பட்டதை, விசுவாசிகளுக்கு தரப்பட்டுள்ள தேவ வல்லமைக்கு எடுத்துக்காட்டாக அல்லாமல், அந்த வல்லமையின் ஆதாரமாகச் சித்திரிக்கிறார்.

`உங்கள் வாழ்க்கையில் கிறிஸ்துவின் வல்லமை என்னென்ன வழிகளில் தேவைப்படுகிறது? அந்த வல்லமையை எவ்வாறு சிறப்பாகப் பெறலாம்? அவருடைய வல்லமையைப் பெறுவதற்கு என்ன நடைமுறைகள் தடையாக இருக்கலாம்?`