---
title:  கிறிஸ்துவின் அடிமைகள்
date:   06/09/2023
---

`கிறிஸ்தவ அடிமைகளுக்கு விரிவான அறிவுரை வழங்குகிற பவுல், அவர்களிடம் என்ன எதிர்பார்க்கிறார்? எபே 6:5–8.`

கிறிஸ்தவ அடிமைகள் தங்கள் எஜமான்களுக்குக் கீழ்ப்படிந்து, முழுமனதோடு சேவை செய்யுமாறு பவுல் சொல்கிறார். முற்றிலும் கீழ்ப்படியுமாறு மீண்டும் மீண்டும் குறிப்பிடுகிறார். அவர்கள் தங்கள் எஜமான்களை கிறிஸ்துவின் இடத்தில் வைக்கக்கூடாது; கிறிஸ்துவுக்குமட்டுமே உரிய மெய்ப்பற்றை வழங்கக்கூடாது. மாறாக, அவர்களை முழுமனதோடும் சிறப்பாகவும் சேவை செய்யத் தூண்டுகிற அர்ப்பணிப்பும் மெய்ப்பற்றும் தங்கள் எஜமானால் அல்ல, தங்கள் ஆண்டவராகிய கிறிஸ்துவால் வரவேண்டும். எஜமான்-அடிமை குறித்த இந்தப் புதிய, கிறிஸ்தவப் புரிந்துகொள்ளுதல்தான், அப்படிப்பட்ட ஊக்கத்தைக் கொடுக்கும் என்கிறார். இவ்வாறு எஜமானை அல்லாமல், கிறிஸ்துவை மையமாகக்கொண்டு செயல்படவேண்டியதை பவுல் வலியுறுத்துகிறார்:

* ‘சரீரத்தின்படி’ எஜமான்களாக இருப்பவர்களை முக்கியப்படுத்தாமல், மெய்யான, பரலோக எஜமானைச் சுட்டிக்காட்டுகிறார். எபே 6:5. ச் அவர்கள்
* ‘கிறிஸ்துவுக்குக் கீழ்ப்படிகிறதுபோல, பயத்தோடும் நடுக்கத்தோடும் கபடற்ற மனதோடும் கீழ்ப்படிய’ வேண்டுமாம். எபே 6:5.
* அடிமைகள் தங்கள் எஜமான்களுக்கு வேலைக்காரராக அல்ல, ‘கிறிஸ்துவின் ஊழியக்காரராக’ மெய்யான சேவையை வழங்கவேண்டுமென்கிறார் எபே 6:6; அந்த மாற்றத்தை வலியுறுத்திக் கூறுகிறார்.
* அவர்கள் சேவைசெய்யும்போது, ‘மனப்பூர்வமாய் தேவனுடைய சித்தத்தின்படி’ செய்யவேண்டும்; அதை தேவனுக்கே மனப்பூர்வமாய்ச் செய்ய வேண்டும். எபே 6:6.
* நேர்மறை எண்ணத்தோடு ‘மனுஷருக்கென்று ஊழியஞ்செய்யாமல், கர்த்தருக்கென்றே’ ஊழியம்செய்யுமாறு வலியுறுத்துகிறார். எபே 6:8.

கிறிஸ்தவ அடிமைகள் மனப்பூர்வமாகச் சேவைசெய்தால், கிறிஸ்து வரும்போது அவரிடம் பிரதிபலனை எதிர்பார்க்கலாம். ஏனென்றால், அடிமைத்தனம் ஒரு கொடுமையாக இருந்தாலும், தேவனுக்காகவே வேலைசெய்தார்கள் என்பதால், அவரிடம் பிரதிபலனை எதிர்பார்க்கலாம். பூமியில் தன் எஜமான் தன்னைப் பாராட்டவில்லை; கொடுமையாக நடத்தினார் என்று ஓர் அடிமை நினைக் கலாம்; 1பேதுரு 2:19,20. ஆனாலும், விசுவாசியான ஓர் அடிமைக்கு, அக்கறையுள்ள ஓர் எஜமான் இருக்கிறார்; அவர், ‘அவனவன் செய்கிற நன்மையை’ கவனித்து, நிச்சயமாக பிரதிபலனளிப்பார். எபே 6:8.

`அடிமைத்தனம் என்கிற கொடிய வழக்கத்தை வேதாகமம் கண்டித்தால் நன்றாக இருக்குமே என்று நாம் யோசிக்கலாம். ஆனால் அது கண்டிக்கவில்லை. ஆனாலும், இன்று நாம் வேலைசெய்கிற இடங்களில் பிற மனிதர்களோடு நடந்துகொள்ள வேண்டியவிதத்தை அறிந்துகொள்ள பவுலுடைய வார்த்தைகளிலிருந்து என்ன நியதிகளைக் கற்றுக்கொள்ளலாம்?`