---
title:  பிள்ளைகளுக்கு ஆலோசனை
date:   03/09/2023
---

`பவுல் பிள்ளைகளுக்கு வழங்குகிற ஆலோசனை என்ன? பழைய ஏற்பாட்டிலிருந்து அதற்கு எவ்வாறு ஆதாரம்காட்டுகிறார்? எபே 6:1-3; மத் 18:1-5,10; மாற்கு 10:13-16.`

பிள்ளைகளுக்கு பவுல் சொல்லுகிற அறிவுரையை முழுமையாகப் புரிந்து கொள்வதற்கு, எபேசுப் பெருநகரத்திலிருந்த வீட்டுச்சபைகளில் அது வாசிக்கப்பட்டது என்பதை அறிந்திருக்க வேண்டும். ‘பிள்ளைகள்’ என்பதற்கான கிரேக்க வார்த்தை டா டெக்னா. அது பல வயதினரைக் குறிக்கலாம்; ஏனெனில் கிரேக்கக் கலாச்சாரத்தில் பிள்ளைகள் தந்தையின் 60 வயதுவரை அவரது கட்டுப்பாட்டில் இருந்தார்கள்; ரோமக்கலாச்சாரத்தில் தகப்பன் மரிக்கும்வரை கட்டுப்பாட்டில் இருந்தார்கள். இங்குப் பிள்ளைகள் என்பது பெற்றோரின் பயிற்சியின் கீழ் இருக்கிற அளவுக்கு வளர்ச்சியும் (எபே. 6:4), தாங்களாகவே சீஷர்களாக இருக்கும் அளவுக்கு முதிர்ச்சியும் உடையவர்களைக் குறிக்கிறது.

கிறிஸ்தவச் சபைகளில் ஆராதனைகளில் கலந்துகொண்ட பிள்ளைகளிடம்தான் பவுல், ‘கர்த்தருக்குள்’, அதாவது, கிறிஸ்துவுக்குள் அவர்களுடைய பெற்றோரைக் கனம்பண்ணிக் கீழ்ப்படியுமாறு கூறுகிறார். ஒப்பிடவும் எபே 5:22; எபே 6:4, 5, 7-9. பிள்ளைகளை கிறிஸ்துவின் சீடர்களாகக் கருதி, மதிக்கவேண்டும்; ஆராதனையில் பங்கேற்க அவர்களை அனுமதிக்கவேண்டும். எனவே, இது பிள்ளைவளர்ப்புக்கும் பிள்ளைகளுக்கு ஊழியம்செய்வதற்கும் அடிப்படையான ஒரு வேதப்பகுதியாக இருக்கிறது.

கீழ்ப்படியுமாறு பவுல் சொல்லுவது மாறாத ஒரு சட்டமல்ல. பெற்றோரின் கட்டளை ஏதாவது ‘கிறிஸ்துவின் நிபந்தனைகளுக்கு விரோதமாக இருந்தால், வேதனையாக இருந்தாலும்கூட அவர்கள் (பிள்ளைகள்) தேவனுக்குக் கீழ்ப்படிய வேண்டும்; விளைவுகளை அவர் பார்த்துக்கொள்வாரென நம்பவேண்டும்’.–Ellen G. White, The Adventist Home, p. 293.

ஐந்தாவது கட்டளையை மேற்கோள் காட்டி, பிள்ளைகளுக்கான அறிவுரையை பவுல் நிறைவுசெய்கிறார்; எனவே கிறிஸ்தவ விசுவாசிகளுக்கு வழிகாட்டுதலின் ஆதாரமாக பத்து கட்டளைகள் இருப்பதை அவர் அங்கீகரிப்பது புரிகிறது. எபே 4:1-6:9; 4:25, 28; 5:3-14 ஆகிய வசனங்களில் அதைக் காணலாம். ‘உனக்கு நன்மை உண்டாயிருப்பதற்கும், பூமியிலே உன் வாழ்நாள் நீடித்திருப்பதற்கும் உன் தகப்பனையும் உன் தாயையும் கனம்பண்ணுவாயாக’ என்று அந்த மேற்கோளைத் தொடங்குகிறார். எபே 6:2,3. பிறகு, ஒரு பதிப்பாளராக அதை, ‘வாக்குத்தத்தமுள்ள முதலாங் கற்பனையாயிருக்கிறது’ என்கிறார். எபே 6:3. பெற்றோரைக் கனம்பண்ணுவது மனிதர்களின் ஆசீர்வாதமான வாழ்க்கைக்கு தேவன் திட்டமிட்டுள்ள ஒன்று என்பதை ஐந்தாவது கட்டளை காட்டுகிறது. பெற்றோரிடம் குறைகள் காணப்படலாம்; ஆனால் அவர்களைக் கனப்படுத்துவது உடல் நலனிற்கும் சுகவாழ்விற்கும் நல்லது.

`குடும்ப உறவுகளின் முக்கியத்துவத்தை இந்த வசனங்கள் எவ்வாறு வலியுறுத்துகின்றன?`