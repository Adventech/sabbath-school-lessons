---
title:  அடிமைகளாகிய எஜமான்கள்
date:   07/09/2023
---

பவுல் இறுதியாக, ‘அடிமையானவனானாலும், சுயாதீனமுள்ளவனானாலும்’ என்கிறார். எபே 6:7. இங்குச் ‘சுயாதீனமுள்ளவன்’ என்று எஜமான்களைச் சுட்டிக்காட்டி, அவர்களுக்கு ஆலோசனைசொல்கிறார்; நியாயத்தீர்ப்பில் கிறிஸ்துவுக்கு முன் அடிமைகளும் எஜமான்களும் சமநிலையில் நிற்கவேண்டியதை மனதில் வைத்துப் பேசுகிறார். 2கொரி 5:10; கொலோ 3:24,25.

`உங்களை அடிமைகளுள்ள எஜமானாகவும், எபேசுவில் வீட்டுச்சபையில், உங்களுடைய அடிமைகளும் இருக்கும்போது இந்த ஆலோசனை வாசிக்கப்படுவதாகவும் நினைத்துக்கொள்ளுங்கள்; என்ன நினைத்திருப்பீர்கள்? எபே 6:9.`

பவுல் எஜமான்களைக் குறிப்பிட்டு அறிவுறுத்துகிறார்; அங்கே ‘எஜமான்கள்’, ‘எஜமான்’ என்று வேறுபடுத்திக் காட்டுகிறார். எஜமான்கள் என்பதற்கான கிரேக்க வார்த்தை ஹோய் குரியோய்; இவர்கள் பெரும்பாலும் அடிமைகளை ‘கடுஞ்சொல்லால்’ திட்டுவதுண்டு. எஜமான் என்பதற்கான கிரேக்கச் சொல் ஹோ குரியாஸ்; கிறிஸ்துவைச் சுட்டிக்காட்டுகிறது; அவரிடத்தில் ‘பட்சபாதம் இல்லை’.

எஜமான்களும் அடிமைகளிடம் ‘பட்சபாதமின்றி’ நடக்கும்படி சொல்கிறார்; இது முதல் நூற்றாண்டில் அடிமைகளை வைத்திருந்த எஜமான்களுக்கு அதிர்ச்சியாக இருந்திருக்கும். அடிமைகளுக்கு அறிவுறுத்தியதுபோலவே எஜமான்களும் கிறிஸ்துவின் மேலான மெய்ப்பற்றுடன் நல்மனதோடே அடிமைகளுக்குச் செய்யவேண்டியதைச் செய்யச் சொல்லுகிறார். எபே 6:5-8. அடிமைகளை கடுஞ்சொற்களால் திட்டவேண்டாம் என்கிறார்; அந்தக் காலத்தில் அது பொதுவானதாகக் காணப்பட்டது; அதோடு அடிகள் (1பேதுரு 2:20), பாலியல் அத்துமீறல், விற்றுப்போடுதல் (பிரியமானவர்களிடமிருந்து பிரித்துவிடுதல்), கடுமையாக வேலைவாங்குதல், பட்டினிபோடுதல், சங்கிலிகளால் கட்டுதல், முத்திரைபோடுதல், கொலைசெய்தல் போன்ற தீவிர தண்டனைகளும் வழங்கப்பட்டன. இவற்றின் நிமித்தம் தேவன் அவர்களை நியாயந்தீர்ப்பார்.

பவுல் அடிமைகளிருந்த எஜமான்களிடம் கிரேக்க-ரோம உலகின் சமூக அமைப்புகளைத் தாண்டி இரண்டு விஷயங்களைக் கவனிக்கச் சொல்லுகிறார்: (1) அவர்களும் தங்களுடைய அடிமைகளென அவர்கள் கருதினவர்களும் ஒரே எஜமானுடைய சக அடிமைகள். ‘அவர்களுக்கும் உங்களுக்கும் எஜமானானவர் பரலோகத்தில் இருக்கிறார்’. கொலோ 4:1. (2) பரலோக எஜமான் பாரபட்சமின்றி அனைவரையும் நியாயந்தீர்க்கிறார். மெய்யான எஜமான் எல்லோரையும் ஒரே அளவுகோலால் நியாயந்தீர்ப்பதால், அடிமைகளை வைத்திருந்த எஜமான்களும் அவ்வாறே நடந்துகொள்ள வேண்டும் என்கிறார். பிலே 15, 16.

எபேசியர் நிருபத்திலுள்ள பவுலின் வார்த்தைகள் கிறிஸ்தவ அடிமைகளுக்கு உற்சாகமளித்திருக்க வேண்டும். சில உதாரணங்கள்: ‘சுவிகாரபுத்திரராகும்படி முன்குறித்திருக்கிறார்’ எபே 1:6; ‘மீட்பு உண்டாயிருக்கிறது’ எபே 1:7; ‘சுதந்தரம்’ எபே 1:12, 14; 3:6; இயேசுவோடு உட்காரச்செய்தார், எபே 2:7; ‘ஒரே நகரத்தார்,’ ‘தேவனுடைய வீட்டார்’ எபே 2:19; 3:14,15; கிறிஸ்துவினுடைய சரீரத்தின் ஒருங்கிணைந்த பகுதிகள், எபே 3:6 4:1-16. எபேசியர் நிருபம் முழுவதிலுமுள்ள போதனைகளைச் செயல்படுத்த தூண்டுகிற வகையில் எபே 6:5-9 உள்ளது. உதாரணமாக பேசவேண்டிய விதம்பற்றிய போதனையும் (எபே 4:25-32), பாலியல் நெறிமுறை சார்ந்த விஷயங்களும் (எபே 5:1-14) அதில் அடங்கும்.