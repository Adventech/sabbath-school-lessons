---
title:  பெற்றோருக்கு ஆலோசனை
date:   04/09/2023
---

`எபே 6:4 ஐயும் கொலோ 3:21 ஐயும் ஒப்பிடுங்கள். பிள்ளைகளை ஏன் கோபமூட்டக்கூடாதென கொலோ 3:21 சொல்லுகிறது?`

பவுலின் காலத்தைச் சேர்ந்த சிராக் எனும் யூத ஆவணத்தில் தகப்பன்மார் தங்கள் பிள்ளைகளை நடத்தவேண்டிய விதம்பற்றி இவ்வாறு சொல்லப்படுகிறது: ‘தன் மகனை நேசிப்பவன் அவனை அடிக்கடி சவுக்கால் அடிப்பான். ஒரு பிள்ளையை அன்புடன் நடத்தினால், அவன் உங்களைத் திகிலடையச் செய்வான்; அவனுடன் விளையாடினால், உங்களைத் துக்கப்படுத்துவான். உங்கள் மகன் உங்களை அவமானப்படுத்தி, அதனால் நீங்கள் புண்படாமல் இருக்க வேண்டுமானால், அவனைத் தண்டித்து, அவனுடைய நுகத்தை கடினமாக்குங்கள்’. (சிராக் 30:1,9,13).

பவுல் முற்றிலும் வித்தியாசமான தொனியுடன் அறிவுரை கூறுகிறார். முதலாவது ‘உங்கள் பிள்ளைகளைக் கோபப்படுத்தாமல்’ என்று ஒரு எதிர்மறை கட்டளையைக் கூறுகிறார். தொடர்ந்து, ‘கர்த்தருக்கேற்ற சிட்சையிலும் போதனையிலும் அவர்களை வளர்ப்பீர்களாக’ என்று ஒரு நேர்மறை கட்டளையைக் கொடுக்கிறார். எபே 6:4. பவுலின் நாட்களில், தகப்பன்மார் தங்கள் பிள்ளைகள்மீது முழுச் சட்டப்பூர்வ அதிகாரம் பெற்றிருந்தார்கள்; பிள்ளைகள் தகப்பனுடைய சொத்தெனக் கருதப்பட்டார்கள். தகப்பன்மார்கள் பிள்ளைகளுக்கு கொடிய தண்டனை கொடுக்கவும், ஏன் கொல்லவும்கூட உரிமை இருந்தது. ஒரு சில விஷயங்களில் ஒரு எஜமானுக்கு அடிமைமேல் இருக்கிற அதிகாரத்தை விட அதிகமாக, தகப்பனுக்கு பிள்ளைகள்மீது இருந்தது. பவுல் அந்த அதிகாரத்தை ஆதரிக்கவில்லை; மாறாக குடும்ப உறவுகளைச் சீர்ப்படுத்துகிற வகையில் தெளிவாகப் பேசுகிறார். கிறிஸ்தவத் தகப்பன்மார் தங்கள் அதிகாரத்தைப் பயன்படுத்த வேண்டிய விதம்பற்றி யோசிக்க சொல்லுகிறார்; ஏனென்றால், கோபமூட்டப்பட்ட பிள்ளைகள் ‘கர்த்தருக்கேற்ற சிட்சையிலும் போதனையிலும்’ வளர்க்கப்படுவதற்கு ஏற்ற நிலையில் இருக்கமாட்டார்கள். எபே 6:4.

‘குடும்பத்தில் இருக்கிற அம்மாக்களும் அப்பாக்களும் தேவனுடைய மனநிலையை வெளிப்படுத்த வேண்டும். தாறுமாறாகப் பேசியல்ல, அன்போடும் இரக்கத்தோடும் கீழ்ப்படியும்படி சொல்லவேண்டும்.

‘குடும்பத்தில் இனிமையாக நடக்கவேண்டும். கோபத்தை எழுப்புகிற, பரிசுத்தமற்ற எந்த வார்த்தையையும் பேசக் கூடாது. ‘பிதாக்களே, நீங்களும் உங்கள் பிள்ளைகளைக் கோபப்படுத்தாமல்’ என்பது தேவ கட்டளை.

‘பெற்றோர் கடுமையாக நடப்பதற்கோ, ஒடுக்குவதற்கோ அல்லது பிள்ளைகள் கீழ்ப்படியாமல் இருப்பதற்கோ தேவ வார்த்தையில் எந்த அனுமதியும் இல்லை. குடும்ப வாழ்க்கையிலும், தேசநிர்வாகத்திலும் தேவனுடைய கட்டளை எல்லையற்ற அன்பின் இருதயத்திலிருந்து புறப்படுகிறது’–Ellen G. White, Child Guidance, p. 259.

`பெற்றோர்-பிள்ளைகளை மையமாக வைத்து இந்தப் பாடம் சொல்லப்பட்டாலும், மற்றவர்களோடு நாம் நடந்துகொள்ளவேண்டிய என்ன நியதிகளை இதிலிருந்து கற்றுக்கொள்ளலாம்?`