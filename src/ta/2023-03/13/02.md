---
title:  'திருச்சபை: ஒருங்கிணைக்கப்பட்ட சேனை'
date:   17/09/2023
---

`திருச்சபை எத்தகைய போரில் ஈடுபட்டிருப்பதாக பவுல் சொல்லுகிறார்? எபே 6:10-20. தனிப்பட்ட விசுவாசி ஒருவர் தீமைக்கு எதிரான ஆவிக்குரிய போரில் ஈடுபட்டிருப்பதாக பவுல் சொல்கிறாரா? அல்லது, திருச்சபை மொத்தமாக அதில் ஈடுபட்டிருப்பதாகச் சொல்கிறாரா?`

கிரேக்க, ரோமப்போர்களில் ஒரு சேனையின் வெற்றியானது வீரர்களின் ஒத்துழைப்பை பொறுத்து, அதுவும் போர் உச்சக்கட்டத்தில் இருக்கும்போது ஒருவருக்கொருவர் உதவுவதைப் பொறுத்து அமைந்தது. போரில் தனிநபராக நிற்க நினைப்பது காட்டுமிராண்டித்தனம்; அது அவர்களை அழிவுக்கு கொண்டு செல்லும்.

சபையாக ஒன்றுசேர்ந்து போரில் ஈடுபடுவதையே எபே 6:10-20இல் பவுல் குறிப்பிடுகிறார் என்பதற்கு முக்கியக் காரணங்கள் உள்ளன: (1) முற்றிலும் திருச்சபைபற்றி எழுதப்படுகிற ஒரு நிருபத்தின் முடிவுரையாக இந்த வசனங்கள் உள்ளன. தனியொரு கிறிஸ்தவ வீரர் அந்தகாரச் சக்திகளை எதிர்த்துப் போரிடுவதாகச்சொல்லி, பவுல் தன் நிருபத்தை முடிக்க வாய்ப்பில்லை; (2) அந்த வேதப் பகுதியின் முடிவில், ‘சகல பரிசுத்தவான்களுக்காகவும்’ என்று கிறிஸ்தவத் தோழமையை பவுல் வலியுறுத்திக்காட்டுகிறார். எபே 6:18-20. (3) மிகமுக்கியமாக, நிருபத்தின் துவக்கத்தில் தீயவல்லமைகள்பற்றி விவாதிக்கும்போது, தனிப்பட்ட விசுவாசிக்கு எதிராக அல்ல, திருச்சபைக்கு எதிராக வைத்துப் பேசுகிறார்: ‘உன்னதங்களிலுள்ள துரைத்தனங்களுக்கும் அதிகாரங்களுக்கும் அவருடைய அநந்த ஞானமானது சபையின்மூலமாய் இப்பொழுது தெரியவரும் பொருட்டாக’. எபே 3:10.

எனவே, எபே 6:10-20இல், ஒரு தனி வீரன் தீமையை எதிர்கொள்வது பற்றி பவுல் சித்திரிக்கவில்லை. மாறாக, சபையை ஒரு சேனையாகப் பாவித்துப் பேசுகிறார். நாம் சர்வாயுதவர்க்கத்தையும் எடுத்து, ஒருங்கிணைந்த ஒரு சேனையாக, ஒன்றுபட்டு, தீவிரமாகப் போரிடுமாறு நம்மை அழைக்கிறார். திருச்சபை யானது கிறிஸ்துவின் சரீரம் (எபே 1:22, 23; எபே 4:1-16), தேவனுடைய ஆலயம்/கட்டடம் (எபே 1:22, 23; எபே 4:1-16), கிறிஸ்துவின் மணவாட்டி (எபே 5:21- 33), ஜீவனுள்ள தேவனுடைய சேனை என்றெல்லாம் உருவகப்படுத்தி, திருச்சபை குறித்த வலியுறுத்தலோடு முடிக்கிறார். ‘தீங்குநாள்’ நெருங்கியிருக்கிறது. எபே 6:13. தீமைக்கு எதிராக நீண்டகாலமாக நடைபெற்று வருகிற யுத்தத்தின் இறுதிக் கட்டத்தில் இருக்கிறோம். எனவே, தேவனிலான அர்ப்பணிப்பிலும், கிறிஸ்துவின் சகவீரர்களாக ஒருவருக்கொருவர் உண்மையிலும் குறைகாண இது நேரமல்ல.

`தீமைக்கு எதிரான நமது போராட்டம் எந்த வடிவத்தில் வந்தாலும், பலர் அடங்கிய ஒரு திருச்சபையாக, மாபெரும் போராட்டத்தில் என்ன வழிகளில் நாம் ஒன்றிணைந்து செயல்படமுடியும்?`