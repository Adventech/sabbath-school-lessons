---
title:  போர்க்கள ஜெபம்சொல்லப் பயிலுதல்
date:   21/09/2023
---

போர் அறிவுரையின் முடிவாக, போர்வீரர்களாகிய விசுவாசிகள் ‘சகல பரிசுத்தவான்களுக்காகவும்’, சிறையில் அடைக்கப்பட்டிருந்த தனக்காகவும் தொடர்ந்து விண்ணப்பம்பண்ணுமாறு வலியுறுத்துகிறார். எபே 6:18,19,20. ஜெபத்துக்கான இந்த அழைப்பும்கூட இராணுவ உருவகம்தான். ஏனெனில் தேவனை நோக்கி அல்லது தேவர்களைநோக்கி அழைப்பது பண்டைய போர்க்களத்தில் பொதுவான நடைமுறை. வேதாகமத்திலிருந்து அதற்கு ஓர் உதாரணம்: யகாசியேலின் போர் ஆலோசனையின்படி, யோசபாத்தும் ‘சகல யூதா கோத்திரத்தாரும் எருசலேமின் குடிகளும் கர்த்தரைப் பணிந்துகொள்ளக் கர்த்தருக்குமுன்பாகத்’ தாழ விழுந்தார்கள். 2நாளா 20:18. ஜெபமானது சர்வாயுதவர்க்கத்தின் ஏழாவது ஆயுதம் இல்லை என்றாலும், அது பவுலின் போர் அறிவுரையிலும் இராணுவ உருவகத்திலும் ஒருங்கிணைந்த பகுதியாகும்.

முதல் இரணடு ஜெபவேண்டுகோள்களிலும், ‘சகல பரிசுத்தவான்களுக்காகவும்’ விசுவாசிகள் ஊக்கமாகவும் உடனடியாகவும் தொடர்ந்தும் ஜெபிக்கும்படி பவுல் கேட்டுக்கொள்கிறார். எபே 6:18. தீயசக்திகளுக்கு எதிரான போரில் திருச்சபை வெற்றிபெற வேண்டுமானால், ஆவியால் ஏவப்பட்ட ஜெபத்தின்மூலம் தேவனைச் சார்ந்திருக்கவேண்டும்.

பவுலின் இரண்டாவது ஜெபக்கோரிக்கை அவருக்கானது; ‘எனக்காகவும் விண்ணப்பம்பண்ணுங்கள்’ என்கிறார். எபே 6:19. ‘வாக்கு எனக்கு கொடுக்கப்படும்படி’ அதாவது, தேவன் தனக்குச் சரியான செய்தியைக் கொடுக்கவும், ‘என் வாயைத் திறந்து’ அதாவது, சரியான நேரத்தில் பேசவும், ‘தைரியமாய்ப் பேசத்தக்கதாக’ அதாவது, அதைச் சரியான வழியில் பேசவும், ‘சுவிசேஷத்தின் இரகசியத்தை அறிவிக்கிறதற்கு’ அதாவது, மிகமுக்கியமான கருத்தைப் போதிக்கவும் தேவன் தனக்கு உதவுமாறு ஜெபிக்கச்சொல்கிறார். எபே 6:19,20. இந்தக் கடைசி சொற்றொடரை, யூதர்களுடன் புறஜாதிகளையும் மீட்டு, (எபே 3:1-13), ‘புதியதொரு மனித இனமாகப் படைக்க’ கிறிஸ்துவில் தேவன் தலையிட்ட ‘வெளிப்படையான ரகசியம்’ என்று அழைக்கலாம். எபே 2:15. பொது மொழிபெயர்ப்பு; எபே 2:11-22; எபே 3:1-13. அது கிறிஸ்துவுக்குள்ளே ‘சகலத்தையும் கூட்டுகிற’ தேவனுடைய மகத்தான திட்டத்தைச் சுட்டிக்காட்டுகிறது. எபே 1:10.

`புதிய ஏற்பாட்டில் உள்ள ‘ஜெபத்திற்கான அழைப்புகளை’ பின்வரும் வசனங்களில் வாசியுங்கள். எது உங்களில் அதிகத் தாக்கத்தை ஏற்படுத்துகிறது? ஏன்? லூக்கா 18:1-8; பிலி 4:6; கொலோ 4:2; 1தெச 5:16-18.`

ஊக்கமாகவும், சோர்ந்துபோகாமலும் ஜெபிக்கும்படி விசுவாசிகளை அழைப்பது ஏன்? பவுலின் இராணுவ உருவகம் இரண்டு பதில்களைக் கூறுகிறது: (1) அணிவகுத்துள்ள இயற்கைக்கு அப்பாற்பட்ட எதிரிகளுடனான போர் அச்சுறுத்தல் பயங்கரமானது; நிஜமானது (2) அதற்கான ஆவிக்குரிய பெலத்தையும் வெற்றியையும் கொடுப்பதாக தேவன் வாக்குரைத்திருப்பதை பவுலின் இராணுவ உருவகம் விளக்குகிறது. எபே 6:10-17. ஊக்கமாகவும் சோர்வின்றியும் ஜெபிப்பது இந்த வாக்குறுதிகளை கவனமாகக் கேட்கவும், அவற்றைக் கொண்டாடவும், தேவ கிருபையின் ஆதாரங்களுக்காக அவருக்கு நன்றிசெலுத்தவும் வாய்ப்பளிக்கிறது.