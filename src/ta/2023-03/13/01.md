---
title:  சமாதானத்திற்காகப் போராடுதல்
date:   16/09/2023
---

### இவ்வார ஆராய்ச்சிக்கு
எபே 6:10-20; 1பேதுரு 4:1; 1பேதுரு 5:8; ஏசா 59:17; 52:8-10; 1தெச 5:16-18.

> <p>மனன வசனம்</p>
> பொல்லாங்கன் எய்யும் அக்கினியாஸ்திரங்களையெல்லாம் அவித்துப் போடத்தக்கதாய், எல்லாவற்றிற்கும் மேலாக விசுவாசமென்னும் கேடகத்தைப் பிடித்துக் கொண்டவர்களாயும் நில்லுங்கள். இரட்சணியமென்னும் தலைச்சீராவையும், தேவவசனமாகிய ஆவியின் பட்டயத்தையும் எடுத்துக்கொள்ளுங்கள். எபேசியர் 6:16,17.

‘ஜான் பன்யனின் பிரபல ஆவிக்குரிய புத்தகம், ‘யாத்ரீகப் பயணம்’; சிறைச்சாலையில் இருந்தபோது அதை எழுதினார். அதில் கிறிஸ்டியன் என்பவர் அரண்மனையின் ஆயுதக்கிடங்கிற்குப் பாதுகாப்பாக அழைத்துச் செல்லப்படுகிறார்; ‘அங்கே, யாத்ரீகப் பயணத்திற்காக அவர்களுடைய ஆண்டவர் வழங்கியுள்ள சகலவகை ஆயுதங்களும் காட்டப்படுகின்றன. உதாரணமாக, பட்டயம், கேடயம், தலைச்சீரா, மார்க்கவசம், சகல ஜெபம், தேய்ந்துபோகாத காலணிகள் போன்றவை. தேவனுடைய சேவையில் எத்தனைப் பேர் உண்டோ, அத்தனைப் பேருக்கும் ஆயுதந்தரிக்க போதுமான ஆயுதங்கள் இருக்கின்றன.’ கிறிஸ்டியன் புறப்படுவதற்குமுன், அவர் மீண்டும் ஆயுதக்கிடங்கிற்குள் அழைத்துச் செல்லப் படுகிறார்; அங்கே, ‘செல்கிற வழியில் ஒருவேளை அவர் தாக்கப்பட்டால், அவரைப் பாதுகாப்பதற்காக துளைக்கமுடியாத ஆயுதங்கள் அவரது தலைமுதல் கால்வரை தரிப்பிக்கப்படுகின்றன.’

1678 இல் பன்யன் எழுதின அப்புத்தகம், சுமார் 1,600 ஆண்டுகளுக்குமுன் அப்போஸ்தலன் பவுல் எழுதின ஓர் ஆவணத்தை நினைவுபடுத்துகிறது; அது எபேசியர்களுக்கான நிருபம்; அதுவும்கூட சிறையில் இருந்தபோது எழுதப்பட்டதுதான். அதில் ஒரு மிகப்பெரிய படை தேவனுடைய ஆயுதக்கிடங்கைப் பார்வையிடுவதாகவும், அவர்களுக்கு தெய்வீக பனோபிலியா தரிக்கப்படுவதாக வும் பவுல் கற்பனைசெய்து எழுதுகிறார். பனோபிலியா என்பது தலைமுதல் பாதம்வரை தரிக்கப்படுகிற சர்வாயுதவர்க்கம் என்பதற்கான கிரேக்கச் சொல். தேவசேனையின் ஒவ்வொரு வீரனுக்கும் மிகச்சிறந்த ஆயுதம் அவரது ஆயுதக் கிடங்கில் உள்ளது; அவரது நாமத்தில் சமாதானத்திற்காகப் போராடும்போது, ‘தலைமுதல் பாதம்வரை உயர்தர இருப்பாயுதம்’ தரிப்பிக்கப்படுகிறது.

_2023, செப்டம்பர் 23 வகுப்புக்காகப் படிக்கவேண்டிய பாடம்_