---
title:  கச்சையும் மார்க்கவசமும்
date:   18/09/2023
---

`தீமைக்கு எதிரான போருக்கு விசுவாசிகள் ஆயத்தமாவது எப்படி இருக்குமென பவுல் கருதுகிறார்? எபே 6:14; 1பேதுரு 4:1; 5:8, ரோமர் 8:37-39.`

அது மிகத்தீவிரமான யுத்தம் (எபே 6:13) என்பதால்தான், அந்தப் போரில் நில்லுங்கள் (எபே 6:11, 13), ஆயுதம் தரித்துக்கொள்ளுங்கள் (எபே 6:14-17) என்று பவுல் அழைக்கிறார். பவுல் ‘அரையில் கட்டுவது’பற்றிக் குறிப்பிடுகிறார். ஏசா 11:5. பழங்காலத்தில் போர் அல்லது வேலைக்குச் செல்வதற்குமுன் தளர்வான ஆடைகளை இடுப்பைச் சுற்றிக் கட்டுவார்கள். லூக்கா 12:35,37; லூக்கா 17:8. சர்வ ஆயுதங்களும் தரித்த ஒரு ரோமத் தளபதிகளாக விசுவாசிகளை பவுல் கற்பனைபண்ணுகிறார். முதலாவது, தோலினால் செய்யப்பட்ட இராணுவக் கச்சையை அலங்கரிக்கப்பட்ட அதன் தகடுகளோடும் கொக்கிகளோடும் மாட்டுவார்கள். அந்தக் கச்சைகளிலிருந்து உலோக வட்டுகளால் மூடப்பட்ட தோல் பட்டைகள் தொங்கும்; அது பார்ப்பதற்கு ஒரு தளபதியின் அந்தஸ்தைக் குறிக்கிற ‘அங்கி’ போலத் தெரியும். வஸ்திரங்களைக் கட்டவும், ஒவ்வொன்றையும் அதனதன் இடத்தில் அசையாமல் வைத்திருக்கவும் அது உதவியது.

சத்தியம் என்பது விசுவாசிகளுக்கு சொந்தமானது அல்ல; அது தேவனுடைய ஓர் ஈவு. (எபே 2:8 சொல்கிற இரட்சிப்பு போல). ஆனாலும் அது விசுவாசிகளின் வாழ்க்கையில் எந்தத் தாக்கத்தையும் ஏற்படுத்தாமல் இருக்கப் போகிற ஒன்று அல்ல. தேவ சத்தியத்தை அனுபவிக்கவும், அந்தத் தெய்வீக ஈவைப் பயன்படுத்தவும் அதைக் ‘கட்ட’ வேண்டும். தேவனுடைய சத்தியத்தை அவர்கள் பெற்றிருக்கிறார்கள் என்பதைவிட, தேவனுடைய சத்தியம் அவர்களைப் பெற்று, பாதுகாக்கிறது என்பதே உண்மை.

பவுல் அடுத்ததாக விசுவாசிகளை ‘நீதியென்னும் மார்க்கவசத்தைத்’ தரிக்குமாறு வலியுறுத்துகிறார். 1தெச 5:8. சத்தியம் எனும் கச்சை போலவே, இதுவும் தேவனுக்கு சொந்தமானதுதான்; இது யாவேயின் சர்வாயுதவர்க்கத்தின் ஒரு பகுதி. ஏசா 59:17. அவர் தெய்வீகவீரர். பவுலின் நாளில் வீரர்கள் பயன்படுத்திய உடல் கவசமானது பின்னிப்பிணைந்த சிறிய இரும்பு வளையங்களாலோ ஒன் றின்மேல் ஒன்று அமைந்த சிறிய வெண்கல அல்லது இரும்பு செதில்களாலோ ஒன்றுடன் ஒன்று இணைக்கப்பட்ட இரும்பு பட்டைகளாலோ செய்யப்பட்டிருக்கும். இந்த மார்க்கவசமானது எதிரியின் தாக்குதல்களிலிருந்து உடலின் முக்கிய உறுப்புகளைப் பாதுகாத்தது. அதேபோல, தேவன் ஈவாகக் கொடுத்திருக்கிற நீதியின் ஆவிக்குரிய பாதுகாப்பை விசுவாசிகள் அனுபவிக்கவேண்டும். எபேசியர் நிருபத்தில், பவுல் பரிசுத்தம், நற்குணம், சத்தியத்துடன் நீதியைத் தொடர்பு படுத்துகிறார். எபே 4:24; 5:9. அதை தரக்கோலாக வைத்து, சபையின் சக அங்கத்தினர்களை நீதியாகவும் சிறப்பாகவும் நடத்தவேண்டும்.

`நற்குணமும் பரிசுத்தமும் சத்தியமும் ஒரு பாதுகாப்பாக இருக்கமுடியும் என்பதை எந்த வழிகளில் அனுபவித்திருக்கிறீர்கள்?`