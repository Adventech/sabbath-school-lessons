---
title:  'பாதரட்சை: சபை சமாதானத்திற்குப் போராடுகிறது'
date:   19/09/2023
---

போருக்கு ஆயத்தமாகிற ஒரு ரோம வீரன், உறுதியான ஒரு சோடி இராணுவ காலணிகளைக் கட்டிக்கொள்வான். பல அடுக்குகள் கொண்ட அந்தக் காலணியில், கீழே மழுங்கின ஆணி போன்ற துருத்தல்கள் இருக்கும்; அது தரையில் உறுதியாக ‘நிற்பதற்கு’ உதவும். எபே 6:11,13,14. இந்த இராணுவ காலணியை ஏசாயா 52:7 இன் வார்த்தைகளால் பவுல் விளக்குகிறார். அதில் யாவே தமது மக்களுக்காகப் போர் செய்து, வெற்றிபெற்ற செய்தியை ஒரு தூதுவன் கொண்டுவந்து, அதனால் மகிழ்ச்சி உண்டாவதாக சொல்லப்படுகிறது. ஏசா 52:8-10. அதனால் சமாதானம் பிறக்கிறது: ‘சமாதானத்தைக் கூறி, நற்காரியங்களைச் சுவிசேஷமாய் அறிவிக்கிற சுவிசேஷக னுடைய பாதங்கள் மலைகளின்மேல் எவ்வளவு அழகாயிருக்கின்றன’. ஏசா 52:7.

`எபேசியர் நிருபத்தில் எட்டுமுறை பவுல் சமாதானத்தை வலியுறுத்திக் காட்டுகிறார். சமாதானத்தை வலியுறுத்த இராணுவ விஷயங்களை உருவகமாகப் பயன்படுத்துவது ஏன்? எபே 1:2; 2:14, 15, 17; 4:3; 6:15, 23.`

சமாதானமானது ‘நம்முடைய சமாதானமாகிய’ கிறிஸ்துவின் கிரியையால் கிடைப்பது; அவர், ‘தூரமாயிருந்த உங்களுக்கும், சமீபமாயிருந்த அவர்களுக்கும், சமாதானத்தைச் சுவிசேஷமாக அறிவித்தார்’. எபே 2:14-17. அந்தச் சமாதானத்தின் மூலம் யூதரையும் புறஜாதியையும் ‘ஒரே புதிய மனுஷனாக’ சிருஷ்டித்தார். எபே 2:15. கிறிஸ்துவின் மீட்பையும் அதனால் அவர் சமாதானத்தை உண்டு பண்ணினதையும் குறித்த சுவிசேஷத்தை எப்போதும் மனதில் வைத்து, முன்பு அவர் பெற்ற வெற்றியையும், இனி பெறப்போகிற வெற்றியையும் நினைத்துக் கொண்டாடி, விசுவாசிகள் தங்கள் பாதரட்சைகளை அணிந்து, போருக்குத் தயாராக நிற்கவேண்டும். ஏசா 52:7ல் உள்ள தூதுவனைப் போல, விசுவாசிகளும் கிறிஸ்துவின் வெற்றியையும் அவரது சமாதானத்தையும் அறிவிக்கிற தூதுவர்கள்.

ஆனாலும், ஆயுதம் தரிக்கும்படி பவுல் அழைப்பதை எதிரிகளுக்கு எதிராக இராணுவ ஆயுதங்களை எடுப்பதற்கான அழைப்பாக கருதக்கூடாது. அதனால்தான் விசுவாசிகளை ‘சமாதானத்தின் சுவிசேஷத்தை’ அறிவிக்கிறவர்களாக விவரிக்கிறார். எபே 6:15. விசுவாசிகள் மற்றவர்களோடான உறவுகளில் சண்டையிடுவதை அவர் விரும்பவில்லை; ஏனெனில் ஒற்றுமையையும், பக்திவிருத்தியான பேச்சையும், இரக்கம்நிறைந்த மனதையும் வலியுறுத்துகிறார். எபே 4:25-5:2. மனத்தாழ்மை, பொறுமை, மன்னிப்பு போன்ற கிறிஸ்தவ நற்பண்புகளும் ஜெபம், ஆராதனை போன்ற நடவடிக்கைகளும் அடங்கிய சுவிசேஷ ஆயுதங்களைப் பயன்படுத்தி திருச்சபை ‘சமாதானத்திற்கு போராடவேண்டும்’. அத்தகைய செயல்கள், சகலத்தையும் கிறிஸ்துவுக்குள் ஒன்றிணைக்கிற தேவனுடைய மகத்தான திட்டத்தைச் சுட்டிக்காட்டுகிற சிறந்த உத்திகள். எபே 1:9,10.

`பவுலின் இராணுவ உருவகம் விசுவாசிகளாகிய நமது வாழ்வில் பயன்படுகிற விதத்தைப் புரிந்துகொள்ள பின்வரும் மேற்கோள் எவ்வாறு உதவுகிறது? ‘நாம் சர்வாயுதவர்க்கத்தைத் தரிக்கும்படி தேவன் நம்மை அழைக்கிறார். நமக்கு சவுலின் கவசம் வேண்டாம், மாறாக தேவனுடைய சர்வாயுதவர்க்கம் வேண்டும். அப்போதுதான் கிறிஸ்துபோன்ற கனிவும் மனதுருக்கமும் அன்பும் நிறைந்த இருதயத்தோடு நாம் ஊழியத்திற்குச் செல்லலாம்.’`