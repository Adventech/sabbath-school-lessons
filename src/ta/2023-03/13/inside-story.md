---
title:  மிஷன் கதை
date:   22/09/2023
---

### ஒரு சில வார்த்தைகளின் ஆற்றல்கள்

ஆண்ட்ரூ மெக்செஸ்னி

2022 இல் உக்ரைனில் ஆயுத மோதல் வெடித்தபோது, அலெக்ஸி அருஷானியன் போலந்தின் எல்லையில் பாதுகாப்பாக வசித்து வந்தார்; அங்கு அவர் பல ஆண்டுகளாக வீடுகளில் ஜன்னல்கள் மாட்டுகிற வேலையைச் செய்துவந்தார். ஆனால் அவரது தாய் நாடான உக்ரைனில் அவருக்கு பல உறவினர்கள் இருந்தனர்.

அவர் ஒவ்வொரு உறவினர்களையும் அழைத்து, அவர்களுடைய நலனைப் பற்றி விசாரித்தார். ‘‘எப்படி இருக்கீங்க, லியுடா அத்தை?’’ என்று அத்தையிடம் விசாரித்தார். ‘‘ஒன்றும் பிரச்சனை இல்லை. இப்போது மறைவிடத்தில் இருக்கிறோம்’’ என்று அத்தை சொன்னார். அவரது மகளும் அவளுடைய சிறு பையனும் போலந்துக்குச் செல்லுகிற அகதிகளோடு செல்ல திட்டமிட்டிருப்பதாகச் சொன்னார். சாதாரண நாட்களில் ஒரு நாளில் கடந்துவிடலாம். ஆனால் போர்ச்சமயம் என்பதால் இரண்டு அல்லது மூன்று நாட்கள் ஆகும்.

‘‘அவர்கள் வார்சாவுக்கு வரமுடியுமா? வந்தால் என்னை அழைக்கச் சொல்லுங்கள். எத்தனை நாள் வேண்டுமானாலும் என்னோடு தங்கிக் கொள்ளட்டும்’’ என்று அலெக்ஸி சொன்னார். சிறிது நேரத்திற்கு பிறகு, நாஸ்தியாவும் அவரது மகனும் போலந்திற்கு வந்து விட்டதாக உக்ரைனிலிருந்து மற்றொரு உறவினர் அழைத்தார். அவர்கள் எல்லையைத் தாண்டி, அவர்களுக்கு ஆதரவளித்த ஒரு போலந்து குடும்பத்துடன் தங்கியிருந்ததாகச் சொன்னார். போலந்துவாசிகள் பலர் அகதிகள் தற்காலிகமாக தங்கள் வீடுகளில் தங்கிக் கொள்ள அனுமதித்தார்கள். அலெக்ஸி நாஸ்தியாவை அழைத்து அவளையும் அவளுடைய மகனையும் பார்க்க வருவதாக உறுதியளித்தார்.

அலெக்ஸி அந்த வீட்டிற்கு காரில் சென்றபோது அவளும் அவளுடைய மகனும் காத்திருந்தனர். 60 வயதான அந்த வீட்டின் உரிமையாளர் நாஸ்தியாவையும் அவளது மகனையும் காருக்கு அழைத்துச் சென்றார். காரில் ஏறியதும் நாஸ்தியா அவரிடமிருந்து விடைபெற்றாள்; அவர்களுடைய பொருட்களை எல்லாம் ஏற்றுவதற்காக அலெக்ஸி காரின் டிக்கியைத் திறந்தார். அப்போது எலன் ஒய்ட்டின் மாபரும் போராட்டம் புத்தகத்தின் பல பிரதிகள் உள்ளே கிடந்தன. அலெக்ஸி ஒரு புத்தகத்தை எடுத்து, ‘‘இதை பரிசாக வைத்துக் கொள்ளுங்கள்’’ என்று அந்த 60 வயதுமுதியவரிடம் கொடுத்தார். ‘‘இது என்ன பரிசு?’’ என்று அந்த முதியவர் கேட்டார்.

‘‘இது ஒரு கிறிஸ்தவப் புத்தகம், கிறிஸ்து பரலோகம் சென்ற பிறகு சத்தியத்திற்காக நின்ற கிறிஸ்தவர்கள்முதல், உலகத்தின் இறுதியில் நடக்கப்போகிற சம்பவங்கள் வரைக்குமான வரலாறு இதில்உள்ளது. இது உங்களுக்கு சுவாரஸ்யமாக இருக்கும்’’ என்று சொன்னார். அந்த மனிதர் புத்தகத்தை ஏற்றுக்கொண்டார். பின்னர் அவர் அலெக்ஸியைக் கட்டிப்பிடித்து, ‘‘நன்றி’’ என்று கூறினார்.

அலெக்ஸி மிகுந்த மகிழ்ச்சி அடைந்தார். அது அவ்வளவு சுலபமாக இருக்கும் என்று எதிர்பார்க்கவில்லை. ‘‘அது தேவசித்தம். ஒரு சில வார்த்தைகள் மட்டுமே பேசவேண்டியதிருந்தது. அவர் அந்தப் புத்தகத்தை வாங்கிக்கொண்டார். அவரும் அவரது மனைவியும் பிள்ளைகளும் அதை வாசிக்கவேண்டுமென ஜெபிக்கிறேன்’’.