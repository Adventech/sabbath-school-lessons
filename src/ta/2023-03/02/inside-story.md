---
title:  மிஷன் கதை
date:   07/07/2023
---

### லெபனானுக்குச் சென்ற ஆச்சரிய கதை

கேத்தி லிச்டென்வால்டர்

லெபனானில் உள்ள மிடில் ஈஸ்ட் பல்கலைக்கழகத்தில் “நான் செல்வேன்” ஊழியப்பணிதிட்ட பயிற்சி நிகழ்ச்சி நடைபெற்று வந்தது. அதில் பேசினவரைப் பார்த்ததும் “இவரை எங்கேயோ பார்த்திருக்கிறேனே?” என்று தன்னார்வ ஆசிரியரான ருவான் ஒலிவேரா யோசித்தார்.

ருவான் பிரேசிலைச் சேர்ந்தவர். அட்வென்டிஸ்ட் கல்வி மையத்தில் ஆசிரியராகப் பணியாற்றி வந்தார். அந்தக் கூட்டத்தில் பேசினவருடைய பெயர் பிரையன் மேன்லி.

ருவான் தனது அலைபேசியை எடுத்து, அந்த வருடம் முழுவதும் எடுக்கப்பட்ட புகைப்படங்களைப் பார்க்க ஆரம்பித்தார்.

ஊழியப்பணி ருவானின் இரத்தத்தில் ஊறிப்போயிருந்தது. உயர்நிலைப் பள்ளியில் படித்தபோது, தனது பெற்றோருடன் 2017 இல் அர்ஜென்டினாவில் நடைபெற்ற “நான் செல்வேன்!” ஊழியப்பணி கான்ஃபரன்ஸில் கலந்துகொண்டார். மத்திய கிழக்கு பகுதிகளிலிருந்த தேவைகளைப் பற்றிக் கேள்விப்பட்டபோது உள்ளத்தில் தொடப்பட்டார்.

பல்கலைக்கழகத்தில் முதலாம் ஆண்டு படித்தபோது, ஆசியாவில் உள்ள கிறிஸ்துவை அறியாத ஒரு நாட்டில் ஆங்கில ஆசிரியராகப் பணியாற்றச் சென்றார். ஆனால் அங்கு சென்ற பிறகு, ஆங்கில வகுப்புகளை நிறுத்திவிட்டார்கள். உள்ளூர் மொழியைப் படிப்பதற்காக அங்கேயே தங்கியிருந்தார்; ஆனால் யாரிடமும் அவருடைய கடவுளைப் பற்றிப் பேசக்கூடாதென தடைவிதிக்கப்பட்டது. இரண்டாம் ஆண்டு பல்கலைக்கழகப் படிப்பை தொடருவதற்காக மீண்டும் பிரேசிலுக்குத் திரும்பினார். 2017 ஆம் ஆண்டு அர்ஜென்டினாவில் நடந்த கான்ஃபரன்ஸில் மத்தியக் கிழக்கு நாடுகளில் பல தேவைகள் இருப்பதாகக் கேள்விப்பட்டிருந்ததால், அங்கு பல இடங்களில்வேலைக்கு விண்ணப்பித்தார்.

“தேவனே, உம் சித்தப்படி நடக்கட்டும். முதன்முதலாக யார் அழைக்கிறார்களோ அங்கே செல்கிறேன்” என்று ஜெபித்து, தன்னார்வலர்களுக்கான அட்வென்டிஸ்ட் திருச்சபையின் அதிகாரப்பூர்வ இணைய தளமான VividFaith.com இல் விண்ணப்பங்களை அனுப்பினார்.

பெய்ரூட்டின் அட்வென்டிஸ்ட் கற்றல் மையத்திலிருந்து அழைத்தார்கள். அங்கு சென்றார். ஆசியாவிற்குப் பிறகு, லெபனானில்தான் மத சுதந்திரம் இருந்தது.

லெபனானில் ஒரு வருடம் இருந்த பிறகு, பிரேசிலுக்குச் சென்று, தன் படிப்பை முடித்து முழுநேர ஊழியப்பணியாளராக மாற விரும்புகிறார். பிரையன் மேன்லியை அதற்கு முன்பு பார்த்த இடம் நினைவிற்கு வந்தது.

“இதற்கு முன் நான் உங்களைப் பார்த்திருக்கிறேன்” என்று சொல்லி, தன் அலைபேசியில் இருந்த புகைப்படத்தைக் காண்பித்தார். 2017இல் அர்ஜெண்டினாவில் நடைபெற்ற கான்ஃபரன்ஸில் ருவானும் அவரது பெற்றோரும், மேன்லியுடன்சேர்ந்து அந்தப் புகைப்படத்தை எடுத்திருந்தார்கள். அந்தக் கான்ஃபரன் ஸில் மேன்லி கொடுத்த செய்திதான், மத்தியக்கிழக்கு பகுதியில் ஊழியம் செய்ய ருவானின் இருதயத்தில் தாக்கத்தை ஏற்படுத்தியது என்பது குறிப்பிடத்தக்கது.