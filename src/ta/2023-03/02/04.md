---
title:  தேவனுடைய மகத்தான, கிறிஸ்து-மையத் திட்டம்
date:   04/07/2023
---

`“காலங்கள் நிறைவேறும்போது” தேவன் நிறைவேற்ற விரும்புகிற திட்டம் என்ன, அத்திட்டத்தின் விசாலம் என்ன? எபே 1:9,10.`

தேவதிட்டத்தை மூன்று பெயர்களால் பவுல் அழைக்கிறார். அது (1) “அவர்தம்திருவுளத்தின் மறைபொருள்”, (2) “அவரது தீர்மானம்”, (3) “கால நிறைவில்” நிறைவேற வேண்டிய “திட்டம்”. (பொது மொழிபெயர்ப்பு). தேவனுடைய இறுதித் திட்டம்? எல்லா இடங்களிலுமுள்ள எல்லாவற்றையும் இயேசுவில் ஒன்றுசேர்ப்பதே.

அத்திட்டம் ஓர் அழகிய காட்சியாக நம் கண்முன் விரிகிற வகையில்கிறிஸ்துவில் சகலமும் “கூட்டப்படுதல்” அல்லது “ஒன்றுசேர்த்தல்” எனும் வார்த்தையை பவுல் பயன்படுத்துகிறார். அதற்கான கிரேக்க வார்த்தை அனகெஃபலை யோசஸ்தை. பண்டைய காலத்தில் கணக்குப் பார்க்கும்போது, ஒரு வரிசை எண்களைக் கூட்டி, மொத்த தொகையை மேலே எழுதுவதை இவ்வாறு சொல்லுவார்கள். அதுபோல, இறுதிக்காலம் சம்பந்தப்பட்ட அனைத்தையும் குறித்த தேவதிட்டத்தின் முழு நிறைவும் இயேசுவின் தலைமையில் நடக்கப்போகிறது. கிறிஸ்துவை மையமாகக்கொண்ட அத்திட்டம் “உலகத்தோற்றத்துக்கு முன்னே” போடப்பட்டது. எபே 1:4. அது அனைத்து காலஅளவையும் (“காலங்கள் நிறை வேறும்போது”), இடஅளவையும் (“பரலோகத்திலிருக்கிறவைகளும் பூலோகத்திலிருக்கிறவைகளுமாகிய சகலமும்”) உள்ளடக்கிய விசாலமான திட்டம். கிறிஸ்து வுக்குள் எல்லாரும் ஒன்றுபட வேண்டும் என்பதே பிரபஞ்சத்திற்கான மகத்தான, தெய்வீக திட்டம்.

“காலங்கள் நிறைவேறும்போது” தேவன் நிறைவேற்ற விரும்புகிற திட்டத்தைமையமாக வைத்தே நிருபம்முழுவதும் பவுல் பேசுகிறார். எபே 1:10. இயேசுவின் மரணம், உயிர்த்தெழுதல், பரமேறுதல், உயர்த்தப்படுதலின்அடிப்படையில், அனைத்தையும் ஒருங்கிணைக்கிற திட்டத்தை தேவன் தொடங்குகிறார். எபே 1:15- 2:10; அதன் ஆரம்பமாக, திருச்சபையை நிறுவி, யூதர்-புறஜாதியார் போன்று மனுக்குலத்தில் நிலவுகிற பிரிவுகளை ஒன்றிணைக்கிறார். எபே 2:11-3:13.

தேவதிட்டம் நடைபெற்று வருவதையும், பிளவுப்படுத்துகிற தீயவல்லமைகளின் ஆட்சி முடிவுக்கு வரப்போவதையும் திருச்சபைமூலம் தீயவல்லமைகளுக்கு தேவன் இவ்வாறுதான் சுட்டிக்காட்டுகிறார். எபே 3:10. வெளி 12:12 இவ்வாறு கூறுகிறது: “பிசாசானவன் தனக்குக் கொஞ்சக்காலமாத்திரம் உண்டென்று அறிந்து, மிகுந்த கோபங்கொண்டு, உங்களிடத்தில் இறங்கினான்”.

பவுலுடைய நிருபத்தின் கடைசிப் பாதியானது ஒற்றுமையாக இருக்கும்படி உணர்ச்சிமிக்க அழைப்புடன் தொடங்குகிறது. எபே 4:1-16. மேலும் ஒற்றுமையை சேதப்படுத்துகிற நடத்தையைத் தவிர்க்கவும், அதற்குப்பதிலாக, சக விசுவாசிகளுடன் ஒற்றுமையைக் கட்டியெழுப்பவும் நீண்ட அறிவுரை சொல்கிறார். எபே 4:17- 6:9. திருச்சபை ஒருங்கிணைந்த சேனை என்றும், கிறிஸ்துவின் நாமத்தில் சமாதானத்திற்காக தீரத்துடன் போரிடவேண்டுமென்றும் சொல்லி பவுல் நிருபத்தை நிறைவு செய்கிறார். எபே 6:10-20.

`கிறிஸ்து இயேசு தருகிற மீட்பானது, கிறிஸ்துவில் அனைத்தையும் ஒன்றிணைக்கிற தேவனுடைய மாபெரும் இறுதித் திட்டத்தின் இன்றியமையாத ஒரு பகுதி என்பதில் எவ்வாறு மகிழ்ச்சி அடையலாம்?`