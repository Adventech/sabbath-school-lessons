---
title:  விலைமதிப்பற்ற மீட்பு; ஊதாரி மன்னிப்பு
date:   03/07/2023
---

எபேசு விசுவாசிகளின் வாழ்க்கையில் பாவம் ஆதிக்கம்செலுத்துகிற ஒரு வல்லமையாக இருந்தது. அவர்களின் முந்தைய அனுபவம் நடைப்பிணம் போன்றதாக இருந்ததாக பவுல் குறிப்பிடுகிறார்; அதாவது, “அக்கிரமங்களினாலும் பாவங்களினாலும் மரித்தவர்களாயிருந்தார்கள்”; மேலும், சாத்தான் தங்களுக்குக் கட்டளையிட்டபடி வாழ்ந்தார்கள் அல்லது “நடந்தார்கள்”. எபே 2:1-3. பாவத்திற்கும் சாத்தானுக்கும் அடிமைப்பட்டதால், தங்களை விடுவிக்கிற திறன் அவர்களுக்கு இல்லை. அவர்கள் மீட்கப்பட வேண்டியிருந்தது. கிறிஸ்துவின்மூலம் தேவன் கிருபையாகச் செயல்பட்டு, அந்த மீட்பைக் கொடுத்தார். விசுவாசிகளின் வாழ்வில் தேவகிருபையால் கிடைத்துள்ள இரண்டு ஆசீர்வாதங்களை நினைத்து, பவுல் ஸ்தோத்தரிக்கிறார்: அதில் ஒன்று மீட்பு, மற்றொன்று பாவமன்னிப்பு.

`“மீட்பு”பற்றி புதிய ஏற்பாடு அடிக்கடி பேசுகிறது. எபேசியர் 1:7,8ஐ கொலோ 1:13,14; தீத்து 2:13,14; எபி 9:15 ஆகியவற்றுடன் ஒப்பிட்டுப் பாருங்கள். இவற்றில் உள்ள பொதுவான கருத்து என்ன?`

எபேசியர் 1:7இல் உள்ள “மீட்பு” என்பதற்கான கிரேக்க வார்த்தை அபாலூட்ரோஸிஸ்; விலைகொடுத்து ஓர் அடிமையை விடுதலைசெய்வதை அல்லது ஒரு கைதியை விடுவிக்கப் பணம்கொடுப்பதைக் குறிக்கிறது. அடிமைகளை ஓர் அடிமைவியாபாரி ஏலம்விடுவதையும், அடிமைகளின் கைகால் விலங்குகள் சலசலப்பதையும் கற்பனைசெய்யுங்கள். அவர்களை விடுவிக்க எவ்வளவு பெரிய விலைசெலுத்த வேண்டும்! புதிய ஏற்பாடு சொல்கிற மீட்பு அப்படிப்பட்டது.

நமது விடுதலைக்கு மிகப்பெரிய விலை செலுத்தப்பட்டுள்ளது. சாதாரணவிலையல்ல: “இவருடைய (இயேசுவுடைய) இரத்தத்தினாலே பாவமன்னிப்பாகிய மீட்பு இவருக்குள் நமக்கு உண்டாயிருக்கிறது”. எபே 1:7. மீட்பு குறித்த கருத்து, நம்மை விடுவித்த தேவகிருபையின் தயாளத்தைப் போற்றுகிறது. தேவன்நமக்கு சுதந்திரத்தையும் மெய்மதிப்பையும் தருகிறார். நாம் இனி அடிமைகள் இல்லை!

“மீட்கப்படுவது என்றால் ஒரு பொருளாக அல்ல, நபராக நடத்தப்படுவது. அது பூமியின் அடிமையாக இராமல், பரலோகத்தின் பிரஜையாக மாறுவது”

மீட்பிற்கான விலையை தேவன் சாத்தானுக்குச் செலுத்துகிறார் என்பது மத்தியக்கால கருத்து; வேதாகமக் கருத்தல்ல. சாத்தானுக்கு தேவன் எந்தக் கடனும் படவில்லை; எதுவும் செலுத்தவேண்டியதில்லை.

கல்வாரியின் நன்மைகளில் “பாவமன்னிப்பும்” அடங்கும். எபே 1:7. சிலுவையில், கிறிஸ்து நம் கடந்தகால, எதிர்காலப் பாவத்திற்கான விலையைச் செலுத்திவிட்டார்; “நமக்கு எதிரான ஒப்பந்த விதிகள் பல கொண்ட கடன்பத்திரத்தை அவர் அழித்துவிட்டார்”. கொலோ 2:14. (பொது மொழிபெயர்ப்பு). கிறிஸ்துமூலம் மீட்பின், பாவமன்னிப்பின் கிரியையைச் செய்ததில் தேவன் “வளமான இரக்கத்தால்” அதை “முழுமையாகவும் இலவசமாகவும்” தந்து, தயாளமிக்க அப்பாவாக நடந்து கொண்டார். எபே 1:7,8. (எளிய மொழியாக்கம்).

`கிறிஸ்துவின் பாவநிவாரண பலியால் பாவமன்னிப்பும், மீட்பும் பெற்றிருக்கிறீர்கள் என்பதின் அர்த்தம் என்ன? அதற்கு உங்களைத் தகுதியற்றவராக நீங்கள் கருதினால் என்ன செய்வது? (குறிப்பு: நீங்கள் தகுதியற்றவர்தான்; அதற்குதானே சிலுவை மரணம்!)"`