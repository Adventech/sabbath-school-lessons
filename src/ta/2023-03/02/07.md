---
title:  மேலும் படிக்க
date:   07/07/2023
---

தேவன் சிலரை நித்திய ஜீவனுக்கென்றும், சிலரை நித்திய மரணத்திற்கென்றும் குறித்து, மனிதர்களுடைய எதிர்காலத்தை முன்தீர்மானித்திருப்பதாக எபே 1:3-14 போதிக்கிறதா? அவ்வாறு அநேகர் நம்புவது வருத்தமானது. ஆனாலும் பின்வரும் கருத்தைச் சிந்தியுங் கள்:

1\. இந்த வசனங்களின்படி, கிறிஸ்துவின் கிரியையே முடிவைத் தீர்மானிக்கிறது; ஏனென்றால் நம்மைத் தத்தெடுக்கும்படி “இயேசு கிறிஸ்துவின்மூலமாய்”, (எபே 1:6) “கிறிஸ்துவுக்குள்” (எபே 1:4, 11) தேவன் தீர்மானித்திருக்கிறார். எனவே கிறிஸ்துவை விசுவாசிக்கத் தீர்மானிக்கிற அனைவரும் முன்குறிக்கப்பட்டவர்களாக, முன்னரே தெரிந்துகொள்ளப்பட்டவர்ககள்; மாறாக, பிறப்பதற்கு முன்பே யார் யார் இரட்சிக்கப்படுவார் அல்லது இரட்சிப்பை இழப்பார் என்று தனித்தனியாக அவர் முன்குறிக்கவில்லை. கிறிஸ்துவை விசுவாசிக்கிறவர்கள் குறித்த தேவநோக்கம் முன்தீர்மானிக்கப்பட்டது ஆகும்.

2\. எபேசியர் 1:3-14, தேவனுடைய இரட்சிப்பின் கிரியையை உறவு ரீதியிலான வார்த்தைகளில் விவரிக்கிறது. தேவன் “பிதா”; நாம் அவர் “சுவீகரித்த” பிள்ளைகள். எபே 1:3-6. அவர் தம் ஆசீர்வாதங்களை நம்மில் பெருகச்செய்திருக்கிறார். எபே 1:8. தேவனுடைய தீர்மானத்தையும், முன்குறித்தலையும், இந்த உறவுசம்பந்தப்பட்ட வார்த்தைகளின் பின்னணியில் புரிந்துகொள்ள வேண்டும். தேவன் வெகுதூரத்திலிருந்து கட்டளையிடுகிற உணர்ச்சியற்ற ஒரு நீதிபதி கிடையாது; மாறாக, தம்முடைய பிள்ளைகள் அனைவர்மேலும் அக்கறையுள்ள ஒரு தகப் பன். எபே 3:15.

3\. மனிதர்களின் தீர்மானத்தை தேவன் மதிப்பதையும் எபேசியர் 1:3-14 காட்டுகிறது. (குறிப்பாக எபேசியர் 1:13இல், “கேட்டல்”, “விசுவாசித்தல்” ஆகிய வார்த்தைகள் வலியுறுத்தப்படுகின்றன); நிருபத்தின் பிற இடங்களிலும், புதிய ஏற்பாட்டின் பிற வசனங்களிலும் அதைக் காணலாம். எபே 2:8; எபே 3:17; எபே 4:1-6:20; 1தீமோ 2:4; அப் 17:22-31. இவை எல்லாமே தேர்ந்தெடுக்கிற உரிமையைப் பயன்படுத்தி, அதன் விளைவாக விசுவாசிக்கவேண்டியதை வலியுறுத்துகின்றன. அதையே எலன் ஒய்ட் இவ்வாறு சொல்லுகிறார்: “காற்று பூமியைச் சுற்றி இருப்பதுபோல, தேவனும் உலகம் முழுவதையும் தம் கிருபையால் நிறைத்திருக்கிறார். அதற்காகவே, ஒப்பிடமுடியாத தம் குமாரனைத் தந்தார். உயிர் கொடுக்கிற இந்தக் கிருபையைச் சுவாசிக்கிற யாவரும் இயேசு கிறிஸ்துவுக்குள் பெரியவர்களாக வளருவார்கள்.”

**கலந்துரையாடக் கேள்விகள்**

`நாம் சிருஷ்டிக்கப்படுவதற்கு முன்னரே யார் இரட்சிக்கப்படுவார், யார் இரட்சிப்பை இழப்பார் என்று தேவன் தீர்மானிப்பதில்லை என்று மேலே சொல்லப்பட்ட கருத்துக்கு ஆதரவாக என்னென்ன வாதங்களை முன்வைக்கலாம்?`

`ஒருவர் இயேசுவில் இரட்சிப்பைப் பெற்றுள்ளாரா, இல்லையா என்பதை இறுதியில் யாருடைய தீர்மானம் தீர்மானிக்கிறது?`

`“அவருடைய கிருபையின் ஐசுவரியத்தின்படியே இவருடைய இரத்தத்தினாலே பாவ மன்னிப்பாகிய மீட்பு இவருக்குள் நமக்கு உண்டாயிருக்கிறது”. எபே 1:7. விசுவாசத்தினால்மட்டுமே இரட்சிப்பு, நியாயப்பிரமாணத்தின் கிரியைகளினால் அல்ல என்கிற உண்மையை இந்த வசனம் எவ்வாறு வெளிப்படுத்துகிறது?`