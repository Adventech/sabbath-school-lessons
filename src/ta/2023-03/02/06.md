---
title:  'ஆவியானவர்: முத்திரையும் அச்சாரமும்'
date:   06/07/2023
---

`எபேசியர் 1:13, 14 இல், பவுல் தன் வாசகர்களின் மனமாற்ற அனுபவத்தைச் சுருக்கமாகக் கூறுகிறார். அந்த அனுபவத்தின் படிகள் என்ன?`

விசுவாசிகளின் வாழ்வில் ஆவியானவரின் முக்கியத்துவத்தைச் சுட்டிக்காட்ட, அவரைப் பற்றின இரண்டு உருவகங்களை பவுல் பயன்படுத்துகிறார். முதலாவது ஆவியானவரை ஒரு “முத்திரை” என்கிறார்; அது ஒருவர் மனமாறுகிற நேரம் முதல் ஆவியானவர் கூடவே இருப்பதைச் சுட்டிக்காட்டுகிறது. முற்காலங்களில், பலவிதமான செயல்பாடுகளுக்கு முத்திரையிட்டார்கள்: சட்டங்கள், ஒப்பந்தங்களின் நகல்களை அங்கீகரிப்பதற்கு; ஒரு கொள்கலனில் இருக்கிற பொருளின் தரம் அல்லது அளவை அங்கீகரிப்பதற்கு (எசே 28:12); அல்லது பரிவர்த்தனைகள் (எரே 32:10-14, 44), ஒப்பந்தங்கள், கடிதங்கள் (1இராஜா 21:8), உயில்கள், தத்தெடுப்புகள் போன்றவற்றிற்கு சாட்சியாக இருப்பதற்கு. ஒரு பொருளின்மீது முத்திரைபோடுகிற செயலானது அது யாருக்குச் சொந்தம் என்பதையும், அதன் பாதுகாப்பையும் உறுதிப்படுத்தியது. விசுவாசிகள் தங்கள் வாழ்வில் பரிசுத்த ஆவியால் முத்திரையிடப்படுவது அவர்கள் தேவனுக்குச் சொந்தம் என்பதையும், அவர்களைப் பாதுகாக்க தேவன் வாக்குரைத்திருப்பதையும் காட்டுகிறது. எபே 4:30. “வாக்குத்தத்தம் பண்ணப்பட்ட பரிசுத்த ஆவியால் அவருக்குள் முத்திரை போடப்பட்டீர்கள்”. எபே 1:13.

ஒருவர் தன் வாழ்க்கையை இயேசுவிடம் அர்ப்பணித்து, அவரை நம்புகிற தருணத்தில்தானே, கிறிஸ்துவுக்குள்ளான அந்த விசுவாசியை மீட்பின் நாளுக்காக ஆவியானவர் முத்திரையிடுவதாக பவுல் தெளிவாகக் கூறுகிறார். விடுதலையையும் நிச்சயத்தையும் அளிக்கிற எவ்வளவு அற்புதமான உண்மை! விசுவாசிகள் கிறிஸ்துவை முதன்முதலில் விசுவாசிக்கும்போதே ஆவியானவர் அவர்களை இரட்சிப்பின் முத்திரையால் முத்திரையிடுகிறார்.

ஆவியானவரைப்பற்றி பவுல் பயன்படுத்துகிற இரண்டாவது உருவகம் “அச்சாரம்”. ஆவியானவர் நமது சுதந்தரத்தின் அச்சாரமாக இருக்கிறார்; அதாவது முழுமையாக சுதந்தரம் கொடுக்கப்படும் என்பதற்கு உத்தரவாதமாக தேவன் அவரைத் தருகிறார். ஒப்பிடவும்: 2கொரி 1:22; 5:5. “அச்சாரம்” என்பதற்கான கிரேக்க வார்த்தை அர்ரபான். இது எபிரெய மொழியிலிருந்து வந்த வார்த்தை; “முதல் தவணை”, “வைப்புத்தொகை”, “முன் பணம்” ஆகியவற்றைச் சுட்டிக்காட்ட பயன் படுத்தப்பட்டது; அப்படியானால், இன்னும் வரவேண்டிய தொகை இருக்கிறதென்று அர்த்தம்.

விசுவாசிகள் இந்த முன்பணத்தை செலுத்துவதில்லை; மாறாக தேவனிடமிருந்து பெறுகிறார்கள். விசுவாசிகளின் வாழ்வில் ஆவியானவரின் பொன்னான பிரசன்னம், கிறிஸ்து திரும்ப வரும்போது கிடைக்கப்போகிற இரட்சிப்புக்கும் மீட்பின் முழுச்சுதந்தரத்திற்கும் முன்தவணையாக இருக்கிறதென்று பவுல் சொல்கிறார். இயேசுவில் நமக்குத் தரப்பட்டுள்ளதை நன்றியுணர்வோடும் கீழ்ப்படிதலோடும் பெற்றுக்கொள்வதே நம் வேலை.