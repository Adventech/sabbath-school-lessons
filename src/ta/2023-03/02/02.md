---
title:  கிறிஸ்துவில் தெரிதலும் ஏற்றுக்கொள்ளப்படுதலும்
date:   02/07/2023
---

நன்றிக்குறிப்பு என்பது பெற்ற நன்மைகளை முன்னிட்டு சொல்லுவது. எபே 1:3. பவுல் சுவிசேஷத்தின் ஆசீர்வாதங்களுக்காக தேவனுக்கு நன்றிசொல்லி, அதற்கு காரணமான நன்மைகளை எபே 1:3-14இல் பட்டியலிடுகிறார்.

“கிறிஸ்துவுக்குள் ஆவிக்குரிய சகல ஆசீர்வாதத்தினாலும் நம்மை ஆசீர்வதித்திருப்பதற்காக” தேவனை பவுல் துதிக்கிறார். எபே 1:3. அந்த ஆசீர்வாதங்கள் ஆவிக்குரியவை என்பதால், அவை ஆவியானவரால் கிடைப்பவை என்பது புரிகிறது. அந்த ஆசீர்வாதங்களின் இறுதியில், விசுவாசிகளுடைய வாழ்க்கையில் ஆவியானவர் செய்கிற மகத்தான கிரியைபற்றிச் சொல்கிறார். எபே 1:13,14.

கிறிஸ்துவுக்குள் தேவன் நம்மை எவ்வாறு நோக்குகிறார் என்பதை எபே 1:3-6 சொல்லுகிறது. உலகத்தோற்றத்திற்கு முன்னரே தேவன் நம்மை கிறிஸ்துவில் தெரிந்துகொண்டார்; அவருடைய பிரசன்னத்தில் நாம் “பரிசுத்தமுள்ளவர்களும் குற்றமில்லாதவர்களுமாய்” நிற்கவேண்டும் என்று தீர்மானித்தார். எபே 1:4. ஒப்பிடவும். எபே 5:27. விலையேறப்பெற்ற மகன்களாகவும் மகள்களாகவும் நிற்க விரும்பினார். அதாவது, சிருஷ்டிப்பாலும் கிறிஸ்துவுக் குள்ளான மீட்பாலும் நாம் அவருடைய குமாரரும் குமாரத்திகளுமாகும்படி தீர்மானித்தார். எபே 1:6. சூரியன் உருவாக்கப்படுவதற்கு முன்னரே, “பிரியமானவருக்குள்” நாம் அங்கீகரிக்கப்படவேண்டும் என்பது அவருடைய உத்தியாக இருந்தது. எபே 1:5. நாம் இரட்சிக்கப்பட வேண்டும் என்பது தேவனுடைய நோக்கம். நம்முடைய சொந்தத் தீர்மானங்களால்மட்டுமே நாம் இரட்சிப்பை இழக்கிறோம்.

`புதிய ஏற்பாட்டில் எபேசியரில் மட்டுமே “உன்னதங்களிலே” எனும் வார்த்தை வருகின்றது; அதன் அர்த்தம் என்ன? இந்தச் சொற்றொடர் பயன்படுத்தப்பட்டுள்ள விதம்பற்றி ஆராயவும். எபே 1:3,20; 2:6; 3:10; 6:12; “வானங்கள்” “பரலோகத்தில்” எனும் வார்த்தைகள் பயன்படுத்தப்பட்டுள்ள விதத்துடன் ஒப்பிடவும் எபே 3:15; 4:10; 6:9.`

பரலோகமானது தேவன் வாசம்பண்ணுகிற இடம் (எபே 1:3; எபே 6:9), ஆவிக்குரிய வல்லமைகள் இருக்கிற இடம் (எபே 1:9, 20, 21; 3:10,15; 6:12), பிதாவின் வலதுபாரிசத்திற்கு கிறிஸ்து உயர்த்தப்பட்ட இடம் (எபே 1:20) என்பதை எபேசியரில், வருகின்ற “உன்னதங்களில்”, “வானங்களில்”, “பரலோகத்தில்” போன்ற வார்த்தைகள் காட்டுகின்றன. கிறிஸ்துவின்மூலம் ஆவிக்குரிய ஆசீர்வாதங்கள் வழங்கப்படுகிற “உன்னதங்கள்” என்கிற அந்த இடத்தை விசுவாசிகள் இப்போதே அணுகமுடியும். எபே 1:3, எபே 2:6. “உன்னதங்களில்” எனப்படுகிற இடம் விசுவாசிகளுக்கு ஆசீர்வாதமான இடமாக இருந்தாலும், அவை இன்னும் கிறிஸ்துவின் இறையாண்மையை எதிர்க்கிற தீய சக்திகள் போராட்டம் செய்கிற இடமாகவும் இருக்கிறது. எபே 3:10; எபே 6:12.

`“உலகத்தோற்றத்துக்கு முன்னே” கிறிஸ்துவில் நாம் தெரிந்துகொள்ளப்பட்டதாக எபேசியர் 1:4 சொல்கிறது. அதன் அர்த்தம் என்ன? தேவன் நம்மேல் வைத்துள்ள அன்பையும், நாம் இரட்சிக்கப்படுவதில் அவருக்குள்ள ஆசையையும் அது எவ்வாறு வெளிப்படுத்துகிறது?`