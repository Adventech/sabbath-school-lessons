---
title:  முற்றிலும் புதிய ஆடை தரித்துக்கொள்ளுதல்
date:   14/08/2023
---

`எபேசிய விசுவாசிகளின் மனமாற்றத்தை நினைவுகூருகிற சமயத்தில், பவுல் அவர் களுக்கு வலியுறுத்த விரும்புகிற முக்கியக் கருத்து என்ன? எபே 4:20-24.`

எபே 4:17-19இல், முன்பு அவர்கள் வாழ்ந்த புறஜாதி வாழ்க்கையை விவரிக்கும்போது, ‘நீங்களோ இவ்விதமாய்க் கிறிஸ்துவைபற்றிக் கற்றுக்கொள்ளவில்லை’ என்று சொல்லவில்லை; ‘நீங்களோ இவ்விதமாய்க் கிறிஸ்துவைக் கற்றுக்கொள்ளவில்லை’ என்கிறார். எபே 4:20. கிறிஸ்துவினிடத்தில் ‘கேட்டறிந்தீர்கள்,’ ‘அவரால் போதிக்கப்பட்டீர்கள்’; ‘இயேசுவிலுள்ள சத்தியத்தின்படி’ அதைச் செய்தீர்கள் என்று கிறிஸ்துவால் மாற்றப்பட்ட வாழ்க்கையை பெற்றிருந்ததைச் சொல்கிறார். எபே 4:21. விசுவாசத்திற்குள் வருவதென்பது கிறிஸ்துவோடு தனிப்பட்ட உறவை ஏற்படுத்துவது; அது உண்மையிலேயே ‘கிறிஸ்துவைக் கற்றுக்கொள்வது’. உயிர்த்தெழுந்து, பரலோகம் சென்ற இயேசு இன்றும் ஜீவிக்கிறார்; நம்மோடுகூட இருக்கிறார் என்பதை அறிவோம். அவருடைய போதனைகளும் முன்மாதிரியும் நம்மை மாற்றுகின்றன; அவரே நம் ஜீவனுள்ள ஆண்டவரென அவர்மேல் மெய்ப்பற்று வைக்கிறோம். அவருடைய ஆவியானவர்மூலமாகவும், வார்த்தையின் மூலமாகவும் அவருடைய வழிநடத்துதலின்படி வாழ்கிறோம்.

கிறிஸ்துபோன்ற வாழ்க்கையைப் பெறுவதற்கு மூன்று செயல்முறைகள் உதவுவதாகப் பவுல் சொல்கிறார்; அதை ஒரு வஸ்திரத்தை அணிவதை உருவகமாக வைத்துச் சொல்கிறார். அதாவது, 1) ‘களைந்துபோடுதல்’ அல்லது பழைய வாழ்க்கையைவிட்டு விலகுதல். எபே 4:22; 2) உள்ளான புதிதாகுதலை அனுபவித்தல். எபே 4:23; 3. புதிதான, தேவனைப்போன்ற வாழ்க்கையைத் ‘தரித்துக்கொள்ளுதல்’. எபே 4:24. பழைய ஏற்பாட்டில் வஸ்திரமானது பாவநிலையைச் சுட்டிக்காட்டவும் (உதாரணமாக, சங் 73:6; சக 3:3,4; மல் 2:16), இரட்சிப்பைச் சுட்டிக்காட்டவும் (உதாரணமாக, ஏசா 61:10; எசே 16:8; சக 3:4,5) பயன்படுத்தபட்டுள்ளது; அந்தப் பாணியையே பவுலும் பின்பற்றுகிறார்.

பழங்காலங்களில், முழங்கால்வரை நீளமான அங்கியை உள்ளாடையாகவும், வெயில்படாமல் தடுப்பதற்கு ஒரு முகத்திரை அல்லது சால்வையையும் அணிந்திருப்பார்கள். அதுபோல பெண்களும் உட்சட்டையும் அங்கியும் அணிந்திருப்பார்கள். ஆனால் வேதாகம காலங்களில் வாழ்ந்த மக்கள் வாழ்வாதாரத்திற்காக மிகவும் போராடிவந்தார்கள். ஆடைகளின் விலை மிக அதிகமாக இருந்தது; அதை பொக்கிஷமாக வெகுகாலம் பாதுகாத்து வைத்திருந்தார்கள். ஒன்றுக்கும் அதிகமாக ஆடைகளை வைத்திருந்திருக்க வாய்ப்பில்லை. ஒருவர் அணிகிற உடையின் பாணியும் தரமும் அவருடைய அந்தஸ்தையும் அடையாளத்தையும் சுட்டிக்காட்டுவதாக இருக்கும். ஒருவர் அவ்வளவு எளிதாக தன் ஆடைகளை மாற்றுவதோ, ஒரு ஆடைக்குப்பதிலாக இன்னொன்றை மாற்றுவதோ இல்லை; முக்கியத் தருணங்களில்மட்டுமே அதைக் காணமுடியும்; ஆனால் இன்று பல கலாச்சாரங்களில் ஆடைகளுக்குப் பஞ்சமே இல்லை. ஆனால், முதலாம் நூற்றாண்டில் ஒரு ஆடைக்குப் பதிலாக இன்னொரு ஆடையை மாற்றுவது எவ்வளவு கவனிக்கப்பட்டதோ, அது போலவே ஒரு வாழ்க்கையைவிட்டு இன்னொரு வாழ்க்கைக்கு மாறுவதும் கவனிக்கப்படுமென்று பவுல் கூறுகிறார்.

`கிறிஸ்துவைப்பற்றி அறிந்துகொள்வதற்கும், கிறிஸ்துவை அறிந்துகொள்வதற்கும் இடையேயுள்ள முக்கிய வித்தியாசம் என்ன?`