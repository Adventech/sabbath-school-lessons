---
title:  ஒற்றுமைவளர்க்கிற, கிருபைநிறைந்த பேச்சு
date:   15/08/2023
---

`விசுவாசிகள்மத்தியில் நாம் பேசவேண்டிய விதம்பற்றி பவுல் சொல்கிற ஆலோசனைகளில் தற்சமயம் உங்களுக்கு எது அதிக முக்கியமாகத் தோன்றுகிறது? ஏன்? எபே 4:25-29.`

எபே 4:25-32 இல் பவுல் மீண்டும்மீண்டும் ஒரு சுவாரசியமான பாணியைப் பயன்படுத்துகிறார்; எபே 4:25 இல் அதைக் காணலாம். அதாவது, முதலில் ஒரு காரண உரை - ‘நாம் ஒருவருக்கொருவர் அவயவங்களாயிருக்கிறபடியால்.’ அதாவது, நாம் ஒரே சரீரத்தின் உறுப்புகளாக இருக்கிறபடியால், அந்தச் சரீரத்தின் ஒவ்வோர் உறுப்போடும் தொடர்புபட்டிருக்கிறோம். பிறகு, ஒரு எதிர்மறை கட்டளை - ‘பொய்யைக் களைந்து’; அடுத்ததாக ஒரு நேர்மறை கட்டளை - ‘அவனவன் பிறனுடனே மெய்யைப் பேசக்கடவன்.’ ‘மெய்யைப் பேசுங்கள்’ என்பது, உண்மை தகவல்களை சாதுரியமின்றி மீண்டும்மீண்டும் சொல்லுவதல்ல. மாறாக, சமாதானத்தைப் பேணுகிறவகையில் உண்மையைப் பேசுவதாகும்; சகரியா 8:16ஐ மனதில் வைத்துப் பேசுகிறார்.

எபே 4:31ல் கோபத்தையும், கோபமான பேச்சையும் விட்டொழிக்க வேண்டுமென்று பவுல் அறிவுறுத்துகிறார்; எனவே திருச்சபைக்குள் எக்காரணத்தை முன்னிட்டும் கோபம் எழக்கூடாதென எபே 4:26ல் வலியுறுத்துகிறார். கோபம் வருவதற்கு சாத்தியமிருந்தாலும், அதற்கு வரம்புண்டு என்பதை, ‘சூரியன் அஸ்தமிக்கிறதற்கு முன்னாக உங்கள் எரிச்சல் தணியக்கடவது’ என்கிறார்.

இந்தக் கருத்தைப் பேசி வரும்போதே திடீரென, ‘திருடுகிறவன் இனித் திருடாமல்’ என்று ஓர் எதிர்மறைக் கட்டளையைச் சொல்கிறார். எபே 4:28. அடுத்து நேர்மறை கருத்து - திருடுகிறவன் ‘தன் கைகளினால் நலமான வேலைசெய்து, பிரயாசப்படக்கடவன்’. எபே 4:28; 1கொரி 4:12; 1தெச 4:11. அதற்கான காரணமும் சொல்கிறார் - ‘குறைச்சலுள்ளவனுக்குக் கொடுக்கத்தக்கதாகத் தனக்கு உண்டாயிருக்கும்படி’. திருடுவதற்கும் வஞ்சகமான பேச்சுக்கும் தொடர்பிருப்பதால் திருடர்கள்குறித்த பேச்சை பவுல் இடையில் சேர்த்திருக்கலாம்; ஏனென்றால் அப் 5:1-11 இல் இரண்டுக்கும் சம்பந்தமிருப்பது அனனியா-சப்பீராள் சம்பவத்திலிருந்து உறுதியாகிறது. திருடர்கள்கூட நன்மைசெய்பவர்களாக மாறமுடியுமென்பதை மனக்கண்ணில் காணுமளவிற்கு கிறிஸ்துவின் மறுரூபமாக்கும் வல்லமைமேல் பவுல் அசையாத நம்பிக்கை வைத்திருந்தார்.

அதன்பிறகு பவுல், ‘கெட்ட வார்த்தை ஒன்றும் உங்கள் வாயிலிருந்து புறப்படவேண்டாம்’ என்று கட்டளையிடுகிறார் எபே 4:29; இது வாயிலிருந்து புறப்பட்டு, தடுக்கமுடியாத அளவுக்கு அழிவின் வேலையைச் செய்கிற அழிவுகரமான வார்த்தையைச் சுட்டிக்காட்டுகிறது. நேர்மறையாக, எப்படிப்பட்ட வார்த்தைகளைப் பேசவேண்டும் என்பதற்கு மூன்று அளவுகோல்களை பவுல் முன்வைக்கிறார்: அது (1) ‘பக்திவிருத்திக்கு ஏதுவானதாக’ இருக்கவேண்டும்; (2) ‘நல்ல வார்த்தையாக’ இருக்கவேண்டும்; (3) ‘கேட்கிறவனுக்குப் பிரயோஜனமுண்டாகும்படி’ பேசவேண்டும். எபே 4:29. நாம் பேசுகிற வார்த்தைகள் எல்லாம் அவ்வாறு இருந்தால் எவ்வளவு நன்றாக இருக்கும்!