---
title:  பாவத்தின் கீழ்நோக்கிய வீழ்ச்சி
date:   13/08/2023
---

`எபே 4:17-32ஐ கொலோ 3:1-17 உடன் ஒப்பிடுங்கள். திருச்சபையின் ஒற்றுமையை ஊக்குவிக்கும்விதத்தில் விசுவாசிகள் எவ்வாறு வாழவேண்டுமென்று பவுல் சொல்கிறார்?`

எபே 4:1-16 இல், திருச்சபையின் ஒற்றுமையை முக்கியக் கருத்தாக வைத்து பவுல் பேசினார். எபே 4:1, 4:17 வசனங்கள், நாம் வாழவேண்டிய விதம்பற்றின ஒரேவித கருத்தைச் சொல்கின்றன. ஒற்றுமையைப் பேணுகிற வகையில் வாழ்க்கை முறை இருக்கவேண்டியதை வலியுறுத்துகிறார். ஆனால் ஒரு புதிய கண்ணோட்டத்தில், எதிர்மறைப் பார்வையில் சொல்லி, அதை வலியுறுத்துகிறார்.

எபே 4:17-24 இல், பவுல் புறஜாதியார் மற்றும் கிறிஸ்தவர்களின் வாழ்க்கை முறையை ஒப்பிட்டுக் காட்டுகிறார். புறஜாதியார்போல வாழ்வது ஒற்றுமையைக் குலைக்கிறது. எபே 4:17-19. கிறிஸ்தவர்களாக வாழ்வது அதைப் பேணி வளர்க்கிறது. எபே 4:20-24. புறஜாதியாரின் சீர்கேடான வாழ்க்கை முறையை பவுல்கடுமையாக விமர்சிப்பதை வாசிக்கும்போது, அவர்கள் கிறிஸ்துவின்மூலம் தேவனால் மீட்கப்பட்டு, தேவ மக்கள்மத்தியில் இடம்பெற உரிமை பெற்றிருப்பதையும் யோசிக்கவேண்டும். எபே 2:11-22; எபே 3:1-13. எபே 4:17-19 இல், ‘மாம்சத்தின்படி புறஜாதியாராக’ இருந்தவர்களையே எதிர்மறையாகச் சாடுகிறார்.

புறஜாதியாரிடம் காணப்பட்ட குறிப்பிட்ட பாவங்களையோ நடத்தைகளையோ பற்றியல்ல, அவர்களுடைய நடத்தைபாணியைக் கண்டு பவுல் வருந் தினார்; அவர்கள் பாவத்தின் பிடியில் கீழ்நோக்கிச் சென்று கொண்டிருந்தார்கள். அவர்கள் நடத்தை வருத்தமளித்தது. ஆவிக்குரிய வாழ்க்கை உணர்வற்றிருந்ததாக எபே 4:17-19இல் பேசுகிறார். ‘தங்கள் வீணான சிந்தையிலே நட(ந்து) புத்தியில் அந்த காரப்பட்டு, ... தேவனுடைய ஜீவனுக்கு அந்நியரா(னார்கள்)’. எபே 4:17,18. உணர்வற்ற இந்த ஆவிக்குரிய வாழ்க்கைதான் புத்தியில் அந்தகாரப்பட காரணமாக இருந்தது; ‘தங்கள் இருதயக் கடினத்தினால் தங்களில் இருந்த அறியாமையினாலே உணர்வில்லாதவர்க(ளானார்கள்)’. எபே 4:18,19. அதனால் பாலியல் சீர்கேட்டிற்கும் ஆளானார்கள். ‘சகலவித அசுத்தங்களையும் ஆவலோடே நடப்பிக்கும்படி, தங்களைக் காமவிகாரத்திற்கு ஒப்புக்கொடுத்திருக்கிறார்கள்’. எபே 4:19. தேவனிடமிருந்து பிரிந்ததால், வாழவேண்டிய விதம் தெரியவில்லை; அவருடைய இரட்சண்ய கிருபையிலிருந்து பிரிந்ததால், பாவத்திலும் சீர்கேட்டிலும் தொடர்ந்து கீழ்நோக்கியே சென்றார்கள்.

`பாவத்தின் வல்லமை ஒரு நபரை தொடர்ந்து கீழ்நோக்கி இழுத்து, அதிக பாவத்திற்குள் தள்ளுவதில் உங்களுடைய அனுபவம் என்ன?`