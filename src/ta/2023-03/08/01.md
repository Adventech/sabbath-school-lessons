---
title:  கிறிஸ்து போன்ற வாழ்க்கை, ஆவியால் ஏவப்பட்ட பேச்சு
date:   12/08/2023
---

### இவ்வார ஆராய்ச்சிக்கு
எபே 4:17-32; கொலோ 3:1-17; சக 3:3-5; சக 8:16; ஏசா 63:10; ரோமர் 8:16,26,27.

> <p>மனன வசனம்</p>
> ‘அந்தப்படி, முந்தின நடக்கைக்குரிய மோசம்போக்கும் இச்சைகளாலே கெட்டுப்போகிற பழைய மனுஷனை நீங்கள் களைந்துபோட்டு, உங்கள் உள்ளத்திலே புதிதான ஆவியுள்ளவர்களாகி, மெய்யான நீதியிலும் பரிசுத்தத்திலும் தேவனுடைய சாயலாக சிருஷ்டிக்கப்பட்ட புதிய மனுஷனைத் தரித்துக்கொள்ளுங்கள்’ எபே 4:22-24.

ஸ்பெயின் நாட்டின் பால்மா எனும் இடத்தைச் சேர்ந்த ஜோஸ் அன்டோனியோ என்பவர், தங்குவதற்கு வீடின்றி பல வருடங்களாக தெருக்களில் வசித்துவந்தார். 57 வயதான ஜோஸ், நரைத்த முடி, கலைந்த தாடி என வயதிற்கு மிஞ்சிய முதுமையுடன் காணப்பட்டார். ஒரு நாள், ஒரு சிகையலங்கார நிலையத்தின் உரிமையாளரான சால்வா கார்சியா என்பவர், ஜோஸை அணுகி, அவருக்கு தான் முடிவெட்டி, ஒப்பனைசெய்ய விரும்புவதாகச் சொன்னார்.

ஜோஸை நாற்காலியில் அமரவைத்து, முடிவெட்டி, முடிக்குச் சாயம்பூசி, சிக்கிக்கிடந்த இருந்த முடியையும் தாடியையும் அழகுப்படுத்தினார். பிறகு ஜோஸுக்கு அழகான ஆடைகளை உடுத்தினார். அப்போதுதான் ஜோஸின் அசல் உருவம் பிரதிபலித்தது! கண்ணாடிமுன் உட்கார்ந்த ஜோஸ், ‘‘இது நானா? இவ்வளவு வித்தியாசமாக இருக்கிறேன்; என்னைப் பார்த்தால் யாருக்கும் அடையாளமே தெரியாது!’’ என்று கண்ணீரோடு சொன்னார். பின்னர் அதுபற்றி, ‘என் தோற்றத்தை மட்டுமல்ல, என் வாழ்க்கையையே அது மாற்றிவிட்டது’’ என்றார்.

எபேசியர் 4:17-32 இல், விசுவாசிகள் ஒரு முழுமையான மறுரூப அனுபவத்தைப் பெற்றிருப்பதாக பவுல் சொல்கிறார். அவர்கள் பழைய மனுஷனைக் களைந்துபோட்டு, புதிய அடையாளத்தைத் தரித்திருக்கிறார்கள். ஜோஸின் மாற்றத்தைப்போல, இது வெறும் வெளிப்புற மாற்றம்மட்டுமல்ல. ‘உள்ளத்திலே புதிதான ஆவியுள்ளவர்களாவதும்’ அடங்கும். எபே 4:22. ‘மெய்யான நீதியும் பரிசுத்தமும்’ உள்ள வாழ்க்கை பிறக்கும். எபே 4:24.

_2023, ஆகஸ்ட் 19 வகுப்புக்காகப் படிக்கவேண்டிய பாடம்_