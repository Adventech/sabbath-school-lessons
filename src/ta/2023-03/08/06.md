---
title:  கனிவு (கசப்பில்லாமை)
date:   17/08/2023
---

எபே 4:30இல் பவுல் ‘மீட்கப்படும் நாள்’ என்று குறிப்பிடுவதால், கிறிஸ்துவின் இரண்டாம் வருகையை மனதில் வைத்து, விசுவாசிகள் வார்த்தைகளைப் பயன்படுத்த வேண்டுமென எச்சரிக்கிறார். எனவே, அடுத்து வரும் 31, 32ஆம் வசனங்களில்கூட, அந்த மாபெரும் நிகழ்வை மனதில் வைத்து நாம் பேசவேண்டும் என்றே பவுல் சொல்லியிருக்கவேண்டும்.

`கிறிஸ்துவின் இரண்டாம் வருகையின் பின்னணியில், பேச்சு சம்பந்தப்பட்ட எப்படிப்பட்ட மனநிலைகளையும் நடத்தைகளையும் புறக்கணிக்கவேண்டும்? எத்தகைய மனநிலைகளையும் நடத்தைகளையும் பற்றிக்கொள்ள வேண்டும்? எபே 4:31,32.`

இறுதி அறிவுரையிலும் (எபே 4:17-32), பவுல் மீண்டும் ‘உங்களைவிட்டு நீங்கக்கடவது’ என்று ஓர் எதிர்மறைக் கட்டளையைச் சொல்கிறார். எபே 4:31. அதில் ஆறு தீமையான விஷயங்களைக் குறிப்பிடுகிறார். பிறகு ஒரு நேர்மறை கட்டளை வருகிறது: தயவு, மனவுருக்கம், மன்னிப்பு. எபே 4:32. அதன்பிறகு காரணம் சொல்லுகிறார்: ‘கிஸ்துவுக்குள் தேவன் உங்களுக்கு மன்னித்ததுபோல,’ விசுவாசிகள் ஒருவரை ஒருவர் மன்னிக்கவேண்டும். எபே 4:32. ஆறு தீமைகளைப் பட்டியலிடும்போது, ‘சகலவிதமான கசப்பும்’ என்று ஆரம்பித்து, ‘எந்தத் துர்க்குணமும்’ என்று முடிக்கிறார். அவற்றுக்கிடையில், ‘கோபம்,’ ‘மூர்க்கம்,’ ‘கூக்குரல்’, ‘தூஷணம்’ என்று நான்கு தீமைகளைச் சொல்கிறார். எபே 4:31.

இவற்றில் கடைசியாக வருகிற தூஷணம் என்பதற்கான கிரேக்க வார்த்தை பிளாஸ்பீமியா; தேவனுக்கு விரோதமாகப் பேசுவதைச் சுட்டிக்காட்ட, ஆங்கிலமும் இதே வார்த்தையைப் பயன்படுத்துகிறது. ஆனாலும், இதற்கான கிரேக்க வார்த்தை யானது தேவனுக்கு விரோதமாகவோ, மற்ற மனிதர்களுக்கு விரோதமாகவோ ‘தூஷணமாக’ அல்லது ‘தீமையாக’ பேசுவதைக் குறிக்கிறது. அந்தப் பட்டியலில் கசப்பு, கோபம், மூர்க்கம் போன்ற மனநிலைகளே கூக்குரலும் தூஷணமும் கலந்த பேச்சுகளாக வெளிப்படுவது தெரிகிறது. சுருக்கமாக, கிறிஸ்தவப் பேச்சானது மற்றவர்களைத் தாக்குகிறவகையில் இருக்கக்கூடாதெனச் சொல்கிறார். கோபமாகப் பேசவைக்கிற மனநிலைகளையும், அதற்குப் பயன்படுத்துகிற சொற்களையும் கிறிஸ்தவச் சபையிலிருந்தே அகற்றவேண்டும் என்கிறார். இவற்றை எல்லாம் ஒதுக்கிவைக்கிற இடத்தில்மட்டுமே கிறிஸ்தவ சமூகம் செழிக்கும்; திருச்சபையின் ஒற்றுமை பேணி வளர்க்கப்படும். எபே 4:1-16.

ஆனாலும், தீயபேச்சை அகற்றவேண்டுமே தவிர அடக்கிவைக்கக்கூடாது. கிறிஸ்துவின் குடும்பத்தினர் மத்தியிலும், வெளியிடங்களிலும் நம் பேச்சுகளும் செயல்களும் தயவு, மனதுருக்கம், மன்னிப்பு ஆகியவற்றால் எழவேண்டுமே தவிர, கோபத்தால் எழக்கூடாது. மன்னிப்பும்கூட, உயர்தரமானதாக, கிறிஸ்துவுக்குள் தேவன் நம்மை மன்னித்திருப்பதை அடிப்படையாகக் கொண்டதாக இருக்க வேண்டும். எபே 4:32. தேவன் அருளுகிற மன்னிப்பை மாதிரியாக வைத்து, நாம் ஒருவரை யொருவர் மன்னிப்பதை வெளிப்படுத்த வேண்டுமென பவுல் சொல்கிறார். கொலோ 3:13; மத் 6:12,14,15.

`உங்கள் வார்த்தைகளின் ஆற்றல்பற்றிச் சிந்தியுங்கள். அவற்றை எவ்வாறு உற்சாகப்படுத்துகிற, ஊக்கமளிக்கிற, விசுவாசத்தை வளர்க்கிற வார்த்தைகளாக பயன்படுத்தலாம்?`