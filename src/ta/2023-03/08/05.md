---
title:  விசுவாசியின் வாழ்க்கையில் பரிசுத்த ஆவியானவர்
date:   16/08/2023
---

`கிறிஸ்தவக் குடும்பத்தில் பேச்சுவாயிலாக பாவம் நடக்கும்போது, பரிசுத்த ஆவியானவரை விசுவாசிகள் என்ன செய்வதாக பவுல் சொல்கிறார்? எபே 4:30.`

பவுல் அச்சுறுத்தலான ஓர் எச்சரிப்பும், கூடவே மனதிற்கு இதமான ஒரு வாக்குறுதியும் சொல்கிறார். திருச்சபையில் ஒருவருக்கொருவர் எதிராகச் செய்கிற பாவங்களை இலேசானவையாக நினைக்கமுடியாது; அவற்றின் விளைவுகள் மிகமோசமானவையாக இருக்கலாம்; பேசுவதற்கு தேவன் கொடுத்துள்ள வரத்தை நாம் மற்றவர்களைக் காயப்படுத்த பயன்படுத்தினால், அது பரிசுத்த ஆவியைத் துக்கப்படுத்துகிறது. எபே 4:25-27,29,31,32. ஏசாயா 63:10ஐ மனதில் வைத்து, பவுல் இங்கே பேசுகிறார்: ‘அவர்களோ கலகம்பண்ணி, அவருடைய பரிசுத்த ஆவியை விசனப்படுத்தினார்கள்; அதினால் அவர் அவர்களுக்குச் சத்துருவாய் மாறி, அவரே அவர்களுக்கு விரோதமாய் யுத்தம்பண்ணினார்.’

விசுவாசிகளுக்கு நம்பிக்கையூட்டுகிற வகையில் பேசுகிற பவுல், அவர்கள் கிறிஸ்துவை ஏற்றுக்கொண்ட நாளிலிருந்து (எபே 1:13, 14) ‘மீட்கப்படும் நாள்’ (எபே 4:30) வரையிலும் ஆவியானவர் அவர்களை முத்திரையிட்டிருக்கிறாரென்று உறுதிப்படுத்துகிறார். விசுவாசியுடன் ஆவியானவருக்கு உள்ள உறவு இடையில் முறிகிற ஒன்றல்ல, நீடித்து நிலைத்திருப்பது. ஆனால் தேவன் அருளியுள்ள பேச்சு வரத்தை பிறரைப் புண்படுத்துகிற ஆயுதமாக விசுவாசிகள் பயன்படுத்தி, தங்களுக்குள் வாசம்பண்ணுகிற ஆவியானவரைப் புறக்கணிக்கும் போது, அவர் விலகுவதாக அல்ல, துக்கப்படுவதாகச் சொல்கிறார். ஆவியானவர் விசுவாசிகளோடுகூட இருக்கவிரும்புகிறார்; கிறிஸ்து திரும்பி வரும்வரை அவர்களை தமக்குச் சொந்தமானவர்களாக அடையாளமிட்டு, பாதுகாக்கிறார்.

ஆவியானவரை பவுல், ‘தேவனுடைய பரிசுத்தஆவி’ என்பதன்மூலம் அவர் முற்றிலும் தேவன் என்பதையும், அவர் துக்கப்படுகிறார் என்பதன்மூலம் அவர் ஒரு நபரென்பதையும் வலியுறுத்துகிறார். ரோமர் 8:16,26,27; 1கொரி 2:10,13; 1கொரி 12:11; கலா 5:17,18.

தேவத்துவத்தின் மறைபொருளை விவாதிக்கும்போது கவனம் அவசியம். ஆவியானவர், பிதாவோடும் குமாரனோடும் ஒன்றுபட்டவராகவும், அதே சமயம் தனித்தன்மை உள்ளவராகவும் இருக்கிறார். ‘ஆவியானவருக்கென தனியாகச் சித்தமுண்டு; அதன்படி அவர் தீர்மானித்துச் செயல்படுகிறார். அவரைத் துக்கப்படுத்தவும் முடியும்; தூஷிக்கவும் முடியும். ஒரு வல்லமை அல்லது செல்வாக்கை அவ்வாறு செய்யமுடியாது; இது ஒரு நபருக்குமட்டுமே பொருந்தும். அப்படியானால் ஆவியானவர் உங்களையும் என்னையும் போன்ற ஒரு நபரா? இல்லை, தெய்வீகத்தை விவரிக்க மனிதர்கள் வரையறுத்துள்ள சொற்களையே பயன்படுத்துகிறோம்; ஆவியானவர் மனிதர்களால் ஒருபோதும் எட்ட முடியாத நிலையில் இருக்கிறார்’

`இந்த ‘தேவனுடைய பரிசுத்த ஆவி’தான் நம்மோடு மிகவும் நெருக்கமாக வாழ்கிறார்; நம் செயல்கள் அவரைப் பாதிக்கின்றன. நம்மோடு வாழ்நாள் உறவு வைத்துக்கொள்ள தம்மை அர்ப்பணித்திருக்கிற தேவத்துவத்தின் ஒரு நபரோடு வாழ்க்கையைப் பகிர்கிறோம்; அவர் முடிவுக்காலம் மட்டும் நம்மை முத்தரித்திருக்கிறார். இந்த அற்புத சத்தியத்திற்கு நம் எதிர்வினை என்ன?`