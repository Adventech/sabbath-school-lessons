---
title:  சமாதானத்தைப் போதிக்கிற இயேசு
date:   26/07/2023
---

`கிறிஸ்துவின் ஊழியம்பற்றி எபே 2:17,18இல் பவுல் என்ன சொல்கிறார்?`

எபேசியர் நிருபத்தின் முக்கியக் கருத்தே சமாதானம்தான்; அதனால்தான் நிருபத்தின் துவக்கத்திலும் முடிவிலும் பவுல், ‘நம்முடைய பிதாவாகிய தேவனாலும், கர்த்தராகிய இயேசுகிறிஸ்துவினாலும்’ சமாதானம் உண்டாகட்டும் என்று ஆசீர்வாதம் கூறுகிறார். எபே 1:2; எபே 6:23. முன்னதாக எபேசியர் 2:11-22 இல், கிறிஸ்துவே சமாதானமாக வந்ததாகச் சொல்லுகிறார்; அதாவது, கிறிஸ்துவே ‘நம்முடைய சமாதான காரணர்’, அவருடைய சிலுவை அதை உருவாக்குகிறது. எபே 2:14-16. யூதருக்கும் புறஜாதிகளுக்கும் இடையிலிருந்த பகையை கிறிஸ்து ஒழித்தார் என்பதால், அவர் பகையை அழித்து, (எபே 2:14,15) உறவின் அடிப்படையில் சமாதானமும் ஒப்புரவாகுதலும் உள்ள ஒரு புதிய மனுக்குலத்தைச் சிருஷ்டிக்கிறார். எபே 2:15-17. சமாதானம் என்பது சச்சரவே இல்லாத நிலைமட்டுமல்ல; தேவனோடுள்ள உறவிலும் (ரோமர். 5:1) மற்றவர்களோடுள்ள உறவிலும் பூரண நல்வாழ்வின் அனுபவத்தைப் பெறுகிற நிலை. அது ஷலோம் என்கிற எபிரெயக் கருத்து சுட்டுக்காட்டுகிற நிலை.

`இயேசுவின் சமாதானச் செய்தியை விசுவாசிகள் எவ்வாறெல்லாம் பகிர்ந்துகொள்ள லாமென்று பவுல் கருதுகிறார்? எபே 4:3; 6:14,15; ரோமர் 10:14,15; எபே 2:17–19; ஏசா 52:7; 57:19.`

இயேசு சமாதானத்தைப் பிரசங்கித்தார் என்பதற்கு பல உதாரணங்கள் உள்ளன. சீடர்களுக்கு ஆற்றிய பிரியாவிடை உரையில், ‘சமாதானத்தை வைத்துப்போகிறேன், என்னுடைய சமாதானத்தையே கொடுக்கிறேன்’ என்று அவர்களுக்கும் நமக்கும் வாக்குரைக்கிறார். யோவான் 14:27. முடிவாக, ‘என்னிடத்தில் உங்களுக்குச் சமாதானம் உண்டாயிருக்கும் பொருட்டு இவைகளை உங்களுக்குச்  சொன்னேன். உலகத்தில் உங்களுக்கு உபத்திரவம் உண்டு, ஆனாலும்திடன்கொள்ளுங்கள்; நான் உலகத்தை ஜெயித்தேன்’ என்கிறார். யோவான் 16:33. அவர் உயிர்த்தெழுந்தபிறகு, சீடர்களுக்குத் தரிசனமான சமயங்களில் அவர்களிடம் ‘உங்களுக்குச் சமாதானம்’ என்று அடிக்கடி கூறுகிறார். யோவான் 20:19,21,26. 

இயேசு பிரசங்கித்த சமாதானமானது அவருடைய பூலோக ஊழியக்காலத்திற்கு அப்பாலும் பொருந்தக்கூடியது என்பதை எபே 2:17,18 இல் பவுல் சுட்டிக்காட்டுகிறார். அப்போது ‘தூரமாய்’ இருந்தவர்களுக்கும் (புறஜாதி விசுவாசிகள் மனமாறுவதற்கு முன்), மற்றும் ‘சமீபமாய்’ இருந்தவர்களுக்கும் (யூத விசுவாசிகள்; எபே 2:11-13) ‘சமாதானத்தை அறிவித்தார்’. இந்த அறிவிப்பை ஏற்றுக்கொள்வதால், அனைத்து விசுவாசிகளும் பெரும் ஆசீர்வாதத்தை அனுபவிக்கிறார்கள்.

`நாம் சண்டை ஏற்படுத்துகிறவர்களாக அல்லாமல், சமாதானத்தை அறிவிக்கிறவர்களாக இருப்பதற்கு என்ன செய்யலாம்? தற்சமயம் என்ன சூழ்நிலைகளில் நீங்கள் சமாதானம் ஏற்படுத்த முடியும்?`