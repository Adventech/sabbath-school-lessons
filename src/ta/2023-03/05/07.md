---
title:  மேலும் படிக்க
date:   28/07/2023
---

மனித உறவுகளில் சிலுவை ஏற்படுத்துகிற மிகப்பெரிய தாக்கங்களை எபேசியர் 2:11-22 இல் பவுல் விவரிக்கிறார்; அவர் அதை எழுதக் காரணமாக இருந்த பின்னணி என்ன? யூத விசு வாசிகளும் புறஜாதி விசுவாசிகளும் திருச்சபையின் அங்கத்தினர்களே என்று அவர்களுக்கு இடையேயுள்ள உறவைப்பற்றிப் பேசுகிறார். தேவனுடைய வீட்டின் சக உறுப்பினர்களாக தாங்கள் ஒப்புரவாக்கப்பட்டுள்ளதைப் புரிந்து, வாழ ஆசைப்படுகிறார். எபே 2:19. ஆனாலும், அந்த உண்மை எல்லா இடங்களுக்கும் போய்ச் சேரவேண்டும் என்கிற நோக்கத்துடன் அந்த நிருபத்தை எழுதுகிறார். ‘சகலத்தையும் கிறிஸ்துவுக்குள் ஒன்றிணைப் பதே தேவ திட்டம்’ என்பதை மையக்கருத்தாகவும், ‘பரலோகத்திலும் பூலோகத்திலுமுள்ள முழுக்குடும்பமும் அதில் சேருவதை’ நோக்கமாகவும் காட்டுகிறார். எபே 1:9,10; எபே 3:14.

முக்கியமாக, திருச்சபைக்குள்ளாக உறுப்பினர்கள் ஒற்றுமையுடன் இருப்பதற்கும் விசாலமான ஒரு நோக்கம் இருப்பதாக எபே 3:10இல் பவுல் கூறுகிறார். அதாவது, ‘உன்னதங்களிலுள்ள துரைத்தனங்களுக்கும் அதிகாரங்களுக்கும் அவருடைய அநந்த ஞானமானது (யூதர் களையும் புறஜாதியாரையும் வைத்து திருச்சபையை உருவாக்கியதில் வெளிப்படும் ஞானம்) சபையின்மூலமாய் இப்பொழுது தெரியவரும்பொருட்டு’ என்பதே அந்த நோக்கம். இந்தக் கருத்தை எபே 2:11-22இல் விவாதிக்கிறார். சிலுவையில் கிறிஸ்து வென்றுகொடுத்த ஐக்கியத்தை விசுவாசிகள் உண்மையாக்குவதால், கிறிஸ்துவுக்குள் சகலத்தையும் ஒன்றிணைக்கிற தேவதிட்டம் நிறைவேறிவருவதை அடையாளமாகத் தெரிவிக்கவேண்டும். அவர்கள் மற்றவர்களோடு ஒப்புரவாவதன்மூலம், கிறிஸ்துவுக்குள் ஒன்றுபட்ட பிரபஞ்சத்தை உருவாக்க தேவன் திட்டமிட்டிருப்பது வெளிப்படும். எனவே, எபேசியர் நிருபத்தின் மையக்கருத்தை அடிப்படையாக வைத்து எழுதப்பட்ட எபே 2:11-22 வசனங்களை, மக்களுக்கிடையே காணப்படவேண்டிய உறவுகுறித்த வேதாகம நியதிகளாக ஆராயவேண்டும்.

**கலந்துரையாடக் கேள்விகள்**

`இனரீதியான உறவுகள் தொடர்பான என்ன வேதாகம நியதிகளை எபேசியர் 2:11-22 சொல்கிறது? ஒரு இனக்குழுவினர் மற்றொரு இனக்குழு உறுப்பினர்களை அணுகும்போது, கிறிஸ்துவை மையமாகக்கொண்ட அணுகுமுறைகள் என்ன?`

`மனிதகுலம் குறித்த தேவனுடைய எதிர்காலத் திட்டத்தை மனதில்கொண்டு (எபே 1:9,10; எபே 2:11-22), திருச்சபைக்குள்ளாகக் காணப்படுகிற பிரச்சினைகளையும் சச்சரவுகளையும் திருச்சபை தீர்க்கவேண்டியது எவ்வளவு முக்கியம்?`

`இனக்குழுக்களுக்கு இடையேயான பிரச்சனைகள் பெரும்பாலும் புறக்கணிப்படும் அல்லது மறைவாகக் காணப்படும்; அவ்வாறு உங்கள் சமுதாயத்தில் காணப்படுகிற பிரச்சனைகள் யாவை? கிறிஸ்து ஏற்கனவே சிலுவையில் பெற்றுக்கொடுத்துள்ள ஒப்புரவாகுதலை உண்மையாக்குவதில் உங்கள் திருச்சபை எவ்வாறு நேர்மறையான பங்காற்றமுடியும்? அந்த வேலையில் நீங்கள் எவ்வாறு பங்கேற்கலாம்?`