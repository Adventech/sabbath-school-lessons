---
title:  'மனிதரோடு ஒப்புரவாகுதல்: சிலுவையும் திருச்சபையும்'
date:   22/07/2023
---

### இவ்வார ஆராய்ச்சிக்கு
எபே 2:11-22; ரோமர் 3:31; 7:12; ஏசா 52:7; 57:19; யோவான் 14:27; 1கொரி 3:9-17.

> <p>மனன வசனம்</p>
> ‘முன்னே தூரமாயிருந்த நீங்கள் இப்பொழுது கிறிஸ்து இயேசுவுக்குள் கிறிஸ்துவின் இரத்தத்தினாலே சமீபமானீர்கள். எப்படியெனில், அவரே நம்முடைய சமாதான காரணராகி, இருதிறத்தாரையும் ஒன்றாக்கி(னார்)’. எபேசியர் 2:13,14.

நீங்கள் ஒரு புறஜாதியான், ஒரு கிரேக்கர் என்று வைத்துக்கொள்வோம்; யூதருடைய தேவனின் மகத்துவம்பற்றி அறிந்துகொண்டீர்கள். பல தேவர்களை வழிபடுவதை விட்டுவிட்டு, ஒரே மெய்யான தேவனைப் பற்றிக்கொண்டீர்கள். எருசலேம் தேவாலயத்தின் எழில்மிகு பிராகாரங்களையும் உயரமான தூண்களையும் தாண்டிச் செல்லும்போது, உங்கள் காதுகளில் ஆராதனையின் சத்தம் விழுகிறது; அது உங்களையும் துதிக்கச்செய்கிறது. அப்போதுதான், நான்கு அடி உயரமுள்ள கற்களால் கட்டப்பட்ட ஒரு தடுப்புச்சுவரைப் பார்க்கிறீர்கள். அதில் ஒரு சில அடிகளுக்கு ஒருமுறை லத்தீனிலும் கிரேக்கமொழியிலும் பின்வரும் செய்தி எழுதப்பட்டுள்ளது: ‘தேவாலயத்தைச் சுற்றிலுமுள்ள தடுப்புச்சுவரையும் அடைப்பையும் தாண்டி அந்நியர் எவரும் நுழையக்கூடாது. யாராவது மீறுவதாகக் கண்டுபிடிக்கப்பட்டால் அவர் மரணத்திற்கு அவர்தாம் காரணமாவார்’. அதை வாசித்ததுமே உங்களை ஒதுக்கப்பட்டவராக உணர்கிறீர்கள்.

எபே 2:11-22 இல், கிறிஸ்துவின் சிலுவை ஒரு வியத்தகு மாற்றத்தை ஏற்படுத்துவதையும், தடைகளையும் சுவர்களையும் அழிப்பதாகவும் பவுல் சொல்கிறார். பரலோகத்திற்கு அந்நியராக இருந்த நம்மை சிலுவை அரவணைத்து, தேவனோடு ஒப்புரவாக்குகிறது. பிரிந்துகிடக்கிற மனிதர்களை ஒருவரோடு ஒருவர் ஒப்புரவாக்குகிறது. பகையை நீக்கி, யூதர்களுக்கும் புறஜாதிகளுக்கும் இடையே சமாதானத்தை ஏற்படுத்தி, அவர்களை ‘ஒரே புதிய மனுஷனாக’ சிருஷ்டிக்கிறது. எபே 2:15. அவர்கள் ஒன்றாகச் சேர்ந்து, ஒரு புதிய ஆலயமாக, ‘ஆவியினாலே தேவனுடைய வாசஸ்தலமாக’ மாறுகிறார்கள். எபே 2:22. இந்த உண்மை இன்று நமக்கு எவ்வாறு பொருந்தும்?

2023, ஜுலை 29 வகுப்புக்காகப் படிக்கவேண்டிய பாடம்