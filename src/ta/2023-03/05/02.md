---
title:  கிறிஸ்துவில் நெருங்கி வருதல்
date:   23/07/2023
---

`விசுவாசிகள் முன்பு புறஜாதியாராக இருந்தபோது எப்படி இருந்தார்கள் என்பதுபற்றி எபே 2:1-3இல், பவுல் சொல்வதையும், எபேசியர் 2:11,12இல் சொல்வதையும் ஒப்பிடவும். அவர்களின் கடந்தகாலத்தைப்பற்றி அவர் கொடுக்கும் புது விளக்கம் என்ன?`

இப்போது கிறிஸ்துவில் விசுவாசிகளாகவும், அவருடைய ‘சரீரமாகிய’ சபையில் அங்கத்தினர்களாகவும் இருந்த பிற இன விசுவாசிகள், முன்பு இஸ்ரவேலரிடமிருந்தும் தேவன் அருளிய இரட்சிப்பிடமிருந்தும் முற்றிலும் பிரிந்திருந்தார்கள். அந்தக் கடந்தகாலத்தை ‘நினைத்துக்கொள்வது’ முக்கியமென்கிறார். எபே 2:12. அப்போது அவர்கள், அபிஷேகிக்கப்பட்டவரான மேசியாவாகிய ‘கிறிஸ்துவைச் சேராதவர்களாக’ இருந்தார்கள். ‘இஸ்ரவேலுடைய காணி யாட்சிக்கு (தேசத்துக்கு அல்லது மக்களுக்கு) புறம்பானவர்களாக’ இருந்தார்கள். மேலும், இரட்சிப்பின் வரலாறுமுழுவதிலும் தேவன் அருளியிருந்த தேவனுடைய இரட்சிப்பின் வாக்குறுதிகளை அறியாமல் ‘வாக்குத்தத்தத்தின் உடன்படிக்கைகளுக்கு அந்நியராக’ இருந்தார்கள். முன்பு இஸ்ரவேலிலிருந்தும், அவர்கள்மூலம் தரப்பட்ட இரட்சிப்பிலிருந்தும் பிரிந்திருந்ததால், முன்பு ‘நம்பிக்கையில்லாமல்’, ‘இவ்வுலகத்தில் தேவனற்றவர்களுமாக’ இருந்தார்கள். எபே 2:12.

மேலும், புறஜாதியாரின் கடந்தகால அனுபவத்தில், அவர்களுக்கும் யூதர்களுக்குமிடையே பகை நிலவியது. வேரூன்றியிருந்த இந்தப் பகையின் ஒரு அறிகுறியைக் குறிப்பிடுகிறார்; அது பட்டப்பெயரால் அழைப்பது; புறஜாதியாரை யூதர்கள் ‘விருத்தசேதனமில்லாதவர்கள்’ என்று அழைத்தார்கள்; புறஜாதியாரும் யூதர்களை ‘விருத்தசேதனக்காரர்கள்’ என்று அழைத்தார்கள். எபே 2:11.

இப்போது முற்றிலும் வேறுபட்ட ஒரு விஷயத்தை எபேசியர் 2:13 காட்டுகிறது. ‘முன்னே தூரமாயிருந்த நீங்கள் இப்பொழுது கிறிஸ்து இயேசுவுக்குள் கிறிஸ்துவின் இரத்தத்தினாலே சமீபமானீர்கள்’.

புறஜாதி விசுவாசிகள் முன்பு ‘தூரமாய்’ இருந்தார்கள் என்பதற்கு ஏசாயா 57:19ஐக் குறிப்பிடுகிறார்: ‘தூரமாயிருக்கிறவர்களுக்கும் சமீபமாயிருக்கிறவர்களுக்கும் சமாதானம் சமாதானம் என்று கூறும் உதடுகளின் பலனைச் சிருஷ்டிக்கிறேன்; அவர்களைக் குணமாக்குவேன் என்று கர்த்தர் சொல்லுகிறார்’. எபே 2:17, 18 உடன் ஒப்பிடவும். புறஜாதியார் தேவனிடமிருந்தும், நம்பிக்கையிடமிருந்தும், தங்கள் யூத சகோதர சகோதரிகளிடமிருந்தும் முன்பு பிரிந்திருந்தார்கள்; இப்போது, கிறிஸ்துவாலும், அவருடைய சிலுவையாலும் அவற்றிற்கு சமீபமாகக் கொண்டுவரப்பட்டார்கள். பவுலின் விளக்கம் சுட்டிக்காட்டுகிற நற்செய்தி இதுதான்: கிறிஸ்துவின் சிலுவை யூதர்களுக்கும் புறஜாதிகளுக்கும் இடையிலிருந்த மிகப்பெரிய பிளவைச் சீர்ப்படுத்த முடியும்; அதாவது, சகல பகை களுக்கும் பிரிவினைகளுக்கும் அங்கு தீர்வுகாணமுடியும். இந்த நற்செய்தி, நமது சொந்த வாழ்விலும், திருச்சபையிலும் காணப்படுகிற பிரிவினைகளையும், அவற்றைச் சீர்ப்படுத்துவதற்கான சிலுவையின் வல்லமையையும் எண்ணிப்பார்க்குமாறு நம்மை அழைக்கிறது.

`எந்த நிலையிலிருந்து இயேசு உங்களை மீட்டார்? அவர் உங்களைக் கண்டுபிடிக்கும் போது நீங்கள் எங்கிருந்தீர்கள்? அவர் உங்களைக் கண்டுபிடித்திருக்காவிட்டால், இப்போது எங்கே இருந்திருப்பீர்கள்? இவற்றை அவ்வப்போது நினைவுகூருவது ஏன் முக்கியமானது?`