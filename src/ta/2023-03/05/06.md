---
title:  திருச்சபை, ஒரு பரிசுத்த ஆலயம்
date:   27/07/2023
---

`திருச்சபையில் யூதர்களுக்கும் புறஜாதியாருக்கும் இடையேயான ஒற்றுமையைச் சுட்டிக்காட்ட உச்சக்கட்டமாக என்னென்ன உருவகங்களை எபே 2:11-22இல் பவுல் சுட்டிக்காட்டுகிறார்?`

எபே 2ஐ ஆராயும்போது, இயேசுவுடன் நாம் ஐக்கியமாக வாழ்வதுபற்றி 1-10 வசனங்களும், திருச்சபையைச் சேர்ந்த மற்றவர்களுடன் ஐக்கியமாக வாழ்வதுபற்றி 11-22 வசனங்களும் போதிக்கின்றன. பரலோக ரீதியாக, தேவனோடு நம் உறவை இயேசுவின் மரணம் நிலைநிறுத்துகிறது. எபே 2:1-10. பூலோக ரீதியாக, மற்றவர்களுடன் நம் உறவுகளைச் சீரமைக்கிறது எபே 2:11-22. யூத விசுவாசிகளிடமிருந்து புறஜாதியாரைப் பிரித்த அனைத்தையும் சிலுவையின்மூலம் இயேசு ஒழிக்கிறார்; அதில், அந்தப் பிரிவை விரிவுப்படுத்தும்படி நியாயப்பிரமாணத்தைத் தவறாகப் பயன்படுத்துவதும் அடங்கும். எபே 2:11-18. இயேசு அற்புதமான ஒன்றைக் கட்டுகிறார்; அது விசுவாசிகள் அடங்கிய புதிய ஆலயமா கும். தேவாலயத்தின் பரிசுத்தமான இடங்களில் நின்று ஆராதனைசெய்ய முன்புபுறஜாதியார் அனுமதிக்கப்படவில்லை; இப்போது யூத விசுவாசிகளுடன் சேர்ந்து புதிய ஆலயமாக மாறுகிறார்கள். நாம் அனைவரும் தேவனுடைய திருச்சபையின் ஓர் அங்கமாக, ‘கர்த்தருக்குள் பரிசுத்த ஆலயமாக’ மாறுகிறோம். எபே 2:19-22. மேலும் இயேசுவோடும், கிறிஸ்துவுக்குள் நமது சகோதர சகோதரிகளோடும் ஒற்றுமையாக வாழுகிற பாக்கியத்தைப் பெற்றுள்ளோம்.

`திருச்சபையை ஒரு ஆலயமாக பவுல் உருவகப்படுத்துவதை ஒப்பிட்டுப் பாருங்கள். எபே 2:19-22; 1கொரி 3:9-17; 2கொரி 6:14-7:1; 1பேதுரு 2:4-8.`

புறஜாதியாரும் திருச்சபையில் முற்றிலும் இணைக்கப்பட்டதைச் சுட்டிக்காட்டுகிற உருவகமாக திருச்சபையை ஆலயமென்று பவுல் அழைக்கிறார். முன்பு தேவாலயத்தில் ‘இஸ்ரவேலின் பிராகார’ ஆராதனையில் பங்குபெறுவதிலிருந்து தடைசெய்யப்பட்ட புறஜாதியார், இப்போது அதில் பங்கேற்கிற சிலாக்கியத்தைப் பெறுவதோடு (எபே 2:18), அவர்களே ஒரு புதிய ஆலயத்திற்கான கட்டுமானப் பொருட்களாக மாறுகிறார்கள். அந்த ஆலயம், ‘ஆவியினாலே தேவனுடைய வாசஸ்தலமாக’ இருக்கவேண்டுமென்பதே நோக்கம். எபே 2:22.

தேவாலயத்தின் பரிசுத்த தன்மை, திருச்சபையை நிறுவிவளர்ப்பதில் தேவனுடைய பங்கு, திருச்சபைக்குள்ளாக விசுவாசிகள் ஒற்றுமையாக இருப்பது ஆகியவற்றைக் காட்சிப்படுத்துவதற்கு ஆலயம் எனும் உருவகத்தை புதிய ஏற்பாடு பயன்படுத்துகிறது. உயிரியல் வார்த்தைகளுடன் இந்த உருவகம் வருகிறது. உதாரணமாக, ஆலயம் ‘எழும்புவதாக (வளருவதாக)’ எபே 2:21 சொல்கிறது. மேலும், கட்டடச் செயல்முறையும் வலியுறுத்தப்படுகிறது. ‘நீங்களும் கூட்டிக்கட்டப்பட்டு வருகிறீர்கள்’ என்று எபே 2:22 சொல்கிறது. எனவே திருச்சபை தன்னை உயிரற்ற ஒரு கட்டட அமைப்பாகமட்டும் அல்லாமல், ‘ஜீவனுள்ள தேவனுடைய ஆலயம்’ என்று அடையாளப்படுத்த முடிகிறது. 2கொரி 6:16.