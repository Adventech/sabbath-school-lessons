---
title:  'திருச்சபை: தேவ ஞானத்தின் வெளிகாட்டி'
date:   01/08/2023
---

`தேவனையும் தேவனுடைய செயல்களையும்பற்றி எபேசியர் 3:7-13ல் பவுல் என்ன கூறுகிறார்?`

பவுல் மீண்டுமாக ‘அவருடைய கிருபையினாலே ஊழியக்காரனேன்’ என்கிறார். எபே 3:7; எபே 3:1,2. சுவிசேஷம்போல இந்த வரமும், அதைப் பெறுகிறவரின் தகுதியை வைத்தல்ல, தேவனுடைய கிருபையினால் தரப்படுகிறது. பவுல் தன்னை ‘பரிசுத்தவான்களெல்லாரிலும் சிறியவனாகிய நான்’ என்று சொல்வதன்மூலம் இந்தக் கருத்தை வலியுறுத்துகிறார். எபே 3:8.

பவுலின் சுயபுரிதல்பற்றி வெவ்வேறு நிருபங்களில் அவர் எழுதிய ஒழுங்கு சுவாரசியமாக இருக்கிறது; அவரது வளர்ச்சியைக் கவனியுங்கள். ஆரம்பத்தில் தேவனால் நியமிக்கப்பட்ட அப்போஸ்தலன் என்றார். கலா 1:1. பிறகு, ‘அப்போஸ்தலரெல்லாரிலும் சிறியவன்’ என்றும், ‘நான் அப்போஸ்தலனென்று பேர் பெறுவதற்கும் பாத்திரன் அல்ல’ என்றும் சொல்கிறார். 1கொரி 15:9. இங்கே எபேசியரில் அவர் தன்னை ‘பரிசுத்தவான்களெல்லாரிலும் சிறியவன்’ என்கிறார். எபே 3:8. இறுதியாக, அவர் தன்னை பாவிகளில் ‘பிரதான’ பாவி, ‘மிகமோசமான’ பாவி என்கிறார். 1தீமோ 1:15.

‘பவுலின் இந்தச் சிந்தனைப்போக்கு எலன் ஒய்ட்டின் பின்வரும் மேற்கோளைப் புரிந்துகொள்ள உதவுகிறது: ‘கிறிஸ்துவிடம் நீங்கள் நெருங்கிவரும்போது, உங்கள் கண்களில் பெரிய குற்றவாளிகளாய்த் தெரிவீர்கள்; ஏனெனில், உங்கள் பார்வை தெளிவடையும். அவருடைய பரிபூரண குணத்திற்கு எதிரில் உங்களுடைய குறைகள் விரிவாகவும் தெளிவாகவும் தெரியும்’.–Steps to Christ, p. 64.

பவுல் தொடர்ந்து எபே 3:10 இல், ‘உன்னதங்களிலுள்ள துரைத்தனங்களுக்கும் அதிகாரங்களுக்கும் அவருடைய அநந்த ஞானமானது சபையின்மூலமாய் இப்பொழுது தெரியவரும்பொருட்டாக’ என்கிறார். இங்கு அவர் சுட்டிக்காட்டும் ‘உன்னதங்களிலுள்ள துரைத்தனங்களும் அதிகாரங்களும்’ யார்? திருச்சபை எவ்வாறு தேவனுடைய ‘பலபரிமாண’ ஞானத்தை அவர்களுக்கு அறிவிக்கிறது? அந்த வல்லமைகளின் தன்மைபற்றி எபே 3:10 விவரிக்காவிட்டாலும், எபே 6:11,12 சொல்கிற தீயவல்லமைகளாக அவற்றைக் கருதுவதே சரி. முன்பு பிரிந்திருந்த யூதர்களும் புறஜாதியாரும் இணைந்து திருச்சபையை உருவாக்குவது, உன்னதங்களி லுள்ள பிசாசின் வல்லமைகளான இந்த ‘துரைத்தனங்களுக்கும் அதிகாரங்களுக்கும்’ தேவனுடைய திட்டத்தை, அதாவது, ‘பரலோகத்திலிருக்கிற வைகளும் பூலோகத் திலிருக்கிறவைகளுமாகிய சகலமும் கிறிஸ்துவுக்குள்ளே கூட்டப்படவேண்டும்’ என்கிற திட்டத்தை பறைசாற்றி அறிவிப்பதாக உள்ளது. எபே 1:10. தேவதிட்டம் நிறைவேறி வருவதையும், தீயவற்றின் அழிவு உறுதி செய்யப்பட்டதையும் அறிவிக்கிறது. ஒருங்கிணைந்த ஒரு திருச்சபையின் தன்மை அவர்களின் இறுதித் தோல்வியைப் பறைசாற்றுகிறது.


`எபே 3:10ல் எபேசு திருச்சபையின் ‘வேலை விவரம்’ பற்றி பவுல் சொல்வதில் உங்கள் திருச்சபையும் தீவிரம் காட்டினால், நீங்களும் உங்கள் சக திருச்சபை உறுப்பினர்களும் ஒருவரையொருவர் அணுகுகிற விதத்தை அது எவ்வாறு மாற்றக்கூடும்?`