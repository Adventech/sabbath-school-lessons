---
title:  சிறைப்பட்டிருந்த புறஜாதிக்கான அப்போஸ்தலன்
date:   30/07/2023
---

`எபே 3 இலுள்ள ஒன்றிரண்டு முக்கியக் கருத்துகளைக் கண்டுபிடியுங்கள். பவுல் வலி யுறுத்துகிறவை என்ன?`

எபேசியர் 3இல் ஒரு சுவாரசியமான அமைப்பைக் காணலாம். முதலாவது அந்த அதிகாரத்தை ‘இதனாலேயே, யூதரல்லாதவர்களான உங்களுக்காக பவுலாகிய நான் கிறிஸ்து இயேசுவின் கைதியாய் இருக்கிறேன்’ என்று பவுல் தொடங்குகிறார். எபே 3:1. (சமகால மொழிபெயர்ப்பு). பிறகு புறஜாதியாருக்கான அப்போஸ்தலன் என்பதுபற்றி அவர் பேச்சு திரும்புகிறது. எபே 3:2-13. அதுகுறித்த நீண்ட விளக்கத்திற்கு பிறகு, ‘இதினிமித்தம்’ என்று முன்பு தொடங்கிய இடத்திலிருந்து மீண்டும் ஆரம்பிக்கிறார். எபே 3:14; அவர் சொல்ல விரும்பிய அந்த ஜெப அறிக்கையை 14-21 இல் சொல்கிறார்.

எபேசியர் 3:1ல், பவுல் தன்னை ‘கிறிஸ்து இயேசுவின் கைதி’ என்று கூறுகிறார். அதாவது அவர் ரோமச் சிறையில், ரோம சாம்ராஜ்யத்தின் கட்டுப்பாட்டில் இருந்தாலும், ஓர் ஆழமான தெய்வீக நோக்கம் தன் வாழ்க்கையில் நிறைவேறிவருவதை அவர் சுட்டிக்காட்டுவது தெரிகிறது. அவர் ரோமின் சிறைக்கைதி அல்ல, மாறாக, ‘கிறிஸ்து இயேசுவின் கைதி’. ஒப்பிடுக: எபே 4:1.

தான் ‘உபத்திரவங்களில்’ இருந்ததாகச் சொல்லுகிறார். எபே 3:13. பிறகு, தான் சங்கிலியால் கட்டுண்டிருந்ததாகச் சொல்லுகிறார். எபே 6:20. எனவே, வீட்டுக்காவலாக இருந்தாலும் அவர் வசதியாக இல்லை என்பது புரிகிறது. ஒப்பிடவும்: அப் 28:16. முதல் நூற்றாண்டில் சிறையிலும் ரோம நிலவறையிலும் இருப்பது சவாலான விஷயம். ரோம் சிறைச்சாலைகளில் சுகாதார வசதிகளும், மூன்று வேளை உணவும் கிடையாது. தண்டனைக்காக யாரையும் சிறையில் அடைப்பதில்லை என்பதால் சிறைச்சாலைகளின் தேவை அதிகம் இல்லை. விசாரணை கைதிகளோ மரணதண்டனை கைதிகளோதாம் சிறையில் அடைக்கப்பட்டனர். கைதிகள் தங்கள் தேவைகளை தாங்களே பார்த்துக்கொள்ள வேண்டும்; உணவு உட்பட பிற தேவைகளைக்கு நண்பர்களையோ உறவினர்களையோ சார்ந்திருக்கவேண்டும்.

தான் சிறையில் இருந்ததால், உணர்வுரீதியாக விசுவாசிகளில் ஏற்படுகிற தாக்கம் குறித்துதான் பவுல் கவலையடைந்திருக்க வேண்டும். அவமானம்-மரியாதை குறித்து அதிக அக்கறை நிலவிய அந்தக் கலாச்சாரத்தில், சிறைக்கைதியாக இருப்பது பெருத்த அவமானமாகக் கருதப்பட்டது. ‘அப்போஸ்தலனும் உயர்த்தப்பட்ட கிறிஸ்துவின் தூதுவருமாகிய பவுல், எப்படி ஓர் இழிவான சிறைக்கைதியானார்?’ என்று சிலர் கேட்கலாம் என்றுகூட அவர் பயந்திருக்கலாம். எனவே, அவர் தனது சிறை அனுபவம்பற்றி விளக்குகிறார்; அது தேவ திட்டத்தின் ஒரு பகுதியென விசுவாசிகள் கண்டுகொள்ளவேண்டுமென்று விரும்புகிறார். அவர்களுக்காகத்தான் அந்த உபத்திரவம்; ‘உங்கள்நிமித்தம் நான் அநுபவிக்கிற உபத்திரவங்கள்’. மேலும் அவமானமாகத் தோன்றின அந்த விஷயம் உண்மையில் அவர்களுடைய ‘மகிமையாக’ மாறவிருந்தது. எபே 3:13.

`மிகவும் சோதனையான சூழ்நிலைகளிலும் நாம் தேவனையும் அவருடைய வழிகளையும் நம்புவதற்கு என்ன செய்யலாம்?`