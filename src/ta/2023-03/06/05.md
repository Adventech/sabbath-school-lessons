---
title:  உங்கள் இருதயத்தில் வாசம்பண்ணுகிற கிறிஸ்து
date:   02/08/2023
---

`எபே 1:16-19 இலுள்ள பவுலின் முந்தைய ஜெபக் கோரிக்கையை, எபே 3:14- 19ல் விசுவாசிகளுக்காக அவர் ஏறெடுக்கிற வேண்டுகோளுடன் ஒப்பிடவும். இரண்டு கோரிக்கைகளும் எவ்விதங்களில் ஒத்துப்போகின்றன?`

மூலமொழியில் எபே 3:14,15ஐ வாசித்தால், வார்த்தை ஜாலத்தோடு பேசுவது புரியும். ‘பரலோகத்திலும் பூலோகத்திலுமுள்ள முழுக்குடும்பத்துக்கும் நாமகாரணராகிய ... பிதாவை’ நோக்கி தான் முழங்காலிடுவதாக பவுல் சொல்லும்போது, அவர் பயன்படுத்துகிற வார்த்தைகள் முக்கியமானவை. பிதா, குடும்பம் என்பதற்கு கிட்டத்தட்ட ஒரே உச்சரிப்புள்ள கிரேக்க வார்த்தைகளைப் பயன்படுத்துகிறார். பிதா - பேடர்; குடும்பம் - பேட்ரியா. தேவ திட்டத்தில் ‘சகலமும்’ அடங்கும். எபே 1:9,10. அது ‘இம்மையை’ மாத்திரமல்ல, ‘மறுமையையும்’ உள்ளடக்கியது. எபே 1:21. ‘பரலோகத்திலும் பூலோகத்திலுமுள்ள முழுக்குடும்பமும்’ ‘பிதாவுக்கு’ சொந்தமானதென இங்குத் தெரிவிக்கிறார். ஒவ்வொரு குடும்பத்திற்கும் (பேட்ரியா), பிதாவே (பேடர்) நாமகாரணராக இருக்கிறார். இது மிகவும் நல்ல செய்தி!

இதுபற்றிச் சிந்தியுங்கள்: உங்கள் குடும்பத்தில் குறைபாடுகளும் தோல்விகளும் இருந்தாலும் அது தேவனுக்கு சொந்தமானது. உங்கள் குடும்பம் விதியின் பிடியில் அல்ல, தேவனுடைய அன்பின் கரங்களில் இருக்கிறது. குறையுள்ள குடும்பங்களை தேவன் நேசிக்கிறார். அவை தேவனுடைய நாமத்தைத் தரித்தவை. அவருக்குச் சொந்தமானவை என்கிற முத்திரையைத் தரித்தவை.

எபே 3:16-19 இல், ஆவியானவரின் பிரசன்னத்தால் விசுவாசிகள் தங்கள் உள்ளான மனுஷனில் வல்லமையான ஆவிக்குரிய அனுவத்தைப் பெறவேண்டுமென்று தேவனிடம் பவுல் வேண்டுகிறார். எபே 3:16. கிறிஸ்து நம் இருதயங்களில் வாசமாயிருப்பதால் உண்டாகிற நெருக்கத்தை வேண்டுகிறார். எபே 3:17. ‘அன்பிலே வேரூன்றி, நிலைபெற்ற’வர்களாகிற ஆன்மிக அடையாளத்தைத் தரும்படியும் வேண்டுகிறார். எபே 3:17.

விசுவாசிகளுக்கு தேவன் அருளியுள்ள ஆசீர்வாதங்களுக்காக தேவனைத் துதிக்கும்போது, அந்த ஆசீர்வாதங்களின் அளவை விவரிக்க பவுல் மூன்று பரிமாணங்களை அல்ல, நான்கு பரிமாணங்களைப் பயன்படுத்துகிறார்; அதா வது, ‘அகலம், நீளம், ஆழம், உயரம்’. எபே 3:18. வேதாகமத்தில் இதே 4 பரிமாணங்கள் வேறு விஷயங்களை விவரிக்கவும் வருகின்றன. உதாரணமாக தேவனுடைய ஞானம்; யோபு 11:5-9. தேவனுடைய வல்லமை எபே 3:16,17. எபே 2:19 -22 சொல்கிற ஆவிக்குரிய ஆலயம். (ஒப்பிடவும். எசே 43:13-16, இது நான்கு பரிமாணங்களைப் பயன்படுத்துகிறது; ஆமோஸ் 7:7, 8; வெளி 11:1,2)? இங்கு ‘கிறிஸ்துவின் அன்பை’ விவரிக்க பயன்படுகின்றன. எபே 3:19. ‘கிறிஸ்துவினுடைய அன்பின் அகலமும், நீ ளமும், ஆழ மும், உயரமும் இன்னதென்று உணர்ந்து’ என்று எபே 3:18ம், ‘அறிவுக்கெட்டாத அந்த அன்பை அறிந்து’ என்று எபே 3:19ம் சொல்லுகின்றன. ஒப்பிடுக ரோம். 8:35-39. இது நமக்கு நற்செய்தி.