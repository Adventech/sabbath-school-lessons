---
title:  நீண்டகாலம் மறைந்திருந்த சுவிசேஷ இரகசியம்
date:   31/07/2023
---

`பவுலுக்கு வெளிப்படுத்தப்பட்ட இரகசியம் என்ன? எபே 3:1-6.`

எபேசியர் 3:1-6இல், பின்வரும் கருத்தைக் கவனியுங்கள்:

முதலாவது, நிருபத்தின் இந்தப் பகுதியை குறிப்பாக எபேசுவின் வீட்டுச் சபைகளிலிருந்த புறஜாதி விசுவாசிகளுக்கு எழுதுகிறார். எபே 3:1.

இரண்டாவது, ‘கடவுளின் அருளால் எனக்களிக்கப்பட்ட பொறுப்பு’ என்று குறிப்பிடுகிறார். அது ‘உங்கள்நிமித்தம்’ எனக்கு அளிக்கப்பட்ட பொறுப்பென புறஜாதியாரிடம் சொல்லுகிறார். எபே 3:2. (பொது மொழிபெயர்ப்பு). புறஜாதியாருக்குச் சுவிசேஷத்தை அறிவிப்பதற்கு தனக்குக் கொடுக்கப்பட்ட ஊழியப்பணியைத்தான் ‘பொறுப்பு’ அல்லது ‘தெய்வகிருபைக்குரிய நியமம்’ என்று பவுல் குறிப்பிடுகிறார். எபே 3:7,8.

மூன்றாவதாக, பவுல் தனக்கு ஒரு இரகசியம் வெளிப்பட்டிருப்பதாகக் கூறுகிறார்; அதுபற்றி அவர் ஏற்கனவே நிருபத்தில் எழுதியிருக்கிறார். குறிப்பாக எபே 1:9,10; எபே 2:11-22. அதை ‘கிறிஸ்துவுக்குள்ளான இரகசியம்’ என்று குறிப்பிடுகிறார். எபே 3:3,4. சுவிசேஷம் என்பது தான் கண்டுபிடித்த கருத்தென யாரும் கருதிவிடுவதை பவுல் விரும்பவில்லை, மாறாக, அதை அறிவிக்கிற பணியை தேவன் தனக்குக் கொடுத்திருப்பதாகச் சொல்கிறார்.

நான்காவதாக, இந்த இரகசியத்தைப் பற்றிய கூடுதல் வெளிப்பாடு பவுலுக்கு மட்டுமே கொடுக்கப்படவில்லை; முற்காலத் தலைமுறையினருக்கு வெளிப்படாத வகையில் கிறிஸ்துவின் ‘அப்போஸ்தலர்களுக்கும் தீர்க்கதரிசிகளுக்கும்’ ஆவியானவர் அதை வெளிப்படுத்தியிருக்கிறார். எபே 3:6. இங்கே தீர்க்கதரிசிகள் என்பது பழைய ஏற்பாட்டுத் தீர்க்கதரிசிகள் அல்ல, கிறிஸ்தவர்களில் தீர்க்கதரிசன வரம்பெற்று, வீட்டுச்சபைகளில் தீர்க்கதரிசனம் உரைத்துவந்த விசுவாசிகளே. முன்பு மறைவாகயிருந்த இரகசியம், இப்போது ‘வெட்ட வெளிச்சமான இரகசியமானது’ என்று சொல்லலாம்.

இறுதியாக, ‘புறஜாதிகள் சுவிசேஷத்தினாலே உடன் சுதந்தரருமாய், ஒரே சரீரத்திற்குள்ளானவர்களுமாய், கிறிஸ்துவுக்குள் அவர் பண்ணின வாக்குத்தத்தத்துக்கு உடன்பங்காளிகளுமாய் இருக்கிறார்களென்கிற இந்த இரகசியம்’ என்று குறிப்பிடுகிறார். எபே 3:6.

சுவிசேஷம்குறித்தும், யூதரும் புறஜாதியாரும் அடங்கிய திருச்சபையில் அது வெளிப்பட்டுள்ளவிதம்குறித்தும் பவுல் மிகுந்த ஆர்வத்தோடு பேசுகிறார். இந்த இரண்டு குழுவினரும் தேவனுடைய புதிய சமுதாயத்தின் கட்டுமானக் கூறுகளாக, திருச்சபை என்கிற புதிய மனுக்குலமாக மாறியுள்ளார்கள். எபே 2:14-16. பகைவர்களாக இருந்தவர்கள் இப்போது ‘உடன்சுதந்தரராக’, ‘ஒரே சரீரத்திற்குள்ளான வர்களாக’, அதாவது கிறிஸ்துவாகிய ஒரே சரீரத்தில் இணைக்கப்பட்டவர் களாக, சுவிசேஷ வாக்குத்தத்தத்தின் ‘உடன்பங்காளிகளாக’ மாறியிருக்கிறார்கள். எபே 3:2.

`சுவிசேஷம் எல்லாருக்குமுரியது என்பதை ஒத்துக்கொள்வதைத் தடுக்கிற என்ன மனநிலைகள் உங்களுக்குத் தெரியாமலேயே உங்களுக்குள் மறைந்திருக்கலாம்? அவற்றை உங்களிலிருந்து அகற்ற என்ன செய்யலாம்?`