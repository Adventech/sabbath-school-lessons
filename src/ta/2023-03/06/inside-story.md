---
title:  மிஷன் கதை
date:   04/08/2023
---

### வேதாகமம் புரியவில்லை: பகுதி 3

ஆண்ட்ரூ மெக்செஸ்னி

அன்றிரவு, அல்மிரா மற்றொரு கனவு கண்டு, விழித்துவிட்டாள். அடுத்த ஓய்வுநாளில் செவந்த்- டே அட்வென்டிஸ்ட் திருச்சபைக்குச் செல்லத் தீர்மானித்தாள். ஆனால் காலையில் எழுந்ததும், ‘நான் ஒரு கிறிஸ்தவள் அல்ல. என்னால் அங்கு செல்லமுடியாது’ என்று எண்ணம் ஓடியது. மறுநாள் இரவில், இன்னொரு கனவு வந்தது; என்ன செய்வது என்று போராட்டம் ஏற்பட்டது. ஓய்வுநாளில், அட்வென்டிஸ்ட் திருச்சபைக்குச் சென்றாள்.

அல்மிரா ஒவ்வொரு வாரமும் ஓய்வுநாளில் சபைக்குச் செல்வதை பல வாரங்களுக்குப் பிறகு அவளது பெற்றோர் கண்டுபிடித்தனர்; அவளைப் போகவிடாமல் தடுத்தனர். மற்ற உறவினர்களும் அதைக் கேட்டு, அவளை போகவேண்டாம் என்று கெஞ்சினார்கள். ஓய்வுநாட்களில் அவள் ஆலயத்திறகு நடந்து செல்வதை அக்கம்பக்கத்தினர் பார்த்து, வேண்டுமென்றே வீட்டிலிருந்து வெளியே வந்து, அவளைத் திட்டினார்கள். ஒவ்வொரு ஓய்வுநாளிலும் ஆலயத்திற்குச் செல்வது பெரிய போராட்டமாக மாறியது. ஆனால் அல்மிராவுக்கும் ஆலயம் சென்று ஆராதனை செய்வது பிடித்திருந்தது. அவள் செல்வதை நிறுத்தவில்லை. இயேசுவைப் பற்றிக் கற்றுக்கொண்டபோது அவளுக்குள் சமாதானம் வந்தது.

ஆனால் வீட்டில் அந்தத் தீய சக்திகளின் பிரசன்னம் தொடர்ந்து காணப்பட்டது. இரவில் அந்த ஆவி வந்துகொண்டே இருந்தது. ‘இயேசு கிறிஸ்துவின் இரத்தத்தின் நாமத்தினால், நான் நன்றாகத் தூங்கும்படி என்னைப் பாதுகாத்தருளும்’ என்று ஜெபித்தாள். மூன்று மாதங்கள் ஒவ்வொரு இரவும் அவ்வாறே ஜெபித்தாள். ஜெபித்ததும் அந்த ஆவி மறைந்துவிடும்; ஆனாலும் அவளுக்கு திகிலாகவே இருந்தது.

அட்வென்டிஸ்ட் போதகரிடம் தன்னுடைய பயம்பற்றிச் சொன்னாள்; அவர் வேதாகமத்தையும் சத்தமாக வாசிக்கும்படி கூறினார். அந்த ஆவி வந்ததாக உணரும்போதெல்லாம் வேதாகமத்தைத் திறந்து, ஏசாயா 43ஐ வாசித்தாள். குறிப்பாக ஏசாயா 43:1-4இன் வாக்குறுதி அவளுக்கு மிகவும் பிடித்திருந்தது.

ஏசாயா 49:24,25 வசனங்களும் அவளுக்கு ஆறுதலைக் கொடுத்தன: ‘ பராக்கிரமன் கையிலிருந்து கொள்ளைப்பொருளைப் பறிக்கக்கூடுமோ? அல்லது நீதியாய்ச் சிறைப்பட்டுப் போனவர்களை விடுவிக்ககூடுமோ? என்றாலும் இதோ, பராக்கிரமனால் சிறைப்படுத்தப்பட்டவர்களும் விடுவிக்கப்படுவார்கள்; பெலவந்தனால் கொள்ளையிடப்பட்டதும் விடுதலையாக்கப்படும்; உன்னோடு வழக்காடுகிறவர்களோடே நான் வழக்காடி, உன் பிள்ளைகளை இரட்சித்துக்கொள்ளுவேன்’.

ஒருநாள் இரவில், தன் பாவங்கள் அனைத்தையும் இயேசுவிடம் சத்தமாக அறிக்கையிட்டாள். நீண்ட நாளுக்கு பிறகு நிம்மதியாக உறங்கினாள். இறுதியாக, அல்மிராவின் பயம் அகன்றது. வேதாகமத்தை வாசித்து, ஜெபித்தபோது, ஆவிகள் நெருங்கவே இல்லை. ஆவி தன்னைவிட பலமாக இருந்தாலும், இயேசு தங்கள் இருவரையும் விட மிகவும் வலிமையானவர் என்பதை உணர்ந்தாள்.

- அல்மிரா பற்றி அடுத்த வாரம் கூடுதலாகப் படிக்கவும்.