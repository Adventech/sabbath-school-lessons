---
title:  தூங்குகிற நீ விழித்திடு
date:   22/08/2023
---

`எபே 5:11-14இல் பவுல் கொடுக்கிற பலத்த எச்சரிப்பு என்ன? இது நம்முடைய தற்போதைய சூழ்நிலைக்கு எவ்வாறு பொருந்துகிறது?`

எபே 5:11-14 ஐப் புரிந்துகொள்வதற்கு, பவுல் இரண்டு அறிவுரைகளை மீண்டும்மீண்டும் சொல்லுவதைக் கவனிக்கவேண்டும்: (1) தேவனைக் கனப்படுத்துகிற வகையில் ‘வெளிச்சத்தின் பிள்ளைகளாக’ வாழுங்கள். எபே 5:8; எபே 5:1, 2, 4, 9-10, 11, 13, 14; (2) தேவனுக்கு விரோதமான வாழ்க்கைமுறையை பின்பற்றி, ‘கனியற்ற அந்தகாரக் கிரியைகள்’ உள்ள பாலியல் ஒழுக்கக்கேடான வாழ்க்கையை வெளிப்படுத்தாதிருங்கள். எபே 5:11, 3-8,12

எபே 5:11ஐப் புரிந்துகொள்வதற்கு, அதற்கு இணையாக எபே 5:8-10 இலுள்ள அறிவுரைகளை ஆராயவேண்டும். அவிசுவாசிகளுக்குமுன்பாக விசுவாசிகள் ‘கர்த்தருக்குள் வெளிச்சமாக’, ‘வெளிச்சத்தின் பிள்ளைகளாக’ நடக்கவேண்டும். எபே 5:8. ‘ஆவியின் கனி, சகல நற்குணத்திலும் நீதியிலும் உண்மையிலும் விளங்கும்’ என்பதை நோக்கமாக வைத்து அவ்வாறு நடக்கவேண்டும். எபே 5:9. பிறகு, தேவனுடைய நற்குணத்தை வெளிப்படுத்துவதற்கான ஓர் உத்தியை பவுல் பரிந்துரைக்கிறார். விசுவாசிகள் நீதியாக நடந்து, பயனற்ற அந்தகாரக் கிரியைகளைத் தோலுரித்துக் காட்டவேண்டும்.

அதேசமயம், விசுவாசிகள் ‘ஆவியின் கனியை’ வெளிப்படுத்துவதன்மூலம், உலகத்தாரை கிறிஸ்துவுக்குள்ளான விசுவாசத்திற்குள்கொண்டுவர முடியும். எபே 5:9. அதைத்தான் கவிதைநடையில், 13,14ஆம் வசனங்களில் பவுல் விவரிக்கிறார். ஆவியானவர் வெளிச்சமாக இருந்து, மறைவானவைகளை வெளிப்படுத்துகிறார்: ‘அவைகளெல்லாம் கடிந்துகொள்ளப்பட்டு வெளிச்சத்தினால் வெளியரங்கமாகும்; வெளியரங்கமாக்குகிறதெல்லாம் வெளிச்சமாயிருக்கிறது.’ எபே 5:13,14. வெளிச்சமானது சீர்கெட்ட வாழ்க்கையை வெளிப்படுத்தும்போது, அந்த வாழ்க்கையில் எந்த எதிர்காலமும் இல்லை, அது கோபாக்கினைக்குரியது என்பதை உலகத்தார் கண்டுகொள்வார்கள். அது ‘வெளியரங்கமாகிறது’. எபே 5:5,6. அப்போது இருளிலிருந்து வெளிச்சத்திற்குச் செல்கிற மாற்றம் நடக்கிறது. ‘வெளியரங்கமாக்குகிறதெல்லாம் வெளிச்சமாயிருக்கிறது’. அத்தகைய மாற்றத்தைத்தான் பவுலின் நிருபத்தைப் பெற்ற எபேசு விசுவாசிகள் அடைந்திருந்தார்கள். எபே 5:8.

எபே 5:14 இலுள்ள கவிதையிலிருந்து நாம் என்ன புரிந்துகொள்ளவேண்டும்? முடிவுகாலத்தில் மரித்தோரிலிருந்து எழும்பப் போகிறவர்களைச் சுட்டிக்காட்டி, ஆவிக்குரிய நித்திரையிலிருந்து விழித்து, கிறிஸ்துவின் மறுரூபப் பிரசன்னத்தை அனுபவிக்குமாறு விசுவாசிகளை அவ்வசனம் அழைக்கிறது. இஸ்ரவேல் மக்களுக்கு ஏசா 60:1-3 இல் கொடுக்கப்பட்ட அழைப்பை மனதில் வைத்து பவுல் பேசுகிறார். எனவே, கிறிஸ்தவ ஊழியப்பணியாளர்கள் தங்கள் பணியைச் செய்ய விழித்து, அந்தகாரமான உலகில் வெளிச்சத்தைப் பிரதிபலிக்குமாறு அழைப்பதைப் புரிந்துகொள்ளலாம். பிலி 2:14-16; மத் 5:16.

`அந்தகாரக் கிரியைகளை வெளிப்படுத்துவதற்கு ஏதுவான ஒரு வாழ்க்கைமுறையை நீங்கள் எவ்வாறு வாழலாம்?`