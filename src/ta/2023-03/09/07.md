---
title:  மேலும் படிக்க
date:   25/08/2023
---

எபே 5:1-20இல், பாவத்தையும் தீச்செயல்களையும் பவுல் கடுமையாகச் சாடுகிறார்; குறிப்பாக பாலியல் சீர்கேட்டிற்கும், வம்பான பேச்சுக்கும் எதிராகப் பேசுகிறார். தேவமக்கள் மத்தியில் சீர்கேடான நடத்தை காணப்படுவதை அவர் விரும்பவில்லை. மாறாக, எபேசு விசுவாசிகளிடம் உயர்தரமான நடத்தையை எதிர்பார்க்கிறார்; தேவனுடைய ‘பிரியமான பிள்ளைகள்’, ‘பரிசுத்தவான்கள்’ என்கிற அடையாளத்தை காத்துக்கொள்ள அவர்களை அழைக்கிறார். எபே 5:1-10. சமுதாயத்தில் கிறிஸ்தவர்கள் அவ்வாறு நடக்கும்போது, இருளில் வெளிச்சம் வீச உதவுகிறார்கள்; மற்றவர்களை சுய அழிவான வாழ்க்கைமுறைகளிலிருந்து விடுவித்து, தேவ கிருபைக்குள்ளும் சத்தியத்திற்குள்ளும் கொண்டுவருகிறார்கள். எபே 5:11-14.

கிறிஸ்துவின் வருகைக்காக காத்திருக்கிற திருச்சபை ‘வெளிச்சத்தின் பிள்ளைகளாக நடந்து’ புதிய அர்ப்பணிப்பைப் பெற்று, கிறிஸ்துவின் பிரசன்னத்தால் ஆசீர்வாதமடைந்து, கிறிஸ்துவைத் தொழுதுகொள்ள ஒன்றுகூட பவுல் ஆசைப்படுகிறார். எபே 5:8, 15,16,14. தாங்கள் தேவனுடைய ‘பிரியமான பிள்ளைகள்’; கிறிஸ்து தங்களுக்காக மரித்திருக்கிறார் (எபே 5:1, 2) என்கிற அந்தஸ்தை எண்ணி ஊக்கமடைந்து, ஆவியால் நிரப்பப்படும்போது (எபே 5:18), ஆராதனை மகிழ்ச்சியோடு இருக்கும்; இயேசு கிறிஸ்துவையும், பிதாவாகிய தேவனையும் ஸ்தோத்தரித்துப் பாடுவார்கள். பரலோக எதார்த்தங்களைப் பற்றிக்கொண்டு, எதிர்கால நம்பிக்கை குறித்து மகிழ்வார்கள்; தேவன் செய்திருப்பதையும், செய்து வருவதையும் இயேசு கிறிஸ்துமூலம் இனிச் செய்யப்போவதையும் முற்றிலும் நம்புவார்கள். எபே 5:18-20.

இவ்வாறு புரிந்துகொண்டால்தான், கிறிஸ்தவ வாழ்க்கைகுறித்த இங்குள்ள கட்டளைகள் ஒன்றுக்கொன்று தொடர்பில்லாதவை இல்லை என்பது தெரியும். கடைசிநாட்களில் கிறிஸ்தவ அடையாளம், அர்ப்பணிப்பு, சமூகம், ஆராதனை ஆகியவற்றை காத்துக்கொள்ளவும், கிறிஸ்து வின் வருகைமட்டும் ‘பேரத்தை வெற்றிகரமாகப் பேசி முடிக்கவும்’ கொடுக்கப்படுகிற ஒரு தீர்க்கதரிசன அழைப்பாக இது உள்ளது. எபே 5:16.

**கலந்துரையாடக் கேள்விகள்**

`வருடத்தின் 365 நாட்களும், ஒவ்வொரு நாளின் 24 மணி நேரமும் அடுக்கடுக்கான ஊடகங்கள்மூலமாக உலகம் தன் விழுமியங்களைப் பரப்பிக்கொண்டே இருக்கிறது. விசுவாசிகள் பவுல் வலியுறுத்துகிற உயர்தரங்களின்படி வாழ என்ன செய்யலாம்?`

`இன்று விசுவாசிகள் ‘கர்த்தருக்குப் பிரியமானது இன்னதென்று சோதித்துப்பார்க்கவும்’ (எபே 5:10), ‘கர்த்தருடைய சித்தம் இன்னதென்று உணர்ந்துகொள்ளவும்’ (எபே 5:17) என்ன உத்திகளைக் கையாளலாம்?`

`விசுவாசிகள் தங்களுக்குள் பாலியல் ஒழுக்கக்கேடான விஷயங்களைப் பேசக்கூடாதென்று பவுல் சொல்வதால் (எபே 5:3, 4), பாலியல் தவறான நடத்தைகளையும் துஷ்பிரயோகங்களையும்பற்றி நாம் பேசவேகூடாதென்று சுட்டிக்காட்டுவதாக சிலர் சொல்கிறார்கள். அது ஏன் தவறான ஒரு முடிவு?`

`பவுல் தனது காலத்தில் சந்திக்கவேண்டியதிருந்த அதே அஞ்ஞானப் பழக்கவழக்கங்கள் எவ்விதங்களில் இன்று நம் சமுதாயத்திலும் காணப்படுகின்றன?`