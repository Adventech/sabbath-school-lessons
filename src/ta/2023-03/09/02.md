---
title:  ஸ்தோத்திரஞ்செய்தலே தகும்
date:   20/08/2023
---

`விசுவாசிகள் என்னென்ன விதங்களில் ‘தேவனைப் பின்பற்றுகிறவர்களாக’ மாறவேண்டுமென பவுல் விரும்புகிறார்? எபேசியர் 5:1, 2.`

எபேசு விசுவாசிகளிடம் அன்பிலே நடக்கும்படி பவுல் வலியுறுத்துகிறார்; பவுல் கிறிஸ்தவ நடத்தையை வலியுறுத்துகிற அந்தப் பகுதியின் முக்கிய அறிவுரை. எபே 5:8,15. நாம் ‘அன்பிலே நடந்துகொள்வது’ கிறிஸ்து நம்மேல் காட்டின அன்பைப்போல இருக்கவேண்டும். எபே 5:2; எபே 4:32. கிறிஸ்து தம்மைப் பலியாகக் கொடுத்ததில் அந்த அன்பை வெளிப்படுத்தினார். அந்தத் தியாகபலியைப் பற்றி பவுல் நான்கு விஷயங்களை உறுதிப்படுத்துகிறார்: (1) அது பிதாவாகிய தேவனுடைய அன்பினாலும் (எபே 5:1) கிறிஸ்துவின் அன்பினாலும் (எபே 5:2) உண்டானது; (2) அது நம்முடைய இடத்தில் நமக்காக கிறிஸ்துவை மரிக்கச்செய்தது; கிறிஸ்து விருப்பமின்றி நமக்காகப் பலியாகவில்லை; தாமாகவே தம்மை நமக்காகப் பலியாக்கினார்; (3) பழைய ஏற்பாட்டு ஆசரிப்புக்கூடார ஆராதனை காட்டிய படி, கிறிஸ்துவின் மரணமானது தேவனுக்குச் செலுத்தப்பட்ட ஒரு பலியாகவும் இருக்கிறது; (4) அது ‘சுகந்த வாசனையான காணிக்கையாக’ இருப்பதால், தேவன் ஏற்றுக்கொண்ட பலியாகவும் இருக்கிறது. எபே 5:2; ஒப்பிடவும் யாத் 29:18; லேவி 2:9; பிலி 4:18.

பிறகு, பாலியல் நெறிமுறைகள் குறித்து எபே 5:3-5இல் பேசுகிறார். எபேசுவில் புதிதாக மனமாறியிருந்தவர்கள், தங்கள் கிறிஸ்தவ அழைப்பைவிட்டுப் பின்வாங்கி, தங்களது கிறிஸ்தவச் சாட்சிக்கு முட்டுக்கட்டை போடுகிற பாலியல் நடத்தைக்குள் மீண்டும் இழுக்கப்படுகிற நிலையில் இருந்தார்கள். 1கொரி 5:1-11; 6:12- 20; 2கொரி 12:21.

ஒருபுறம், முதல் நூற்றாண்டின் கிரேக்க-ரோம கலாச்சாரத்தில் ஒழுக்கச் சீர்கேடும், சிற்றின்ப நாட்டங்களும் மிகுந்திருந்தன. புதிய ஏற்பாட்டின் பல இடங்களில் அதுபற்றி எச்சரிக்கப்படுகிறது. 1கொரி 6:9; கலா 5:19; எபே 4:17-19; கொலோ 3:5. எபே 5:3-14 இல் பவுல் கண்டிக்கிற மதுபானவெறி, புத்தியீனமான பேச்சு, மட்டுமீறிய பொழுதுபோக்கு, ஒழுக்கக்கேடான செயல்கள் போன்ற நடத்தைகள் செல்வந்தர்களின் விருந்துகளில் வழக்கமாக இடம்பெற்றன. நகர்ப்புற மையங்களில் அடையாளத்தை வெளிப்படுத்தாமலேயே ஒழுக்கக்கேடான பாலியல் நடத்தைகளில் ஈடுபட வசதிகள் இருந்தன. மறுபுறம், அந்தச் சமூகத்திலும் ஒழுக்கமுள்ளவர்களாக வாழ்ந்தவர்கள் இருந்தார்கள். தீமைகள், நற்குணங்கள், குடும்ப அங்கத்தினர்களின் நல்லொழுக்கங்கள் ஆகியவற்றைப் பட்டியலிடும்போது, கிரேக்க-ரோம கலாச்சாரத்தின் பின்னணியிலேயே பவுல் எழுதியிருப்பார். எபே 5:21-6:9; கொலோ 3:18-4:1. அந்தக் கலாச்சாரத்தில் சிற்றின்ப நாட்டம் ஒருபுறமும், நல்லொழுக்கம் மறுபுறமும் காணப்பட்டதால்தான், அஞ்ஞானிகளிடம் காணப்பட்ட ஒழுக்கக்கேடான நடத்தையை விசுவாசிகள் புறக்கணித்து, தங்கள் நடத்தையில் கவனமாக இருந்து, மற்றவர்கள் மத்தியில் நற்பெயர் உள்ளவர்களாக நடக்குமாறு பவுல் அறிவுறுத்துகிறார்.

`பாலியல் நடத்தைகுறித்து பவுல் கொடுக்கிற அறிவுரைகள் எவ்வாறு நீங்கள் வாழுகிற உங்களுடைய கலாச்சாரத்திற்கு பொருந்தும்?`