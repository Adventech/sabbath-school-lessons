---
title:  பேரத்தை வெற்றிகரமாக முடியுங்கள்
date:   23/08/2023
---

பாலியல் ஒழுக்கம்பற்றிப் பேசுகிற எபே 5:1-20இன் பகுதியை, இரண்டு அறிவுரைத் தொகுதிகளுடன் பவுல் நிறைவுசெய்கிறார். அவை எபே 5:15-17; எபே 5:18-20. முதல் தொகுதி ‘நீங்கள் ஞானமற்றவர்களைப்போல நடவாமல், ஞானமுள்ளவர்களைப்போலக் கவனமாய் நடந்துகொள்ளப்பார்த்து’ என்று துவங்குகிறது. எபே 5:15. பிறகு, ‘நீங்கள் மதியற்றவர்களாயிராமல், கர்த்தருடைய சித்தம் இன்னதென்று உணர்ந்துகொள்ளுங்கள்’ என்று மீண்டும் சொல்கிறது. எபே 5:17. அந்த அழைப்புக்கிடையே ‘காலத்தைப் பிரயோஜனப்படுத்திக்கொள்ளுங்கள்’ என்றும் சொல்கிறார். எபே 5:16.

`ஜெபம் மற்றும் பகுத்தறிவு நிறைந்த ஞானத்தை வெளிப்படுத்துகிற வகையில் வாழ பவுல் அறிவுறுத்துகிறார். எபே 5:15-17. மூடர்களைப்போல நடந்து கொள்ளாமல் இருப்பதற்கும், ‘ஞானமாக’ நடந்துகொள்வதற்கும் இடையேயுள்ள வித்தியாசம் என்ன? மேலும், ‘காலத்தைப் பிரயோஜனப்படுத்துவது’ என்றால் என்ன?`

‘நடத்தல்’ என்பது வாழவேண்டிய விதத்தைச் சுட்டிக்காட்ட பழைய ஏற்பாடு பயன்படுத்துகிற ஓர் உருவகம். அதை எபேசியர் நிருபத்தில் பவுல் அடிக்கடி பயன்படுத்துகிறார். எபே 2:2,10; எபே 4:1,17; எபே 5:2,8. திட்டமிட்டு சீடர்களாக வாழவேண்டுமென்று ஊக்குவிக்க, அந்த உருவகத்தைப் பயன்படுத்துகிறார். கரடுமுரடான, இருள்சூழ்ந்த பாதையில் நடக்கும்போது,’கவனமாக நடக்கவேண்டியது’ போல, விசுவாசிகள் ‘கவனமாய் நடந்துகொள்ள’ வேண்டும். எபே 5:15 சொல்வது போலவே எபே 5:17 இலும் சொல்வதிலிருந்து ஞானமாக நடப்பதின் அர்த்தம்பற்றிப் புரிந்துகொள்ளலாம். ஞானத்தை நமக் குள்ளாகவே கண்டுபிடிக்கமுடியாது; ஞானத்தைப் பெறுவதற்கு நம்மையும் தாண்டி, ‘கர்த்தருடைய சித்தம் இன்னதென்று உணர்ந்துகொள்ள’ வேண்டும். எபே 5:17.

சீடத்துவத்திற்காக முயற்சிக்க வேண்டியதை ஊக்குவிக்க, பவுல் தெளிவான ஓர் உருவகத்தையும் பயன்டுத்துகிறார். ‘காலத்தைப் பிரயோஜனப்படுத்திக் கொள்ளுங்கள்’ என்கிற சொற்றொடரில் எக்ஸாகொரஸோ என்கிற கிரேக்க வினைச்சொல்லை பவுல் பயன்படுத்துகிறார். கொலோ 4:5. இது சந்தைவெளியில் ஒரு பொருளைப் பேரம்பேசி ‘வாங்குவதை’ சுட்டிக்காட்டுகிற வினைச்சொல். கிறிஸ்துவின் வருகைக்காகக் காத்திருக்கிறவர்கள் ‘பேரத்தில் வெற்றிபெறவேண்டும்’ என்பதை சுட்டிக்காட்டுகிறது. இங்கு ‘காலம்’ என்பதற்கான கிரேக்க வார்த்தை கைரோஸ்; அது வாய்ப்பு கிடைக்கிற தருணத்தைக் குறிக்கிறது. முடிவுக்காலம் மட்டுமுள்ள ‘காலமானது’ பல வாய்ப்புகள் நிறைந்தது; அதை முற்றிலும் பயன்படுத்த வேண்டும். அது சவால் நிறைந்ததும்கூட; ஏனென்றால் ‘நாட்கள் பொல் லாதவைகள்’. எபே 5:16; 6:13; கலா 1:4. அதற்குக் காரணம், ‘இவ்வுலக வழக்கத்தில்’ ‘ஆகாயத்து அதிகாரப் பிரபு’ ஆதிக்கம்செலுத்தி வருகிறான். எபே 2:2.

கிறிஸ்துவின் வருகைக்காகக் காத்திருக்கிற விசுவாசிகள் கடினமான ஒருகாலக்கட்டத்தில் வாழ்கிறார்கள்; அதை ஆபத்துநிறைந்த, ஆனால் பலன்தருகிற ஒரு சந்தைவெளியாக பவுல் சித்திரிக்கிறார். விலைசலுகை கிடைக்கும் போது, பொருள் வாங்குபவர்கள் அதைப் பயன்படுத்திக் கொள்வதுபோல, விசுவாசிகள் தங்கள் காலத்தைப் பிரயோஜனப்படுத்தவேண்டும். இரட்சிப்பை விலைக்கு வாங்கமுடியாது என்றாலும், உருவகம் தெளிவாக உள்ளது; அதாவது, கிறிஸ்துவில் நமக்கு அருளப்பட்டுள்ளதை பெற்றுக்கொள்வதில் தாமதமே கூடாது.