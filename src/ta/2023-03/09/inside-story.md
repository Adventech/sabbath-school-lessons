---
title:  மிஷன் கதை
date:   25/08/2023
---

### ஆண்டவரே, டயப்பர்கள் எதற்கு?

ஆமி மெக்ஹென்றி

ஒரு வெள்ளிக்கிழமை காலையில், லெபனானின் பெய்ரூட்டில் உள்ள உள்ளூர் மளிகைக் கடையில் வழக்கம்போல அடுத்த வாரத்திற்கு தேவையான சாமான்களை வாங்கிக்கொண்டிருந்தேன். எனது கணவர் பீட்டர், வேறு சாமான்கள் வாங்கிக்கொண்டிருந்தார். நாங்கள் ஊழியப்பணியாளர்கள்; மிடில் ஈஸ்ட் பல்கலைக்கழகத்தில் உயிரியல் ஆசிரியர்களாகப் பணியாற்றினோம்.

நான் கிருமிநாசினிகளும் சோப்புகளும் வாங்குவதற்கு மாடிக்குச் சென்றபோது, டயப்பர்கள் இருந்த பகுதியைப் பார்த்தேன்; அங்கே ஒருவர் நின்றுகொண்டிருந்தார். லெபனானில் டயபர்களின் விலை மிகவும் அதிகம். அங்கு பொருளாதார நெருக்கடி ஏற்பட்டுள்ளதால், இரண்டு வருடங்களில் லெபனானின் பண மதிப்பு 90 சதவீதம் குறைந்துவிட்டது; பொருட்களின் விலையும் அதிகரித்துவிட்டன. அந்நாட்டில் 80 சதவீதத்திற்கும் அதிகமானோர் வறுமைக் கோட்டிற்குக் கீழே வாழ்கின்றனர்.

திடீரென்று யாரோ என்னிடம், ‘‘ஒரு பொட்டலம் டயப்பர்கள் வாங்கு’’ என்று பேசினதுபோல இருந்தது. அந்த திடீர் எண்ணம் எனக்கு ஆச்சரியமாக இருந்தது. ‘‘ஆண்டவரே, நீர் தான் பேசுகிறீரா? நான் டயப்பர்கள் வாங்கவேண்டுமா? என்னுடைய இளையபிள்ளைக்குக்கூட 10 வயதாகிவிட்டதே’’ என்று கேட்டேன். ‘‘ஒரு பொட்டலம் டயப்பர்கள் வாங்கு’’ என்று மீண்டும் அந்தக் குரல் கேட்டது. நான் மின்ஏணியை நோக்கி நடக்க ஆரம்பித்தேன். ‘‘ஆண்டவரே, டயப்பர்கள் தேவைப்படுகிற எந்தப் பெற்றோரையும் எனக்கு தெரியாதே’’ என்று சொன்னேன். ‘‘ஒரு பொட்டலம் டயப்பர்கள் வாங்கு’’ என்று கட்டளை மிகவும் தெளிவாக இருந் தது. நான் டயப்பர்கள் இருந்த பகுதிக்குச் சென்று, மீண்டும் ஆண்டவரை நோக்கி, ‘‘சரி, ஆண்டவரே, நான் சில டயப்பர்களை வாங்குகிறேன், ஆனால் அவற்றை யாருக்குக் கொடுக்கவேண்டும் என்பதைக் காட்டவேண்டும். எந்த அளவு டயப்பர்களை வாங்கவேண்டும்?’’ என்று கேட்டேன். 3ம் அளவுள்ள டயப்பர் பொட்டலம் ஒன்றை எடுத்துக்கொண்டு, தொடர்ந்து வேறு பொருட்கள் வாங்குவதைத் தொடர்ந்தேன்.

அடுத்த நாள் திருச்சபையில், பெய்ரூட்டில் அகதிகள் குடும்பங்களுடன் பணிபுரியும் ஒரு நண்பரைப் பார்த்தேன். நாங்கள் சிறிது நேரம் பேசினோம்; பிறகு அவரிடம், ‘‘டயப்பர் தேவைப்படுகிற யாரையாவது உங்களுடைய மனைவிக்குத் தெரியுமா? நேற்று நான் ஒரு டயப்பர் பொட்டலத்தை வாங்கும்படி ஆண்டவர் என்னிடம் சொன்னார். ஆனால் அவை யாருக்கு என்றுதான் தெரியவில்லை’’ என்று அவரிடம் கூறினேன்.

அன்று மாலை அவரிடமிருந்து ஒரு குறுஞ்செய்தி வந்தது. ‘‘டயப்பர்கள் பற்றி நீங்கள் சொன்னதை என் மனைவியிடம் கூறியதும் அவர் அழுதுவிட்டார். நாளைக்கு டயப்பர்கள் தேவைப்படுகிற இரண்டு குடும்பங்களை அவள் சந்திக்கச் செல்லுகிறார். அவற்றை நாங்கள் இன்று இரவே உங்களிடமிருந்து வாங்கிக்கொள்ளலாமா?’’ என்று கேட்டிருந்தார்.

இப்போது என்னுடைய மளிகை கடை பட்டியலில் அடிக்கடிடயப்பர்களும் இடம்பெறுகின்றன.