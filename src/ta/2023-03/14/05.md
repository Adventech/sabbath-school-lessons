---
title:  விசுவாசத்தின் ஐக்கியம்
date:   27/09/2023
---

`எபே 4ல், விசுவாசிகள் செய்யாமல் இருக்கவேண்டிய சிலவற்றையும், கண்டிப்பாகச் செய்யவேண்டிய சிலவற்றையும் பவுல் சொல்லுகிறார். அவை என்ன?`

திருச்சபை அங்கத்தினர்கள் ஒருவர்மேல் ஒருவர் அக்கறைகாட்ட வேண்டு மென ஆரம்பிக்கிறது; அப்படியே முடிகிறது. எபே 4:1-3, 32. இந்த அழைப்பு களுக்கு இடையே, திருச்சபையில் நாம் ஒற்றுமையைப் பேணி வளர்க்கவேண்டும் என்கிற கருத்தை பவுல் வலியுறுத்துகிறார். ‘ஒரே’ என்று ஏழு விஷயங்களைப் பட்டியலிடுகிறார். அவை: ஒரே சரீரம், ஒரே ஆவி, ஒரே நம்பிக்கை, ஒரே கர்த்தர் (இயேசு கிறிஸ்து), ஒரே விசுவாசம், ஒரே ஞானஸ்நானம், ஒரே தேவனும் பிதாவும். எபே 4:4-6. இந்த ஆவிக்குரிய எதார்த்தங்களால் பிணைக்கப்பட்டுள்ளோம். உண்மையில் ஒன்றுபட்டுள்ளோம்.

ஒற்றுமை என்பது இறையியல் உண்மை என்றாலும், அதற்கு நமது கடின உழைப்பு தேவை. எனவே, எப்போதும் ‘ஆவியின் ஒருமையைக் காத்துக்கொள்வதற்கு ஜாக்கிரதையாக’ இருக்கவேண்டும். எபே 4:3. அதை நாம் ஒவ்வொருவரும் செய்வதற்கான ஒரு வழி கிறிஸ்துவின் சரீரத்தின் செயல்படுகிற ‘அங்கமாக’ இருப்பதுதான். எபே 4:7-16. ஒவ்வோர் அங்கமும் சரீரத்தின் விசேஷ உறுப்பாகும்; சரீரம் நன்றாக இருப்பதற்கு, ஒவ்வோர் அங்கமும் தன் பங்கைச் செய்ய வேண்டும். எபே 4:7,16. அப்போஸ்தலர்கள், தீர்க்கதரிசிகள், சுவிசேஷகர்கள், மேய்ப்பர்கள், போதகர்கள் ஆகியோரின் பணியால் அனைவரும் பயனடைய வேண்டும். எபே 4:11-13. இவர்கள், தசைநார்களையும் கணுக்களையும் போல ஒருங்கிணைக்கிற வேலைசெய்து, தலையாகிய கிறிஸ்துவுக்குள் நாம் ஒன்றாக வளர உதவுகிறார்கள். எபே 4:13,15.

பவுல் அவர்களிடம், ‘ நாம் இனிக் குழந்தைகளாயிராமல், மனுஷருடைய சூதும் வஞ்சிக்கிறதற்கேதுவான தந்திரமுமுள்ள போதகமாகிய பலவித காற்றினாலே அலைகளைப்போல அடிபட்டு அலைகிறவர்களாயிராமல்’ என்று சொல்வதால், ஆரம்பக்காலத் திருச்சபைகளில், ‘மனுஷருடைய தந்திரத்தால்’ சில உட்பூசல்கள் இருந்தன என்பது தெளிவாகத் தெரிகிறது. எபே 4:14.

இறுதியாக பவுல், ‘ஒருவருக்கொருவர் தயவாயும் மனஉருக்கமாயும் இருங்கள்’ என்று சொல்வதால், முன்புபோல இருதயக் கடினம் வேண்டாமென வேண்டிக்கொள்கிறார். எபே 4:32 மேலும், கோபத்தையும் கடினமான பேச்சையும் விட்டு விட்டு, பக்திவிருத்திக்கு ஏதுவான, கிருபையை அருளுகிற வார்த்தைகளைப் பேசச் சொல்கிறார். எபே 4:25-31.

சமாதானமான சூழலில் நாம் இருக்கும்போது, ஒற்றுமைபற்றிப் பேசுகிற இந்த அதிகாரத்தை வாசிப்பது எளிது. ஆனால் நாம் ஏதாவது பிரச்சினையில் கஷ்டப்படும்போது, அதை வாசிப்பது சவாலானது. கிறிஸ்துவுடைய சரீரத்தின் ஒற்றுமையை, அவர் நமக்குப் பெற்றுக்கொடுப்பதற்காக மரித்த ஒற்றுமையை அனுபவிக்க விரும்புகிறீர்களா?

`ஸ்தலத் திருச்சபையிலும் உலகளாவிய திருச்சபையிலும் நாம் என்னென்ன வழிகளில் நம் திருச்சபையின் ஒற்றுமைக்குப் பங்களிக்கலாம்? அவ்வாறு பங்களிக்கவேண்டியது ஏன் முக்கியம்?`