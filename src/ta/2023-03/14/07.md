---
title:  மேலும் படிக்க
date:   29/09/2023
---

இறுதியாக எபேசியர் 6ஐத் தியானித்து முடிக்கலாம்; அங்கே, திருச்சபையாகிய நாம் சமா தானத்திற்காகப் போராடுகிற தேவசேனையாக இருப்பதாகப் பவுல் சொல்கிறார்.

கிறிஸ்துவின் சரீரம் (எபே 1:22, 23; எபே 4:11-16), தேவனுடைய ஆலயம் (எபே 2:19-22), கிறிஸ்துவின் மனைவி/மணவாட்டி (எபே 5:21-33) என்று திருச்சபையை எபேசியர் நிருபத்தில் பவுல் சித்திரித்துள்ளார். எபே 6:10-20 இல், பவுல் திருச்சபையை தேவனுடைய சேனை என்கிறார்; ஆயுதம்தரிக்கும்படி தீவிரமாக அழைக்கிறார். இது அதிக நன்மைகள் அடங்கிய, அதே சமயம் தவறான புரிதலுக்கும் ஆளாகக்கூடிய வேதப்பகுதியாக இருக்கிறது.

பவுலின் வார்த்தைகளை இராணுவ ஆயுதங்களை எடுப்பதற்கான அழைப்பு அல்லது மற்றவர்களோடுள்ள உறவுகளில் போரிடுவதற்கான அழைப்பு என்று தவறாகப் புரிந்துகொள்ளலாம். இருப்பினும், பவுல், ஒற்றுமை, நல்லிணக்கப் பேச்சு, கனிவான உள்ளம் ஆகியவற்றை வலியுறுத்துகிறார். எபே 4:25-5:2. தேவனுடைய நற்செய்தியை ‘சமாதானத்தின் சுவிசேஷம்’ என்கிறார். எபே 6:15. தெளிவான இந்த இராணுவ உருவகமானது, ஆயுதங்களை எடுத்துப் போரிடும்படி திருச்சபையை அறிவுறுத்தவில்லை. மாறாக, தீமைக்கு எதிரான ஆவிக்குரிய போரில் நாம் சமாதானத்திற்காகப் போராட அழைக்கிறது. பவுல் மாபெரும் போராட்ட போர்க்களத்தில் நின்று கொண்டு, தேவசேனையில் சேரும்படி நம்மை அழைக்கிறார்.

நமக்கு எதிராக அணிவகுத்து நிற்கிற சக்திகளை ஒருபோதும் குறைத்து மதிப்பிடாமல், எதிரியை உள்ளபடியே மதிப்பிட்டு, தேவ சேனையில் சேரவேண்டும். நாம் மனித எதிரிகளை எதிர்கொள்ளவில்லை; மாறாக, தந்திரமுள்ள தளபதியாகிய பிசாசின் தலைமையில் அணிவகுத்துள்ள ‘வானமண்டலங்களிலுள்ள பொல்லாத ஆவிகளின் சேனைகளை’ எதிர்கொள்கிறோம். எபே 6:11,12. ஆனாலும், நம் எதிரிகளைக் கண்டு பயப்படவேண்டியதில்லை. யுத்தத்தில் தேவன் நம் முடன் இருக்கிறார். எபே 6:10. மிகச்சிறந்த ஆயுதங்களை, ‘தேவனுடைய சர்வாயுதவர்க்கத்தை’ நமக்குக் கொடுத்திருக்கிறார். எபே 6:11; ஏசா 59:15-17. சத்தியம், நீதி, சமாதானம், விசுவாசம், இரட்சிப்பு, ஆவியானவர் ஆகியவற்றை வழங்கியிருக்கிறார். எபே 6:13-17. தேவன் நமக்கு முன் செல்வதாலும், அவரது கவசத்தை தலைமுதல் பாதம்வரை அணிந்திருப்பதாலும், நாம் தோல்வி யடைய வாய்ப்பில்லை. வெற்றி நிச்சயம்.

**கலந்துரையாடக் கேள்விகள்**

`நாம் நம்முடைய கிரியைகளால் இரட்சிக்கப்படவில்லை என்றாலும், ‘நற்கிரியைகளைச் செய்கிறதற்கு நாம் கிறிஸ்து இயேசுவுக்குள் சிருஷ்டிக்கப்பட்டு, தேவனுடைய செய்கையாயிருக்கிறோம்; அவைகளில் நாம் நடக்கும்படி அவர் முன்னதாக அவைகளை ஆயத்தம் பண்ணியிருக்கிறார்’ என்று பவுல் சொல்வதின் அர்த்தம் என்ன? எபே 2:10. அப்படியானால், நற்கிரியைகளின் நோக்கம் என்ன?`

`‘நாம் வேண்டிக்கொள்ளுகிறதற்கும் நினைக்கிறதற்கும் மிகவும் அதிகமாய் நமக்குள்ளே கிரியைசெய்கிற வல்லமையின்படியே, நமக்குச் செய்ய வல்லவர்’ என்று பவுல் எழுதுகிறார். எபே 3:20. நமக்குள் கிரியைசெய்கிற வல்லமை என்ன? அந்த வல்லமை நம் வாழ்வில் எவ்வாறு வெளிப்பட வேண்டும்?`