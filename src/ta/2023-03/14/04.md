---
title:  நாம் ஜீவனுள்ள தேவனுடைய ஆலயம்
date:   26/09/2023
---

`தேவனுடைய திருச்சபையில் அங்கமாக இருப்பது ஏன் முக்கியமானது; மகிழ்ச்சிக்குரியது? எபே 3.`

திருச்சபை உறுப்பினர்கள் திருச்சபையைப்பற்றி நல்ல விஷயங்களைச் சொல்வதைக் கேட்கும்போது உற்சாகமடைகிறோம். ஆனாலும், எவ்வளவு தான் உற்சாகமடைந்தாலும் எபே 3இல் திருச்சபையைப்பற்றி பவுல் உற்சாகமாகச் சொல்கிற சாட்சி அளவுக்கு வராது. எபேசு திருச்சபை விசுவாசிகளுக்காக, தான் ஏறெடுத்த ஜெபங்கள்குறித்த அறிக்கையுடன் தொடங்குகிறார். எபே 3:1; எபே 1:15-23. இடையே, தேவன் திருச்சபையை உருவாக்கியதைப்பற்றி விவாதிக்கிறார். எபே 3:2-13. பிறகு, தன் ஜெப அறிக்கையை முடிக்கிறார். எபே 3:14-21. அதன்மூலம் தேவனுடைய ‘திட்டம்’ அல்லது ‘இரகசியம்’ பற்றிய முக்கிய விஷயங்களைப் புரிந்துகொள்கிறோம்.

* திருச்சபைகுறித்த ‘இரகசியம்’ அல்லது ‘திட்டம்’ தேவனுக்குள் நித்தியத்தில் உருவானது. எபே 3:3-5, 9, 11.
* நீண்டகாலம் மறைவாயிருந்த திட்டம் இயேசுவின் வாழ்க்கை, மரணத்தின் மூலம், ‘நிறைவேறுகிறது’. எபே 3:11; எபே 2:11-22.
* திருச்சபையின் ‘இரகசியம்’ குறித்தும், புறஜாதியாரும் அதில் முழு அங்கத்தினர்களான உண்மைகுறித்தும் வெளிப்பாடுமூலம் பவுல் அறிந்துகொள்கிறார். எபே 3:3-6.
* புறஜாதியாருக்கு ‘கிறிஸ்துவினுடைய அளவற்ற ஐசுவரியத்தைப்’ சுவிசேஷமாக அறிவிக்கிற பணியில் பவுல் பங்கேற்கிறார். எபே 3:8,9.

அநேகர் கிறிஸ்துவை ஏற்றுக்கொள்வதால், யூதர்களும் புறஜாதியாரும் அடங்கிய திருச்சபை ‘உன்னதங்களிலுள்ள துரைத்தனங்களுக்கும் அதிகாரங்களுக்கும்’ தேவனுடைய ‘அநந்த ஞானத்தை’ வெளிப்படுத்தி, அவற்றின் இறுதி அழிவை அறிவிக்கிறது. எபே 3:10. சகலத்தையும் கிறிஸ்துவுக்குள் கூட்ட வேண்டுமென்கிற திட்டம் நடைபெற்று வருகிறது. எபே 1:11. எனவே அந்த வல்லமைகளின் முடிவும் நெருங்கியிருக்கிறது.

திருச்சபைகுறித்த இந்தப் புரிதலால், விசுவாசிகளுக்காக ஜெபிக்கும்படி பவுல் ஏவப்படுகிறார். எபே 3:14-21இல் அவர் ஏறெடுக்கிற ஜெபம் உங்களுக்கும் உரியதுதானே? ‘தேவனுடைய சகல பரிபூரணத்தாலும் நிறையப்படவும்’, ஒருங்கிணைந்த திருச்சபைமூலம் வெளிப்படுகிற இரகசியத்தில் பங்குபெறவும் அவர் உங்களுக்காகவும்தானே ஜெபிக்கிறார்?

`பவுல் அங்கே எழுதுவதின்படி, இன்று திருச்சபையில் இருக்கிற என்னென்ன பிரிவினைகள் ஏன் உண்மையிலேயே இருக்கக்கூடாது? அவற்றை அகற்ற நீங்கள் எவ்வாறு உதவலாம்?`