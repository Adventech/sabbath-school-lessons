---
title:  மிஷன் கதை
date:   29/09/2023
---

### வலிப்பு நோய்க்காக தேவனுக்கு நன்றி

ஆண்ட்ரூ மெக்செஸ்னி

லட்வியாவில் ரிகா எனுமிடத்தில், சிறுவயதிலிருந்தே வலிப்பு நோயால் பாதிக்கப்பட்டிருந்தாள் அன்னா ரோசென்பெர்கா. வலிப்புகள் ஏற்படுவது மட்டுமல்ல, அவளுடைய உணர்வுகளும் மூளை செயல்பாடுகளும்கூட பாதிக்கப்பட்டன. கவனம்செலுத்த கடினமாக இருந்தது. குணமாக ஏங்கினாள்.

உயர்நிலைப் பள்ளியில் பட்டம் பெற்ற பிறகு கோடையில், ஒரு மனநோய் மருத்துவரிடம் சென்றாள்; அவர் அவளைக் குணப்படுத்த முடியுமெனச் சொன்னார். சிகிச்சையளித்தும் முடியாமல் போகவே, ஒரு போதகரிடம் ஜெபித்து, ஒரு நோயாளி குணமாகி இருப்பதாக அன்னாவிடம் அந்த மருத்துவர் கூறினார். அந்தப் போதகருடைய தொலைபேசி எண்ணை அன்னாவிடம் மருத்துவர் கொடுத்தார்.

‘‘அவர் திருச்சபை மற்றும் கடவுளைப் பற்றி அதிகம் பேசுவார்; ஆனால் அவர் சொல்வதைக் கேட்கவேண்டாம். அவரிடம் போய் குணமடைந்ததும் விலகிவிடு. மற்றபடி அவர் சொல்வதெல்லாம் பொய்’’ என்று மருத்துவர் சொன்னார்.

அன்னா போதகரை அழைத்தாள். தொலைபேசியில் பேசியபோது, முதன்முறையாக செவந்த்-டே அட்வென்டிஸ்ட் திருச்சபை பற்றிக் கேள்விப்பட்டாள். இருவரும் சந்தித்தார்கள். அன்னாவுக்காக போதகர் ஜெபித்தார். ஆனாலும் வலிப்புநோய் குணமாகவில்லை. அன்னாவுக்கு போதகரைப் பிடித்திருந்தது; வேதாகம வகுப்புகளில் கலந்துகொள்ள முடிவெடுத்தாள். ஓய்வுநாள் ஆராதனைகளுக்குச் சென்றாள். ‘‘அம்மா, அந்த திருச்சபை எனக்குப் பிடித்திருக்கிறது’’ என்று அம்மாவிடம் சொன்னாள். எனவே, அன்னாவின் தாயாரும் அவளுடன் ஆலயத்திற்குச் சென்றார். ஒரு சில மாதங்களுக்குப் பிறகு, அன்னாவுடன் அவளுடைய அம்மா, அப்பா இருவருமே ஆலயத்திற்குச் சென்றார்கள். அடுத்த கோடைக்காலத்தில் அன்னாவும் அவளுடைய அம்மாவும் ஞானஸ்நானம் பெற்றார்கள். ஒரு வருடத்திற்கு பிறகு அப்பா ஞானஸ்நானம் பெற்றார். அதன்பிறகு அவளது பாட்டியும் சகோதரனும் ஞானஸ்நானம் பெற்றார்கள்.

பல ஆண்டுகளாக, பலர் அன்னாவுக்காக ஜெபித்து வந்தார்கள். எண்ணெய் பூசி ஜெபித்தார்கள். ஆனால் வலிப்பு நோய் குணமாகவில்லை. தேவன் ஏன் தன்னைக் குணப் படுத்தவில்லை என்று அண்ணா யோசித்தாள்; அதன்பிறகுதான் உண்மை புரிந்தது. பவுல் அப்போஸ்தலனும் தன் உடல் உபாதைக்காக ஜெபித்தபோது தேவன் அவரிடம், ‘என் கிருபை உனக்குப்போதும்; பலவீனத்திலே என் பலம் பூரணமாய் விளங்கும்’ என்று சொன்னார்.

இப்போது அன்னாவுக்கு 30 வயதாகிறது; வலிப்பு நோயை ஒரு ஆசீர்வாதகமாகப் பார்க்கிறார். அது ஒவ்வொரு நாளும் சமாளிக்க வேண்டிய ஒரு நோயாக இருப்பதால், தேவனை அதிகமாக நம்புவதற்கு அது வழிநடத்துகிறது.

வலிப்புநோய் அவர் சாட்சி சொல்வதற்கும் ஒரு வழியை ஏற்படுத்தியிருக்கிறது. தன்னைச் சந்திப்பவர்களிடம் சாட்சி பகர அது உதவியாக இருக்கிறதாகச் சொல்லுகிறார்.