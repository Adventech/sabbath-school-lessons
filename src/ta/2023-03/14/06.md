---
title:  கிருபையைப் பெறுகிறவர்கள், கொடுக்கிறவர்கள்
date:   28/09/2023
---

`மற்றவர்களோடுள்ள உறவுகளில் நாம் சுவிசேஷத்தை வெளிப்படுத்துமாறு எபே 5இல் பவுல் அழைக்கிறார். அவருடைய அறிவுரைகளில் அதிக அர்த்தமுள்ளவையாகத் தோன்றுபவை என்ன?`

நேரடியாக எபே 5ஐ வாசிக்க ஆரம்பித்தால், ஒரு முக்கியக் கருத்தை முழுவதுமாக அறியமுடியாமல் போகலாம். பதிலாக எபே 4:32 இலிருந்து வாசிக்கத் தொடங்குங்கள்; அங்கு பவுல் எபேசியர்களிடம் ‘ஒருவருக்கொருவர் தயவாயும் மனஉருக்கமாயும் இருந்து, கிறிஸ்துவுக்குள் தேவன் உங்களுக்கு மன்னித்ததுபோல, நீங்களும் ஒருவருக்கொருவர் மன்னியுங்கள்’ என்று கூறுகிறார்.

விசுவாசிகள், தேவன் அருளின மன்னிப்பையும் கிருபையையும் முன் மாதிரியாக வைத்து, மற்றவர்களிடம் நடந்துகொள்ள வேண்டும். நாம் தேவனை முன் மாதிரியாகப் பின்பற்றவேண்டும்! மத் 5:43-48.

தேவ அன்பை முன்மாதிரியாக வைத்து வாழுகிற வாழ்க்கைமுறையை அஞ்ஞானிகள் வாழ்க்கைமுறையுடன் பவுல் ஒப்பிட்டுக் காட்டுகிறார். தேவ குடும்பத்தில் அடுத்தவர்களை சகோதர-சகோதரியாகப் போற்றுவதற்குப் பதிலாக, மனிதர்கள் பெரும்பாலும் மற்றவர்களை தங்கள் சொந்தப் பாலியல் இன்பத்திற்காகப் பயன்படுத்துகிறார்கள்; பின்னர் அதைப் பெருமைபேசுகிறார்கள். எபே 5:3,4. அத்தகைய அணுகுமுறைக்கு, தேவன் திட்டமிடுகிற புதிய உலகில் எதிர்காலம் இல்லை என்று எச்சரிக்கிறார். எபே 5:5-7.

மாறாக, விசுவாசிகள் தங்கள் கடந்த காலத்தின் அந்தகாரத்திலிருந்து திரும்பி, ‘வெளிச்சத்தின் பிள்ளைகளாய் நடந்துகொள்ள’ வேண்டும். எபே 5:8-10. பிதாவின் அன்பைப் பிரதிபலிக்கவேண்டும். மீண்டும் பவுல் ‘ஒளிப்பிடத்தில் செய்யப்படும்’ ‘அந்தகாரக் கிரியைகளுக்கு’ உடன்பட வேண்டாமென எச்சரிக்கிறார். எபே 5:11,12. கிறிஸ்துவின் ஒளியில் வாழவேண்டும். எபே 5:13,14. மதுபான வெறியில் வாழ்க்கையை வீணடிக்காமல், தேவ அன்பிற்காக நன்றி செலுத்தி ‘காலத்தைப் பிரயோஜனப்படுத்திக்கொள்ள’ வேண்டும். எபே 5:15-21.

பிறகு, கிறிஸ்தவக் கணவர்களும் மனைவிகளும் உறவுகளில் தேவ அன்பை வெளிப்படுத்த பவுல் சொல்கிறார். திருச்சபைமேல் கிறிஸ்து காண்பித்த சுயதியாக அன்பை கிறிஸ்தவக் கணவர்கள் முன்மாதிரியாகப் பின்பற்ற வேண்டும். எபே 5:25-33. அதேசமயம் கிறிஸ்துமேல் திருச்சபை காட்டுகிற மெய்ப்பற்று கிறிஸ்தவ மனைவிகளுக்கு முன்மாதிரியாக இருக்கவேண்டும். எபே 5:22-24. பாலுறவு என்கிற ஈவை இழிவாகவும் சுயநலமாகவும் பயன்படுத்தாமல், கிறிஸ்தவக் கணவனும் மனைவியும் ஒருவரையொருவர் மதிப்பதிலும் பொக்கிஷமாகக் கருதுவதிலும் ‘ஒரே மாம்சமாக’ மாறவேண்டும். எபே 5:28-33.

‘நீங்கள் பிரியமான பிள்ளைகளைப்போல தேவனைப் பின்பற்றுகிறவர்களாக’ இருக்கவேண்டும். எபே 5:1. மற்றவர்களோடுள்ள உறவில் அந்த அறிவுரையின்படி தேவகிருபையால் வாழ்வதற்கு அழைக்கப்பட்டிருக்கிறீர்கள்.

`‘தேவனைப் பின்பற்றுகிறவர்களாகி’ என்று எபேசியர் 5:1ல் பவுல் சொல்வதைப் புரிந்துகொள்ள, ‘அன்பிலே நடந்துகொள்ளுங்கள்’ என்கிற எபேசியர் 5:2ம் வசனம் எவ்வாறு உதவுகிறது?`