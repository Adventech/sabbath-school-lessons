---
title:  பாபேல் கூட்டணி
date:   04/05/2022
---

`வாக்குத்தத்த தேசத்தை ஈவாகக் கொடுத்தபிறகு நடக்கும் இந்தப் போரின் முக்கியத்துவம் என்ன? ஆதி 14:1-17. ஆபிரகாம்பற்றி இந்தச் சம்பவம் சுட்டிக்காட்டுவது என்ன?`

இதுதான் வேதாகமம் பதிவுசெய்துள்ள முதல் போர். ஆதி 14:2. மெசொப்பொத்தாமியாவையும் பெர்சியாவையும் சேர்ந்த நான்கு நாடுகள் கூட்டணி அமைத்து, சோதோமின் ராஜாவும், கொமோராவின் ராஜாவும் அடங்கிய கானானின் ஐந்து கூட்டணி நாடுகளுடன் சண்டையிட்டார்கள். ஆதி 14:8. எனவே அது ஒரு பெரிய போர்தான். ஆதி 14:9. கானானியர்கள் தங்களுக்கு அதிகாரிகளாக இருந்த பாபிலோனியர்களுக்கு எதிராகக் கலகம் செய்ததால் யுத்தம் உண்டாயிற்று. ஆதி 14:4, 5. இது வரலாற்றில் குறிப்பிடத் தக்க ஒரு யுத்தமாக இருந்தாலும், ஆபிரகாமுக்கு தேவன் வாக்குத்தத்த தேசத்தை ஈவாகக் கொடுத்தபிறகு நடந்த ‘உலகளாவிய’ யுத்தம் என்று இதை ஆவிக்குரிய ரீதியில் கவனிக்க வைக்கிறது.

கானான் தேசத்தைச் சேர்ந்த பலர் இந்த யுத்தத்தில் பங்கெடுத்தார்கள். அந்தத் தேசத்தின் ஆளுகையைத் தீர்மானிக்கிற யுத்தமாக இருந்தது. ஆனால் ஆபிரகாம்தான் அந்த யுத்தத்தில் அக்கறை காட்டியிருக்க வேண்டும்; ஏனென்றால் அவன் தான் உண்மையில் அந்தப் பகுதிக்குச் சொந்தக்காரன். ஆனால் அவன் மட்டும்தான் முதலில் அந்த யுத்தத்தில் பங்கெடுக்கவில்லை.

ஆபிரகாம் நடுநிலை வகித்ததற்கான காரணம், வாக்குத்தத்த தேசத்தை படைபெலத்தாலோ அரசியல் வியூக ஞானத்தாலோ சொந்தமாக்க முடியாது என்பதை அறிந்திருந்ததே. அந்த ராஜ்யத்தை தேவன் ஆபிரகாமுக்குஈவாகக் கொடுத்தார். தன் சகோதரனின் மகனாகிய லோத்துவைச் சிறைப்பிடித்துச் சென்றதால்தான், அந்த யுத்தத்தில் அவன் பங்கெடுக்கிறான். ஆதி 14:12,13.

’மம்ரேயில் கருவாலி மரத்தோப்பில் ஆபிரகாம் சமாதானமாக வாழ்ந்துவந்த நிலையில், தப்பியோடி வந்த ஒருவன் அந்த யுத்தம் பற்றியும், அவன் சகோதரன் மகனைச் சிறைப்பிடித்தது பற்றியும் சொன்னான். லோத்துவின் நன்றி கெட்ட தன்மையை ஆபிரகாம் தன் மனதில் வைத்திருக்கவில்லை. லோத்து மேலிருந்த பாசம் தலைதூக்கியது; அவனைக் காப்பாற்ற உறுதிபூண்டான். முதற்கண் தேவனி டம் ஆலோசனைகேட்டு, ஆபிரகாம் யுத்தத்திற்கு ஆயத்தம் செய்தான்’.<sup>1</sup>

ஆனால் முழுக்கூட்டணியையும் எதிர்த்து ஆபிரகாம் போரிடவில்லை. லோத்துவை சிறைப்பிடித்து வைத்திருந்த முகாமில் மட்டும், இரவில், யாரும் எதிர்பாராத வேளையில் அதிரடி தாக்குதல் நடத்தினான். லோத்துவைக்காப்பாற்றினான். இவ்வாறு தேவனுக்கு உண்மையாயிருந்த அந்த மனிதன் தைரியசாலியாகவும் உளத்திண்மையோடும் இருந்தான். அந்தப் பகுதியில் அவன் செல்வாக்கு அதிகரித்திருக்கும் என்பதில் சந்தேகமில்லை; அவன் நற்குணமுள்ள மனிதனென மக்கள் அறிந்து, அவன் சேவிக்கிற தேவனைப் பற்றி அதிகம் கற்றுக்கொண்டார்கள்.

`நம் செயல்கள் மற்றவர்களில் எத்தகைய செல்வாக்கை உண்டாக்குகிறது? நம் செயல்களால் நம் விசுவாசம்பற்றி எத்தகைய செய்திகளை வெளிக்காட்டுகிறோம்?`

---

<sup>1</sup> Ellen G. White, Patriarchs and Prophets, p. 135.