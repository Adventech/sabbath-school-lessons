---
title:  ஆபிரகாமும் லோத்தும்
date:   03/05/2022
---

`குணத்தின் முக்கியத்துவம்பற்றி இந்தச் சம்பவம் சுட்டிக்காட்டுவது என்ன? ஆதி 13:1-18.`

ஆபிரகாம் மீண்டும் கானானுக்கு வருகிறான்; எகிப்திற்குச் சென்றது தேவையற்ற அலைச்சல் ஆனது. வாக்குத்தத்த தேசத்திற்கு ஆபிரகாம் முதலில் வந்தபோது தேவனோடிருந்த அனுபவத்தில் சிறு இடைவெளி ஏற்பட்டது; அது இப்போது மீண்டும் தொடருகிறது. முதன்முதலாக கானானுக்குள் வந்தபோது செய்ததுபோல, பெத்தேலில் தங்கினான். ஆதி 12:3-6; 13:3. ஆபிரகாம் மனந்திரும்பி, மீண்டும் ‘தன்னிலைக்கு’ வந்திருந்தான். அதாவது, விசுவாசமுள்ளவன் ஆனான்.

ஆபிரகாம் தேவனோடு சேர்ந்துவிட்டதை, பிறமனிதர்களோடு அவன் வைத்திருந்த உறவு காட்டியது. அதாவது எந்தப் பகுதி யாருக்கு என்று பிரச்சனை வந்தபோது, தன் சகோதரனின் மகனான லோத்தை அவன் கையாண்டவிதம் காட்டியது. ஆபிரகாம்தான் முதலில் ஒரு சமாதான ஒப்பந்தம் செய்கிறான்; லோத்துவை முதலில் தேர்ந்தெடுக்கச் சொல்கிறான். ஆதி 13:9, 10. ஆபிரகாமிடம் தயாளமும் இரக்கமும் காணப்பட்டதை அது காட்டியது.

லோத்து தனக்கென பக்கத்திலிருந்த, செழிப்பான ஓர் இடத்தைத் தேர்ந்தெடுத்தான்.ஆதி 13:10, 11. ஆனால் அந்தப் பகுதியிலிருந்த மக்கள் துன்மார்க்கராக இருந்ததை அவன் யோசிக்கவில்லை. ஆதி 13:13. இதில் லோத்துவின் பேராசைக் குணம் வெளிப்படுகிறது. லோத்து ‘தனக்கென’ தெரிந்துகொண்டதாக மூலமொழியில் உள்ளது. அது ஜலப்பிரளயத்திற்கு முன் வாழ்ந்தவர்கள் ‘தங்களுக்கென’ தெரிந்துகொண்டதை ஞாபகப்படுத்துகிறது.ஆதி 6:2.

ஆனால் ஆபிரகாம் விசுவாசத்துடன் செயல்பட்டான். ஆபிரகாம் தேசத்தைத் தெரிந்துகொள்ளவில்லை; தேவன்கிருபையாகக் கொடுத்தார். லோத்தைப் போல அல்லாமல், தேவன் சொன்னபோதுதான் ஆபிரகாம் தேசத்தை சுற்றிலும் பார்த்தான். ஆபி 13:14. ஆபிரகாம் லோத்தைவிட்டுப் பிரிந்த பிறகுதான், அவனிடம் மீண்டும் பேசினார். ஆதி 13:14. தேவன் ஊர் எனும் இடத்திலிருந்து ஆபிரகாமை அழைத்தபிறகு, இங்குதான் மீண்டும் அவனிடம் பேசினதாக வேதாகமம் சொல்கிறது. ‘உன் கண்களை ஏறெடுத்து, நீ இருக்கிற இடத்திலிருந்து வடக்கேயும், தெற்கேயும், கிழக்கேயும், மேற்கேயும் நோக்கிப்பார். நீபார்க்கிற இந்தப் பூமி முழுவதையும் நான் உனக்கும் உன் சந்ததிக்கும் என்றைக்கும் இருக்கும்படி கொடுப்பேன்.’ ஆதி 13:14, 15.பிறகு அவனுக்குரிய எல்லைகளைத் தீர்மானிப்பதற்கு அடையாளமாக ‘நட’ என்று சொன்னார். ‘நீ எழுந்து தேசத்தின் நீளமும் அகலமும் எம்மட்டோ, அம்மட்டும் நடந்து திரி; உனக்கு அதைத் தருவேன்’ என்றார். ஆதி 13:17.

தேவனே அதை அவனுக்குக் கொடுத்ததை கர்த்தர் தெளிவுப்படுத்துகிறார். அது ஓர்ஈவு; கிருபையின் ஈவு. அதை ஆபிரகாம் விசுவாசத்தால் சுதந்தரிக்க வேண்டும்; அந்த விசுவாசம் கீழ்ப்படிதலுக்கு ஏதுவாக இருக்கும். தேவன் கிரியை செய்தால் மட்டுமே, தேவன் ஆபிரகாமுக்கு வாக்குரைத்திருந்த அனைத்தும் நிறைவேறும்.ஆதி 13:14-17.

`மற்றவர்கள் நம்மிடம் தாராளமாகவும் இரக்கமாகவும் நடக்காவிட்டாலும், நாம் எவ்வாறு அவர்களிடம் அவ்வாறு நடக்கலாம்?`