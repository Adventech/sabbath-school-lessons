---
title:  மெல்கிசேதேக்குக்கு தசமபாகம்
date:   05/05/2022
---

`மெல்கிசேதேக்கு யார்? ஆதி 14:18-24; எபி 7:1-10. எங்கோ இருந்து வந்த அந்த ஆசாரியனுக்கு ஆபிரகாம் ஏன் தன் தசமபாகத்தைச் செலுத்தினான்?`

மெல்கிசேதேக்கு திடீரென வந்ததால், குழம்பவேண்டிய அவசியமில்லை. ஆபிரகாமுக்கு கானானின் ராஜாக்கள் நன்றி தெரிவித்தார்கள்; இப்போது ஆபிரகாம் இந்த ஆசாரியனுக்கு நன்றி தெரிவிக்கிறான்; அதை தசமபாகம் செலுத்தி வெளிப்படுத்துகிறான்.

மெல்கிசேதேக்கு சாலேம் எனும் பட்டணத்திலிருந்து வந்தான்; அதற்கு ‘சமாதானம்’ என்று அர்த்தம்; யுத்த சந்தடிக்குப் பிறகு சமாதானம் பிறந்திருந்தது.

மெல்கிசேதேக்கு என்றால் ‘நீதியின் ராஜா’; நீதி என்பதற்கான எபிரெய வார்த்தை ட்ஸெடெக். சோதோமின் ராஜா பெயர் பேரா; அதற்கு ‘தீமையில்’ என்று அர்த்தம். கொமோராவின் ராஜா பெயர் பிர்சா; அதற்கு ‘துன்மார்க்கத்தில்’ என்று அர்த்தம்; அவர்கள் தன்மையைச் சுட்டிக்காட்டிய பட்டப்பெயர்களாக இவை இருந்திருக்கலாம். ஆதி 14:2.

கானானிய ராஜாக்களுக்கு அடையாளமாக இருந்த வன்முறையும் தீமையும் அடங்கியபிறகே மெல்கிசேதேக்கு வருகிறான். வேதாகமத்தின் இந்தப் பகுதியில்தான் முதன்முதலாக ‘ஆசாரியன்’ எனும் வார்த்தை வருகிறது. ஆதி 14:18. மெல்கிசேதேக்கு ‘உன்னதமான தேவனுடைய’ ஆசாரியன். ஆதி 14:18. ஆபிரகாமும் தன் தேவனை ‘உன்னதமான தேவனாகிய கர்த்தர்’ என்று அழைக்கிறான். ஆதி 14:23. எனவே மெல்கிசேதேக்கை ஆபிரகாம் தேவனுடைய ஆசாரியனாகப் பார்த்தான். ஆனால் மெல்கிசேதேக்கை கிறிஸ்து என்று சொல்வதில் அர்த்தமில்லை. அந்தக் காலத்தில் வாழ்ந்த மக்களில், அவன் தேவனுடைய பிரதிநிதியாக இருந்தான்.

மெல்கிசேதேக்கு ஆசாரியப் பணி செய்தான். மெல்கிசேதேக்கு ‘அப்பமும் திராட்சரசமும்’ கொண்டுவந்தான்; புதிதாக திராட்சைபழத்திலிருந்து எடுக்கப்பட்ட சாற்றை அவ்வாறு குறிப்பிடுவார்கள். உபா 7:13; 2நாளா 31:5. அத்தகைய திராட்ச ரசத்தையே தசமபாகமாகவும் செலுத்தினார்கள். உபா 14:23. மேலும், ஆபிர காமை மெல்கிசேதேக்கு ஆசீர்வதித்தான். ஆதி 14:19.

ஆனால் ஆபிரகாம், ‘வானத்தையும் பூமியையும் உடையவராகிய தேவனைக் கனப்படுத்தும் வகையில், அவனுக்கு ‘எல்லாவற்றிலும் தசமபாகம் கொடுத்தான். ஆதி 14:19; 14:20.’ வானத்தையும் பூமியையும் உடையவர்’ என்பது சிருஷ்டிப்பு சம்பவத்தை ஞாபகப்படுத்துகிறது. ஆதி 1:1. ‘வானத்தையும் பூமியையும்’ என்றால் ‘சகலத்தையும்’ என்று அர்த்தம். எனவே எல்லாவற்றையும் உடைய தேவனுக்கு நன்றிசெலுத்தும் வகையில், தசமபாகம் செலுத்தினான். எபி 7:2-6; ஒப்பிடவும் ஆதி 28:22. தசமபாகம் செலுத்தினவர்கள், அதை தேவனுக்குக் கொடுக்கிற பரிசாக நினைக்காமல், அவர் தங்களுக்குக் கொடுத்த பரிசின் ஒரு பகுதியாக நினைத்தார்கள்; ஏனென்றால், எல்லாவற்றையும் தேவனே கொடுக்கிறார்.

`தசமபாகம் செலுத்துவது எவ்வாறு விசுவாசத்திற்கும், விசுவாசத்தை வளர்க்கிற செயலுக்கும் பலத்த அடையாளமாக இருக்கிறது?`