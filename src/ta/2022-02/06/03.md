---
title:  எகிப்து தந்த சோதனை
date:   02/05/2022
---

`ஆபிரகாம் வாக்குத்தத்த தேசத்தைவிட்டு எகிப்திற்குச் சென்றது ஏன்? ஆதி 12:10-20. ஆபிரகாமைவிட பார்வோன் எவ்வாறு வித்தியாசமாக நடந்துகொண்டான்?`

ஆபிரகாம் வாக்குத்தத்த தேசத்திற்குச் சென்று சேர்ந்த புதிதில், ‘அத்தேசத்திலே பஞ்சம் உண்டானதால்’ எகிப்திற்குச் செல்லத் தீர்மானித்தான். ஆதி 12:10. பஞ்சக்காலங்களில் கானான் தேசத்து மக்கள் எகிப்திற்குச் சென்றதாக பண்டையகால எகிப்து ஆவணங்கள் சொல்கின்றன. கி.மு. 2060-1700 இல் இருந்த மத்திய ராஜ்யத்தின் காலத்தில் தொகுக்கப்பட்ட மெரிகேர் எனும் எகிப்திய நூலில், கானானிலிருந்து செல்பவர்கள் ‘பரிதாபத்திற்குரிய ஆசியர்கள்’ என்றும், ‘தண்ணீர் கிடைக்காமல் பரிதாபமாக, உணவுக்காக இடம் இடமாக அலைபவர்கள்’ என்று குறிப்பிடப்படுகின்றனர். <sup>1</sup>

முற்காலத்தில் இஸ்ரவேலர் எகிப்திற்குச் செல்லத் தூண்டப்படுவது அடிக்கடி நிகழ்ந்துள்ளது. எண் 14:3; எரே 2:18. எனவே, மனிதர்கள் தேவனை நம்பாமல், மனிதர்களை நம்புவதற்கு ஓர் அடையாளமாகஎகிப்து இருக்கிறது. 2இராஜா 18:21; ஏசா 36:6, 9. எகிப்தில் எப்போதும் தண்ணீர் இருக்கும்; விசுவாசத்தோடு வாழ வேண்டியதில்லை; எல்லா வளத்தையும் கண்ணாரக் காண முடியும். பஞ்சம் உண்டான தேசத்தோடு ஒப்பிடும்போது, எகிப்து மிகச்சிறந்த தேர்வாகத்தான் இருந்திருக்கும். ஆனால் தேவன் ஆபிரகாமிடம் அப்படிச் சொல்லியிருக்கவில்லை.

ஊர் எனும் பட்டணத்தைவிட்டு வந்த அதே ஆபிரகாம் இப்போது காணானை விட்டு எகிப்துக்குச் சென்றான். தேவன் சொன்னபடி ஊர் எனும் இடத்தைவிட்டு கிளம்பியது, ஆபிரகாமின் விசுவாசத்தைக் காட்டியது. ஆனால் இப்போது தன் சொந்த விருப்பத்தின்படி வாக்குத்தத்த தேசத்தைவிட்டுக் கிளம்புகிறான். முன்பு தேவனைச் சார்ந்திருந்தான்; இப்போது தன்னலம்பற்றி மட்டுமே யோசிக்கிற ஓர் அரசியல் வாதிபோல ஒழுக்கத்தை மறந்து, வெகுசாமர்த்தியமாகச் செயல்படுகிறான். ‘ஆபிரகாம் எகிப்தில் தங்கியிருந்தபோது, மனித பெலவீனத்திற்கும் ஒழுங்கீனத்திற்கும் அவன்கூட தப்பவில்லை என்பது தெரிகிறது. சாராள் தன் மனைவி என்கிற உண்மையை மறைத்ததால், தேவனுடைய பாதுகாப்பை தான் நம்பாததைக் காண்பித்தான்; தன் வாழ்க்கையில் அடிக்கடி வெளிப்படுத்திய அந்த மேலான விசுவாசம் குறைவுபட்டதே அதற்குக் காரணம்'. <sup>2</sup>

மிகப்பெரிய தேவமனிதர்கள்கூடதவறிழைக்கலாம்; தேவன் அவர்களைக் கைவிடாமல் இருக்கலாம். எனவே, கிருபையால் இரட்சிப்பு கிடைப்பதற்கு புதிய ஏற்பாடு ஆபிரகாமை உதாரணமாகக் காட்டுகிறது என்றால், அது கிருபையை வலியுறுத்துவதற்கே. கிருபை மட்டும் இல்லாவிட்டால், நாம் எல்லாரையும்போல ஆபிரகாமுக்கும் எந்த நம்பிக்கையும் இருந்திருக்காது.

`உண்மையுள்ள கிறிஸ்தவர்கள்கூட சரியான பாதையிலிருந்து விலகுவது எளிது; அதை இந்தச் சம்பவம் எவ்வாறு காட்டுகிறது? கீழ்ப்படியத் தவறுவது எப்போதுமே ஏன் ஒரு நல்ல தீர்மானமல்ல?`

---

<sup>1</sup> Miriam Lichtheim, Ancient Egyptian Literature, Volume I:  The Old and Middle Kingdoms (Berkeley, CA: University of California Press, 1973), pp. 103, 104.

<sup>2</sup> Ellen G. White, Patriarchs and Prophets, p. 130
