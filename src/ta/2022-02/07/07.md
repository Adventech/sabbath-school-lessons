---
title:  மேலும் படிக்க
date:   13/05/2022
---

சோதோமின் மக்களுக்காக தேவனிடம் ஆபிரகாம் பொறுமையோடும் உறுதியோடும் வேண்டினான். ஆதி 18:22-23. துன்மார்க்கர் தங்கள் பாவத்தால் நம்பிக்கையற்ற நிலையில் இருந்தாலும், அவர்களுக்காக ஜெபிப்பதற்கு நாமும்கூட ஊக்கமாக ஜெபிக்க வேண்டும். மேலும், ஆபிரகாம் விடாப்பிடியாக வேண்டிக்கொண்டதற்கு தேவன் செவிசாய்த்து, ‘பத்து’ நீதிமான்கள் இருந் தாலும் மன்னிக்க ஆயத்தமாக இருந்தது ‘புரட்சிகரமான’ ஒரு கருத்தென ஜெரார்ட் ஹேஸல் என்பவர் கூறுகிறார். அதாவது, ‘குற்றவாளிகளோடு சேர்ந்த குற்றமற்றவர்களும் தண்டிக்கப்பட வேண்டும் என்பதுமுற்கால பொதுவான நம்பிக்கை: அதை புரட்சிகரமான விதத்தில் நேர்எதிரான ஒரு புதிய கருத்தாக மாற்றினார். மீதமான நீதிமான்கள் மற்ற அனைவரையும் பாதுகாக்கிற பங்காற்ற முடியும் என்பதே அந்தக் கருத்து. யாவேயாகிய தேவன் மீதமான நீதிமான்களின் நிமித்தம் தம்முடைய நீதியால் (ட்ஸெடாக்) அந்தத் துன்மார்க்கப் பட்டணத்தை மன்னிக்க விரும்பினார். ‘அநேகரின்’ இரட்சிப்புக்காகப் பிரயாசப்படுகிற யாவேயின் தாசர்குறித்த தீர்க்கதரிசன வார்த்தைகளில் இந்தக் கருத்து பரவலாக வெளிப்படுகிறது’. 1

‘நம்மைச் சுற்றிலுமுள்ள பல ஆத்துமாக்கள் நம்பிக்கையின்றி, சோதோமைப் போன்று கொடிய நிலையில் அழிவைநோக்கிச் சென்றுகொண்டிருக்கிறார்கள். ஒவ்வொரு நாளும் சிலருடைய தவணையின் காலம் முடிந்துவருகிறது. ஒவ்வொரு மணி நேரத்திலும் சிலர் கிருபைக்கு அந்நியராக மாறிவருகிறார்கள். அந்தப் பயங்கர அழிவிலிருந்து தப்பியோடும்படி பாவியை எச்சரிக்கிற, அன்பாக வேண்டிக்கொள்கிற சத்தங்கள் எங்கே? அவர்களைப் பிடித்திழுத்து, மரணத்தினின்று தப்புவிக்கவேண்டிய கரங்கள் எங்கே? அவர்களுக்காக தாழ்மை யோடும், அசைக்கமுடியாத விசுவாசத்தோடும் தேவனிடம் மன்றாடுகிறவர்கள் எங்கே? கிறிஸ்துவின் ஆவியை உடையவனாக ஆபிரகாம் இருந்தான். பாவிக்காகப் பரிந்துபேசுவதில் மாபெரும் உதாரணம் தேவன்தாம். பாவியின் மீட்பிற்காக விலைசெலுத்தியவர், மனித ஆத்துமாவின் மதிப்பை அறிந்திருக்கிறார்.’

**கலந்துரையாடக் கேள்விகள்**

`1.	வானவில்லும், விருத்தசேதனமும் மட்டுமே ‘உடன்படிக்கையின் அடையாளம்’ என்று அழைக்கப்படுகின்றன. இரண்டு உடன்படிக்கைகளுக்கும் இடையேயான பொதுவான கருத்துகள், வித்தியாசங்கள் என்ன?` 

`2.	ஆபிரகாம் தேவனுடைய அழைப்பைப் பெற்றவன்தான்; விசுவாசத்தால் வாழ்வதற்கு உதாரணமாக புதிய ஏற்பாடு சுட்டிக்காட்டுகிறவன்தான். ஆனாலும் சிலசமயங்களில் தடுமாற்றமடைந்தான். அவனுடைய முன்மாதிரியிலிருந்து நாம் பின்பற்றவேண்டிய, பின்பற்றக்கூடாத பாடங்கள் என்ன?`

`3.	துன்மார்க்கரை தேவன் தண்டிப்பார் என்கிற கருத்துக்கு எதிராக சிலர் வாதிடுகின்றனர்; இந்தச் செயல் தேவ அன்பிற்கு எதிரானது என்று கூறுகிறார்கள். துன்மார்க்கரை தேவன் தண்டிப்பார் என்பது உண்மைதான். ஆனால், அது தேவ அன்புக்கு எதிரானது அல்ல என்பதை நாம் எவ்வாறு முன்வைக்கலாம்?`