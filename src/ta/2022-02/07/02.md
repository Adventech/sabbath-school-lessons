---
title:  ஆபிரகாமின் விசுவாசம்
date:   08/05/2022
---

`விசுவாசத்தினால் வாழ்வதை ஆபிரகாம் எவ்வாறு தன் வாழ்க்கையில் வெளிப்படுத்தினான்? ஆதி 15:1-21; ரோமர் 4:3, 4, 9, 22. தேவன் ஆபிரகாமிடம் செய்யும்படிச் சொன்ன பலியின் அர்த்தம் என்ன?`

தனக்கு புத்திர சந்தானம் இல்லையென தேவனிடம் ஆபிரகாம் சொன்னான். ஆதி 15:1-3. உடனே தேவன், அவன் ‘கர்ப்பப்பிறப்பிலிருந்து’ ஒரு குமாரன்பிறப்பான் என்று சொன்னார். ஆதி 15:4. வரவிருந்த மேசியாவாகிய ராஜாபற்றி நாத்தானும் இவ்வாறே தீர்க்கதரிசனம் உரைத்தான். 2சாமு 7:12. ஆபிராமுக்குதேவன் வாக்குரைத்தார்; ‘அவன் கர்த்தரை விசுவாசித்தான்’. ஆதி 15:6. தன்னுடைய நீதியால் அல்ல, தேவனுடைய நீதியாலே தேவ வாக்குறுதி நிறைவேறும் என்பது புரிந்ததால் விசுவாசிக்க முடிந்தது. ஆதி 15:6; ஒப்பிடவும் ரோமர் 4:5, 6.

அந்தக் கலாச்சாரத்தில் இவ்வாறு நம்புவது எளிதல்ல. உதாரணமாக, எகிப்தியர்களின் மதநம்பிக்கைப்படி, மேட் எனும் தேவதைதான் நீதியின் அவதாரம். மனிதர்களுடைய நீதியான செயல்களை மேட் எனும் தேவதைதான் நீதிகளோடு ஒப்பிட்டு, நியாயத்தீர்ப்பு செய்தார்கள். அதாவது நன்மைகளைச் செய்து ‘இரட்சிப்பை’ சம்பாதிக்க வேண்டுமென நினைத்தார்கள்.

ஆனால், தேவன் ஆபிரகாமிடம் ஒரு பலிமுறை சடங்கைச் செய்யச் சொன்னார். நம் பாவங்களுக்காக கிறிஸ்து மரிக்கவிருந்ததை அந்தப் பலி சுட்டிக்காட்டுகிறது. கிருபையால் இரட்சிப்பு உண்டாவதையும், அது தேவனுடைய நீதியின் ஈவு என்பதையும் அந்தப் பலிகள் சுட்டிக்காட்டின. ஆனால் அந்தச் சடங்குமூலம் வேறு குறிப்பிட்ட செய்திகளையும் ஆபிரகாமுக்கு உணர்த்தினார். பலியிட்ட மிருகங்கள்மேல் பறவைகள் இறங்கின. ஆதி 15:9-11. ஆபிரகாமின் சந்ததியார் ‘நானூறு வருஷம்’ அல்லது நான்கு தலைமுறைகள் அடிமைகளாக இருக்கவிருந்ததை அது சுட்டிக்காட்டுகிறது. ஆதி 5:13, 16. பிறகு, ஆபிரகாமின் சந்ததியார், நாலாம் தலைமுறையிலே ‘இவ்விடத்துக்குத் திரும்ப’ இருந்தார்கள். ஆதி 15:16.

அந்தப் பலிமுறை சடங்கின் கடைசி காட்சி பரபரப்பூட்டுகிறது. அதாவது ‘புகைகிற சூளையும், அந்தத் துண்டங்களின் நடுவே கடந்துபோகிற அக்கினிஜுவாலையும் தோன்றின.’ ஆதி 15:17. பிரமிப்பூட்டும் அந்தக் காட்சி, ஆபிரகாமின் சந்ததியாருக்கு தேசத்தைக் கொடுப்பதாக தேவன் செய்த உடன்படிக்கை வாக்குறுதியை நிறைவேற்ற அவர் தீர்மானமாக இருந்ததை வலியுறுத்துகிறது. ஆதி 15:18.

வாக்குத்தத்த தேசத்தின் எல்லை ‘எகிப்தின் நதிதுவக்கி ஐபிராத்து நதி என்னும் பெரிய நதிமட்டும்’ பரந்து, விரிந்திருந்தது. ஆதி 15:18. அது ஏதேன் தோட்டத்தின் எல்லைகளை ஞாபகப்படுத்துகிறது. ஒப்பிடவும்:ஆதி 2:13, 14. எனவே இந்தத் தீர்க்கதரிசனமானது இஸ்ரவேலர் அடிமைகளாகச் செல்வதையும், பிறகு வாக்குத்தத்த தேசத்தைச் சுதந்தரிப்பதையும் மட்டும் சுட்டிக் காட்டவில்லை. மாறாக, ஆபிரகாமின் சந்ததியார் கானான் தேசத்தைச் சுதந்தரிப்பது, கடைசிக்காலத்தில் தேவ மக்கள் இரட்சிக்கப்பட்டு, மீண்டும் ஏதேன் தோட்டத்திற்குள் திரும்ப இருந்ததை அடையாளமாகச் சுட்டிக்காட்டுகிறது.

`கிறிஸ்துவையும் அவர் நீதியையும்மட்டுமே இரட்சிப்பின் நம்பிக்கையாகக் கொண்டிருக்க நாம் என்ன செய்யலாம்? நம் நற்கிரியைகளைக் கணக்குப்பார்க்கத் தொடங்கிவிட்டால் என்ன ஆகும்?`