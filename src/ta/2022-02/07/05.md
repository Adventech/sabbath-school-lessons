---
title:  வாக்குத்தத்தக் குமாரன்
date:   11/05/2022
---

இஸ்மவேலுக்கு மட்டுமல்ல; ஆபிரகாமின் வீட்டில் பிறந்த ஆண்பிள்ளைகள் அனைவருக்கும் விருத்தசேதனம் பண்ணினார்கள். ஆதி 17:23-27. ‘யாவரும்’, ‘எல்லாரும்’ எனும் வார்த்தைகள் நான்குமுறை வருகின்றன. ஆதி 17:23, 27. இந்தப்பின்னணியில்தான் ஆபிரகாமுக்கு தேவன் பிரசன்னமாகி, ‘ஈசாக்கு’ எனும் மகனைக் கொடுப்பதாக தமது வாக்குறுதியை உறுதிப்பண்ணுகிறார்.

`விருந்தினர்களை ஆபிரகாம் வரவேற்ற விதத்திலிருந்து விருந்தோம்பல்பற்றி என்ன பாடங்களைக் கற்றுக்கொள்ளலாம்? ஆதி 18:1-5; ரோமர் 9:9. ஆபிரகாமின் விருந்தோம்பலை தேவன் எவ்வாறு ஏற்றுக்கொண்டார்?`

அந்த அந்நியர்கள் யாரென ஆபிரகாமுக்குத் தெரிந்திருந்ததோ இல்லையோ, ஆனால் தேவனே வந்திருந்ததுபோல ஆபிரகாம் நடந்துகொண்டான். எபி 13:2. ‘பகலின் உஷ்ணவேளையில் கூடாரவாசலிலே உட்கார்ந்திருந்தான்.’ ஆதி 18:1. வனாந்தரப் பகுதியில் விருந்தினர்கள் வருவது அரிது என்பதால், அவர்களைச் சந்திக்க அவன் ஆயத்தமாக இருந்திருக்கலாம். ஆபிரகாமுக்கு 99 வயது; ஆனாலும் அவர்களை நோக்கி ஓடினான். ஆதி 18:2. அவர்களில் ஒருவரை அடோனாய் என்று அழைத்தான். அதற்கு ‘ஆண்டவரே’ என்று அர்த்தம். ஆதி 18:3. தேவனைத்தாம் அவ்வாறு அழைப்பதுண்டு. ஆதி 20:4; யாத் 15:17. விருந்துக்கான ஆயத்தவேலை களில் இறங்கினான். ஆதி 18:6, 7. அவர்களுக்கு தேவையானதைப் பரிமாறுவதற்கு ஆயத்தமாக, அவர்களுக்கு அருகிலேயே நின்றான். ஆதி 18:8.

அந்தப் பரலோக நபர்களை ஆபிரகாம் உபசரித்த விதமானது, விருந்தோம்பலுக்கான ஓர் எடுத்துக்காட்டாகவே மாறியது. எபி 13:2. விருந்தோம்பலின் தத்துவமேபயபக்திதான் என்பதை ஆபிரகாமின் மனநிலை காட்டியது. அந்நியர்களை மதிப்பதும், அக்கறைகாட்டுவதும் ஒரு மனிதாபிமான செயல் மட்டுமல்ல. அது தேவனுக்கே செய்கிற செயல்; பக்திக்குரிய ஒரு கடமைமத் 25:35 -40. ஏழை எளியவர்களைக் கவனிப்பவர்களில் ஒருவராக அல்ல, ஏழை எளியவர்களில் தானும் ஒருவர் என்றுதான் தேவன் தம்மை அடையாளங்காட்டுகிறார்.

மனிதர்கள்மேலிருந்த அன்பாலும் கிருபையாலும் அங்கே மனிதர்களின் உலகிற்கு தேவன் இறங்கி வந்திருந்தார். கிறிஸ்துவின் வருகைக்கு அந்த வருகை முன்னடையாளமாக இருந்தது. அவர் தம் பரலோகவாசஸ்தலத்தைவிட்டு, மனுக்குலத்தை மீட்பதற்காக ஓர் அடிமையாக வரவிருந்தார். பிலி 2:7, 8. தேவனே இறங்கி வந்தது, அவரது வாக்குறுதி நிச்சயம் நிறைவேறும் என்பதைக் காட்டியது. ஆதி 18:10. அவர் சாராளைப் பார்க்கிறார்; அவள் ‘அவருக்குப் பின்புறமாய்’ ஒளிந்துகொண்டாள்; ஆனால் அவளுடைய உள்ளான சிந்தைகளை அறிந் திருந்தார். ஆதி 18:12. அவள் சிரித்ததையும் அறிந்திருந்தார். ‘நீ நகைத்தாய்’ என்பதே அவர் கடைசியாக பேசின வார்த்தைகள். அவளுடைய சந்தேகமே அவர் தம் வார்த்தையை நிறைவேற்றுவதை உறுதிப்படுத்துகிற இடமாயிற்று.

`‘ஏழை எளியவர்களைக் கவனிப்பவர்களில் ஒருவராக அல்ல, ஏழை எளியவர்களில் தானும் ஒருவர்’ என்றுதான் தேவன் தம்மை அடையாளங்காட்டுகிறார்இதுபற்றித் தியானியுங்கள். இந்தக் கருத்தை நாம் ஏன் ஒருபோதும் மறக்கக் கூடாது?`