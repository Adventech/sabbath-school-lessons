---
title:  ஆபிரகாமின் சந்தேகங்கள்
date:   09/05/2022
---

`தேவன் வாக்குப்பண்ணியிருந்தபோதிலும், ஆகாருடன் சேர ஆபிராகம் ஏன் தீர்மானித்தான்? இந்த இரு பெண்களும் எவ்வாறு விசுவாசத்தின் இரண்டு அம்சங்களுக்கு அடையாளமாக இருக்கிறார்கள்? கலா 4:21-31.`

ஆபிரகாம் சந்தேகித்தான். ஆதி 15:2. உடனே தேவன், அவனுக்கு ஒரு குமாரன் பிறப்பானென சந்தேகத்திற்கு இடமின்றி சொன்னார். சற்று முன்னர்தான், வல்லமையான ஒரு தீர்க்கதரிசனத்தைச் சொல்லியிருந்தார்; ஆனாலும் ஆபிரகாமுக்கு விசுவாசமில்லாமல் போனது. சாராளுடன் தனக்கு ஒரு குழந்தை பிறக்க இனிவாய்ப்பே இல்லையென நினைத்துவிட்டான். நம்பிக்கையிழந்தசாராள் தன் விருப்பப்படிச் செயல்பட்டாள். மத்தியக் கிழக்குப் பகுதிகளில் அப்போது இருந்த வழக்கத்தின்படி, ஒரு மறுமனையாட்டியை மணக்கச் சொன்னாள். தன் வேலைக்காரியான ஆகாரை மறுமனையாட்டியாகக் கொடுத்தாள். அவள் திட்டத்திற்கு பலன் கிடைத்தது. தேவனுடைய வாக்குறுதிகளில் விசுவாசம் வைப்பதைவிட, மனித வியூகம் திறமையானதுபோலத் தெரிந்தது.

ஆபிரகாமிடம் சாராள் நடந்துகொண்டவிதம் ஏதேன் தோட்டத்தில் ஆதாமிடம் ஏவாள் நடந்துகொண்டதை ஞாபகப்படுத்துகிறது. இரு பகுதிகளிலும் பொதுவான பல கருத்துகளைப் பார்க்கமுடிகிறது. ஏவாளைப்போல சாராள் செயல்படுகிறாள்; ஆதாமைப் போல ஆபிரகாம் அதற்குள் இழுக்கப்படுகிறான். ‘செவிகொடுத்தான்’, ‘கொடுத்தாள்’ போன்ற பொதுவான வினைச்சொற்களும், சொற்றொடர்களும் வருகின்றன. இந்த ஒற்றுமை, இரு சம்பவங்களுமே தேவன் அங்கீகரிக்காதவை என்பதைக் காட்டுகிறது.

கிரியைகளையும் கிருபையையும் வேறுபடுத்திக் காட்ட பவுல் இந்தச் சம்பவத்தைக் குறிப்பிடுகிறான். கலா 4:23-26. இரு சம்பவங்களிலும் விளைவு ஒன்றுதான். அதாவது, தேவ சித்தத்திற்கு அப்பாற்பட்ட மனித கிரியை எதுவாக இருந்தாலும், அது பிரச்சனையில்தான் முடியும். இரு சம்பவங்களிலும் தேவனை மறந்து செயல்பட்டார்கள். சாராள் தேவனைப் பற்றிப் பேசுகிறாள்; தேவனிடம் பேசவில்லை. இரு சம்பவங்களிலும் தேவன் தங்களிடம் பேச அவர்கள் வாய்ப்பு கொடுக்கவில்லை. முந்தின அதிகாரம் முழுவதிலும் தேவனோடு தொடர்பு கொண்டார்கள்; அதற்குள் அவரை மறந்துபோனதுதான் கவனிக்கத்தக்கது.

ஆகார் ஆபிரகாமின் வீட்டைவிட்டுச் சென்றபிறகு, தேவன் அவளுக்குத் தரிசனமாகிறார். தேவனை மறந்து செயல்படுகிற சமயங்களிலும் தேவன் தம் பிரசன்னத்தை வெளிப்படுத்துவதை அந்தத் தரிசனம் காட்டுகிறது. ‘கர்த்தருடைய தூதனானவர்’ என்பது கர்த்தராகிய யாவேயைச் சுட்டிக்காட்டுகிறது. ஆதி 18:1, 13, 22. இந்த முறை தேவன் செயல்படுகிறார்; ஆகார் ஒரு குமாரனைப் பெறுவாள் என்றும், அவன் பெயர் இஸ்மவேல் என்றும் சொன்னார். இஸ்மவேல் என்றால், ‘தேவன் கேட்கிறார்’ என்று அர்த்தம். ஆதி 16:11. சாராள் சொன்னதற்கு ஆபிரகாம் ‘செவிகொடுத்ததாக’ தொடங்கிய சம்பவம், ஆகாரின் நிலையை தேவன் கேட்டதாக முடிகிறது. இரண்டிலும் ஷமா எனும் எபிரெய வார்த்தை வருகிறது. ஆதி 16:2.

`ஆபிரகாமிடம் காணப்பட்ட அதே விசுவாசக் குறைச்சல் நம்மிடமும் காணப்படுவது ஏன் எளிது?`