---
title:  சோதோமில் லோத்து
date:   12/05/2022
---

`ஆபிரகாமின் தீர்க்கதரிசன ஊழியம் லோத்துவுக்காகப் பரிந்துபேச எவ்வாறு வழிநடத்தியிருக்கும்? ஆதி 18:16-19:29.`

ஆபிரகாமுக்கு ஒரு குமாரனைக் கொடுப்பதாக அப்போதுதான் தேவன் மீண்டும் உறுதிசெய்திருந்தார். ஆனால் அந்த நல்ல செய்தியால் பூரித்து இருந்து விடாமல், சோதோமில் இருந்த லோத்துவுக்காக மும்முரமாக தேவனிடம் வேண்டினான். தேவசித்தம்குறித்த வெளிப்பாட்டைப் பெறுகிற தீர்க்கதிரிசியாக மட்டுமல்லாமல், துன்மார்க்கருக்காகப் பரிந்துபேசுகிற தீர்க்கதரிசியாகவும் இருந்தான். ‘கர்த்தருக்கு முன்பாக நின்றுகொண்டிருந்தான்’ என்பதற்கான எபிரெய வார்த்தைகள் ஜெபத்தைச் சுட்டிக்காட்டுகிற மரபுச்சொற்றொடராகும். ஆதி 18:22.

ஆபிரகாரம் தேவனிடம் கேள்விகள்மேல் கேள்வி கேட்டு, தன் சகோதரனுடைய மகன் வசித்த சோதோமைக் காப்பாற்றும்படி கேட்கிறான். 50 பேரில் ஆரம்பித்து 10 பேருக்கு வந்துவிட்டான். சோதோமில் 10 நீதிமான்கள் இருந்தாலும் அதை அழிப்பதில்லையென தேவன் சொன்னார். 

சோதோமின் நிலைகுறித்து எச்சரிப்பதற்கு, இரண்டு தூதர்கள் லோத்துவிடம் சென்றபோது, அங்கிருந்தவர்கள் நடந்தவிதம், அவர்கள் சீர்கெட்டு, தீயவர்கள் ஆகியிருந்ததைக் காட்டுகிறது. ஆதி 19:1-10. சுற்றிலுமிருந்த பல தேசங்களைப்போல சோதோமிலும் துன்மார்க்கம் பெருகியிருந்தது; அங்கிருந்தவர்களை தேவன் துரத்தவேண்டிய நிலை உண்டானதற்கு அது ஒரு காரணம். ஆதி 15:16.

‘சோதோமின் கடைசி இரவு நெருங்கிக் கொண்டிருந்தது. முற்றிலும் துன்மார்க்கத்தில் மூழ்கின அந்நகரத்தை தண்டனையின் மேகங்கள் சூழ்ந்திருந்தன. ஆனால் அங்கிருந்தவர்கள் அதை உணரவில்லை. தூதர்கள் தேவகட்டளைபடி அதை அழிக்க ஆயத்தமாகிக் கொண்டிருந்தபோது, அங்கிருந்தவர்கள் தங்கள் செழிப்பால், சந்தோஷத்தில் மிதந்துகொண்டிருந்தார்கள். மற்ற நாட்களைப் போலவே அந்தக் கடைசி நாளும் வந்துபோனது. அன்றைய மாலைப்பொழுது, ரம்மியமாக, பாதுகாப்பாகக் காட்சியளித்தது. மறைந்துகொண் டிருந்த சூரியனின் கதிர்கள் பட்டு, நிலப்பரப்பு முழுவதும் எழில்கொஞ்சும் காட்சியாக இருந்தது. மாலைநேர இதமானது பட்டணவாசிகளைப் பரபரப்பாக்கியது:இன்பத்தைத் தேடி அங்குமிங்கும் அலைந்தார்கள்; ஒவ்வொரு கணமும் அதை அனுபவிப்ப தில் தீவிரமாக இருந்தார்கள்’.1

முடிவில் 10 இல் பாதிபேர்கூட இல்லை; லோத்து, அவன் மனைவி, அவனுடைய இரண்டு குமாரத்திகள் என நான்கு பேரை மட்டுமே தேவன் காப்பாற்றினார். ஆதி 19:15. லோத்துவின் எச்சரிப்பைக் கண்டுகொள்ளாத அவனுடைய மருமகன்மார்கள், பட்டணத்திற்குள்ளேயே இருந்துவிட்டார்கள். ஆதி 19:14.

‘கவிழ்த்துப்போடுதல்’ என்பதற்கான எபிரெய வினைச்சொல் ஹஃபக். ஆதி 19:21, 25, 29. சோதோம் அழிக்கப்பட்டதை அது சுட்டிக்காட்டுகிறது. உபா 29:23; ஆமோஸ் 4:11. பட்டணத்தின் நிலையில் ‘தலைகீழ் மாற்றம்’ நிகழ்ந்தது. ஜலப்பிரளயத்தால் ஆதி சிருஷ்டிப்பில் ‘தலைகீழ் மாற்றம்’ நிகழ்ந்தது; ஆதி 6:7. அதற்கு ஒப்பாக, ஏதேன் தோட்டம் போலிருந்த சோதோமில் ‘தலைகீழ் மாற்றம்’ நிகழ்ந்தது. ஆதி 13:10. சோதோமின் அழிவானது, கடைசிக்கால அழிவுக்கு ஒரு முன்னடையாளமாகவும் இருக்கிறது. யூதா 7.