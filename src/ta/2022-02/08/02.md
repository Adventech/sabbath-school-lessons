---
title:  மோரியா மலை
date:   15/05/2022
---

`எதற்காக அவ்வாறு சோதித்தார்? ஆதி 22:1-12; எபி 11:17. அந்த ஆச்சரியமான சம்பவத்திலுள்ள ஆவிக்குரிய பாடங்கள் என்ன?`

ஆதி 22 முதல் தர உலக இலக்கியமாக மாறியிருக்கிறது; இறையியல் வல்லுனர்கள் மட்டுமல்ல, தத்துவஞானிகளும் கலைஞர்களும் அதால் ஊக்கமடைந்திருக்கிறார்கள். தேவன் எதற்காக அவ்வாறு சோதித்தாரெனப் புரிந்துகொள்வது கடினம். பலியிடச் சொன்ன அதே தேவன்தாம் பிற்பாடு மனிதப் பலிகள் கூடாதென்று சொன்னவர். லேவி 18:21. மேலும் ஈசாக்குமூலம் நித்திய உடன்படிக்கை நிறைவேறும் என்று சொன்னவர்; ஆனாலும் பலியிடச் சொன்னார். ஆதி 15:5.

`அப்படியானால், தேவன் அவ்வாறு சொன்னதின் நோக்கம் என்ன? அவ்வளவு தீவிரமாக அவனை ஏன் சோதிக்க வேண்டும்?`

‘சோதனை’ என்பதற்கான எபிரெய வார்த்தை நிஷ்ஷா. இரண்டு எதிர்கருத்துகளைக் குறிக்கும்வகையில் வேதாகமம் அந்த வார்த்தையைப் பயன்படுத்துகிறது. ஒன்று நியாயத்தீர்ப்பது; சோதனையைக் கொடுத்து, ஒருவர் உள்ளத்தில் இருப்பதை வெளிகொணர்வது. உபா 8:2; ஒப்பிடவும் ஆதி 22:12. இரண்டாவது சோதித்து, அவர் உள்ளத்தில் கிருபையின் நிச்சயத்தைக் கொடுப்பது. யாத் 20:18-20.

இங்கு, தேவன் மேலான விசுவாசத்தால் தன் ‘எதிர்காலத்தை’ கூட, அதாவது தன் வம்சத்தைக்கூட இழக்க ஆபிரகாம் ஆயத்தமானான். அவன் தேவனை நம்பினதால், அவர் சொன்னதைப் புரிந்துகொள்ள முடியாத நிலையிலும், அவ்வாறு செய்ய ஆயத்தமானான். காணாத ஒன்றை அல்லது முற்றிலும் புரிந்துகொள்ளாத ஒன்றை நம்புவதுதானே விசுவாசம்?

வேதாகம விசுவாசம் என்பது, தேவனுக்கு நம்மால் எவ்வளவு கொடுக்க முடியும், அவருக்கு எவ்வளவு தியாகம்செய்ய முடியும் என்பதை பற்றியதல்ல. அதுவும் அதில் ஒரு பகுதிதான். ரோமர் 12:1. மாறாக, நாம் தகுதியற்றவர்கள் என்பதைப் புரிந்திருந்து, அவரை எவ்வளவு தூரம் நம்புகிறோம், அவர் கிருபையை எவ்வளவு தூரம் ஏற்றுக்கொள்கிறோம் என்பதைப் பற்றியது.

இந்த உண்மையை தொடர்ந்து நடந்த நிகழ்வுகள் உறுதிப்படுத்துகின்றன. அதாவது ஆபிரகாம் எவ்வளவோ கிரியைகள் செய்தான்; தேவனுக்குக் கீழ்ப்படியவும், தன்மகனையே பலியிடவும் ஆயத்தமாக இருந்தான்; அவை நமக்குப் படிப்பினைகள்; ஆனாலும் அவை எதுவும் அவனை இரட்சிக்க முடியவில்லை? தேவன்தாமே பலிக்கான ஆட்டுக்கடாவைக் கொடுத்தார்; அது, இயேசு மட்டுமே இரட்சிக்கக்கூடியவர் என்பதைக் காட்டியது.

அப்போதுதான் கிருபை பற்றி ஆபிரகாம் புரிந்திருப்பான். தேவனுக்காக நாம் செய்கிற கிரியைகள் நம்மை இரட்சிப்பதில்லை; தேவன் நமக்குச் செய்கிற கிரியைகளே இரட்சிக்கின்றன. எபே 3:8; ஒப்பிடவும் ரோமர் 11:33. ஆனாலும் ஆபிரகாமைப் போல ஆண்டவருக்காகப் பணிசெய்ய அவர் நம்மை அழைக்கிறார்; ஆபிரகாமின் சம்பவம் அதை நமக்கு வெளிப்படுத்துகிறது. யாக் 2:2-23.

`உங்கள் விசுவாசத்தையும் விசுவாசக்கிரியைகளையும் அளப்பதற்கு மோரியா மலை சம்பவம் எவ்வாறு உதவுகிறது?`