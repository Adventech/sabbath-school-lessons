---
title:  ஈசாக்கிற்கு மனைவி
date:   18/05/2022
---

`சாராளின் மரணத்தைத் தொடர்ந்து ஈசாக்கின் திருமணச் சம்பவம்பற்றி ஆதி 24 கூறுகிறது. இரண்டு சம்பவங்களுக்கும் தொடர்புள்ளது. தன் குமாரன் கானானியரில் ஒரு பெண்ணை திருமணம் செய்யக் கூடாது என்று ஆபிரகாம் உறுதியாக இருந்தது ஏன்? ஆதி 24.`

வாக்குத்தத்த தேசத்தை தன் சந்ததியாருக்குக் கொடுப்பதாக தேவண்வாக்குப் பண்ணியிருந்ததால், தன் மனைவியை அடக்கம்பண்ணுவதற்கு அந்த நிலத்தை வாங்க ஆபிரகாம் விரும்பினான்; தன் மகன் ஈசாக்கு வாக்குத்தத்த தேசத்திற்கு வெளியே சென்று குடியேறவும் விரும்பவில்லை. ஆதி 24:7. மேலும், ஈசாக்கு தன் மனைவியை தன் அம்மா சாராளின் கூடாரத்திற்கு அழைத்துச் சென்றான்; ‘ஈசாக்கு தன் தாய்க்காகக் கொண்டிருந்த துக்கம் நீங்கி ஆறுதலடைய’ ரெபேக்காள் ஒரு கருவியாக இருந்தாள்; எனவே தன் அம்மாவின் மரணத்திற்காக ஈசாக்கு வருந்தினான் என்பது புரிகிறது. ஆதி 24:67.

அந்தச்சம்பவம் முழுவதும் ஜெபங்கள், ஜெபநிறைவேறுதல்கள் குறித்த விபரங்கள் நிறைந்துள்ளன. மேலும், தேவனுடைய வழிநடத்துதல், மனிதர்களின் தேர்ந்தெடுக்கும் சுதந்தரம் குறித்த சம்பவங்களும் உள்ளன. முதலில் ஆபிரகாம் செய்த ஓர் ஆணையுடன் அந்தச் சம்பவம் தொடங்குகிறது. ‘வானத்துக்குத் தேவனும் பூமிக்குத் தேவனுமாகிய கர்த்தர்பேரில்’ ஆணையிட்டான். ஆதி 24:3. ஆபி ரகாம் முதற்கண் தேவனை சிருஷ்டிகராக அங்கீகரிக்கிறான். ஆதி 1:1:14:19. அவர் தாம் ஆபிரகாமின் சந்ததியாரும் மேசியாவும் இப்பூமியில் பிறக்கக் காரணர்.

‘தேவனாகிய கர்த்தர்’, ‘தம்முடைய தூதன்’ எனும் வார்த்தைகள், கர்த்தருடைய தூதனானவரைச் சுட்டிக்காட்டுகின்றன. ஆதி 24:7. அவரே ஈசாக்குப் பலியாகாத படிபாதுகாக்க பரலோகத்திலிருந்து வந்தார். ஆதி 22:11. பிரபஞ்சத்தைக் கட்டுப்படுத்துகிறவரும், ஈசாக்கைப் பாதுகாத்தவருமாகிய கர்த்தருடைய தூதன், அந்தத் திருமணத்திற்கு வழிகாட்டயிருந்தார்.

தேவனுடைய அழைப்புக்கு அந்தப் பெண் இணங்காமல் இருக்கவும் வாய்ப்பிருந்தது. தேவன் எவ்வளவு வல்லமையுள்ளவராக இருந்தாலும், தமக்குக் கீழ்ப்படிய அவர் மனிதர்களைக் கட்டாயப்படுத்துவதில்லை. எலியேசர் அழைத்ததும் அவனோடு ரெபெக்காள் செல்ல வேண்டும் என்பதே தேவதிட்டம்; ஆனாலும், தெரிந்தெடுக்கிற உரிமையும் அவளுக்கு இருந்தது. அவள் செல்ல விரும்பாதப்பட்சத்தில், அவளைக் கட்டாயப்படுத்த அவர் விரும்பவில்லை.

தேவன் நமக்கு தேர்ந்தெடுக்கும் உரிமையைக் கொடுத்திருப்பதை இச்சம்பவமும் காட்டுகிறது. அந்த உரிமையை அவர் நம்மிடமிருந்து பறிப்பதே இல்லை. அதைப் பறித்தால், அது எப்படி உரிமையாக முடியும்? மனிதர்களுக்கு அவர் தேர்ந்தெடுக்கும் சுதந்திரத்தைக் கொடுத்திருந்தாலும், அதை வைத்து மனிதர்கள் மோசமான தீர்மானங்களைச் செய்தாலும், இறுதியில் தேவனுடைய அன்பும் தயவுமே நிலைத்திருக்கும் என்பதில் நாம் நம்பிக்கையோடு இருக்கலாம்.

`எல்லாமே தேவசித்தப்படி நடப்பதில்லை என்றாலும், எல்லாம் அவர் கட்டுப்பாட்டில்தான் இருக்கிறது என்பது எவ்வாறு ஆறுதலாக இருக்கிறது? உதாரணமாக தானியேல் 2 போன்ற தீர்க்கதரிசனங்கள் இந்தக் கருத்தை எவ்வாறு நிரூபிக்கின்றன?`