---
title:  மேலும் படிக்க
date:   20/05/2022
---

தேவன் தம் திட்டங்களைத் வெளிப்படுத்துமளவுக்கு ஆபிரகாம்சிறந்த தீர்க்கதரிசியாக இருந்ததால், ஆபிரகாமின் வாழ்க்கையில் தேவன் தலையிட்டு, அவன் குமாரனைப் பலியிடச் சொல்லி, தம் இரட்சிப்பின் திட்டத்தை சற்றே அவனுக்குத் தெரிவித்தார். ஆதி 18:17.

‘உலகத்தின் பாவங்களுக்காகப்பலியிடப்பட்ட தேவகுமாரனுடைய முன்னடையாளமாக ஈசாக்கு இருந்தான். மனிதனின் இரட்சிப்புகுறித்த சுவிசேஷத்தை ஆபிரகாமுக்கு விளக்க தேவன் விரும்பினார். அதற்காகவும், அந்தச் சத்தியத்தின் எதார்த்தத்தை அவனுக்குப் புரியவைத்து, அவன் விசுவாசத்தைச் சோதிப்பதற்காகவும் ஆபிரகாமிடம் அவன் பிரிய குமாரனான ஈசாக்கைப் பலியிடச் சொன்னார். அந்த இக்கட்டான சமயங்களில் ஆபிரகாம் அனுபவித்த துக்கம், வேதனை எல்லாமே, விழுந்துபோன மனிதனுக்கான மீட்பின் திட்டத்தை அவன் மனதில் ஆழமாகப் புரியவைப்பதற்கே. மனிதன் முற்றிலும் அழியாமல் அவனைக் காப்பாற்றும்படி அழிவில்லா தேவன் தம் குமாரனையே மரிக்கக் கொடுக்க முன்வந்ததில், எத்துணை பெரிய சுயதியாகத்தைச் செய்தார் என்பதை அவனுடைய அனுபவத்தை வைத்தே புரியவைத்தார். மகனைப் பலியிடுமாறு தேவன் கட்டளையிட்டபோது, அதன்படி செய்ய ஆபிரகாம் எவ்வளவு மனவேதனை அடைந்திருப்பான் என்பதை சொல்லவே முடியாது.’

ஆபிரகாமுக்கு வயதாகிவிட்டது; மரணநாள் நெருங்கிவிட்டது; ஆனாலும் தன் வம்சத்தாருக்கு தேவன் கொடுத்த வாக்குறுதி நிறைவேறுவதற்கு இன்னும் ஒரு விஷயத்தை அவன் செய்யவேண்டியிருந்தது. அவனுக்குப் பிறகு தேவனுடைய கட்டளைகளைப் பாதுகாக்கவும், தெரிந்துகொள்ளப்பட்ட மக்களுக்கு தகப்பனாகவும் ஈசாக்கையே தேவன் நியமித்திருந்தார்; ஆனால் அவனுக்கு இன்னும் திருமணமாகாமல் இருந்தது. கானானின் குடிகள் முற்றிலும் சிலைவழி பாட்டில் மூழ்கியிருந்தார்கள்; தம் ஜனங்கள் அவர்களோடு திருமண சம்பந்தம் செய்தால், அத்தகைய திருமணங்கள் தேவதுரோகத்திற்கு வழிநடத்தும் என்பதால் தேவன் அதற்கு தடை விதித்திருந்தார். சுற்றிலுமிருந்த சீர்கேடான செல்வாக்கு தன் மகனைக் கெடுத்து விடுமோ என்று அந்தக் கோத்திரப்பிதா பயந்தான்... தன் மகனுக்கு பெண்பார்க்கும் விஷயத்தில் மிகவும் கவனமாக இருக்கத் தீர்மானித்தான்; தன் மகனை தேவனிடமிருந்து வழி விலக்காத ஒரு பெண்ணைத் திருமணம் செய்து வைக்க விரும்பினான்... அப்பாவின்ஞானத்திலும் பாசத்திலும் நம்பிக்கை வைத்த ஈசாக்கு, அந்த விஷயத்தை அப்பாவின் கையிலே விட்டான்; அந்தத் தீர்மானத்தில் தேவன்தாமே வழிநடத்துவாரென நம்பினான்’.

**கலந்துரையாடக் கேள்விகள்**

`1.	ஈசாக்கைப் பலியிட ஆபிரகாம் தயாராக இருந்ததுபற்றி வகுப்பில் விவாதியுங்கள். அது எத்தகைய விசுவாசமாக இருந்திருக்க வேண்டும்? இந்தச் சம்பவம் எவ்வாறு மிகவும் பிரமிப்பாகவும், அதேவேளையில் அசௌகரியமாகவும் இருக்கிறது?`

`2.	சுயாதீன சித்தம் என்றால் என்ன? சுயாதீனசித்தம் இல்லாவிட்டால் விசுவாசம் எவ்வாறு மெய்யானதாக இருக்க முடியாது? சுயாதீனசித்ததிற்கு சில வேதாகம உதாரணங்கள் யாவை? மக்கள் சில தவறான தேர்வுகளைச் செய்தபோதிலும், இறுதியில் தேவ சித்தம் எவ்வாறு நிறைவேறியது?`