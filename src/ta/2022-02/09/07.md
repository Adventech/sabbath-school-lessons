---
title:  மேலும் படிக்க
date:   27/05/2022
---

யாக்கோபிடம் தகுதி இருந்ததால் அல்ல, தம்முடைய கிருபையின்நிமித்தம் தேவன் அவனைத் தெரிந்துகொண்டார். ஆனாலும் அந்தக் கிருபைக்கு தகுதிபெற அவன் கடினமாக முயன்றது ஒரு முரண்பாடாகும். அவன் தகுதியுடையவனாக இருந்தால், அது கிருபை யாக இருக்காது; கிரியைகளாக இருக்கும். ரோமர் 4:1-5. அது சுவிசேஷத்திற்கு முரணாகிவிடும். தேவ கிருபையின் முக்கியத்துவத்தையும், தேவனை நம்புவது, விசுவாசத்தோடு வாழ்வது, ஆண்டவரை முற்றிலும் சார்ந்திருப்பது ஆகியவற்றின் அர்த்தத்தையும் பிற்பாடுதான் யாக்கோபு புரிந்துகொண்டான். லட்சியத்தை எட்டுவதற்குப் பிரயாசப்படுகிற ஒருவனுக்கு யாக்கோபின் அனுபவத்தில் ஒரு முக்கியப் பாடம் உள்ளது. அதாவது, மற்றவர்களைப் பின்னுக்குத் தள்ளி, தாங்கள் முன்னுக்குச் செல்ல யாரும் முயலக் கூடாது.

‘வஞ்சகத்தால் சேஷ்டபுத்திரபாக உரிமையைப் பெறயாக்கோபு நினைத்தான்; ஆனால் ஏமாந்தான். தேவனோடான தன் தொடர்பு, தன் குடும்பம் என அனைத்தையும் தான் இழந்ததாக நினைத்தான்; ஏமாற்றமடைந்து தப்பியோடினான். ஆனால் தேவன் என்ன செய்தார்? நம்பிக்கையற்ற நிலையில் அவனை நோக்கிப்பார்த்தார்; அவன் ஏமாற்றத்தைக் கண்டார்; தேவனுக்கு மகிமையைக் கொண்டுவரக்கூடிய கூறுகள் அவனில் காணப்பட்டதை அறிந்தார். அவன் நிலையை அறிந்ததுமே, புதிரான அந்த ஏணியைக் காட்டினார்; அது இயேசுகிறிஸ்துவைச் சுட்டிக்காட்டுகிறது. தேவனோடு அனைத்து தொடர்பையும் இழந்த ஒரு மனிதனை பரலோக தேவன் நோக்கிப்பார்த்து, பாவம் உண்டாக்கிய பிளவை சரிசெய்ய கிறிஸ்து வருவதற்கு தேவன் சம்மதித்ததைக் காட்டுகிறது. நாமும் நோக்கிப்பார்த்து, ‘பரலோகத்திற்காக ஏங்குகிறேன், அங்கு நான் எவ்வாறு செல்ல முடியும்? வழியேதும் தெரியவில்லையே’ என்று நினைக்கலாம். அப்படித்தான் யாக்கோபு நினைத்தான். அதனால்தான் ஏணி தரிசனத்தை தேவன் காண்பித்தார்; அந்த ஏணியானது பரலோகத்தையும் பூமியையும் இணைக்கிறது. அதன் அடிப்பாகம் பூமியில் இருந்து, மேல்பாகம் பரலோகத்தை எட்டியிருந்தது; எனவே மனிதன் அதில் ஏறிச்செல்லலாம்’. <sup>1</sup>

**கலந்துரையாடக் கேள்விகள்**

`1.	பரிசுத்த வரலாற்றில் சொல்லப்படும் சம்பவங்களில் ஈசாக்கு, ரெபேக்காள், யாக்கோபு, ஏசா, லாபான், ராகேல், லேயாள் ஆகியோரின் குணங்கள்பற்றித் தியானியுங்கள். எவ்வளவுதூரம் பொய்களும் வஞ்சகமும் பங்குவகிக்கின்றன? இயல்பாகவே மனிதனுடைய தன்மைபற்றியும், தேவகிருபைபற்றியும் இவை போதிப்பது என்ன?`

`2.	யாக்கோபு தன் குணத்தில் படிப்படியாக மேம்பட்டு, வளர்ந்துவந்ததற்கான என்ன ஆதாரத்தை அவனுடைய அனுபவங்களில் காணமுடிகிறது?`

---

<sup>1</sup> Ellen G. White Comments, The SDA Bible Commentary, vol. 1, p. 1095.