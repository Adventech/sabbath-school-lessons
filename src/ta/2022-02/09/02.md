---
title:  யாக்கோபு, ஏசா
date:   22/05/2022
---

`யாக்கோபு, ஏசா எனும் இரண்டு ஆளுமைகளை ஒப்பிடுங்கள். ஆதி 25:21-34. யாக்கோபின் என்ன தன்மைகள் அவன் ஈசாக்கின் ஆசீர்வாதத்தைப் பெறச்சரியான நபராக இருந்ததைக் காட்டுகிறது?`

தாயின் கர்ப்பத்தில் இருந்தபோதே, யாக்கோபும் ஏசாவும் வித்தியாசமாக இருந்தார்கள்; ஒருவரோடு ஒருவர் போட்டிப்போட்டார்கள். பின்னர் காடுகளில் வேட்டையாடுகிற, முரட்டுத்தனமுள்ள வேட்டைக்காரனாக ஏசா இருந்தான்; யாக்கோபோ கூடாரத்தில் இருந்து, தியானம் செய்கிற ‘குணசாலியாக’ இருந்தான். ‘குணசாலி’ என்பதற்கான எபிரெய வார்த்தை டேம். யோபுபற்றி ‘உத்தமன்’ என்றும், நோவாபற்றி ‘உத்தமன்’ என்றும் சொல்வதற்கு இதே வார்த்தைதான் வருகிறது. யோபு 1:8; ஆதி 6:9. 

இந்தக் குணவித்தியாசமானது பின்னாட்களில் அவர்களுடைய வாழ்க்கை யில் வெளிப்பட்டது. ஆதி 27:1-28:5. ஏசா ஒரு நாள்களைத்து, பசியுடன் வீட்டிற்கு வந்தான்; அப்போது யாக்கோபு கூழ்காய்ச்சிக் கொண்டிருந்தான். உணவைப் பார்த்ததும், ருசிக்கவேண்டுமென்கிற ஆர்வம் எழுந்தது. சேஷ்டபுத்திர பாகத்தால் எதிர்காலத்தில் கிடைக்கக்கூடிய ஆசீர்வாதங்களை மறந்துவிட்டான். எபி 12:16,17, ‘இன்று’ கூழ் கிடைத்தால் போதும் என்று நினைத்தான். ஆதி 25:31. 

‘ஆபிரகாமுடன் ஏற்படுத்தி, அவன் மகனாகிய ஈசாக்கிற்கு உறுதி செய்த வாக்குறுதிகளின் நிறை வேறுதலையே தங்கள் வாழ்க்கை இலட்சியமாக ஈசாக்கும் ரெபெக்காளும் போற்றினார்கள். அந்த வாக்குறுதிகளை ஏசாவும் யாக்கோபும் நன்றாக அறிந்திருந்தார்கள். சேஷ்டபுத்திரபாகத்தில் உலகச்செல்வம் மட்டுமல்ல, ஆவிக்குரிய மேன்மையும் அடங்கியிருந்ததால், அதற்கு முக்கியத்துவ மளிக்க இருவருக்குமே போதித்திருந்தார்கள். அதைப் பெறுகிறவன்தான் குடும்பத்தின் ஆசாரியனாக முடியும்; அவனுடைய வம்சத்தில்தான் உலகத்தின் மீட்பர் வரவிருந்தார்’. 

அந்த ஆசீர்வாதத்தால் கிடைக்கவிருந்த ஆவிக்குரிய பாக்கியங்களை ஏசா பெரிதாக நினைக்கவில்லை; யாக்கோபோ அவற்றைப் பெரிதாகக் கருதினான். பிற்பாடு, தன் தாயின் தூண்டுதலின் பேரில் யாக்கோபு திட்டமிட்டு, துணிகரமாக தன் அப்பாவை ஏமாற்றினான். ஆதி 27. அது ஏமாற்றுவேலை என்பது தெரியாமல் இருப்பதற்காக ‘உம்முடைய தேவனாகிய கர்த்தர்’ என்று தேவனுடைய நாமத்தையும் பயன்படுத்தினான். ஆதி 27:20. நல்ல நோக்கத்திற்காகவே செய்திருந்தாலும்கூட, அது பயங்கரமான ஏமாற்று வேலை. 

அதன் விளைவுகள் கடுமையாக இருந்தன; ஏற்கனவே, பல சிக்கல்கள் இருந்த குடும்பத்தில், மேலும் பல சிக்கல்களைச் சேர்த்தன. 

`நன்மையான, மதிப்புவாய்ந்த ஒன்றை யாக்கோபு விரும்பினான்; அவன் சகோதரனோடு ஒப்பிடும்போது அது நல்ல விஷயம்தான். ஆனாலும் அதை ஏமாற்று வேலைகளாலும் வஞ்சகத்தாலும் பெற முயன்றான். ‘நல்லது’ கிடைப்பதற்காக கெட்டதைச் செய்கிற அதே கண்ணியில் நாமும் சிக்காமல் இருப்பதற்கு என்ன செய்யலாம்?`