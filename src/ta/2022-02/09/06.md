---
title:  யாக்கோபு புறப்படுகிறான்
date:   26/05/2022
---

குடும்ப சேஷ்டபுத்திரபாகத்தைப் பெறுவதற்காக யாக்கோபு தன் அப்பாவையும் சகோதரனையும் ஏமாற்றினான்; தன் தகப்பன் தன் சகோதரனுக்குக் கொடுக்கத் திட்டமிட்டிருந்த ஆசீர்வாதத்தைத் திருடினான். ஆனாலும் லாபானிடம் சென்றபிறகு, அடக்கமாக இருந்து, அவனுக்கு உண்மையாகச் சேவை செய்தான். தன்மாமன் தன்னை ஏமாற்றியதை யாக்கோபும் அறிந்தும்கூட, அதை எதிர்த்து செயல்படவில்லை. யாக்கோபால் எவ்வாறுஅடக்கத்துடன் நடக்கமுடிந்ததெனத் தெரியவில்லை. யாக்கோபு கலகம் செய்திருக்கலாம்; அல்லது எதிர்த்திருக்க லாம்; அல்லது பேரம்பேசியிருக்கலாம். ஆனால் அவ்வாறு செய்யவில்லை. லாபான் செய்தது அநியாயமாக இருந்தாலும், அவன் சொன்னபடியே செய்தான்.

லாபானுக்கு ‘ஊழியம்செய்து’ வந்த பதினான்காவது வருடத்தில்தான், ராகேலின் முதல் குமாரன் பிறக்கிறான்; அப்போது வாக்குத்தத்த தேசத்திற்குத் திரும்பிச்செல்ல யாக்கோபு தீர்மானித்தான். ஆதி 30:26. தன் ‘குடும்பத்துக்குச் சம்பாத்தியம் பண்ணுவது’ பற்றியும் யாக்கோபு யோசித்தான். ஆதி 30:30.

`ஆதி 30:25-32இல் சொல்லப்படும் சம்பவம் என்ன? யாக்கோபு சொன்ன காரணம் என்ன? அதற்கு லாபான் சொன்னது என்ன?`

யாக்கோபு தன் வீட்டைவிட்டு வந்து பல வருடங்கள் ஆகியிருந்தன. தன் வீட்டைவிட்டு அத்தனை வருடம் வேறு இடத்தில் தங்கியிருப்பது அவனுடைய நோக்கமாக இருந்திருக்காது. ஆனால், அவ்வப்போது நிகழ்ந்த சம்பவங்களால் அவனால் வீட்டிற்குத் திரும்பமுடியவில்லை. கடைசியாக வீட்டிற்குச் செல்லத் தீர்மானித்தான்; தன் குடும்பத்தோடும் பெரிய பரிவாரத்தோடும் திரும்பினான்!

யாக்கோபு தன் இயல்புக்கு மாறாக அமைதியாக இருக்கத் தீர்மானித்தது, அவன் மாறியிருந்ததைக் காட்டுகிறது. விசுவாசப் பாடத்தைப் படித்திருந்தான். அதாவது, தேவன் சொல்லும்வரைக்கும் யாக்கோபு காத்திருந்தான். தேவன் அவனிடம் பேசியபிறகுதான், அங்கிருந்து செல்லத் தீர்மானித்தான்.

தேவன் தம்மை யாக்கோபுக்கு ‘பெத்தேலிலே தரிசனமான தேவனாக’ வெளிப்படுத்தினார்; லாபானின் வீட்டைவிட்டு உன் தேசத்திற்குத் திரும்பிப்போ’ என்று கட்டளையிட்டார். ஆதி 31:13. ஆபிரகாமிடமும் தேவன், ‘உன் தேசத்தை விட்டுப் புறப்படு’ என்று இதே வார்த்தைகளைத்தான் சொன்னார். ஆதி 12:1.

அது புறப்படவேண்டிய நேரம் என்பதை யாக்கோபு உணர்வதற்கு லாபானும் அவன் குமாரர்களும் நடந்துகொண்ட விதமும் உதவியது. ஆதி 31:1, 2. ‘தன் தந்திரக்கார உறவினரைவிட்டு வெகுகாலத்திற்கு முன்னரே யாக்கோபு புறப்பட்டிருக்கலாம்; ஆனால் ஏசாவைச் சந்திக்க நேரிடுமோ என்கிற பயத்தால் செல்லவில்லை. ஆனால் இப்போது லாபானின் மகன்களால் ஆபத்து வந்ததையும், அவனுடைய செல்வங்களை தங்களுடைய செல்வங்களாக அவர்கள் எண்ணியதால், அதை வன்முறையாகக் கைப்பற்ற எண்ணக்கூடும் என்பதையும் உணர்ந்தான்’.

தன் குடும்பத்தினரோடும் உடமைகளோடும் புறப்பட்டான்; அது தேவனுடைய உடன்படிக்கை மக்களின் மற்றுமொரு காவியமாக அமைந்தது.