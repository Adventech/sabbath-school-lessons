---
title:  ஏமாற்றினவன் ஏமாந்தான்
date:   24/05/2022
---

`யாக்கோபை லாபான் ஏமாற்றுவதற்கு தேவன் ஏன் அனுமதித்தார்? எவ்விதம் ஏமாற்றப்பட்டான்? என்ன பாடங்களைக் கற்றுக்கொண்டான்? ஆதி 29:1-30.` 

சேரவேண்டிய இடத்தை யாக்கோபு சென்றடைந்ததும் முதன்முதலாக ஒரு கல்லைப் பார்த்தான். அது, தேவனுடைய பிரசன்னத்தைச் சுட்டிக்காட்டிய பெத்தேலின் கல்லை ஞாபகப்படுத்துகிறது. ஆதி 28:18, 19. அந்தக் கல்தான் ராகேலைக் கண்டு, பேசுவதற்கான வாய்ப்பைக் கொடுத்தது. மந்தைக்கு தண்ணீர் காட்டுவதற்காக ராகேல் வருகிறாளென அங்கு நின்றிருந்த மேய்ப்பர்கள் சொன்னதும், கல்லைப் புரட்டும்படி அவர்களிடம் யாக்கோபு சொன்னான். அவர்கள் மறுக்கவே, யாக்கோபு தனியாளாகப் புரட்டி, ராகேலுக்கு தன்னை அறிமுகப்படுத்தினான். ஆதி 29:11. 

உடனே தன் குடும்பத்தாரிடம் செய்தி சொல்ல ராகேல் ஓடினாள். யாக்கோபும் ராகேலும் சந்தித்த முதல் நிகழ்வு மிகவும் பயனுள்ளதாக இருந்தது. அதாவது ‘யாக்கோபு ராகேல்பேரில் பிரியப்பட்டான்’. ஆதி 29:18. அதனால் அவளுக்காக லாபானுக்கு அவன் வேலைசெய்த ஏழு வருடங்கள் ‘கொஞ்சநாளாகத் தோன்றினது’. ஆதி 29:20. 

அந்த ஏழுவருடங்கள் முடிவடைந்த நிலையில் யாக்கோபு ஏமாற்றப்படுகிறான். திருமண நாளன்று இரவில், ராகேலுடன் அல்ல, அவளுடைய மூத்த சகோதரியாகிய லேயாளுடன் யாக்கோபு சேர்ந்தான். விருந்தின் பரபரப்பு ஒருபுறம், திருமணத்தால் உண்டான உணர்ச்சிப் பரபரப்பு மறுபுறம்; இரண்டும் சேர்ந்து, யாக்கோபை லாபான் ஏமாற்ற வசதியாக இருந்தன. யாக்கோபு தன்னையும், அவன் சகோதரனையும் ஏமாற்றியதுபற்றி ஈசாக்கு சொன்னபோது குறிப்பிட்ட அதே மூலவார்த்தையைத்தான் தான் ‘வஞ்சிக்கப்பட்டதை’ சுட்டிக்காட்ட யாக்கோபு பயன்படுத்தினான். ஆதி 27:35; 29:25. 

இதே நியதிதான் ‘கண்ணுக்குக் கண், பல்லுக்குப் பல்’ என்கிற பதிலுக்குப் பதில் செய்யும் சட்டத்திலும் உள்ளது. யாத் 21:24; ஒப்பிடவும் ஆதி 9:6. அதாவது ஒருவன் மற்றவனுக்கு என்ன தீங்கு செய்கிறானோ அதே தீங்கு அவனுக்குச் செய்யப்படும். அதுபோலவே, யாக்கோபு செய்த அதே தீங்கு இப்போது அவனுக்குத் திரும்ப நிகழ்ந்தது. 

ஏமாற்றப்படுவது எவ்வளவு மோசமானது என்பது இப்போது யாக்கோபுக்குப் புரிந்திருக்கும். லாபானின் ஏமாற்று வேலையை வைத்து யாக்கோபு தன் ஏமாற்று வேலையைப் புரிந்துகொள்ள தேவன் கற்றுக்கொடுத்தார். ‘எத்தனாகிய’ யாக்கோபுக்கு ஏமாற்றத் தெரிந்திருக்கலாம்; ஆனால் தான் ஏமாற்றத்திற்கு ஆளானபோது நிச்சயம் திகைத்துப் போயிருப்பான். ஆதி 27:12. அதனால்தான், ‘ஏன் எனக்குஇப்படிச் செய்தீர்?’ என்று கேட்டான். ஆதி 29:25. ஏமாற்றுவது தவறென்பது அவனுக்குத் தெரிந்திருக்கிறது. 

`ஏமாற்றுக்காரனாகிய யாக்கோபு ஏமாற்றப்பட்டான். ‘நியாயம்’ புரட்டப்படுவதையும், தவறு செய்தவர்கள் தண்டனையிலிருந்து தப்பும்போதும், அல்லது தவறுசெய்யாதவர்கள் தண்டிக்கப்படும் போதும், தேவன் நீதிசெய்வார் என்று நாம் எவ்வாறு நம்பிக்கையோடு இருக்கலாம்?`