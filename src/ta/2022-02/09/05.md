---
title:  குடும்பத்தின் ஆசீர்வாதம்
date:   25/05/2022
---

யாக்கோபு அகதியாக சென்றிருந்த இடத்தில், கடைசி ஏழு வருடங்கள் மிகவும் பாரமாக இருந்தன; ஆனால் அந்த வருடங்கள்தாம் மிகவும் பயன்மிக்க காலக்கட்டமாகும். அப்போதுதான், தேவஜனங்களின் மூதாதையர்களான அவனுடைய 12 பிள்ளைகளில் 11 பேர் பிறந்தார்கள். இந்தப் பகுதிதான் யாக்கோபுடைய அனுபவத்தின் மையப்பகுதி. ஆதி 25:19-35:26. தேவன் லேயாளை ‘கர்ப்பந்தரிக்கும்படி செய்தார்’ என்று ஆரம்பித்து, ராகேலை ‘கர்ப்பந்தரிக்கும்படி செய்தார்’ என்று முடிகிறது. ஆதி 29:31; 30:22. அவ்வாறு சொல்லப்படும் ஒவ்வொரு முறையும் தொடர்ந்து பிள்ளைகள் பிறந்தார்கள். எனவே தேவனுடைய அற்புதச் செய்கையால் அந்தப் பிறப்புகள் நிகழ்ந்ததைக் காணலாம். 

`ஆதி 29:31-30:22 இன் சம்பவத்தை இன்று நாம் எவ்வாறு புரிந்துகொள்ளலாம்?`

தேவன் லேயாளைக் கர்ப்பந்தரிக்கும்படிச் செய்தார்; அந்தக் குமாரனுக்கு ரூபன் என்று பெயரிட்டாள். அந்தப் பெயரிலுள்ளரா எனும் வினைச்சொல்லுக்கு ‘காண்’ என்று அர்த்தம். லேயாளை யாக்கோபு நேசிக்காததை தேவன் ‘கண்டார்’. ஆதி 29:31. அவளுடைய வேதனைக்கும் உபத்திரவத்திற்கும் பிரதிபலனாக அந்தக் குழந்தையைக் கொடுத்தார். 

இரண்டாவது மகனுக்கு ‘சிமியோன்’ என்று பெயரிட்டாள். அந்தப்பெயரிலுள்ள ‘ஷமா’ எனும் வினைச்சொல்லுக்கு ‘கேட்டல்’ என்று அர்த்தம். அவளுடைய வேதனையின் நிந்தையையும் ஆழத்தையும் தேவன் ‘கேட்டார்’. ஆகாரின் வியாகுலத்திற்கு இரங்கியதுபோல, இங்கும் கருணை காட்டினார். ஆதி 29:33. லேயாளின் குமாரனாகிய ‘சிமியோன்’ எனும் பெயர், ஆகாரின் குமாரனாகிய ‘இஸ்மவேல்’ எனும் பெயருடன் ஒத்திருக்கிறது; இஸ்மவேல் என்றால் ‘தேவன் கேட்பார்’ என்று அர்த்தம். ஆதி 16:11. 

லேயாள் தன் கடைசி மகனுக்கு யூதா என்று பெயரிட்டாள். அதற்கு ‘துதி’ என்று அர்த்தம். அதன்பிறகு அவள் தன் உபத்திர வம்பற்றியோ, ஆசீர்வாதம் பற்றியோ எதுவும் குறிப்பிடவில்லை. தேவனைமட்டும் மனதில்வைத்து, அவருடைய கிருபைக்காக அவரைத் துதித்தாள். 

லேயாளுக்கு பிள்ளைபேறு நின்றபிறகு தேவன்ராகேலை ‘நினைவுகூர்ந்து’, கர்ப்பந்தரிக்கும்படி செய்தார். ஆதி 30:22. பிரியமுள்ள மனைவியான ராகேல், நிச்சயமானபிறகு 14 வருடங்களும், திருமணமானபிறகு 7 வருடங்களும் பிள்ளைக்காகக் காத்திருக்க வேண்டியதாயிற்று; அதன்பிறகே முதல் பிள்ளை பிறந்தது. ஆதி 29:18,27; ஒப்பிடவும். ஆதி 30:25. ‘தேவன் என் நிந்தையை நீக்கிவிட்டார்’, ‘இன்னும் ஒரு குமாரனை தருவார்’ என்று சொல்லி அந்தப் பிள்ளைக்கு ‘யோசேப்பு’ என்று பெயரிட்டாள். ஆதி 30:23,24. ‘இன்னும் ஒரு’ என்பதற்கான எபிரெயச் சொல் ‘யாசஃப்’. அவர்களுடைய வாழ்க்கையில் எல்லாமே நன்றாக நடக்காவிட்டாலும், அவர்களுடைய தவறுகளை தேவன் ஏற்றுக்கொள்ளாவிட்டாலும், ஆபிரகாமின் சந்ததியிலிருந்து ஒரு தேசத்தை உருவாக்குவதற்காக தேவன் அவர்களைப் பயன்படுத்தினார்.

`மனிதர்களுடைய தவறுகளுக்கும் குற்றங்களுக்கும்மத்தியிலும், வானத்திலும் பூமியிலும் தேவனுடைய நோக்கங்கள் நிறைவேறும் என்பதை இந்தச் சம்பவம் எவ்வாறு வெளிப்படுத்துகிறது?`