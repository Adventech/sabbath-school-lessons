---
title:  இரண்டு காணிக்கைகள்
date:   11/04/2022
---

காயீன், ஆபேல் எனும் பெயர்களில் உள்ள வித்தியாசம் அவர்கள் ஆளுமைகளிலும் பிரதிபலித்தது; அது மட்டுமல்லாமல் அவர்கள் செய்த தொழிலிலும் பிரதிபலித்தது. காயீன் ‘நிலத்தைப் பயிரிடுகிறவனானான்’. அதற்குகடின உடல் உழைப்பு அவசியம். ஆதி 4:2. ஆபேல் ‘ஆடுகளை மேய்க்கிறவனானான்’. ஆதி 4:2.

காயீன் நிலத்தில் கனிகளைப் பயிரிட்டான்; ஆபேல் ஆடுகளை மேய்த்தான். அதனால்தான் காயீன் நிலத்தின் கனிகளையும், ஆபேல் ஆடுகளையும் காணிக்கையாகக் கொண்டுவந்தார்கள். அதுமட்டுமல்ல அவர்களின் தொழில் அவர்கள் மனநிலையிலும் தாக்கத்தை ஏற்படுத்தியது. காயீன் நிலத்தின் கனியைக் ‘கைப்பற்ற’ உழைத்தான்; அதேசமயம் ஆபேல், தன்னிடமிருந்த ஆடுகளைப் ‘பராமரிக்க’ கவனமாகச் செயல்பட்டான்.

`படிக்கவும் ஆதி 4:1-5. எபி 11:4. தேவன் எதற்காக ஆபேலின் காணிக்கையை ஏற்றுக்கொண்டார்; காயீனின் காணிக்கையை நிராகரித்தார்? அதன் பொருளை நாம் எவ்வாறு விளங்கிக்கொள்ளலாம்?`

‘இரத்தம் சிந்துதலில்லாமல் பாவமன்னிப்பில்லை; (காயின், ஆபேல்) ஆகிய இருவரும், கிறிஸ்துவின் இரத்தத்தால் மட்டுமே பாவநிவாரணம் உண்டென்கிற வாக்குறுதியை தாங்கள் விசுவாசித்ததை, மந்தையின் தலையீற்றுகளைப் பலியிட்டு காண்பித்திருக்கவேண்டும். அதோடுகூட, பூமியின் முதற்பலன்களை தேவனுக்குமுன் தோத்திரக் காணிக்கையாகச் செலுத்தியிருக்க வேண்டும்.’ <sup>1</sup>

தேவன் சொன்னபடி ஆபேல் செய்தான்; மிருகப்பலியோடுகூட காய்கனிகளையும் காணிக்கையாகப் படைத்தான்; காயீன் அப்படிச் செய்யவில்லை. அவன் மிருகத்தைப் பலியாகக் கொண்டு வரவில்லை; ‘நிலத்தின் கனிகளைக்’ காணிக்கையாகக்கொண்டுவந்தான். ஆபேல்கீழ்ப்படிந்ததுபோலக்கீழ்ப்படியவில்லை. ஆபேல் இரத்தப்பலியைக் கொண்டுவந்ததால், அது விசுவாசத்தால் இரட்சிப்பைப் பெறுவதற்கு அடையாளமாகவும், காயீன் நிலத்தின் கனிகளைக் கொண்டுவந்ததால், அது கிரியைகளால் இரட்சிப்படைய முயல்வதற்கு அடையாளமாகவும் இருப்பதைக் காட்டுவதற்கு இந்தச் சம்பவத்தைச் சொல்கிறார்கள்.

இந்தக் காணிக்கைகளுக்கு ஆவிக்குரிய முக்கியத்துவம் இருப்பது உண்மை என்றாலும், அவற்றில் மாயாஜால முக்கியத்துவம் எதுவும் கிடையாது. அவை அடையாளங்களாக, உருவகங்களாக இருந்தன; பாவியைத் தாங்கி நடத்தி, மீட்கிற தேவனைச் சுட்டிக்காட்டின.

`நம் வாழ்க்கையிலும் தொழுகையிலும் பயன்படக்கூடிய என்ன நியதிகள் மீகா 8:7; ஏசா 1:11 வசனங்களில் உள்ளன?` 

<sup>1</sup> Ellen G. White, Patriarchs and Prophets, p. 71.