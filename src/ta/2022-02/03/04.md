---
title:  குற்றம்
date:   12/04/2022
---

`படிப்படியாக நிகழ்ந்த என்ன சம்பவம் காயீன் தன் சகோதரனை கொல்லத் தூண்டியது? ஆதி 4:3-8; 1யோவான் 3:12.`

காயீன் இரண்டு உணர்வுகளை வெளிப்படுத்தினான்: ‘காயீனுக்குமிகவும் எரிச்சல் உண்டாகி, அவன் முகநாடி வேறுபட்டது ‘. ஆதி 4:5. காயீன் தேவன் மேலும், ஆபேல்மேலும் கோபங்கொண்டான். தேவன் தனக்கு அநீதி இழைத்ததாக அவர்மேல் கோபங்கொண்டான்; ஆபேல்மேல் பொறாமை உண்டானதால் அவன்மேல் கோபங்கொண்டான். எதைக் குறித்து பொறாமை உண்டாயிற்று? காணிக்கை மட்டும்தான் காரணமா? அவன் கோபத்திற்கு வேறு காரணங்களும் இருந்திருக்க வேண்டும். எதுவாக இருந்தாலும், தன் காணிக்கை ஏற்றுக்கொள்ளப்படாத காரணத்தால் மனச்சோர்வுக்கு ஆளானான்.

காயீனின் இருவேறு உணர்வுகளின் அடிப்படையில்தான் தேவன் இரண்டு கேள்விகளைக் கேட்டார். ஆதி 4:6. தேவன் காயீனைக் குற்றஞ்சாட்டவில்லை. ஆதாமிடம் கேட்டதுபோலவே, அவனிடம் இரண்டு கேள்விகளைக் கேட்டார். அவருக்குப் பதில்தெரியாததால் அல்ல; காயீன் தான் செய்த தவறை உணர்ந்து, தன் நிலையை அறிவதற்காகக் கேட்டார். தம் மக்கள் வெளிப்படையாகவே கலகம் செய்து, விழுந்தாலும்கூட, அவர்களை மீட்கவே அவர் விரும்புகிறார். அந்தக் கேள்விகளைக் கேட்டுவிட்டு, காயீனுக்கு ஆலோசனை சொல்கிறார்.

முதலாவது, நன்மைசெய்தால் ‘மேன்மை’ உண்டெனச் சொன்னார். அதாவது, மனந்திரும்பி, மனநிலையை மாற்றிக் கொள்ளச் சொன்னார். அவனை ஏற்றுக்கொண்டு, மன்னிப்பதாக வாக்குரைத்தார். காயீனையும் தாம் அங்கீகரிக்க முடியும்; ஆனால் காயீனின் நிபந்தனையின்படி அல்ல; தம்முடைய நிபந்தனைகளின் படியே செய்யமுடியுமெனச் சொன்னார்.

ஆனால், ‘நீ தீமைசெய்தால், பிறகு அந்தப் பாவம் உன் வாழ்வில் இருக்கும். உனது பாவம் உன்னை அடக்கி ஆள விரும்பும். நீயோ உன் பாவத்தை அடக்கி ஆள வேண்டும்.’ ஆதி 4:7; எளிய மொழி பெயர்ப்பு. பாவத்தின் அடிப்படை என்ன வென்பதை தேவனுடைய ஆலோசனை காட்டுகிறது; காயீனில்தானே பாவம் இருந்தது. காயீன் செல்லவேண்டிய வழி எதுவென தேவன் சொன்னார்.

தேவனுடைய இரண்டாவது ஆலோசனை, பாவத்திற்கு எதிராக தேவைப்படும் மனநிலைபற்றியது. பாவம் வாசலருகே படுத்திருக்கும்; அது ‘உன்னை அடக்கி ஆள விரும்பும்’. தன்னடக்கத்துடன் வாழ தேவன் பரிந்துரைக்கிறார். ‘நீயோ உன் பாவத்தை அடக்கி ஆள வேண்டும்’. இதே நியதியை யாக்கேயும் சுட்டிக்காட்டுகிறான். ‘அவனவன் தன்தன் சுய இச்சையினாலே இழுக்கப்பட்டு, சிக்குண்டு, சோதிக்கப்படுகிறான்’. யாக் 1:14. நமக்கு பாவமன்னிப்பும், அதோடு அந்தப் பாவத்திலிருந்து வெற்றியும் உண்டென நற்செய்தி வாக்குரைக்கிறது. 1கொரி 10:13. எனவே காயீன் தன் பாவத்திற்கு தன்னைத்தான் குற்றஞ்சாட்ட வேண்டும். பாவம் செய்கிற ஒவ்வொருவருடைய நிலையும் அதுதானே?

`இந்த வருத்தகரமான சம்பவமானது சுயாதீன சித்தம்பற்றியும், கீழ்ப்படியும்படி தேவன் நம்மைக் கட்டாயப்படுத்துவதில்லை என்பதுபற்றியும் என்ன போதிக்கிறது?`