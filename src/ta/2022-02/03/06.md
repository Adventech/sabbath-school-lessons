---
title:  மனிதனுடைய துன்மார்க்கம்
date:   14/04/2022
---

`காயீனின் பரம்பரைத்தன்மைபற்றி ஆதி 4:17-24 என்ன சொல்கிறது? மனிதரின் துன்மார்க்கம் பெருகுவதற்கு காயீனின் குற்றம் எவ்வாறு வழிவகுத்தது?`

காயீனின் குடும்பத்தில் ஐந்தாம் தலைமுறையில் பிறந்த லாமேக்கு, தான் செய்த ஒரு குற்றத்தை காயீனின் குற்றத்தோடு ஒப்பிட்டுப் பேசினான். காயீனின் குற்றமும் லாமேக்கின் குற்றமும் ஒப்பிட்டுப் பேசப்படுவதில் ஒரு படிப்பினை உள்ளது. காயீனைப் பற்றி வேதாகமம் அந்தக் குற்றத்தை மட்டுமே பதிவுசெய்கிறது; அதுபற்றி அவன் அமைதியாக இருந்தான். ஆனால் லாமேக்கு தன் குற்றத்தைப் பெருமையாக, ஒரு பாடலாகப் பாடுகிறான். ஆதி 4:23,24. காயீன் தேவனிடத்தில் இரக்கம் கேட்டான்; ஆனால் லாமேக்குக் கேட்கவில்லை. காயீன்மேல் தேவன் ஏழு மடங்கு பழிசுமரப்பண்ணினார்; ஆனால் தன்மேல் எழுபதுமடங்கு சுமருமெனச் சொன்னான். ஆதி 4:24. எனவே தன் குற்றத்தை அறிந்திருந்தான்.

மேலும் காயீனுக்கு ஒரே மனைவிதான். ஆதி 4:17. ஆனால் லாமேக்கு பலதார மணத்தைக் கொண்டுவந்தான். ‘லாமேக்கு இரண்டு ஸ்திரீகளை விவாகம்பண்ணினான்.’ ஆதி 4:19. இவ்வாறு தீமையில் பெருகி, அதில் களிகூர்ந்த செயலானது காயீனின் சந்ததியை வெகுவாகப் பாதிக்கவிருந்தது.

காயீன் குடும்பத்தில் நிகழ்ந்த இந்தத் தீயசம்பவத்தைத் தொடர்ந்து, காயீனின் குடும்பப்போக்கிற்கு முற்றிலும் எதிரான ஒரு சம்பவத்தை வேதாகமம் பதிவு செய்கிறது. அதாவது ‘ஆதாம் தன் மனைவியை அறிந்தான்’; அதன்விளைவாக சேத் பிறந்தான். ஆபேலுக்குப்பதிலாக ‘தேவன் எனக்கு வேறொரு புத்திரனைக் கொடுத்தார்’ என்று சொல்லி, ஏவாள்தான் அந்தப் பெயரை வைத்தாள்.

ஆபேலின் வரலாறு அல்ல, சேத்தின் வரலாறுதான் சொல்லப்படுகிறது. சேத் எனும் பெயர், அஷிட் எனும் எபிரெயச் சொல்லிலிருந்து வந்ததாகும். அதற்கு ‘ உண்டாக்குவேன் ‘ என்று அர்த்தம். ஆதி 3:15. மேசியாகுறித்த தீர்க்கதரிசனத்தில் அந்த வார்த்தை வருகிறது. சேத்தின் சந்ததியில் மேசியா பிறக்கவிருந்தார். அதனால் மேசியாவின் வம்சவரலாறுகுறித்த பதிவானது சேத்திலிருந்து தொடங்குகி றது. ஆதி 5:3.பிறகு ஏனோக்கையும் மெத்தூசலாவையும் கடந்து, நோவாவுடன் முடிவடைகிறது. ஆதி 5:21; 6:8.

‘தேவகுமாரர்’ என்கிற சொற்றொடர், சேத்தின் வம்சத்தைக் குறிக்கிறது. ஆதி 6:2. ஏனென்றால், தேவன் அவர்களை தேவ சாயலைப் பாதுகாக்கிறவர்களாக அழைத்திருந்தார். ஆதி 5:1,4. மாறாக, ‘மனுஷகுமாரத்திகள்’ எனும் சொற்றொடர் அதற்கு எதிர்ப்பதமாகும். ஆதி 6:2. தேவ சாயலில் வாழ்ந்த சந்ததியையும், மனுஷ சாயலில் வாழ்ந்த சந்ததியையும் வேறுபடுத்திக் காட்டுகிறது. இந்த ‘மனுஷகுமாரத்திகளுடைய’ அழகில் மயங்கிய தேவபுத்திரர், ‘அவர்களுக்குள்ளே தங்களுக்குப் பெண்களைத் தெரிந்துகொண்டார்கள்’. ஆதி 6:2. மனுக்குலம் தவறான திசையில் சென்றதை அது காட்டுகிறது.

`ஆதி 6:1-5இன் செய்தி, பாவத்தின் சீரழிவுக்கு எவ்வளவு வல்லமையான சாட்சியாக இருக்கிறது ! நம் வாழ்க்கையிலிருந்து தேவவல்லமையோடு பாவத்தை அகற்றுவதற்கு நம்மால் முடிந்த அனைத்தை ஏன் செய்ய வேண்டும்?`