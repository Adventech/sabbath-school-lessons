---
title:  காமுக்குச் சாபம்
date:   24/04/2022
---

`ஆதி 9:18-27இல் உள்ள விநோதமான சம்பவம் சொல்கிற செய்தி என்ன?`

நோவா திராட்சத்தோட்டத்தில் வேலைசெய்தது, ஆதாம் ஏதேன் தோட்டத்தில் இருந்ததை ஞாபகப்படுத்துகிறது. இரண்டு சம்பவங்களிலும்கனியைப் புசித்தல், அதனால் நிர்வாணமாகுதல், பிறகு வஸ்திரத்தால் மூடுதல், ஒரு சாபம், ஓர் ஆசீர்வாதம் போன்ற சில பொதுவான கூறுகள் உள்ளன. ஆதாமின் வம்சத்தில் தானும் வந்ததை நோவா நிரூபித்தான்; அதே தோல்வி வரலாற்றைத் தொடர்ந்தான்.

பழங்களைப் புளிக்கவைத்து குடிக்கும்படி சிருஷ்டிப்பின்போது தேவன் சொல்லவே இல்லை. ஆனால் நோவா குடித்தான்; சுயக்கட்டுப்பாட்டை இழந்தான்; அதனால் வஸ்திரத்தை இழந்தான். விலக்கப்பட்ட விருட்சத்தை ஏவாள் பார்த்ததுபோல நோவாவின் நிர்வாணத்தை காம் ‘பார்த்தான்’. ஆதி 3:6. இந்த ஒற்றுமையிலிருந்து ஒன்று தெரிகிறது. காம் தன் தகப்பனின் நிர்வாணத்தை எதேச்சையாகப் ‘பார்க்கவில்லை’; மாறாக, தகப்பனின் நிர்வாணத்தை மூட முயலாமல், அதைவெளியே போய்ச் சொல்லுகிறான். ஆனால் அவனுடைய சகோதரர்கள் உடனடியாக தகப்பனுடைய நிர்வாணத்தை மூட முயல்கிறார்கள்; அது காமின் செயல்களைக் கண்டிக்கிற வகையில் இருந்தது.

பெற்றோரைக் கனம்பண்ணத் தவறுவதின் விளைவை இந்தச் சம்பவம் வலியுறுத்துகிறது. நம் பெற்றோரைக் கனம்பண்ணத் தவறினால், நம் எதிர்காலம் பாதிக்கப்படும். யாத் 20:12; ஒப்பிடவும் எபே 6:2. எனவே காமின் எதிர்காலத்தையும் அவனது குமாரன் கானானின் எதிர்காலத்தையும் அந்தச்சாபம் பாதித்தது.

இந்த வசனங்களை வைத்து, யாருக்கும் எதிராக இனரீதியில் தப்பெண்ண கருத்துகளை வளர்ப்பது மிகப்பெரிய இறையியல் தவறு; அறநெறிக் குற்றமும்கூட. இந்தத் தீர்க்கதரிசனம் காமின் குமாரனான கானானுக்கும்மட்டும் சொல்லப்பட்ட ஒன்று. கானானியர்களின் சில சீர்கேடான நடைமுறைகளை மனதில் வைத்து, வேதாகம ஆசிரியர் இதை எழுதியிருக்கலாம். ஆதி 19:5-7, 31-35.

மேலும், அந்தச் சாபத்தில் ஓர் ஆசீர்வாத வாக்குறுதியும் உள்ளது. ‘கானான்’ என்கிற பெயரில் அதைக் காணலாம். கானான் என்பது கானா என்கிற எபிரெய வினைச்சொல்லிலிருந்து வந்தது. அதற்கு ‘அடக்கு’ என்று அர்த்தம். கானான் தேசத்தை அடக்குவதன்மூலம் சேமின் வம்சத்தாரான தேவமக்கள் வாக்குத்தத்த தேசத்தைச் சுதந்தரிக்கவிருந்தார்கள்; மேசியாவின் வருகைக்கு வழியை உண்டாக்கவிருந்தார்கள்; அவரே ‘சேமுடைய கூடாரங்களில் குடியிருக்கும்படி ‘யாப்பேத்தை விருத்தியாக்குவார்’. ஆதி 9:27. இது, சகல தேசங்களோடும் தேவன் செய்த உடன்படிக்கையை தீர்க்கதரிசனமாகச் சுட்டிக்காட்டுகிறது; இஸ்ரவேலர் இரட்சிப்பின் செய்தியை உலகத்திற்கு அறிவிப்பதும் அதில் அடங்கும். தானி 9:27; ஏசா 66:18-20; ரோமர் 11:25. காமின் சாபமானது சகல தேசங்களுக்கும் ஓர் ஆசீர்வாதமாக விளங்கும்; காம் - கானானின் சந்ததியாரில் தேவனுடைய இரட்சிப்பை ஏற்றுக்கொள்கிற அனைவரும் ஆசீர்வதிக்கப்படுவார்கள்.

`ஜலப்பிரளயத்தின் முக்கிய கதாபாத்திரமான ‘நோவா’ குடித்தானா? நாம் அனைவருமே குற்றமுள்ளவர்கள், நம் வாழ்வின் ஒவ்வொரு கணத்திலும் நமக்கு கிருபை தேவையாயிருக்கிறது என்பதை இது எவ்வாறு காட்டுகிறது?`