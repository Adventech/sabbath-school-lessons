---
title:  ஆதியாகம வம்சவரலாறு
date:   25/04/2022
---

ஜலப்பிரளயத்திற்கு முன்னர் வாழ்ந்தவர்களுக்கும் பின்னர் வாழ்ந்தவர்களுக்கும் இடையே நோவா ஒரு பாலமாக இருந்ததை அவனுடைய கால வம்ச வரலாறு சொல்கிறது. இந்தச் சம்பவத்தின் கடைசி இரண்டு வசனங்கள், அதாவது ஆதி 9:28, 29 ம் வசனங்கள் ஆதாமின் வம்சவரலாற்றின் கடைசி இணைப்பை ஞாபகப்படுத்துகிறது. ஆதி 5:32. நோவாவின் தகப்பனான லாமேக்குக்கு 56 வயதாக இருந்தபோது, ஆதாம் மரித்தான்; எனவே ஆதாம்பற்றி நோவா கண்டிப்பாகக் கேள்விப்பட்டிருப்பான்; அதை ஜலப்பிரளயத்திற்கு முன்னரும் பின்னரும் வாழ்ந்த தன் வம்சத்தாருக்கும் சொல்லியிருப்பான்.

`வேதாகமத்தில் இந்த வம்சவரலாறு வருவதின் நோக்கம் என்ன? ஆதி 10; லூக்கா 3:23-28.`

வேதாகமத்தில் வம்சவரலாறு வருவதற்கு மூன்று காரணங்கள் உள்ளன.

முதலாவது, வேதாகம நிகழ்வுகளின் வரலாற்று தன்மையை வலியுறுத்துவதற்கு; வாழ்ந்தவர்கள், மரித்தவர்கள், வாழ்ந்த ஆண்டுகள்குறித்த விபரங்கள் இருக்கும்.

இரண்டாவது, முற்காலம்முதல் இந்த எழுத்தாளரின் காலம்வரையான தொடர்பை விளக்குவதற்கு; அதனால் முற்காலம் முதல் ‘தற்காலம்’ வரை ஒரு சங்கிலித் தொடரை உருவாக்க முடியும்.

மூன்றாவது, மனிதப்பெலவீனத்தையும், பாவசாபத்தின் கொடிய விளைவையும், பின்னான சகல தலைமுறையினரிலும் அதனால் உண்டான மோசமான விளைவுகளையும் நினைவூட்டுவதற்கு.

காம், சேம், யாப்பேத்தின் வம்சவரலாற்றை தெளிவாக வரையறுத்துச் சொல்லவில்லை. மொத்தம் எழுபது தேசத்தாரைப் பற்றிச் சொல்கிறது; அவை யாக்கோபின் குடும்பத்தைச் சேர்ந்த எழுபதுபேருக்கும், வனாந்தரத்தில் இருந்த இஸ்ரவேலரின் 70 மூப்பர்களுக்கும் முன்னடையாளமாக இருக்கின்றன. ஆதி 46:27; யாத் 24:9. 70 தேசத்தாரையும் 70 மூப்பர்களையும், பிற தேசத்தாருக்குச் செய்யவேண்டியதிருந்த ஊழியத்தோடு தொடர்புபடுத்திப் பார்க்கலாம்: ‘உன்னதமானவர் ஜாதிகளுக்குச் சுதந்தரங்களைப் பங்கிட்டு, ஆதாமின் புத்திரரை வெவ்வேறாய்ப் பிரித்த காலத்தில், இஸ்ரவேல் புத்திரருடைய தொகைக்குத்தக்கதாய், சர்வஜனங்களின் எல்லைகளைத் திட்டம்பண்ணினார்’. உபா 32:8 அவ்வாறே, நற்செய்தியை அறிவிக்க இயேசு 70 சீடர்களை அனுப்பி வைக்கிறார். லூக் 10:1.

ஆதாமுக்கும் கோத்திரப்பிதாக்களுக்கும் இடையே உள்ள நேரடித் தொடர்பை இந்தத் தகவல் காட்டுகிறது. அவர்கள் ஆதாமின் வம்சவழியில் வந்த வரலாற்றின் நிஜமனிதர்கள். எனவே ஆதிகால நிகழ்வுகளை நேரடியாகப் பார்த்திருந்தவர்களை இந்தக் கோத்திரப்பிதாக்கள் நேரடியாகச் சந்தித்திருந்தார்கள்.

`மத்தேயு 1:1-17இல் வருகிற அனைவரும் உண்மையில் வரலாற்றில் வாழ்ந்தவர்கள் என்பது எவ்வாறு தெளிவாகிறது? அவர்கள் உண்மையில் வாழ்ந்தவர்கள் என்பதை அறிவதும், நம்புவ தும் நம் விசுவாசத்திற்கு ஏன் முக்கியமானது?`