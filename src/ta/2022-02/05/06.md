---
title:  சிதறடிக்கப்பட்டோரின் மீட்பு
date:   28/04/2022
---

`தேவன் அவர்களைச் சிதறிப்போகச் செய்தது எவ்வாறு ஒரு மீட்பின் செயலாகும்? ஆதி 11:8,9; 9:1; ஒப்பிடவும்: ஆதி 1:28.`

‘பலுகிப் பெருகி, பூமியை நிரப்புங்கள்’ என்பதே மனிதர்களுக்கு தேவன் கொடுத்த ஆசீர்வாதம்; தேவனுடைய திட்டம். ஆதி 9:1; ஒப்பிடவும்:ஆதி 1:28. தேவனுடைய திட்டத்திற்கு மாறாக, பாபேலைக் கட்டினவர்கள் ஒரே இடத்தில் இருக்க விரும்பினார்கள். அந்த நகரத்தை அவர்கள் கட்ட விரும்பினதற்கு ஒரு காரணம், ‘நாம் பூமியின்மீதெங்கும் சிதறிப்போகாதபடிக்கு’ என்பதே. ஆதி 11:4. வேறு இடங்களுக்குச் செல்ல விரும்பவில்லை. தனித்தனியாக சிதறிச் செல்வதைவிட, ஒரே இடத்தில் இருந்தால் மிகவும் ஆற்றலோடு இருக்கலாமென நினைத்திருக்கலாம். ஒரு விதத்தில் அது சரிதான்.

ஆனால் ஒன்றாக இருந்து நன்மையை அல்ல, தீமையைச் செய்ய விரும்பினார்கள். ‘நமக்குப் பேர் உண்டாகப் பண்ணுவோம்’ என்றார்கள். அவர்களுடைய துணிகரமும் அகந்தையும் உச்சக்கட்டத்தில் இருந்தது. மனிதர்கள் தேவனுக்கு எதிராக நின்று, தங்களுக்கு ‘பேர் உண்டாகப்பண்ண’ நினைக்கும்போதெல்லாம், அது தோல்வியில்தான் முடிந்திருக்கிறது. அந்த முயற்சி வெற்றிபெற்றதே இல்லை.

அவர்களுடைய துணிகரமானச் செயலுக்குத் தண்டனையாக, தேவன் அவர்களை  ‘பூமியின்மீதெங்கும் சிதறிப்போகப்பண்ணினார்’. ஆதி 11:9. அப்படி நடக்கக் கூடாது என்றே அவர்கள் நினைத்தார்கள்.

பாபேல் என்றால் ‘கடவுளின் வாசல்’ என்று அர்த்தம். அது ‘பலால்’ எனும் வினைச்சொல்லுடன் சம்பந்தமுடையது. பலால் என்றால் ‘குழப்பு’ என்று அர்த்தம். ஆதி 11:9. அவர்கள் கடவுளின்  ‘வாசலை’ அடைவதற்கு கடவுளின் நிலையை அடைவதற்கு நினைத்ததால், குழப்பத்தில்போய் நின்றார்கள்; முன்பைவிட பெலமிழந்து காணப்பட்டார்கள்.

‘பாபேலின் மனிதர்கள், தேவன் இல்லாத ஓர் அரசாங்கத்தை ஏற்படுத்த உறுதிகொண்டார்கள். ஆனாலும் அவர்கள் மத்தியில் கர்த்தருக்குப் பயந்த ஒரு சிலர் இருந்தார்கள்; பக்தியற்றவர்களின் வேஷங்களால் வஞ்சிக்கப்பட்டு, அவர்களுடைய திட்டங்களில் பங்கெடுக்கவேண்டிய நிர்ப்பந்தம் உண்டானது. அந்த உண்மையுள்ளவர்களின் நிமித்தம் தேவன் தம் நியாயத் தீர்ப்புகளைத் தள்ளிப்போட்டார்; மக்கள் தங்கள் உள்ளான நிலையை வெளிப்படுத்த அவகாசமளித்தார். அவ்வாறு வெளிப்பட்டபோது, தேவபுத்திரர்கள் அவர்களை மனந்திரும்பச் செய்ய முயன்றார்கள்; ஆனால் அவர்களோ பரலோகத்திற்குச்சவால் விடுவதில்முற்றிலும் இணைந்திருந்தார்கள். அவர்களைத் தடுக்காமல் விட்டிருந்தால், உலகத்தை ஆரம்பக்கட்டத்திலேயே ஒழுக்கமற்றதாக மாற்றியிருப்பார்கள். அந்தச் சதித்திட்டம் கலகத்தால் உண்டானது; சுயமேன்மைக்காக ஸ்தாபிக்கப்பட்டது; தேவ ஆளுகைக்கும் கனத்திற்கும் பங்கம் விளைவிப்பது'.<sup>1</sup>

`நமக்கு ‘பேர் உண்டாகப்பண்ண’ எதையும் செய்யாமல் இருக்க ஏன் கவனம் அவசியம்?`

---

<sup>1</sup> Ellen G. White, Patriarchs and Prophets, p. 123.