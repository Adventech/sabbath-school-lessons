---
title:  'உடன்படிக்கை: பகுதி 1'
date:   20/04/2022
---

அது வாக்குத்தத்த உடன்படிக்கை நிறைவேறுகிற தருணமாக இருந்தது. ‘உன்னுடனே என் உடன்படிக்கையை ஏற்படுத்துவேன்; நீயும், உன்னோடேகூட உன்குமாரரும், உன்மனைவியும், உன் குமாரரின் மனைவிகளும், பேழைக்குள் பிரவேசியுங்கள்’ என்றார். ஆதி 6:18. தேவன் அழிக்கப்போவதாக ஆதி 6:17இல் எச்சரித்தார்; பிறகு, அவர்கள் வாழும்படி உடன்படிக்கை செய்கிறார்.

`பேழையிலிருந்து வெளியே சென்றதும் நோவா செய்தது என்ன? ஆதி 8:20. ஏன்?`

ஆதாமும் ஏவாளும் ஆறுநாட்களின் சிருஷ்டிப்புக்கு பிறகு, ஏழாம் நாளில் ஓய்ந்திருந்ததுபோல, நோவா ஜலப்பிரளயம் முடிந்ததும் தேவனைத் தொழுதான்; அதுவும் ஒருவகையில் ஒரு சிருஷ்டிப்பு தான். ஆனாலும் இந்த இரண்டு தொழுகையிலும் ஒரு வித்தியாசம் இருக்கிறது. ஆதாமும் ஏவாளும் தேவனை நேரடியாகத் தொழுதார்கள்; நோவா பலிசெலுத்தி, தொழுதான். வேதாகமத்தில் அங்குதான் முதன்முதலாக பலிபீடம் பற்றிச் சொல்லப்படுகிறது. ‘தகனபலி’ செலுத்தினான். அதற்கான எபிரெய வார்த்தை ஓலா. பழங்காலத்தில் அந்தப் பலியையே அதிகம் செலுத்தினார்கள். நோவா, தன்னைக் காப்பாற்றின சிருஷ்டிகருக்கு நன்றிசெலுத்தும் வகையில், அதை நன்றிபலியாகச் செலுத்தினான். ஒப்பிடவும் எண் 15:1-11.

`ஜலப்பிரளயம் உணவுப்பழக்கத்தில் என்ன தாக்கத்தை உண்டாக்கியது? ஆதி 9:2-4. தேவன் அவ்வாறு கட்டளையிட்டதின் பின்னணியில் உள்ள நியதி என்ன?`

ஜலப்பிரளயம் அனைத்தையும் அழித்துப்போட்டதால், முன்பு போல தாவரவகை உணவுகள் கிடைக்கவில்லை. எனவே மனிதர்கள் மிருகமாம்சங்களை உண்ண தேவன் அனுமதித்தார். இந்த உணவுப்பழக்க மாற்றம், மனிதர்களுக்கும் மிருகங்களுக்கும் இடையேயான உறவில் மாற்றத்தை உண்டுபண்ணியது; சிருஷ்டிப்பின்போது அப்படி இல்லை. சிருஷ்டிப்பு சம்பவத்தின்படி, மனிதர்களும் மிருகங்களும் தாவர வகை உணவுகளையே உண்டனர்; ஒருவருக்கொருவர் அச்சுறுத்தலாக இருக்கவில்லை. ஜலப்பிரளயத்திற்கு பிறகு, மிருகங்களைக் கொன்றதால் அந்த உறவில் பயமும் அச்சுறுத்தலும் கலந்தது. ஆதி 9:2. இவ்வாறு ஒருவரை ஒருவர் உணவாக உண்டதால், ஏதேனில் அவர்கள் அனுபவித்து மகிழ்ந்த உறவு போய், வித்தியாசமான ஓர் உறவு உண்டானது.

இரண்டு கட்டுப்பாடுகளின் பேரில் தேவன் இதை அனுமதித்திருந்தார். முதலாவது, எல்லா மிருகங் களையும் உணவாக உட்கொள்ள முடியாது. இந்த முதல் கட்டுப்பாட்டை ‘சுத்தமான’ மிருகங்களையும், ‘அசுத்தமான’ மிருகங்களையும் வேறுபடுத்தியதில், மறைமுகமாகச் சுட்டிக்காட்டியிருந்தார்; இது சிருஷ்டிப்பு அமைப்பின் ஒரு பகுதி. ஆதி 8:19, 20; ஒப்பிடவும் ஆதி 1:21, 24. இரண்டாவது கட்டுப்பாடு, வெளிப்படையானது; புதிது; அதாவது, இரத்தம் புசிக்கக் கூடாது என்பது. ஏனென்றால், மாம்சத்தின் உயிர் இரத்தத்தில் இருந்தது. ஆதி 9:4.