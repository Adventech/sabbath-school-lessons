---
title:  'உடன்படிக்கை: பகுதி 2'
date:   21/04/2022
---

`ஆதி 8:21-9:1 இல், உயிர்களைப் பாதுகாக்க தேவன் உறுதி பூண்டதிலுள்ள முக்கியத்துவம் என்ன? அதை தேவ ஆசீர்வாதம் எவ்வாறு நிறைவேறச் செய்கிறது?`

தேவன் தம் கிருபையால் உயிர்களைப் பாதுகாக்க உறுதிபூண்டார்; மனிதர்களுடைய புண்ணியங்கள் அதற்கு காரணமல்ல. மனிதர்களுடைய பொல்லாப்புக்கு மத்தியிலும் வாழ்க்கையைப் பாதுகாக்கத் தீர்மானித்தார். ஆதி 8:21. பூமியுள்ள நாளளவும் பாதுகாக்கத் தீர்மானித்தார். ஆதி 8:22. அதாவது இந்தப் பூமி இருக்கிற வரையிலும் பருவகாலங்கள் தொடரும் என்றும், வாழ்க்கை இருக் கும்என்றும் சொன்னார். அதாவது, தேவன் தம் சிருஷ்டிப்பைக் கைவிடவில்லை.

தேவன் ஆசீர்வதித்த செயல், சிருஷ்டிப்பின்போது அவர் ஆசீர்வதித்த செயலை ஞாபகப்படுத்துகிறது. ஆதி 1:22, 28; 2:3. மனுக்குலம் புதிதாக வாழ்க்கையைத் தொடருவதற்கு தேவன் ஒரு வாய்ப்பைக் கொடுத்தார்.

வானவில்லின் முக்கியத்துவம் என்ன? ஆதி 9:8-17. இந்த ‘உடன்படிக்கை அடையாளம்’ எவ்வாறு மற்றொரு உடன்படிக்கை அடையாளமான ஓய்வுநாளுடன் சம்பந்தப்பட்டுள்ளது? ஆதி 9:13.

‘உடன்படிக்கையை ஏற்படுத்துதல்’ என்கிற சொற்றொடர் மூன்றுமுறை வருகிறது. ஆதி 9:10, 11, 17. தேவன் முதன்முதலாக அவர்களோடு செய்த உடன்படிக்கையை இப்போது நிறைவேற்றுகிறார். ஆதி 6:18. முந்தின பகுதி, ஆறாம் நாள் சிருஷ்டிப்பு சம்பவத்திற்கு ஒத்திருப்பதுபோல, இந்தப் பகுதி சிருஷ்டிப்பின் ஏழாம் நாள் சம்பவமான ஓய்வுநாளுக்கு ஒத்திருக்கிறது. இந்தப்பகுதியில் ‘உடன்படிக்கை’ எனும் வார்த்தை ஏழுமுறை வருகிறது; அதாவது ஓய்வுநாளுடன் ஒத்திருக்கிறது.ஓய்வுநாளைப் போல வானவில்லும் உடன்படிக்கையின் ஓர் அடையாளமாகும். ஆதி 9:13, 14, 16; ஒப்பிடவும் யாத் 31:12-17. மேலும், ஓய்வுநாளைப் போல வானவில்லும் உலகளாவிய நோக்கமுடையது; எல்லாருக்கும் பொருந்தக்கூடியது. சிருஷ்டிப்பின் அடையாளமான ஓய்வுநாள் எங்குமுள்ள எல்லாருக்கும் உரியதுபோல, இனி உலகளாவிய வெள்ளம் வரப்போவதில்லை என்கிற வாக்குறுதியும் எங்குமுள்ள எல்லாருக்கும் உரியதாகும்.

`அடுத்தமுறை நீங்கள் வானவில்லைப் பார்க்கும்போது, தேவன் நமக்கு வாக்குரைத்துள்ள அனைத்தையும் சிந்தியுங்கள். அந்த வாக்குறுதிகளை நாம் ஏன் நம்பலாம்? அவை நிச்சயம் நிறைவேறும் என்பதை வானவில் எவ்வாறு காட்டு கிறது?`