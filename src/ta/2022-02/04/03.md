---
title:  ஜலப்பிரளயம்
date:   18/04/2022
---

நோவா பேழையை ‘உண்டுபண்ணினான்’; இதற்கான எபிரெயச்சொல் ஆஸாஹ் என்று பார்த்தோம்; ஆதியாகமச் சிருஷ்டிப்பு சம்பவத்திலும் இது முக்கிய வார்த்தையாக வருகிறது. ஆதி 1:7, 16, 25, 26, 31; ஆதி 2:2. நோவா தேவனுக்குக் கீழ்ப்படிந்து செய்தவை, சிருஷ்டிப்பில் தேவன் செய்தவற்றிற்கு ஒத்திருந்தன. எனவே ஜலப்பிரளயத்தில் தேவன் அந்த மக்களைத் தண்டிப்பதற்காகமட்டும் செயல்படாமல், நம்மை இரட்சிக்கவும் செயல்பட்டதைப் பார்க்கமுடிகிறது.

`ஜலப்பிரளயம்குறித்த சம்பவம் எவ்வாறு சிருஷ்டிப்பு சம்பவத்தை ஞாபகப்படுத்து கிறது? ஆதி 7. இரண்டு சம்பவங்களுக்கும் இடையேயுள்ள ஒற்றுமைகளிலிருந்து என்ன பாடங்களைக் கற்றுக்கொள்ளலாம்?`

ஜலப்பிரளயச் சம்பவத்தை கவனமாக வாசித்தால், சிருஷ்டிப்புச் சம்பவத்தில் வருகிற பல வார்த்தைகளும் சொற்றொடர்களும் இதிலும் வருவது தெரியும்.

- ஏழு.ஆதி 7:2, 3, 4, 10; ஒப்பிடவும் ஆதி 2:1-3.
- ஆணும் பெண்ணும். ஆதி 7:2, 3, 9, 16; ஒப்பிடவும் ஆதி 1:27.
- ஜாதிஜாதியான. ஆதி 7:14; ஒப்பிடவும் ஆதி 1:11, 12, 21, 24, 25.
- மிருகங்கள், பறவைகள், ஊரும் பிராணிகள். ஆதி 7:8, 14, 21, 23; ஒப்பிடவும் ஆதி 1:24, 25.
- ஜீவசுவாசம். ஆதி 7:15, 22; ஒப்பிடவும் ஆதி 2:7.

ஜலப்பிரளயச் சம்பவமானது ஓரளவுக்கு சிருஷ்டிப்புச் சம்பவம்போல இருக்கிறது. சிருஷ்டிக்கிற அதே தேவன்தாம் அழிக்கிறவராகவும் இருப்பதை அந்த ஒற்றுமைகள் சுட்டிக்காட்டுகின்றன. உபா 32:39. ஆனால் இந்த ஒற்றுமைகள் நம்பிக்கையின் செய்தியையும் அறிவிக்கின்றன; அதாவது ஜலத்திலிருந்து புதியதொரு சிருஷ்டிப்பைக் கொண்டுவரவே ஜலப்பிரளயத்தை வரச்செய்தார்; அதனால் புதிய வாழ்வு கிடைக்கவிருந்தது.

தண்ணீர் எங்கிருந்தெல்லாம் வந்தது என்பது ஆதி 1 இன் சிருஷ்டிப்பு சம்பவம் தலைகீழாக நிகழ்வதைக் காட்டுகிறது. ஆதி 1இல், ஆகாயவிரிவுக்குக் கீழே இருக்கிற ஜலத்தையும் மேலே இருக்கிற ஜலத்தையும் பிரித்தார். ஆதி 1:7. ஆனால் ஜலப்பிரளயம் இரண்டு ஜலத்தையும் அவற்றின் எல்லைகளைத் தாண்டி, மீண்டும் இணையச் செய்தது. ஆதி 7:11.

இது முரணான ஒரு செய்தியை முன்வைக்கிறது. அதாவது, புதிதாக ஒன்றைச் சிருஷ்டிப்பதற்கு ஏற்கனவே இருந்த ஒன்றை தேவன் அழிக்கவேண்டியதாயிற்று. புதிய பூமியைச் சிருஷ்டிப்பதற்கு பழையதை அழிக்கவேண்டியதாயிற்று. ஜலப்பிரளய நிகழ்வானது, முடிவுகாலத்தில் உலகம் இரட்சிக்கப்படுகிற நிகழ்வுக்கு முன்னடையாளமாக இருக்கிறது. ‘நான் புதிய வானத்தையும் புதிய பூமியையும் கண்டேன்; முந்தின வானமும் முந்தின பூமியும் ஒழிந்துபோயின; சமுத்திரமும் இல்லாமற்போயிற்று’. வெளி 21:1; ஒப்பிடவும் ஏசா 65:17.

`நாம் புதிதாகச் சிருஷ்டிக்கப்படும்படி நமக்குள்ளாக எது அழிக்கப்பட வேண்டியுள்ளது? ரோமர் 6:1-6.`