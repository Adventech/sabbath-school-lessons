---
title:  தேவனோடு போராடுதல்
date:   29/05/2022
---

லாபானிடமிருந்து விடைபெற்றபிறகு, யாக்கோபு தேவனை மீண்டும் சந்திக்கிறான். தன் சகோதரனாகிய ஏசா ‘நானூறு பேரோடே’ வருவதாக யாக்கோபு கேள்விப்பட்டதும், தேவனிடம் ஊக்கமாக ஜெபித்தான். ஆதி 32:6. ‘அடியேனுக்கு தேவரீர் காண்பித்த எல்லாத் தயவுக்கும் எல்லாச் சத்தியத்துக்கும் நான் எவ்வளவேனும் பாத்திரன் அல்ல’ என்று தன் நிலையை ஒத்துக்கொள்கிறான். ஆதி 32:10. யாக்கோபிடம் கிருபைகுறித்த தெளிவான புரிதல் இருந்தது. அதற்கு ஆண்டவர் சொன்ன பதில் என்ன?

`இந்த அற்புதச் சம்பவத்தின் ஆவிக்குரிய முக்கியத்துவம் என்ன? ஆதி 32:22-31; ஓசியா 12:3,4.`

தன் குடும்பத்தைக் காப்பாற்ற தன்னால் முடிந்த அனைத்தையும் யாக்கோபு செய்தான். ஆனாலும் பயம் நீங்கவில்லை. அதற்குகாரணம் இல்லாமல் இல்லை. அன்று பாளயத்தில் தங்கினான். அப்போது ஒரு ‘புருஷன்’ அவனோடே போராட ஆரம்பித்தார். ஆதி 32:24. இந்த வார்த்தை தேவனுடைய பிரசன்னத்தைச் சுட்டிக்காட்டும் அர்த்தமிக்க வார்த்தை. ஏசா 53:3. பரலோக ஆசாரியனாகிய மிகாவேலைச் சுட்டிக்காட்ட தானியேல் இந்த வார்த்தையைப் பயன்படுத்தினான். தானி 10:5.மேலும், யோசுவா இந்த வார்த்தையை ‘கர்த்தருடைய சேனையின் அதிபதியைச்’ சுட்டிக்காட்டப் பயன்படுத்தினான். யாவேயாகிய கர்த்தர்தாமே அந்தச் சேனாபதி. யோசுவா 5:13-15.

யாக்கோபு போராடினாலும்கூட, தான் தேவனோடு போராடுவதை அவன் புரிந்திருக்க வேண்டும். அதனால்தான்,’ நீர் என்னை ஆசீர்வதித்தாலொழிய உம்மைப் போகவிடேன்’ என்று சொன்னான். ஆதி 32:26. தேவனை விடாமல்பற்றிக் கொண்டதும், அவரைவிட மறுத்ததும், அவன் பாவமன்னிப்பைப் பெற வாஞ்சையாக இருந்ததையும், தேவனோடு ஒப்புரவாக விரும்பியதையும் காட்டுகிறது.

‘ஏமாற்றி சேஷ்டபுத்திர பாகத்தைப் பெற்றதில் யாக்கோபு செய்த பாவம் என்னவென்பதை அவனுக்கு தெளிவாகச் சுட்டிக்காட்டினார். அவன் தேவனுடைய வாக்குறுதிகளை நம்பவில்லை; தேவன் தமக்கேற்ற நேரத்திலும் வழியிலும் நிறைவேற்றியிருக்கவேண்டியதை தன் சொந்த முயற்சிகளால் நிறை வேற்ற முயன்றான்.’ <sup>1</sup>

அவன் பெயர் மாற்றம் அவன் மன்னிப்புப் பெற்றதைக் காட்டியது. அவனுடைய பாவத்தைச் சுட்டிக்காட்டிய பழைய பெயருக்குப் பதிலாக, வெற்றியைச் சுட்டிக்காட்டும் பெயரை வழங்கினார். ‘உன் பேர் இனி யாக்கோபு என்னப்படாமல் இஸ்ரவேல் என்னப்படும்; தேவனோடும் மனிதரோடும் போராடி மேற்கொண்டாயே’ என்று தூதனானவர் சொன்னார். ஆதி 32:28.

`தேவனோடு போராடுவதில் உங்களுடைய அனுபவம் என்ன? அது எப்படிப்பட்ட அனுபவமாக இருந்தது? சில சமயங்களில் அது போன்ற அனுபவம் ஏன் நமக்குத் தேவையாக இருக்கிறது?`

---

<sup>1</sup> Ellen G. White, Patriarchs and Prophets, pp.197, 198.