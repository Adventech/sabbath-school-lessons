---
title:  பெருகியிருந்த சிலைவழிபாடு
date:   01/06/2022
---

`ஆதியாகமம் 34:30-35:15 இன் சம்பவத்தில் உள்ள பாடங்கள் என்ன?`

கானானியர்களோடு தன் சமாதானத்தைக் கெடுத்துவிட்டதாக யாக்கோபு தன் குமாரர்களைக் குற்றஞ்சாட்டி, அவர்களைக் கடிந்துகொண்டான். ஆதி 34:30. அதன்பிறகு அங்கிருந்து கிளம்பி, மீண்டும் பெத்தேலுக்குச் செல்லும்படி யும், அங்கு தம் உடன்படிக்கையைப் புதுப்பிக்க விரும்புவதாகவும் தேவன் சொன்னார். பெத்தேலுக்குச் சென்றதும், ஒரு பலிபீடத்தைக் கட்டும்படியும் தேவன் கூறினார்.

தேவன் கட்டளையிட்டதும் யாக்கோபு உடனடியாக தன் மக்களிடம் கானானியக் கடவுள்களை தங்கள் நடுவிலிருந்து விலக்கச் சொன்னான். ஏனென்றால் கானானியரிடம் கொள்ளையிட்ட சுரூபங்களையும், ராகேல் தன் வீட்டிலிருந்து திருடி வந்த சுரூபங்களையும் தங்களிடம் வைத்திருந்தார்கள். ஆதி 31:19,32. தேவனோடு உடன்படிக்கை பண்ணுவதற்கு இதைச் செய்வது அவசியமாக இருந்தது.

தேவன்மேல் யாக்கோபு பற்றுதலாக இருந்தபோதிலும், மற்றவர்கள் அந்தச் சுரூபங்களை தங்களோடு வைத்து, வழிபட்டு வந்திருக்க வாய்ப்புள்ளது. சீகேமிலிருந்து வெளியேறுவதால் மட்டும் கானானிய செல்வாக்கை யாக்கோபு முற்றிலும் விலக்க முடியாது. பாளயத்திலும் மக்களின் மனதிலும் இடம்பிடித்திருந்த சுரூபங்களை யாக்கோபு அப்புறப்படுத்த வேண்டியிருந்தது.

ஓர் இடத்திலிருந்து இன்னோர் இடத்திற்கு, அல்லது ஒரு சபையிலிருந்து இன்னொரு சபைக்கு மாறுவதால் மட்டும் மனமாற்றம் நிகழ்ந்துவிடாது. மாறாக, நாம் எந்த இடத்தில் வாழ்ந்தாலும் நம் இருதயங்களிலிருந்து விக்கிரகங்களை அகற்றுவதற்கு தேவகிருபையால் முயல வேண்டும். ஏனென்றால், எந்த விஷயத்தையும் விக்கிரகமாக்கி விட வாய்ப்புள்ளது.

யாக்கோபு தேவனுக்குக் கீழ்ப்படிந்து, தேவகட்டளைப்படி நடந்தபோது, தேவன் தலையிடுகிறார்; அவர்களைச் சுற்றிலுமிருந்த மக்கள் மத்தியில் ‘தேவனாலே பயங்கரம் உண்டானதினால்’ அவர்கள் யாக்கோபைத் தாக்குவதற்குத் துணியவில்லை. ஆதி 35:5. யாக்கோபும் ‘அவனோடேகூட இருந்த எல்லா ஜனங்களும்’ தேவனைத் தொழுதுகொள்ள ஆயத்தமானார்கள். ஆதி 35:6. குடும்பத்தில் மீண்டும் ஒற்றுமை உண்டானது. அந்த இடத்திற்கு யாக்கோபு ஏல்பெத்தேல் என்று பெயரிட்டான். ஏணிகுறித்த தரிசனத்தை அவன் நினைவுகூர்ந்திருக்கலாம். அந்த ஏணியானது வானம் - பூமிக்கு இடையேயான தொடர்புக்கு அடையாளம்; சிலகாலம் முறிந்திருந்த அந்தத் தொடர்பு இப்போது மீண்டும் சரியானது.

இந்தமுறை அந்த இடம் அல்ல, அங்கு தேவன் தரிசனமானதுதான் முக்கியமானது. தேவன் பிரசன்னமாகி யாக்கோபிடம் அவன் பெயர் ‘இஸ்ரவேல்’ என்று ஞாபகப்படுத்துகிறார். ஆதி 35:10. மேலும், இரண்டு ஆசீர்வாதங்களைக் கொடுக்கிறார். பல ஜாதிகளுக்கு தகப்பன் ஆவான் என்பதும், அவன் சந்ததியில் மேசியா பிறப்பார் என்பதும் முதல் ஆசீர்வாதம். ஆதி 35:11. வாக்குத்தத்தத் தேசத்தைச் சுதந்தரிப்பான் என்பது இரண்டாவது ஆசீர்வாதம். ஆதி 35:12.

`நயவஞ்சகமான என்னென்ன வழிகளில் விக்கிரகாராதனை நம் இருதயங்களில் நுழைய வாய்ப்பிருக்கிறது? அவ்வாறு நுழையவிடாமல் அதைத் தடுப்பதற்கு என்ன செய்யலாம்?`