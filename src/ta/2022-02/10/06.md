---
title:  ராகேலின் மரணம்
date:   02/06/2022
---

`சிக்கல்நிறைந்த தன் குடும்பத்தில் யாக்கோபு சந்தித்த வேறுசில வேதனையான அனுபவங்கள் என்ன? ஆதி 35:15-29.`

யாக்கோபு பெத்தேலைவிட்டுக் கிளம்பினபிறகு, வாக்குத்தத்த தேசத்தைச் சென்று சேருவதற்குள் மூன்று குறிப்பிட்ட சம்பவங்கள் நிகழ்ந்தன.

- யாக்கோபுக்கு கடைசி மகனாகிய பென்யமீன் பிறந்தான். 
- ராகேல் மரித்தாள்.
- யாக்கோபின் மறுமனையாட்டியுடன் ரூபன் தவறுசெய்தான்.

அந்த வாலிபன் ஏன் அவ்வளவு பெரியதீங்கைச் செய்தானென வேதாகமம் சொல்லவில்லை. யாக்கோபின் கடைசி மகனுடைய பிறப்பின்போது பெத்லகேம்பற்றி ஆதி 35:19 சொல்கிறது. அது வாக்குத்தத்தத் தேசத்திற்கு உட்பட்ட பகுதி. எனவே இஸ்ரவேலின் எதிர்காலம்குறித்த தேவ வாக்குறுதியின் முதல் நிறைவேறுதலாக அந்தப் பிறப்பு இருந்தது. ஆபிரகாமுக்கு தேவன் நிச்சயம ளித்ததுபோல, ராகேலுக்கு அவளுடைய தாதி, ‘பயப்படாதே’ என்று நிச்சயம ளித்தாள்.ஆதி 35:17; ஒப்பிடவும். ஆதி 15:1.

மரணத்தருவாயில் இருந்த ராகேல் தன் மகனுக்கு பென் - ஆனி என்று பெயரிட்டாள்; அதற்கு ‘என் துக்கத்தின் குமாரன்’ என்று பொருள். அதை யாக்கோபு ‘பென்யமீன்’ என்று மாற்றினான். அதற்கு ‘வலது கரத்தின் குமாரன்’ என்று அர்த்தம். வாக்குத்தத்த தேசம் தென்புறத்தில் இருந்ததாலும், அங்குக் குடியேறினபிறகு தேவன் தம் மக்களுக்குச் செய்வதாகச் சொன்னதை எல்லாம் செய்வார் என்று நம்பியதாலும் அவ்வாறு பெயரிட்டிருக்கலாம்.

அந்தச் சமயத்தில்தான், தன் தப்பனின் மறுமனையாட்டியும், ராகேலின் பணி விடைக்காரியுமான பில்காளுடன் ரூபன் பாலுறவு கொண்டான். ஆதி 35:25; 30:3. அந்த மோசத்தை அவன் ஏன் செய்தானெனத் தெரியவில்லை; மனிதத்தன்மை அவ்வளவுக்கு சீர்கேடுள்ளது என்பது தவிர வேறு காரணம் சொல்வதற்கில்லை.

அந்த கொடூரமான அத்துமீறல்பற்றி யாக்கோபு கேள்விப்பட்டும், ஒன்றும் செய்யவில்லை. ஆதி 35:22. தன்னைச் சுற்றிலும் நிகழ்ந்த பாவத்திற்கும் தீமைக்கும் தேவனே பதில்செய்வார் என்று நம்புகிற நிலைக்கு யாக்கோபு வந்திருக்கலாம்.

இஸ்ரவேலின் மூதாதையர்களான யாக்கோபின் 12 குமாரர்கள்மூலம் தேவன் கற்றுக்கொடுக்கிற விசுவாசப் பாடம் இதுதான். ஆதி 35:22-26. அதாவது அவர்கள் மிகவும் நல்லவர்களாக, அன்புள்ளவர்களாக இருக்கவில்லை. ஆனாலும் எல்லாப் பிரச்சனைகளுக்கும், குறைபாடுகளுக்கும், பில்காளுடன் ரூபன் செய்த பாவம் போன்ற கொடிய தீமைக்கும்மத்தியிலும், தேவன் சிக்கல்கள் நிறைந்த அந்தக் குடும்பத்தின்மூலம் தம் திட்டத்தை நிறைவேற்ற இருந்தார்.

`மனிதர்களுடைய தவறுகளுக்குமத்தியிலும் தேவனுடைய இறுதி நோக்கம் நிறைவேறும். மக்கள் ஒத்துழைத்திருந்தால், கீழ்ப்படிந்திருந்தால் என்னவாகியிருக்குமென நினைத்துப் பாருங்கள். யாருக்கும் வேதனையும் மனஅழுத்தமும் தாமதமும் நேரிடாமல் எவ்வளவு எளிதாக தேவன் தம் சித்தத்தை நிறைவேற்றியிருக்க முடியும்?`