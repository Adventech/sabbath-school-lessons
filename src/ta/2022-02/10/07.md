---
title:  மேலும் படிக்க
date:   03/06/2022
---

‘யாக்கோபு அன்று இரவில் அனுபவித்த போராட்டமும் வியாகுலமும் கிறிஸ்துவின் இரண்டாம் வருகைக்குமுன்னர் தேவ மக்கள் கடந்துசெல்லவேண்டிய பாடுகளைக் காட்டுகிறது. தீயவல்லமைகளுடனான இறுதிப்போராட்டத்தில் தேவமக்களுக்கு இத்தகைய அனுபவமே காத்திருக்கிறது. அவர்கள் விசுவாசத்தையும், விடாமுயற்சியையும், அவர்களை விடுவிப்பதற்கான தம் வல்லமையில் அவர்களுக்குள்ள நம்பிக்கையையும் தேவன் சோதிப்பார். இனி என்ன செய்தாலும் பயனில்லை என்றும், மன்னிப்பைப் பெறமுடியாத அளவுக்கு அவர்களுடைய பாவங்கள் பெரியது என்றும் எண்ணத்தைக் கொடுத்து அவர்களைத் திகிலடையச் செய்ய சாத்தான் பெரிதும் முயலுவான். அவர்கள் தங்கள் குறைகளை அதிகமாக உணருவார்கள்; அவர்கள் தங்கள் வாழ்க்கையை மீள்பார்வையிடும்போது, அவர்கள் நம்பிக்கை மங்கிப் போகும். ஆனால், தேவகிருபையின் மகத்துவத்தை உணர்ந்து, உதவியற்ற நிலையில், மெய் மனதுடன் மனந்திரும்புகிற பாவிகளுக்கு கிறிஸ்து மூலம் கிடைக்கிற வாக்குறுதிகளைக் கேட்டு கெஞ்சுவார்கள். தங்கள் ஜெபங்களுக்கு உடனடியாகப் பதில் கிடைக்காவிட்டாலும், விசுவாசத்தை விடமாட்டார்கள்.தூதனானவரையாக்கோபு இறுகப் பற்றிக்கொண்டதுபோல, தேவனுடைய பெலத்தை இறுகப்பற்றிக்கொள்வார்கள்; ‘நீர் என்னை ஆசீர்வதித்தாலொழிய உம்மைப் போகவிடேன்’ என்று சொல்லுவார்கள்.’

‘பாவத்திற்குள் நயவஞ்சகமாக இழுக்கப்பட்டாலும், மெய்யான மனந்திரும்புதலுடன் தம்மிடம் திரும்புகிறவர்களை தேவன் புறம்பே தள்ளமாட்டார் என்பதை யாக்கோபின் வரலாறு உறுதியாகக் காட்டுகிறது. யாக்கோபு தன் சொந்தப் பெலத்தால் போராடி பெறமுடியாததை, தன்னையே அர்ப்பணித்து, முழுவிசுவாசத்தை வெளிப்படுத்திப் பெற்றான். அவன் மிகவும் வாஞ்சித்த ஆசீர்வாதமானது தேவவல்லமையாலும் கிருபையாலும்மட்டுமே கிடைக்கும் என்பதை தேவன் தம் தாசனுக்குக் கற்றுக்கொடுத்தார். கடைசி நாட்களில் வாழ்கிறவர்களின் நிலையும் இதுதான். அவர்களை ஆபத்துகள் சூழும்போது, ஆத்துமாவை மனமடிவு பற்றிப் படிக்கும்போது, பாவநிவாரணத்தின் புண்ணியங்களைமட்டுமே அவர்கள் சார்ந்திருக்க வேண்டும். நம் பெலத்தால் நாம் ஒன்றுமே செய்ய முடியாது’.

**கலந்துரையாடக் கேள்விகள்**

`1.	தேவகிருபை வெளிப்பட யாக்கோபின் பெலவீனம் எவ்வாறு நல்ல தருணத்தைக் கொடுத்தது? ‘நான் பலவீனமாயிருக்கும்போதே பலமுள்ளவனாயிருக்கிறேன்’ எனும் பவுலின் வார்த்தைகள் எவ்வாறு யாக்கோபின் வாழ்க்கையில் வெளிப்பட்டது? கொரி 12:10.`

`2.	வேதாகம் கதாபாத்திரங்கள் அநேகரைப் பற்றி மோசமான தகவல்களை வேதாகமம் வெளிப்படுத்துவது ஏன்? அதன்மூலம் வேதாகமம் வலியுறுத்த விரும்புவது என்ன? அதிலிருந்து நாம் என்ன பாடம் கற்றுக்கொள்ளலாம்?`

`3.	விக்கிரகாராதனைபற்றித் தியானியுங்கள். நம் கலாச்சாரத்திலும், நம் நாகரிகத்திலும் நமக்கு விக்கிரகங்களாக இருப்பவை என்ன? ஆண்டவரைத்தவிர வேறு யாரையும், வேறு எதையும் நாம் தொழுதுகொள்ளாமல் இருப்பதற்கு என்ன செய்யலாம்?`