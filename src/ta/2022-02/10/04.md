---
title:  தீனாள்மேல் பலாத்காரம்
date:   31/05/2022
---

யாக்கோபு தன் சகோதரனுடன் ஒப்புரவாகியதால், கானான் தேசத்தில் சமாதானமாகக் குடியேற விரும்பினான். ‘சாலேம்’ எனும் பட்டணத்திற்கு அருகே தங்கினான். ஆதி 33:18. அது ஷலோம் எனும் வார்த்தையிலிருந்து வந்தது. சாலேம் என்றால் ‘பாதுகாப்பு’; ஷலோம் என்றால் ‘சமாதானம்’. யாக்கோபு முதன் முதலாக ஓர் இடத்தில் சமாதானமாகத் தங்கினான்.

அப்பகுதியின் குடிகளிடமிருந்து ஒரு சிறிய நிலத்தை வாங்கினான். ஆதி 33:19. அங்கு ஒரு பலிபீடத்தைக் கட்டினான். தேவனையே விசுவாசித்து, அவரையே சார்ந்திருந்ததை அது காட்டியது. பலிபீடத்தில் செலுத்தும் ஒவ்வொரு பலியும் ஓர் ஆராதனைச் செயலாக இருந்தது.

ஆனாலும் யாக்கோபாகிய இஸ்ரவேல் தனது வாழ்நாளில் முதன்முறையாக தேசத்தில் குடியேறுவதில் சிக்கல்களைச் சந்திக்கிறான். ஈசாக்கிற்கு கேராரில் அபிமலேக்கால் பிரச்சனை உண்டானதுபோல, யாக்கோபுக்கு கானானியர்கள் மூலம் சில சிக்கல்கள் எழும்பின. ஆதி 26:1-33.

`சமாதானமாகக் குடியேற விரும்பிய யாக்கோபின் திட்டம் எவ்வாறு தகர்ந்தது? ஆதி 34.`

இந்த மோசமான சம்பவத்தில் சம்பந்தப்பட்ட நபர்களையும் அவர்களது செயல்களையும் எப்படி புரிந்துகொள்வதென்றே தெரியவில்லை. உணர்ச்சித்தூண்டலில் இருந்த சீகேம் என்பவன் தீனாளிடம் அத்துமீறினான்; அதேசமயம் தீனாளை உண்மையாகவே நேசித்தான். அதனால் பிரச்சனையைத் தீர்க்க முயன்றான். விருத்தசேதனம் எனும் உடன்படிக்கைச் சடங்கைச் செய்யவும் ஆயத்தமாக இருந்தான்.

ஆனால் தேவனுக்கும் அவர் கற்பனைகளுக்கும் உண்மையாக இருப்பவர்கள் என்றும், கானானியருடன் திருமணசம்பந்தம் செய்வதில்லை என்றும் சொல்லிக்கொண்ட சிமியோனும் லேவியும் பொய் சொன்னார்கள்; வஞ்சித்தார்கள்; கொல்லவும் கொள்ளையிடவும் தயங்கவில்லை. லேவி 19:29; ஆதி 34:13; ஆதி 34:25-27. அவர்களது செயல் கண்டித்தக்கதுமட்டுமல்ல; அதனால் பல பிரச்சனைகளும் வரயிருந்தன. தவறுசெய்தவனைமட்டும் தண்டித்திருந்தால் கூட பரவாயில்லை.

ஆனால் யாக்கோபோ சமாதானம்பற்றி மட்டுமே யோசித்தான். தன் மகளை ஒருவன் பலாத்காரம் செய்த செய்தியை அறிந்தபிறகும் அவன் ஒன்றும் சொல்ல வில்லை. ஆதி 34:5. ஆனால் தன் குமாரர்கள் செய்ததை அறிந்தபோது, அதனால் உண்டாகப்போகிற விளைவுகளுக்காக அவர்களைக் கடிந்துகொண்டான்: ‘இந்தத் தேசத்தில் குடியிருக்கிற கானானியரிடத்திலும் பெரிசியரிடத்திலும் என் வாசனையை நீங்கள் கெடுத்ததினாலே என்னைக் கலங்கப்பண்ணினீர்கள்; நான் கொஞ்ச ஜனமுள்ளவன்; அவர்கள் எனக்கு விரோதமாய்க் கூட்டங்கூடி, நானும் என் குடும்பமும் அழியும்படி என்னை வெட்டிப்போடுவார்களே’. ஆதி 34:30.

`ஏமாற்றம், வஞ்சகம், இரக்கம், கிருபை ஆகியவற்றை இந்தச் சம்பவங்களில் மாறிமாறிப் பார்க்க முடிகிறது. இதிலிருந்து மனித தன்மைபற்றித் தெரிவது என்ன?`