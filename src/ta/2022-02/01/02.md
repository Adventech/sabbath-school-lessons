---
title:  சிருஷ்டிப்பின் தேவன்
date:   27/03/2022
---

`சிருஷ்டிப்பின் தேவனை மனிதர்கள் எவ்வாறு பார்க்க வேண்டும்? ஏன்? சங் 100:1-3.`

சிருஷ்டிப்பு சம்பவம் சொல்லும் முதல் செய்தி ‘தேவன்’. ஆதி 1. ‘ஆதியிலே தேவன்’ என்று முதல் வசனம் தொடங்குகிறது. ஆதி 1:1. மூலமொழியில் முதல் வசனத்தின் முதல் வரியில் ‘தேவன்’ எனும் வார்த்தை மத்தியில் வருகிறது. எபிரெய வழிபாடுகளில், அந்த வரியைச் சொல்லும்போது, தேவனுடைய மகத்துவத்தை உணர்த்தும் வகையில் ‘தேவன்’ எனும் வார்த்தையை அதிகம் வலியுறுத்துவார்கள். எனவே சிருஷ்டிப்பு சம்பவமானது, சிருஷ்டிப்பின் ஆதாரமான தேவனை வலியுறுத்தித் தொடங்குகிறது.

ஆதியாகமப் புத்தகம் துவக்கத்திலேயே தேவனை இரண்டு வகையில் அறி முகம் செய்கிறது. முதலாவது, சிருஷ்டிப்புச் சம்பவம் தேவனை மனிதர்களுக்கு எட்டாத தூரத்தில் இருப்பவராக, அனைத்தையும் கடந்த ஏலோஹிமாக அறிமுகம் செய்கிறது. ஆதி 1:1-2:4. ஏலோஹிம் என்றால் ராஜாதி ராஜா, ஒப்புயர்வற்றவர், வல்லவர், மகத்துவர், அனைத்தையும் கடந்தவர் என்று அர்த்தம்.

இரண்டாவது, சிருஷ்டிப்புச் சம்பவம் தேவனை நமக்கு மிகவும் நெருக்கமாக, அருகில் இருக்கிற யாவேயாக அறிமுகம் செய்கிறது. ஆதி 2:4-25. யாவே என்றால் மிகவும் நெருக்கமான உறவில் இருப்பவர் என்று அர்த்தம். எனவே சிருஷ்டிப்புச் சம்பவமானது தேவனை நாம் தொழுதுகொள்வதற்கான ஓர் அழைப்பாக உள்ளது. முதலாவது தேவனுடைய எல்லையில்லா மாட்சிமையையும் வல்லமையையும் உணர வேண்டும்; அதேநேரம், அவரைச் சார்ந்தே நாம் இருப்பதை உணர வேண்டும். ஏனென்றால் ‘நாம் அல்ல, அவரே நம்மை உண்டாக்கினார்’. சங் 100:3. அதனால்தாள் பல சங்கீதங்கள் தொழுகையை சிருஷ்டிப்புடன் இணைத்துச் சொல்கின்றன. சங் 95:1-6; 139:13, 14; ஒப்பிடவும் வெளி 14:7.

தேவன் மகத்துவர், வல்லமையுள்ளவர்: அதேசமயம் அவர் நம்மோடு நெருக்கமானவர், அன்புள்ளவர், உறவை விரும்புகிறவர் என்கிற இருதலை கருத்தானது, தேவனை நாம் தொழவேண்டிய விதத்தைப் புரிந்துகொள்ள உதவுகிறது. தேவன் மேல் பயபக்தியும் மரியாதையும் இருக்க வேண்டும்; அதேநேரம் தேவன் அருகில் இருக்கிறார், அவர் மன்னிக்கிறார், அன்புகாட்டுகிறார் என்கிற சந்தோஷமும் நிச்சயமும் வேண்டும். சங் 2:11. தேவனைப் பற்றிய இந்த இருவேறு அறிமுகங்கள் ஒரு விஷயத்தை உணர்த்த வேண்டும். அதாவது, தேவன் எட்டாத தூரத்தில் இருந்தாலும் அவரை நமக்கு அருகில், நெருக்கமாக நாம் உணரலாம் என்பதே. தேவன் எவ்வளவு பெரியவர் என்பதை உணர்ந்தால்தான, அவர் கிருபையின் மதிப்பு புரியும்: அவருடைய அன்பையும், அற்புத பிரசன்னத்தையும் எண்ணி, பயபக்தியோடு மகிழ முடியும்.

`பிரபஞ்சத்தைத் தாங்குமளவிற்கு எல்லையில்லாவல்லமை உடைய தேவன், நம்ஒவ்வொருவருக்கும் சமீபமாகவும் இருப்பது பற்றி யோசியுங்கள். இந்த அற்புத உண்மை ஏன் உண்மையிலேயே அற்புத மானது?`