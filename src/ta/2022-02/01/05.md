---
title:  மனுக்குலச் சிருஷ்டிப்பு
date:   30/03/2022
---

ஆதியாகமச் சிருஷ்டிப்புப் பதிவின்படி மனிதர்களை தேவன் கடைசியாகச் சிருஷ்டித்தார். பூமியின் சகல சிருஷ்டிப்பின் நிறைவாக மனிதனைச் சிருஷ்டித்தார்; மனிதன் வாழத்தான் பூமியையே சிருஷ்டித்தார்.

`ஆதி 1:26-29 இலும், ஆதி 2 :7 இலும் சிருஷ்டிப்புகுறித்த தகவல்கள் உள்ளன: இந்த இரண்டு வெவ்வேறு தகவல்களும் மனுக்குலத்தின் சிருஷ்டிப்போடு எவ்வாறு சம்பந்தப்படுகின்றன?`

தேவன் தம் சாயலில் மனிதனைச் சிருஷ்டித்தார் என்பது வேதாகமத்தில் தனித்துவமான ஒரு வாக்கியமாகும். மனிதர்களை மட்டுமே தேவன் தம் சாயலில் சிருஷ்டித்தார். ‘தேவன் பூமியிலுள்ள ஜாதிஜாதியான காட்டுமிருகங்களை உண்டாக்கினார்’ ஆதி 1:25, ஆனால் மனுஷனை, ‘தம்முடைய சாயலாக சிருஷ்டித்தார்’. ஆதி 1:27. இந்த உண்மையை பெரும்பாலும் மனிதர்களின் ஆவிக்குரிய இயல்போடு மட்டுமே சம்பந்தப்படுத்திப்பேசுகிறார்கள்; ‘தேவனுடைய சாயல்’ என்பது தேவனுக்குச் செய்கிற நிர்வாகப் பணியுடன் சம்பந்தப்பட்டதென்றும், தேவனோடும் ஒருவர் ஒருவரோடும் உள்ள உறவின் ஆவிக்குரிய அம்சத்தோடு சம்பந்தப்பட்ட தென்றும் கருதுகிறார்கள்.

இந்தப் புரிதல்களில் தவறில்லை என்றாலும், உடல் ரீதியான அம்சங்களும் சம்பந்தப்பட்டிருப்பது உண்மை. ‘சாயல்’, ‘சொரூபம்’ எனும் வார்த்தைகள் இந்த இரண்டு பரிமாணங்களையும் சுட்டிக்காட்டுகின்றன. ஆதி 1:26. ‘சாயல்’ என்பதற்கான எபிரெய வார்த்தை ட்ஸெலெம்; அது, உடலின் அமைப்பைச்சுட்டிக்காட்டுகிறது. ‘சொருபம்’ என்பதற்கான எபிரெய வார்த்தை டிமட்; தெய்வீக இயல்புள்ள ஒருவரிடம் காணப்படுகிற தனிப்பண்புகளைச் சுட்டிக்காட்டுகிறது.

எனவே ‘தேவனுடைய சாயல்’ என்பதற்கான எபிரெய வார்த்தைகள் உடல் அம்சங்களையும் ஆவிக்குரிய அம்சங்களையும் உள்ளடக்கியவையாகும். ஆண்களும் பெண்களும் உடல் ரீதியாகவும் ஆவிக்குரிய ரீதியாகவும் தேவனுடைய சாயலில் சிருஷ்டிக்கப்பட்டதை வேதாகமம் உறுதிப்படுத்துகிறது. ‘சிருஷ்டிகருடைய கரங்களிலிருந்து ஆதாம் வந்தபோது, உடலிலும் மனதிலும் ஆவிக்குரிய இயல்பிலும் தன் சிருஷ்டிகரின் சாயலைப் பெற்றிருந்தான்’.⁠—Education, p. 15.

தேவனுடைய சாயல் என்பதில் உடல் அம்சமும், ஆவிக்குரிய அம்சமும் அடங்கும் என்பதை சிருஷ்டிப்புகுறித்த இரண்டாம் பதிவு மீண்டும் வலியுறுத்துகிறது. அதாவது, ‘மனுஷன் ஜீவாத்துமாவானான்’. ஆதி 2:7. இதற்கான எபிரெய வார்த்தை நெஃபெஷ். இதில் தேவன் செய்த இரண்டு செயல்கள் சம்பந்தப்படுகின்றன. தேவள் ‘உருவாக்கினார்’; சுவாசத்தை ‘ஊதினார்’. சுவாசத்தை ஊதுதல் என்பது ஆவிக்குரிய பரிமாணத்தைக் குறிக்கிறது: அதுமட்டுமல்ல, ‘பூமியின் மண்ணினாலே உருவாக்கின’ பிறகு, மனிதன் சுவாசத்திறனைப் பெற்றதையும் சுட்டிக்காட்டுகிறது. ஜீவன் + சுவாசம் = ஜீவசுவாசம். ஜீவன் என்பது உடல் அம்சத்தையும், சுவாசம் என்பது ஆவிக்குரிய அம்சத்தையும் குறிக்கிறது.

`மூன்றாவது செயலாக, மனிதனின் உடலிலிருந்து மனுஷியைச் சிருஷ்டித்தார். ஆதி 2:21,22. மனுஷனுடைய அதே இயல்பை அவளும் பெற்றிருந்ததை அது சுட்டிக்காட்டுகிறது.`