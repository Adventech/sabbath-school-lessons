---
title:  ஓய்வுநாள்
date:   29/03/2022
---

`எழாம்நால் ஓய்வுநாள் எவ்வாறு சிருஷ்டிப்புடன் சம்பந்தப்படுகிறது? ஓய்வுநாளை நாம் ஆசரிப்பதில் எத்தகைய தாக்கத்தை இந்தத் தொடர்பு உண்டாக்க வேண்டும்? ஆதி 2:2,3; யாத் 20:8-11.`

தேவன் தம் சிருஷ்டிப்பின் கிரியைகளை ‘நிறைவேற்றினதால்’ ஓய்வுநாளை ஏற்படுத்தினார். எனவே ஏழாம் நாள் ஓய்வுநாளை ஆசரிக்கும்போது, தேவன் தம் கிரியைமுடித்து, அதை ‘மிகவும் நல்லது’ என்று கண்டதை நாம் விசுவாசிக்கிறோமென்று காட்டுகிறோம்; தேவன் தம் சிருஷ்டிப்பை மதித்து, அதன் அழகை மெச்சினதுபோல, நாமும் செய்வோமெனக் காட்டுகிறோம். 

தேவன் தம் வேலைகளை முடித்து ஓய்ந்திருந்ததுபோல, நாமும் ஓய்ந்திருக்கலாம். ஓய்வுநாளை ஆசரிப்பதால், நம் சரீரங்கள் உட்பட தேவன் சிருஷ்டித்த அனைத்தும் ‘மிகவும் நல்லது’ என்பதை ஒத்துக்கொள்கிறோம். சரீரம் மோசமானது என்று சில பண்டைய, நவீன கோட்பாடுகள் சொல்கின்றன; பழைய ஏற்பாடும் புதிய ஏற்பாடும் அப்படிச் சொல்லவே இல்லை. அது அஞ்ஞானக் கருத்து; வேதாகமக்கருத்தல்ல. மாறாக, ஓய்வுநாளை ஆசரிக்கும்போது, நம் சரீரம் உட்பட தேவன் சிருஷ்டித்த ஒவ்வொன்றிற்காகவும் நாம் நன்றியுள்ளவர்களாக இருப்பதைக் காட்டுகிறோம்; அப்போதுதான் சிருஷ்டிப்பை மகிழ்ச்சியாக அனுபவிக்க முடியும்; அதன்மேல் அக்கறை காட்ட முடியும்.

மனிதவரலாற்றின் படிப்படியான நிகழ்வின் முதல் ‘நிறுத்தத்தை’ ஓய்வுநாள் குறிக்கிறது; எனவே மனுக்குலத்தின் பாடுகளுக்கும், உலகத்தின் வேதனைகளுக்கும் ஒரு முடிவு இருப்பதற்கான நம்பிக்கையைக் கொடுக்கிறது. ‘கிரியையை நிறைவேற்றி’ என்கிற அதே சொற்றொடர்தான், ஆசரிப்புக்கூடாரத்தைக் கட்டி முடித்தபோதும், பிறகு சாலொமோன் தேவாலயத்தைக் கட்டி முடித்தபோதும் வருகிறது. யாத் 40:33; 1 இராஜா 7:40,51. இரண்டு இடங்களுமே நற்செய்தி, இரட்சிப்பு குறித்த படிப்பினைகளைப் போதித்த இடங்களாகும்.

விழுகைக்கு பிறகு, வாரத்தின் ஏழாம் நாளான ஓய்வுநாள் இரட்சிப்பின் அற்புதத்தைச் சுட்டிக்காட்டுகிறது; அந்த இரட்சிப்பு புதுச்சிருஷ்டிப்பினால் மட்டுமே சாத்தியமாகும். ஏசா 65:17; வெளி 21:1. இந்த உலகத்தின் உபத்திரவங்களுக்கும் சோதனைகளுக்கும் முடிவு இருப்பதை ஒவ்வொரு வாரத்தின் இறுதியிலும் சுட்டிக்காட்டுகிற ஓர் அடையாளம் ஓய்வுநாள்.

அதனால்தான் வியாதியஸ்தர்களைக் குணமாக்க மிகச்சரியான நாளாக ஓய்வுநாளை இயேசு தேர்ந்தெடுத்தார். லூக் 13:13-18. யூதத்தலைவர்கள் பல்வேறு பாரம் பரியங்களைப் பின்பற்றியிருக்கலாம்; ஆனால் இயேசு, ஓய்வுநாளில் குணமாக்கியதன்மூலம், சகல உபத்திரவங்களும் மரணங்களும் ஒருநாளில் ஒழிந்துபோ கும் என்பதை மக்களுக்குச் சுட்டிக்காட்டினார்; மீட்பின் திட்டத்தின் முடிவில் அது நடக்கும். ஒவ்வோர் ஓய்வுநாளும் மீட்பின் நம்பிக்கையைச் சுட்டிக்காட்டுகிறது.

`புதிய வானமும் புதிய பூமியும் சிருஷ்டிக்கப்படும்போது நிறைவேறப்போகிற, இப்போதே இயேசுவில் நாம் பெற்றிருக்கிற இரட்சிப்பையும் இளைப்பாறுதலையும் ஓய்வுநாளில் ஓய்ந்திருப்பதன்மூலம் எவ்வாறு அனுபவிக்கிறோம்?`