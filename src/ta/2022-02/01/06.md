---
title:  மனுக்குலத்தின் கடமை
date:   31/03/2022
---

முதல் மனிதனுக்கு தேவன்மூன்று பரிசுகளை கொடுத்தார்.

1) ஏதேன் தோட்டம். ஆதி 2:8.

2) உணவு. ஆதி 2:16.

3) ஸ்திரீ. ஆதி 2:22.

`தேவனுக்கும் சிருஷ்டிப்புக்கும் மனிதன் செய்யவேண்டிய கடமை என்ன? ஆகி 2:15-17. இவை எவ்வாறு சம்பந்தமுள்ளவை?`

மனிதனின் சுற்றுச் சூழல் சம்பந்தமானது; அதாவது அதை ‘அதைப் பண்படுத்தவும் காக்கவும்’ வேண்டும். ஆதி 2:15. பண்படுத்தல் என்பதற்கான எபிரெய வார்த்தை அவாட் ; அது வேலையைக் குறிக்கிறது. ஒரு பரிசைப் பெற்றால் மட்டும் போதாது. அதை பிரயோஜனமாகப் பயன்படுத்த வேண்டும். தாலந்துகள்குறித்த உவமையில் இயேசு அந்த உண்மையை வலியுறுத்தினார். மத் 25:14-30. ‘காத்தல்’ என்பதற்கான எபிரெய வார்த்தை ஷமார். பெற்றுக்கொண்ட ஒன்றை பத்திரமாகப் பாதுகாக்கிற கடமையை அது சுட்டிக்காட்டுகிறது.

இரண்டாவது கடமை உணவு சம்பந்தப்பட்டது. அதை தேவன்தாம் மனிதர்களுக்குக் கொடுத்தார். ஆதி 1:29. ஆதாமிடம் தேவன், ‘புசிக்கவே புசிக்கலாம்’ என்று சொன்னார். ஆதி 2:16. மரங்களையோ மரங்களின் விளைச்சலையோ மனிதர்கள் உண்டாக்கவில்லை. அவற்றை கிருபையின் ஈவாகக் கொடுத்தார்.

‘சகல விருட்சத்தின்’ கனியையும் புசித்து, அனுபவிக்கும்படி ஒரு கட்டளை கொடுக்கிறார். அந்தக் கிருபையின் ஈவில் ஒரு நிபந்தனை வைக்கிறார். ஒரு குறிப்பிட்ட மரத்தின் கனியைப் புசிக்கக் கூடாது. கட்டுப்பாடின்றி எதையும் அனுபவிப்பது மரணத்தில் முடியும். அந்த நியதியை ஏதேன் தோட்டத்திலேயே கொடுத்தார். அதே நியதி பலவிதங்களில் இன்றைக்கும் பொருந்தும்.

மூன்றாவது கடமை, தேவன் கொடுத்த மூன்றாம் பரிசு ஸ்திரி சம்பந்தப் பட்டது. ‘புருஷன் தன் தகப்பனையும் தன் தாயையும் விட்டு, தன் மனைவியோடே இசைந்திருப்பான்’. ஆதி 2:24. இது தனிச்சிறப்புமிக்க ஓர் அறிக்கை. திருமண உடன்படிக்கையில் மனிதனுக்குள்ள கடமையையும், ‘ஒரே மாம்சமாக’ இருப்பதின் நோக்கத்தையும் அடிகோடிட்டுக் காட்டுகிறது. ஒரே மாம்சமாக இருப்பதென்றால் ஒன்றிணைந்து விடுவதாகும். ஒப்பிடவும்: மத் 19:7-9.

ஸ்திரீ அல்ல, மனுஷன் தன் பெற்றோரைவிட்டுச் செல்லுமாறு சொல்கிறது  பொதுவாகப்பேசும்போது இருபாலரையும் ஆண்பாலில் பேசுவது வேதாகம வழக்கம். எனவே இந்தக் கட்டளை பெண்களுக்கும் பொருந்தும். எப்படியிருந்தாலும் திருமணம் தேவனுடைய ஒரு பரிசு: ஆனால் அந்தப் பரிசைப் பெற்றவர் அதைக் கட்டிக்காக்கிற பொறுப்பைப் பெறுகிறார். சம்பந்தப்பட்ட ஆணும் பெண்ணும் அந்தப் பொறுப்பை உண்மையோடு நிறைவேற்ற வேண்டும்.

`தேவன் உங்களுக்கு அருளியுள்ள அனைத்து ஈவுகளையும் எண்ணிப்பாருங்கள். நீங்கள் பெற்றுள்ள பரிசுகளில் உங்கள் கடமை என்ன?`