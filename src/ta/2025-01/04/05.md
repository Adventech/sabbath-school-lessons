---
title:  பொறாமையுள்ள (எரிச்சலுள்ள) தேவனா?
date:   22/01/2025
---

வேதாகமத்தின் தேவன் 'மனதுருக்கமுள்ள தேவன்'. எபிரெய மொழியில், தேவன் ஏல் ரஹும் என்று அழைக்கப்படுகிரார். உபா 4:31. 'ஏல்' என்றால் தேவன்; ரஹும் என்பது மனதுருக்கம் என்பதற்கான ரஹம் என்கிற அடிப்படைச் சொல்லின் இன்னொரு வடிவம். ஆனால் தேவன் இரக்கமுள்ள தேவனாக மட்டுமல்லாமல், எரிச்சலுள்ள தேவனாகவும் (ஏல் கானா) இருக்கிறார். 'உன் தேவனாகிய கர்த்தர் பட்சிக்கிற அக்கினி, அவர் எரிச்சலுள்ள தேவன் (ஏல் கானா)'. உபா 4:24; உபா 6:15, யோசுவா 24:19; நாகூம் 1:2.

`எரிச்சல் என்கிற அதே வார்த்தை கொரிந்தியரில் பொறாமை என்று வருகிறது. 'அன்புக்குப் பொறாமையில்லை'. 1கொரி 13:4. தேவன் எவ்வாறு எரிச்சலுள்ள தேவனாக இருக்கமுடியும்? வேதாகமச் சம்பவங்களில் தேவ மக்கள் அவருக்கு உண்மையற்றவர்களாக இருந்ததைக் காணமுடியும். சங் 78:58. தேவனுடைய 'எரிச்சல்'பற்றிப் புரிந்துகொள்ள இந்த வசனங்கள் எவ்வாறு உதவுகின்றன?`

தேவனுடைய 'எரிச்சலைப்' பெரும்பாலும் தவறாகப் புரிந்துகொள்கிறார்கள். ஒரு கணவனையோ மனைவியையோ எரிச்சலுள்ளவர் என்று சொன்னால், அதை நல்லவிதமாக யாரும் எடுத்துக்கொள்ள மாட்டார்கள். பல மொழிகளில் இந்த வார்த்தைக்கு எதிர்மறையான அர்த்தமே உள்ளது. ஆனாலும், வேதாகமத்தில் தேவனுடைய எரிச்சல் எதிர்மறை அர்த்தங்களோடு வரவில்லை. மனைவியோடு பிரத்தியேகமான உறவுவைத்துள்ள ஒரு கணவனுடைய நீதியான உணர்வாக அது வருகிறது.

அன்புக்கு எதிரான ஒருவகை எரிச்சலும் உள்ளது. 1கொரி 13:4. அதே சமயம் நல்ல, நீதியான ஒரு வகை 'எரிச்சலும்' (வைராக்கியம்) உள்ளது. 2கொரி 11:2. தேவனுடைய எரிச்சல்மட்டுமே நீதியான வகை எரிச்சலாக இருக்கமுடியும்; தேவன் தம் மக்கள்மீது வைத்துள்ள அன்பினால் வருகிற எரிச்சல் அது.

தேவன் தம் மக்கள்மீது வைத்துள்ள எரிச்சல் (கானா), அவர்கள்மீதுள்ள ஆழமான அன்பால் உருவாகிறது. தேவன் தம் மக்களோடு ஒரு பிரத்தியேக உறவை விரும்புகிறார்; அவர்மட்டுமே அவர்களுடைய தேவனாக இருக்க வேண்டும். ஆனால் தேவன் பரியாசத்திற்கு ஆளான ஒரு நேசராகத்தான் அடிக்கடி சித்திரிக்கப்படுகிறார்; அவர் காட்டின அன்பு அவருக்குத் திரும்பக் கிடைக்கவில்லை. ஓசியா 1-3; எரே 2:2; எரே 3:1-12. எனவே தேவனுடைய 'எரிச்சல்' அல்லது 'வைராக்கியம்' அர்த்தமற்றது அல்ல; மாறாக மக்களுடைய உண்மையற்ற தன்மையால், தீமையால் உண்டாகிறது. தேவனுடைய எரிச்சலில், (அல்லது 'வைராக்கியமான அன்பில்') மனிதர்களுடைய வைராக்கியத்தில் காணப்படுகிற மோசமான தன்மை காணப்படுவதில்லை. அதில் பொறாமை இருக்காது; மாறாக அவரது மக்களுடனான பிரத்தியேக உறவையும் அவர்களது நன்மைக்கான நீதியான வைராக்கியம் காணப்படும்.

`தேவன் நம்மீது காட்டுவதுபோன்ற நல்ல வகை 'வைராக்கியத்தை' நாம் காட்டுவதற்கு என்ன செய்யலாம்?`