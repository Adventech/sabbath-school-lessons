---
title:  மேலும் படிக்க
date:   24/01/2025
---

தங்கள் ஆத்துமா மிகுந்த குறைபாட்டில் இருப்பதையும், தங்களில் எந்த நன்மையும் இல்லாததையும் உணருகிறவர்கள் இயேசுவை நோக்கிப் பார்ப்பதன்மூலம் நீதியையும் பெலனையும் பெற்றுக்கொள்ளலாம். 'வருத்தப்பட்டுப் பாரஞ்சுமக்கிறவர்களே! நீங்கள் எல்லாரும் என்னிடத்தில் வாருங்கள்' என்று அழைக்கிறார். மத் 11:28. உங்களுடைய அற்பத்தனத்துக்குப் பதிலாக அவரது கிருபையையும் ஐசுவரியங்களையும் பெறுமாறு கட்டளையிடுகிறார். நாம் தேவனுடைய அன்புக்குப் பாத்திரவான்கள் அல்லர், மாறாக நம்முடைய நிச்சயமாகிய கிறிஸ்து பாத்திரராகவும் தம்மிடம் வருகிற அனைவரையும் இரட்சிக்க முற்றிலும் வல்லவராகவும் இருக்கிறார். உங்களுடைய கடந்தகால அனுபவம் எதுவாக இருந்தாலும், உங்களுடைய தற்போதைய சூழ்நிலைகள் எவ்வளவுதான் அதைரியமூட்டுவதாக இருந்தாலும், உங்கள் பெலவீனத்தோடும் ஆற்றாமையோடு விரக்தியோடும் நீங்கள் இருக்கிறவண்ணமாகவே இயேசுவிடம் வந்தால், மனதுருக்கமுள்ள நம் இரட்சகர் நீங்கள் தூரத்தில் வரும்போதே உங்களைக் கண்டு, தம் அன்பின் கரங்களால் அணைத்து, நீதியின் வஸ்திரத்தை உங்களுக்கு உடுத்துவார். தம் சொந்தக் குணமாகிய வெண்ணங்கியை உங்களுக்குத் தரித்து, பிதாவிடம் நிறுத்துகிறார். அவர் நமக்காக பிதாவிடம் வழக்காடி இவ்வாறு சொல்கிறார்: 'நான் பாவியின் பதிலாளானேன். வழிதவறிய இந்தப் பிள்ளையைப் பாராமல், என்னைப் பாரும்'. சாத்தான் நம் ஆத்துமாக்களுக்கு எதிராகச் சத்தமாக வாதாடி, நம் பாவத்தைக் குறித்துக் குற்றப்படுத்தி, நாம் அவனுடைய இரையெனச் சொல்லும்போது, கிறிஸ்துவின் இரத்தம் மிகுந்த வல்லமையோடு வேண்டிக்கொள்கிறது.

**கலந்துரையாடக் கேள்விகள்**

`பிதாவுக்குமுன்பாக நாம் எவ்வாறு நிறுத்தப்படுகிறோம் என்று ஆவியின் ஏவுதல் சொல்லப்படுகிற வார்த்தைகளை வாசித்தோம்; இயேசுவுக்கு ஸ்தோத்திரம். 'அவர் தம் சொந்தக்குணமாகிய வெண்வஸ்திரத்தை நமக்குத் தரித்து, பிதாவிடம் நிறுத்துகிறார்'. நம் குற்றங்கள் குறைகளால் சில சமயங்களில் நாம் அதைரியமடைந்தாலும், தேவன் நம்மீது பொழிகிறதுபோன்ற அன்பை மற்றவர்கள்மீது காட்ட நாம் தவறினாலும், கிறிஸ்து தம் சொந்தக்குணமாகிய வெண்வஸ்திரத்தை நமக்குத் தரித்து, பிதாவிடம் நிறுத்துகிறார் என்கிற அற்புதச் செய்தியை நம்பி, நாம் அவரிடம் செல்லவேண்டும். ஏன்?`

`ஒரு குழந்தைக்குச் சொந்தங்கொண்டாடி சாலொமோனிடம் வந்த இரண்டு பெண்களில் உண்மையான தாய் எவ்வாறு உணர்ந்திருப்பாள்! அவளுடைய உணர்வுபற்றி 1இராஜா 3:26 சொல்வதையும் யோசியுங்கள். தம் மக்கள்மீது தேவன் இதேபோன்ற உணர்வைக் கொண்டிருப்பதாக ஓசியா 11:8 சொல்வதிலிருந்து என்ன புரிகிறது?`

`சுவிசேஷப் புத்தகங்கள் முழுவதிலும், மக்களுடைய தேவைகளைக் கண்டு இயேசு மனதுருகினதாகப் பார்க்கிறோம். அவர் என்ன செய்தார்? மக்களுடைய தேவைகளைச் சந்திக்கிற வகையில் செயல்பட்டார். ஆறுதல் தேவைப்படுவோருக்கு தனிப்பட்ட விதத்திலும், ஒரு வகுப்பாகவும் நீங்கள் எவ்வாறெல்லாம் உதவலாம்?`