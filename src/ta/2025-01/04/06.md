---
title:  மனதுருக்கமும் ஆர்வமுமுள்ளவர்
date:   23/01/2025
---

வேதாகமத்தின் தேவன் இரக்கமும் மனதுருக்கமும் உள்ளவர். இந்தத் தெய்வீக உணர்வுகள் இயேசு கிறிஸ்துவில் மகத்தான வகையில் வெளிப்பட்டன. தேவன் பரிவுமிக்கவர். ஏசா 63:9; எபி 4:15. தம் மக்களின் துக்கங்களைக் கண்டு மிகவும் பரிவுகொள்பவர். நியா10:16; லூக் 19:41. கேட்கவும் பதிலளிக்கவும் ஆறுதல்படுத்தவும் சித்தமாக இருப்பவர். ஏசா 49:10,15; மத் 9:36; மத் 14:14.

`மற்றவர்களோடான நம் உறவுகளில் தேவனுடைய மனதுருக்கத்தையும் ஆச்சரிய அன்பையும் எவ்வாறெல்லாம் வெளிப்படுத்த 1கொரி 13:4-8 நம்மை அழைக்கிறது?`

1கொரி 13:4-8 சொல்வதுபோன்ற அன்பை வெளிப்படுத்துகிற நபர்களுடன் இருப்பதற்கு நாம் ஆசைப்படுவோம். ஆனால் மற்றவர்களிடம் இதுபோல நடந்துகொள்கிற ஒரு நபராக மாற எவ்வளவு தூரம் முயலுகிறோம்? நம்மை நாமே நீடிய பொறுமையும் இரக்கமும் உள்ளவர்களாக மாற்றமுடியாது; பொறாமையும் பெருமையும் முரட்டுத்தனமும் சுயநாட்டமும் இல்லாதவர்களாக நம்மை நாம் மாற்றமுடியாது. 'சகலத்தையும் தாங்கும், சகலத்தையும் விசுவாசிக்கும், சகலத்தையும் நம்பும், சகலத்தையும் சகிக்கும்', 'ஒருக்காலும் ஒழியாமல்' இருக்கும் அன்பை நாம் உருவாக்கமுடியாது. 1கொரி 13:7,8. பரிசுத்த ஆவியின் கனியாக மட்டுமே இத்தகைய அன்பை நம் வாழ்வில் வெளிப்படுத்தமுடியும். விசுவாசத்தால் இயேசு கிறிஸ்துவோடு இருக்கிறவர்களின் உள்ளங்களில் தேவ அன்பை ஊற்றுவதற்காக தேவனுக்கு ஸ்தோத்திரம். ரோமர் 5:5.

தேவனுடைய கிருபையாலும் பரிசுத்த ஆவியானவருடைய வல்லமையாலும் நடைமுறைரீதியான என்னென்ன வழிகளில் தேவனுடைய நீதியான, பகுத்தறிவான, உணர்வுமிக்க அன்புக்கு நாம் இணங்கலாம்? எவ்வாறு அதைப் பிரதிபலிக்கலாம்? சரியான பிரதிவினை, அன்பான தேவனைத் தொழுதுகொள்வதே. இரண்டாவது, மற்றவர்கள்மீது மனதுருக்கமான, இரக்கமிக்க அன்பை வெளிப்படுத்தி தேவனுடைய அன்புக்கு பிரதிவினை காட்டவேண்டும். நாம் கிறிஸ்தவ விசுவாசத்தில் ஆறுதலை அடைந்தால்மட்டும் போதாது; மற்றவர்களை ஆறுதல் படுத்தவும் ஊக்கம் பெறவேண்டும். இறுதியாக, நாமே நம் இருதயங்களை மாற்றமுடியாது, தேவன்மட்டுமே மாற்றமுடியும் என்பதை உணரவேண்டும்.

எனவே, தேவனையும் மற்றவர்களையும் நாம் நேசிப்பதற்கு அவர் நமக்கு புதிய இருதயத்தைக் கொடுக்கும்படி கேட்போம். அத்தகைய தூய்மையான, சுத்திகரிக்கிற அன்பானது தன்மையை உயர்த்தும்; அசுத்தங்களை அகற்றும்.

'ஒருவரிடத்தில் ஒருவர் வைக்கும் அன்பிலும் மற்றெல்லா மனுஷரிடத்தில் வைக்கும் அன்பிலும் கர்த்தர் உங்களைப் பெருகவும் நிலைத்தோங்கவும் செய்து, இவ்விதமாய் நம்முடைய கர்த்தராகிய இயேசுகிறிஸ்து தமது பரிசுத்தவான்கள் அனைவரோடுங்கூட வரும்போது, நீங்கள் நம்முடைய பிதாவாகிய தேவனுக்கு முன்பாகப் பிழையற்ற பரிசுத்தமுள்ளவர்களாயிருக்கும்படி உங்கள் இருதயங்களை ஸ்திரப்படுத்துவாராக' என்பதே நம் ஜெபமாக இருக்கட்டும். 1தெச 3:12,13

`சுயத்திற்கும் நம் சுபாவ இருதயங்களின் சீர்கேட்டிற்கும் மரிப்பதே ஏன் இத்தகைய அன்பை வெளிப்படுத்துவதற்கான ஒரே வழி? இத்தகைய சுயமரிப்பைப் பெறுவதற்கு நாம் என்னென்ன தீர்மானங்களைச் செய்யலாம்?`