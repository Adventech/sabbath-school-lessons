---
title:  உள்ளுக்குள் பொங்குகிற அன்பு
date:   20/01/2025
---

தேவனுடைய மனதுருக்கத்தின் ஆழத்தை அளக்கவே முடியாது என்பதை ஓசியா புத்தகத்தில் காணலாம். ஓசியா தீர்க்கதரிசியிடம் தேவன், 'நீ போய், ஒரு சோர ஸ்திரீயையும் சோரப்பிள்ளைகளையும் உன்னிடமாகச் சேர்த்துக்கொள்; தேசம் கர்த்தரைவிட்டு விலகிச் சோரம்போயிற்று' என்று சொன்னார். ஓசியா 1:2. தேவன் தம் மக்களோடு வைத்திருந்த உறவை பிறகு ஓசியா 11 சித்திரிக்கிறது; அதில் ஒரு தகப்பன் தன் பிள்ளைமீது காட்டுகிற அன்பு உருவகமாகச் சொல்லப்படுகிறது.

`தேவன் தம் மக்களை நேசித்துப் பராமரிப்பதை விளங்கிக்கொள்ள, ஓசியா 11:1-9 சொல்கிற உருவகம் எவ்வாறு உதவுகிறது?`

தேவன் தம் மக்கள்மீது வைத்திருக்கிற அன்பு, ஒரு பெற்றோர் தங்கள் பிள்ளைமீது காட்டுகிற பாசத்தோடு ஒப்பிடப்படுகிறது. தேவன் தம் மக்கள்மீது வைத்துள்ள கனிவான அக்கறையைக் காட்டுவதற்கு ஒரு சிறு பிள்ளையை நடக்கப்பழக்குதல், அன்பான ஒரு குழந்தையை கரங்களுக்குள் அரவணைத்தல், குணப்படுத்துதல், தேவையான உதவிகளைச் செய்தல் போன்ற உருவகங்களை வேதாகமம் பயன்படுத்துகிறது. 'ஒரு மனிதன் தன் பிள்ளையைச் சுமந்துகொண்டு போவதுபோல,' தேவன் தம் மக்களைச் 'சுமந்துகொண்டு' வந்ததாக வேதாகமம் சொல்கிறது. உபா 1:31. 'அவர் தமது அன்பினிமித்தமும், தமது பரிதாபத்தினிமித்தமும் அவர்களை மீட்டு,' 'பூர்வநாட்களிலெல்லாம் அவர்களைத் தூக்கிச் சுமந்துவந்தார்'. ஏசாயா 63:9.

தேவன் தம் உண்மையில் மாறாமல் இருந்தார், அவரது மக்களோ, தொடர்ந்து உண்மையற்றிருந்தார்கள்; இறுதியில் தேவனை விலக்கினார்கள்; தங்கள்மீது நியாயத்தீர்ப்பைக் கொண்டுவந்தார்கள்; அவரை மிகவும் துக்கப்படுத்தினார்கள். தேவன் மனதுருக்கமுள்ளவர், ஆனால் நியாயத்தைத் தாண்டி செயல்படுவதில்லை. நியாயமும் அன்பும் சேர்ந்தே செல்வதை பின்பு ஒரு பாடத்தில் படிப் போம்.

வயிறு கலங்குமளவிற்கு ஏதாவது ஒன்றைக் குறித்து விரக்தியாக இருந்திருக்கிறீர்களா? தம் மக்களைக்குறித்த தேவனுடைய உணர்வுகளைச் சுட்டிக்காட்டவும் அத்தகைய உருவகம் பயன்பட்டுள்ளது. இருதயம் குழம்புவது, பரிதாபம் பொங்குவதுபோன்ற வார்த்தைகள் உருவகமானவை; மனிதர்களுடைய தேவனுடைய ஆழமான உணர்வுகள் சம்பந்தமாகப் பயன்படுத்தப்பட்டுள்ளன.

பரிதாபம் பொங்குதல் என்கிற உருவகம், சாலொமோனுக்கு முன்பாக வந்து, ஒரு குழந்தையை இரண்டு பெண்கள் சொந்தம் பாராட்டின சம்பவத்தில் பயன்படுத்தப்படுகிறது. அந்தக் குழந்தையை இரண்டாகப் பிளக்கும்படி சாலொமோன் கட்டளையிட்டபோது (குழந்தைக்குத் தீங்குசெய்வது அவரது நோக்கமல்ல), உண்மைத் தாயின் உணர்வு எப்படியிருந்தது என்பதைச் சுட்டிக்காட்ட இந்த உருவகம் வருகிறது. 1இராஜா 3:26; ஒப்பிடவும் ஆதி 43:30.

`இந்தப் பாடம் சொல்கிற கருத்தை ஒரு பெற்றோர் எளிதில் புரிந்துகொள்ளமுடியும். பூமிக்குரியவேறு எந்த அன்பும் இதற்கு ஈடாகாது. தேவன் நம்மீது வைத்திருக்கிற அன்பின் எதார்த்தத்தைப் புரிந்துகொள்ள இது எவ்வாறு உதவுகிறது? இந்தப் புரிதலிலிருந்து என்ன ஆறுதலை நாம் பெற முடியும்? பெறவேண்டும்?`