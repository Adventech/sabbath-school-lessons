---
title:  தாயின் அன்பைவிட மேலான
date:   19/01/2025
---

மனித அனுபவத்தில் அன்புக்கு மிகப்பெரிய உதாரணம் பிள்ளைமீது பெற்றோர் காட்டுகிற அன்பு. தேவன் தம் மக்கள்மீது காட்டுகிற மனதுருக்கத்திற்கு பெற்றோர்-பிள்ளை உறவை வேதாகமம் உருவகமாகக் காட்டுகிறது; மனிதர் வெளிப்படுத்துகிற மனதுருக்கத்தைவிட தேவனுடைய மனதுருக்கம் மிகமிக அதிகமானதென வேதாகமம் வலியுறுத்துகிறது.

`தேவனுடைய மனதுருக்கத்தின் தன்மை, ஆழம்பற்றி சங்கீதம் 103:13; ஏசாயா 49:15; எரேமியா 31:20 எவ்வாறு சித்திரிக்கின்றன?`

தேவன் நம்மை தமக்குப் பிரியமான பிள்ளைகளாகப் பார்ப்பதாகவும், அன்புள்ள ஒரு அம்மாவும் அப்பாவும் தங்கள் பிள்ளைகளை நேசிப்பதுபோல நேசிப்பதாகவும் இந்த வசனங்கள் சித்திரிக்கின்றன. ஒரு தாய்கூட 'தன் பாலகனை' மறக்கலாம்; 'தன் கர்ப்பத்தின் பிள்ளைக்கு இரங்காமல்' இருக்கலாம்; ஆனால் தேவன் தம் பிள்ளைகளை மறப்பதே இல்லை; அவரது இரக்கங்களுக்கு முடிவில்லை. புலம்பல் 3:22.

இங்கும் இன்னும் பல வசனங்களிலும் ரஹம் என்கிற எபிரெய வார்த்தைதான் மனதுருக்கம் என்பதற்குப் பயன்படுத்தப்பட்டுள்ளது; தேவனுடைய அளவில்லாத மனதுருக்க அன்பைச் சுட்டிக்காட்டுகிறது; இந்த வார்த்தை கர்ப்பப்பை என்பதற்கான ரஹம் என்கிற எபிரெய வார்த்தையிலிருந்து வந்திருக்கவேண்டுமெனக் கருதப்படுகிறது. எனவே தேவனுடைய மனதுருக்கம் 'தன் கர்ப்பப்பையின் பிள்ளைமீதான தாயின் அன்பு' போன்றது. ஆனாலும் எந்த வகை மனித மனதுருக்கத்தையும்விட, ஏன் புதிதாய்ப் பிறந்த தன் பிள்ளைமீது தாய் காட்டுகிற அன்பைவிடவும் தேவனுடைய அன்பு மிகமிகப் பெரியது.

தம் உடன்படிக்கை மக்கள் தமக்கு எதிராக அடிக்கடி கலகம்செய்தபோதிலும், தேவன் அவர்களை தம் 'அருமையான குமாரனாக', 'பிரியமான பிள்ளையாகப்' பார்ப்பதாக எரே 31:20 சொல்கிறது. மேலும் தேவன், 'என் உள்ளம் அவனுக்காகக் கொதிக்கிறது; அவனுக்கு உருக்கமாய் இரங்குவேன்' என்று சொல்கிறார். இங்கு வருகிற இரக்கம் என்கிற வார்த்தைக்கு தேவனுடைய மனதுருக்கத்தைக் குறிக்கிற ரஹம் என்கிற எபிரெய வார்த்தை பயன்படுத்தப்பட்டுள்ளது. மேலும் 'என் உள்ளம் கொதிக்கிறது' என்பதை 'என் இருதயம் ஏங்குகிறது' என்றும் சொல்லலாம். இது தேவனுடைய சரீரத்திற்குள்ளான உணர்வின் வெளிப்பாடு; தேவன் தம் பிள்ளைகள்மீது எவ்வளவு ஆழமான மனதுருக்கம் வைத்திருக்கிறாரெனக் காட்டுகிறது. அவர்கள் உண்மையற்றவர்களாக இருந்தபோதிலும், அவர்கள்மீது தொடர்ந்து தம் அளவற்ற மனதுருக்கத்தையும் இரக்கத்தையும் ஊற்றுகிறார்; நியாயமான எதிர்பார்ப்புகளையும் தாண்டி அவ்வாறு செய்கிறார்.

`நம் அம்மாவோ அப்பாவோ நம்மீது காட்டுகிற அன்பைப் போன்று தேவனுடைய மனதுருக்கத்தைக் கருதுவது நம்மில் சிலருக்கு மிகுந்த ஆறுதலைக் கொடுக்கலாம். ஆனாலும் அன்பற்ற தாய்-தந்தை உடையவர்களுக்கு அவ்வாறு பார்ப்பது சிக்கலாக இருக்கலாம். வேறு என்னென்ன வழிகள் தேவனுடைய மனதுருக்கத்தை அவர்களுக்கு வெளிப்படுத்த முடியும்?`