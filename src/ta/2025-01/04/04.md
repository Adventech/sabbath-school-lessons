---
title:  இயேசுவின் மனதுருக்கம்
date:   21/01/2025
---

பழைய ஏற்பாட்டில் பயன்படுத்துகிற உருவகம்போன்றே புதிய ஏற்பாட்டிலும் வருகிறது. பிதாவைப்பற்றி பவுல், 'இரக்கங்களின் பிதாவும், சகலவிதமான ஆறுதலின் தேவனுமாயிருக்கிறவர்' என்று குறிப்பிடுகிறார். 2கொரி 1:3. மேலும் எபே 2:4இல் பவுல், தேவனை 'இரக்கத்தில் ஐசுவரியமுள்ளவர்', 'நம்மில் அன்புகூர்ந்த தம்முடைய மிகுந்த அன்பினாலே' மனிதர்களை மீட்கிறவர் என்று குறிப்பிடுகிறார்.

பிதாவின் மனதுருக்கத்தைச் சுட்டிக்காட்ட உள்ளுறுப்புகள் சம்பந்தப்பட்ட, உள்ளுக்குள் பொங்கும் உணர்வுகள் சம்பந்தப்பட்ட வார்த்தைகளை பல்வேறு உவமைகளில் பயன்படுத்துகிறார். மத் 18:27; லூக்கா 10:33; லூக்கா 15:20. தேவனுடைய மனதுருக்கத்தைச் சுட்டிக்காட்ட பழைய ஏற்பாட்டிலும் புதிய ஏற்பாட்டிலும் வருகிற அதே வார்த்தைதான், இக்கட்டில் இருந்தவர்கள்மீது இயேசு காட்டின மனதுருக்கத்தைச் சித்திரிப்பதற்கு, சுவிசேஷப் புத்தகங்களிலும் வருகிறது.

`மக்களுடைய வேதனைகளைக் கண்டு இயேசு மனதுருகினவிதம்பற்றிப் புரிந்துகொள்ள மத்தேயு 9:36; மத்தேயு 14:14; மாற்கு 1:41; மாற்கு 6:34; லூக்கா 7:13; மத்தேயு 23:37 ஆகிய வசனங்கள் எவ்வாறு உதவுகின்றன?`

இக்கட்டிலும், தேவையிலும் இருந்தவர்களைக் கண்டு கிறிஸ்து மனதுருகினதாக சுவிசேஷப்புத்தகங்கள் மீண்டும்மீண்டும் சொல்கின்றன. அவர் மனதுருகினது மட்டுமல்ல, மக்களுடைய தேவைகளையும் சந்தித்தார்.

தம் மக்களைக்குறித்து இயேசு புலம்பினதும் உண்டு. அந்நகரத்தைப் பார்த்தபோது இயேசு கண்ணீர் வந்தது; 'கோழி தன் குஞ்சுகளைத் தன் சிறகுகளின்கீழே கூட்டிச் சேர்த்துக்கொள்ளும்வண்ணமாக நான் எத்தனைதரமோ உன் பிள்ளைகளைக் கூட்டிச் சேர்த்துக்கொள்ள மனதாயிருந்தேன்; உங்களுக்கோ மனதில்லாமற்போயிற்று' மத் 23:37. இங்கே, பழைய ஏற்பாடு முழுவதிலும் தேவனைப்பற்றிச் சித்திரிக்கப்படுகிற அதே காட்சியைத்தான் இயேசுவின் புலம்பலிலும் காணமுடிகிறது. ஒரு பறவை தன் குஞ்சைப் பாதுகாப்பதை, தேவனுடைய அக்கறைக்கு உருவகமாகப் பயன்படுத்துவது மத்தியக்கிழக்கில் மட்டுமே காணப்படுகிற ஒரு வழக்கமென வேதாகம அறிஞர்கள் பலர் கருதுகிறார்கள். உபா 32:11இல், ஒரு பறவை தன் குஞ்சுமீது பறந்து, அதைப் பாதுகாப்பது போலச் சொல்லப்படுகிற காட்சிக்கு இது ஒத்திருக்கிறது.

`தேவன் நம்மீது காட்டிய மனதுருக்கதிற்கு இயேசுவைவிட மிகப்பெரிய உதாரணம் எதுவுமில்லை; அவர்அன்பின் உச்சக்கட்ட எடுத்துக்காட்டாக தம்மையே நமக்காகக் கொடுத்தார். கிறிஸ்துவானவர் தேவனுடைய பரிபூரண சாயல்மட்டுமல்ல. மனிதர்களுக்கான பூரண முன்மாதிரியாகவும் இருக்கிறார். நாம் எவ்வாறு மற்றவர்களுடைய தேவைகளை உணருகிறவர்களாக, கிறிஸ்துவைப் போன்று வாழலாம்? தேவ அன்பைப் பிரசங்கிக்கிறவர்களாகமட்டும் இராமல், அதைக் கண்கூடான வழிகளில் எப்படி வெளிப்படுத்தலாம்?`