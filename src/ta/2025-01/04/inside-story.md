---
title:  மிஷன் கதை
date:   24/01/2025
---

### குடிகாரனால் தாக்கப்பட்டார்

ஆண்ட்ரூ மெக்செஸ்னீ

அரசுப்பேருந்தில், 21 வயது ஊழியப்பெண் ஒருவரை குடிகாரன் ஒருவன் கட்டிப்பிடிக்கவும், முத்தமிடவும் முயன்றான். அவனைத் தடுக்க அவர் போராட, பேருந்திலிருந்த வயான பெண்மணி ஒருவர் பேருந்து ஓட்டுனரைப் பார்த்துப் பயங்கரமாகக் கத்தினார். பேருந்து நின்றது; பிறகு அந்த வயதானப் பெண்ணின் அறிவுரைப்படி, பேருந்து பயணிகள் அந்தக் குடிகாரனை கீழே இறக்கிவிட்டார்கள். அழுதுகொண்டிருந்த ஊழியப்பெண்ணிடம் வந்த அந்த முதியவர், அவரைத் தோளில் தட்டி, ஏதோ சொன்னார்; அது அந்த ஊழியருக்குப் புரியவில்லை.

மங்கோலியாவில் ஒவ்வொரு வாரமும் இதுபோன்ற அனுபவத்தைச் சந்தித்துவந்தார் யோவானே (பார்க்) கிம். அது 1990ம் வருடம்; கம்யூனிஸ்ட் ஆட்சிக்கு பிறகான, வறுமையான மங்கோலியாவில் முதல் செவந்த்-டே அட்வென்ட்டிஸ்ட் ஊழியப்பணியாளராகப் பணியாற்றி வந்தவர்களில் அவர் மட்டுமே பெண்.

இன்னொரு சமயத்தில், குடிகாரன் ஒருவன், யோவானே தங்கியிருந்த குடியிருப்பை தன் வீடென நினைத்துக் கொண்டான். அந்த வீட்டின் கதவை உடைத்துக்கொண்டு வந்து, அவரை உதைக்க ஆரம்பித்தான். யோவானே பக்கத்திலிருந்த துடைப்பத்தை எடுத்துக்கொண்டு, கத்தியவாறே அவனிடம் போராடினார். அவனை விரட்டமுடியவில்லை; உடனே அந்த துடைப்பத்தால் வீட்டின் மேல்தளத்தில் வேகமாக அடித்தார். அந்த அடுக்குமாடி குயிருப்பின் மேல்தளத்தில் திருமணமான அமெரிக்க தம்பதிகள் குடியிருந்தார்கள். அவர்கள் அந்தச் சத்தத்தைக் கேட்டு, இவளைக் காப்பாற்ற கீழே இறங்கி வந்தார்கள்.

கடைசி அனுபவம் என்னவென்றால், அவரும் உடன் ஊழியர் ஒருவரும் மங்கோலியாவின் தலைநகரான ஊலன்பட்டாரின் புறநகர்ப் பகுதி ஒன்றில் பேருந்து நிறுத்தம் ஒன்றில் காத்திருந்தார்கள். மங்கோலியாவில் குழந்தைக்கு முதல்முறை மொட்டைபோடுவதை பெரிதாகக் கொண்டாடுவார்கள். அந்த விழாவுக்குத்தான் ஒரு தாய் இவர்களை அழைத்திருந்தார். அங்கிருந்த அடுக்குத்தெருக்கள் ஒன்றில் அந்தப் பெண்ணின் வீடு இருந்ததால், அவர் வந்து தங்களை அழைத்துச் செல்வதற்காகக் காத்திருந்தார்கள்.

அங்கே நான்கு குடிகாரர்கள் அவர்களுக்கு அருகில் உட்கார்ந்து, யோவானேவைக் கட்டிப்பிடிக்கவும் முத்தமிடவும் முயன்றார்கள். யோவானேயும் உடன் ஊழியரும் அந்த இடத்தைவிட்டு நடந்துசென்றபோது, அந்த நால்வரும் பின்தொடர்ந்தார்கள். அந்தப் பேருந்து நிறுத்தத்தில் நின்றிருந்தவர்கள் உதவிக்கு வரவில்லை. அந்த நபர்கள் இந்தப் பெண்களை யாருமில்லாத ஒரு தெருவுக்குத் தள்ளிச்சென்றார்கள். யோவானே கத்தினார், மிதித்தார், போராடிப்பார்த்தார். ஆனால் அந்த நான்கு பேரை இவரால் சமாளிக்க முடியவில்லை. பிறகு அந்த மனிதர்கள் இந்தப் பெண்களை தரையில் தள்ளினார்கள்.

அவ்வளவுதான் என்று யோவானே நினைத்தார். திடீரென, அந்த நால்வரின் முகங்களும் வெளிறின. அவர்கள் எழுந்து ஓட ஆரம்பித்தார்கள். தங்களைக் காப்பாற்ற வந்தது யார் என்று யோவானே சுற்றுமுற்றும் பார்த்தார். அங்கே யாருமே இல்லை. அந்தச் சமயத்தில், அந்த நால்வரும் ஒரு தூதனைத்தான் கண்டிருக்க வேண்டும் என்பதை யோவானே புரிந்துகொண்டார்.