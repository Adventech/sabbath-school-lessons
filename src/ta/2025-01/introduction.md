### அன்பும் நியாயமுமுள்ள தேவன்

தேவன் அன்பாகவே இருக்கிறார் என்று 1யோவான் 4:8உம் 16உம் கூறுகின்றன. இந்த உண்மைக்கு ஒட்டுமொத்த வேதாகமமும் சாட்சியளிக்கிறது. கிறிஸ்தவ விசுவாசம் தேவனுடைய அன்பின் குணத்தை மையமாகவைத்தே உள்ளது. அன்புதான் தேவனுடைய விலாசம்; அதுவே நம் நம்பிக்கைகள் அனைத்திற்கும் மையம்; அதுவே நாம் செய்கிற ஒவ்வொன்றின் மையமாகவும் இருக்க வேண்டும். எனவே, அன்பை நாம் புரிந்துகொள்கிறவிதம் நம் ஒட்டுமொத்த விசுவாசத்திலும் செயலிலும் தாக்கத்தை உண்டாக்குகிறது. உதாரணமாக, தேவ அன்பை, தகுதி அல்லது சம்பாத்தியத்தால் பெற நினைத்தால், தாங்கள் பாவி, அபாத்திரர் என்கிற எண்ணமே மிஞ்சும். தங்களை தேவன் நேசிக்கமாட்டார் என்று நினைப்பார்கள்; மற்றவர்கள் தங்கள் அன்பைப்பெற, அவர்களுக்குத் தகுதி இருக்கவேண்டுமென நினைப்பார்கள்; அது, பேரழிவுக் காரணியாகிவிடலாம்.

தேவ அன்பை நாம் புரிந்துகொள்கிற விதம் வேறுவிதங்களிலும் நம் விசுவாசத்திலும் செயலிலும் கடும் விளைவுகளை உண்டாக்குகிறது. அன்பு என்றால் என்ன? அன்புக்கு விளக்கம் சொல்லுமாறு பத்துப்பேரிடம் கேட்டால், பத்துப் பேரும் வெவ்வேறு பதில்களைச் சொல்வார்கள். கிறிஸ்தவர்கள் மத்தியிலும்கூட, தேவ அன்புபற்றி வெவ்வேறு கட்டுக்கதைகளும் தவறான புரிதல்களும் உள்ளன.

உதாரணமாக, பின்வரும் கேள்விகளுக்கு கிறிஸ்தவர்கள் வெவ்வேறு பதில்களைச் சொல்கிறார்கள்:

தேவ அன்பு கொடுக்கமட்டுந்தான் செய்யுமா, எதையும் எதிர்பார்க்காதா? தேவ அன்பு முற்றிலும் தற்தியாக அன்பா அல்லது மனிதர் தம்மிடம் காட்டுகிற அன்பில் தேவன் பிரியப்படுகிறாரா? தேவன் உண்மையிலேயே மனிதர்மீது அக்கறையோடு இருக்கிறாரா? தேவ அன்பு புறக்கணிக்கப்படவோ விலக்கப்படவோ முடியுமா? அன்பும் நியாயமும் எவ்வாறு சேர்ந்தேசெல்கின்றன? தேவன் அன்புள்ளவர் என்றால், இந்த உலகில் ஏன் தீமை இருக்கிறது? அதுவும் திரளாக இருக்கிறது? தேவனைப்போல மனிதர்கள் அன்புகூரமுடியுமா? முடியுமென்றால், அது எப்படி இருக்கும்?

இவற்றில் சில கேள்விகளுக்குப் பதில் எளிதாகத் தெரியலாம்; ஆனால், தேவ அன்பை கிறிஸ்தவர்கள் வெளிப்படுத்துகிற விதங்களில்தாம் அவை கேள்விக்குறியாகின்றன. எளிதுபோலத் தோன்றுகிற பல பதில்களை கூர்ந்து ஆராயும்போது, தேவ அன்பைப்பற்றி வேதாகமம் போதிப்பதற்கு முரணாக உள்ளன.

இந்தக் கேள்விகள் அனைத்தையும் உடனடியாக நாம் ஆராயப்போவதில்லை; ஆனால் இவற்றையும் இன்னும் பல கேள்விகளையும்பற்றி இந்தக் காலாண்டு முழுவதிலும் ஆராயப்போகிறோம். நாம் நினைப்பதைவிட தேவ அன்பு மிகப்பெரியது என்பது புரியும். இன்று ""அன்பு" என்பதற்கு நம் உலகம் சொல்கிற விளக்கத்தைவிட, வேதாகமம் சொல்கிற விளக்கம் மிகமிக மேலானது. வருகிற வாரங்களில், வேதாகமம் வெளிப்படுத்துகிற தேவன்பின் மிகமுக்கிய அம்சங்கள் சிலவற்றைப் பார்ப்போம்.

அப்போது, தேவ அன்பும் நியாயமும் எவ்வாறு பின்னிப்பிணைந்துள்ளன என்பதைக் காணலாம். வேதாகமத்தின் தேவன் நியாயத்தை நேசிக்கிறார். உதாரணமாக, ஏசா 61:8. தேவ அன்பும் நியாயமும் ஒன்றில்லாமல் மற்றது இல்லை. தேவன் அன்புள்ளவராக இருப்பதால், இந்த உலகத்தில் காணப்படுகிற அநியாயம், பாடுகள்குறித்து மிகுந்த சிரத்தை எடுக்கிறார்; பாடுகளிலும் உபத்திரவத்திலும் உள்ளவர்களோடு தாம் இருப்பதை உறுதிப்படுத்துகிறார்; சிருஷ்டிப்பில் தீமை உண்டாக்கியிருக்கிற வேதனையிலும் துக்கத்திலும் அவர்தாமே மனமுவந்து பங்கேற்கிறார்; அவற்றால் அவர்தாம் அதிக உபத்திரவமும் அடைந்திருக்கிறார்; எனவே தீமைக்கு அதிகம் பலியானவர் தேவன்தாம்.

“வேதாகமத்தின் தேவன் நியாயத்தை நேசிக்கிறார். உதாரணமாக, ஏசா 61:8. தேவ அன்பும் நியாயமும் ஒன்றில்லாமல் மற்றது இல்லை.”

வேதாகமம் முழுவதிலும், தீமை மற்றும் பாடுகளைக் கண்டு தேவன் எப்போதும் வேதனையும் துக்கமும் அடைவதைக் காணலாம்; ஏனென்றால், நாம் நினைப்பதைவிட அதிகமாக ஒவ்வொரு நபரையும் அவர் நேசிக்கிறார். தம் மக்களைப் பார்த்து இயேசு புலம்பியதில், தேவ அன்பின் ஆழத்தைப் பார்க்கலாம்: ""எருசலேமே, தீர்க்கதரிசிகளைக் கொலைசெய்து, உன்னிடத்தில் அனுப்பப்பட்டவர்களைக் கல்லெறிகிறவளே! கோழி தன் குஞ்சுகளைத் தன் சிறகுகளின் கீழே கூட்டிச் சேர்த்துக்கொள்ளும்வண்ணமாக நான் எத்தனைதரமோ உன் பிள்ளைகளைக் கூட்டிச் சேர்த்துக்கொள்ள மனதாயிருந்தேன்; உங்களுக்கோ மனதில்லாமற்போயிற்று" மத் 23:37.

வேதாகமத்தின் தேவன் அன்பாகவே இருக்கிறார்; புறக்கணிக்கப்பட்ட அன்பாலும், மறுக்கப்பட்ட அன்பாலும் அவர் உள்ளம் உடைவதாகவும் துக்கப்படுவதாகவும் வேதாகமம் முழுவதிலும் பார்க்கிறோம். பிரபஞ்சத்தின் மூலை முடுக்கெல்லாம் அன்பை மீண்டும் நிலைநாட்ட தேவன் என்ன செய்திருக்கிறார், என்ன செய்கிறார் என்பதையே வேதாகமம் முழுவதும் சொல்கிறது. அது உட்பட பல விஷயங்களை இந்தக் காலாண்டுப் பாடத்தில் பார்க்கப்போகிறோம்.

ஜான் சி. பெக்கம், அட்வென்ட்டிஸ்ட் ரிவ்யூவின் துணைப்பதிப்பாளர். இந்த ஆராய்ச்சிப் புத்தகம் எழுதப்பட்ட சமயத்தில், ஆண்ட்ரூஸ் பல்கலைக்கழகத்தின் செவந்த்-டே அட்வென்ட்டிஸ்ட் இறையியல் கல்லூரியில் இறையியல் மற்றும் கிறிஸ்தவத் தத்துவப்பாடத்தின் பேராசிரியராக இருந்தார்.