---
title:  உடன்படிக்கை அன்பு
date:   06/01/2025
---

குடும்பம் அல்லது சொந்தபந்தங்களை உருவகங்களாக வைத்து, தேவன் நம்மோடு வைத்திருக்கிற விசேஷித்த அன்பின் உறவை வேதாகமம் சித்திரிக்கிறது; குறிப்பாக ஒரு கணவனுக்கும் மனைவிக்கும் அல்லது ஒரு தாய்க்கும் பிள்ளைக்கும் இடையேயுள்ள உறவைவைத்து சித்திரிக்கிறது. தேவனுக்கும் அவரது உடன்படிக்கை மக்களுக்கும் இடையேயுள்ள விசேஷித்த உறவைச் சித்திரிக்க இந்த உருவகங்கள் பயன்படுத்தப்பட்டுள்ளன. இது உடன்படிக்கை அன்பின் உறவு; இதில் தேவன் தம் மக்கள்மீது வைத்திருக்கிற அன்பு மட்டுமல்ல, மக்கள் இந்த அன்பை ஏற்றுக்கொண்டு, திரும்ப அவர்மீதும் மனிதர்மீதும் அன்பு காட்டுவார்கள் என்கிற எதிர்பார்ப்பும் சம்பந்தப்பட்டுள்ளது.

`தேவன் உடன்படிக்கைகளைச் செய்வதற்கும், தேவனுடைய அன்பின் இரக்கத்திற்கும் இடையேயுள்ள தொடர்புபற்றி உபா 7:6-9 வசனங்கள் சொல்வது என்ன?`

தேவன் தம் உடன்படிக்கை மக்கள்மீது வைத்திருக்கிற ஒரு விசேஷித்த வகையான அன்புபற்றி உபா 7:9 விவரிக்கிறது; அந்த உறவு குறிப்பாக அவர்கள் தேவனுக்கு உண்மையாக இருப்பார்களா, இருக்கமாட்டார்களா என்பதைச் சார்ந்திருக்கிறது. தேவ அன்பு நிபந்தனையுள்ளது அல்ல; ஆனால் அவர் தம் மக்களோடு செய்துள்ள உடன்படிக்கை உறவு நிபந்தனைக்குரியது.

கெஸெட் என்கிற எபிரெய வார்த்தை உபா 7:9இல், 'தயவு' என்று வருகிறது; அது தேவ அன்பிலுள்ள உடன்படிக்கைரீதியான அம்சத்தைக் குறிக்கிறது. தேவனுடைய இரக்கம், தயவு, அன்பு ஆகியவற்றின் மகத்துவத்தை கெஸெட் குறிக்கிறது; பரஸ்பரம் பரிமாறிக்கொள்கிற அன்பில் நிலைமாறாமல் இருப்பதைக் குறிக்கிறது. அடுத்தவர் பதிலுக்கு அன்போடு நடப்பார் என்கிற எதிர்பார்ப்புள்ள உறவை இது துவக்குகிறது.

தேவனுடைய அன்பின் உடன்படிக்கை மிகவும் நம்பிக்கைக்குரியது; நிலையானது; நீடித்திருப்பது. அதேநேரம், அந்த கெஸெட்டின் நன்மைகளைப் பெறுவதென்பது மக்கள் கீழ்ப்படியமுடிவுசெய்வதையும், உறவில் தங்களுக்குரிய பொறுப்பை நிறைவேற்றுவதையும் சார்ந்தது. 2சாமு 22:26; 1இராஜா 8:23; சங் 25:10; சங் 32:10; 2நாளா 6:14.

தேவனுடைய மாறாத அன்புதான் எல்லா அன்பின் உறவுகளுக்கும் அடிப்படை; நம் அன்பு அந்த அன்புக்கு ஒருபோதும் ஈடாகாது. தேவன் நம்மை மனப்பூர்வமாக வாழவைத்திருப்பது மட்டுமல்லாமல், கிறிஸ்துவில் மனப்பூர்வமாக தம்மை நமக்குக் கொடுத்துமிருக்கிறார். 'ஒருவன் தன் சிநேகிதருக்காகத் தன் ஜீவனைக் கொடுக்கிற அன்பிலும் அதிகமான அன்பு ஒருவரிடத்திலுமில்லை' யோவான் 15:13. கர்த்தர் 'மரணபரியந்தம், அதாவது சிலுவையின் மரணபரியந்தமும் கீழ்ப்படிந்தவராகி, தம்மைத்தாமே' தாழ்த்தினதுதான் தேவ அன்பின் மிகப்பெரிய வெளிப்பாடாக இருந்தது. பிலி 2:8.

`தேவ அன்பின் எதார்த்தத்தை என்னென்ன வழிகளில் நீங்கள் எப்போதும் உங்கள் சிந்தையில் வைத்திருக்கலாம்? அவ்வாறு செய்வது ஏன் முக்கியமானது?`