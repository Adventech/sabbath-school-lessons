---
title:  தேவனுடைய நித்திய அன்பு
date:   05/01/2025
---

தேவன் அனைவரையும் நேசிக்கிறாரென வேதாகமம் தெளிவாகச் சொல்கிறது. பிரபல வசனமான யோவான் 3:16, இந்த உண்மையை அறிவிக்கிறது: 'தேவன், தம்முடைய ஒரேபேறான குமாரனை விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு, அவரைத் தந்தருளி, இவ்வளவாய் உலகத்தில் அன்புகூர்ந்தார்'.

`தேவனுடைய இரக்கம், மனதுருக்கம், காருணியம் ஆகியவற்றின் விசாலம்பற்றி சங் 33:5; சங் 145:8,9 வசனங்கள் சொல்வது என்ன?`

தாங்கள் அன்புக்கு பாத்திரவான்கள் அல்லர், தேவன் தங்களைத்தவிர மற்ற அனைவரையும் நேசிக்கிறார் என்று சிலர் நினைக்கலாம். ஆனால் ஒவ்வொரு தனி மனிதனையும் இயேசு நேசிப்பதாக வேதாகமம் சொல்கிறது. அவர் நேசிக்காத நபர் எவருமில்லை. தேவன் எல்லாரையும் நேசிப்பதால், எல்லாரும் இரட்சிக்கப்படவும் விரும்புகிறார்.

`தேவன் ஒவ்வொருவரையும் இரட்சிக்க விரும்புவதுபற்றி 2 பேதுரு 3:9; 1 தீமோத்தேயு 2:4; எசேக்கியேல் 33:11 வசனங்கள் சொல்வது என்ன?`

யோவான் 3:16க்குப் பிறகு வருகிற வசனம் இவ்வாறு சொல்கிறது: 'உலகத்தை ஆக்கினைக்குள்ளாகத் தீர்க்கும்படி தேவன் தம்முடைய குமாரனை உலகத்தில் அனுப்பாமல், அவராலே உலகம் இரட்சிக்கப்படுவதற்காகவே அவரை அனுப்பினார்' யோவான் 3:17. தேவன் நிர்ப்பந்திக்கிறவராக இருந்தால், ஒவ்வொரு மனிதரும் அவரது இரட்சிப்பை ஏற்றுக்கொண்டு, இரட்சிக்கப்பட வேண்டியதாக இருக்கும். ஆனால், தேவன் தம் அன்பை யார்மீதும் கட்டாயப்படுத்துவதில்லை. அதை ஏற்றுக்கொள்ளவோ புறக்கணிக்கவோ மனிதர்களுக்கு உரிமையுள்ளது.

சிலர் அதைப் புறக்கணித்தாலும்கூட, தேவன் அவர்களை நேசிப்பதை நிறுத்துவதில்லை. எரேமியா 31:3இல் தம் மக்களிடம் இவ்வாறு அறிவிக்கிறார்: 'ஆம் அநாதி சிநேகத்தால் உன்னைச் சிநேகித்தேன்; ஆதலால் காருணியத்தால் உன்னை இழுத்துக்கொள்ளுகிறேன்'. தேவ அன்பு என்றுமுள்ளது என்றே வேதாகமம் சொல்கிறது. சங் 136. தேவ அன்பு வற்றுவதே இல்லை. அது முடிவே இல்லாதது. மற்றவர்களை நேசிக்காமல் இருப்பது நமக்குக் கடினமாக இல்லாததால், இதைப் புரிந்துகொள்வது நமக்குக் கடினமாக இருக்கிறது அல்லவா?

ஆனாலும், அந்த அன்பின் எதார்த்தத்தை நாம் கற்றுக்கொள்ள முடியுமானால், அந்த அன்பை நம் வாழ்வில் அறிந்தோமானால், நாம் வாழ்கிற விதமும் மற்றவர்களை நடத்துகிற விதமும் எவ்வளவு வித்தியாசமாக இருக்கும்!

`தேவன் அனைவரையும் நேசிக்கிறாரென்றால், வெறுக்கவேண்டிய குணங்களை உடையவர்களையும் அவர் நேசிக்கிறார் என்றுதான் அர்த்தம்; ஏனென்றால் அத்தகைய குணமுடையவர்கள் அநேகர் இருக்கிறார்கள். அப்படிப்பட்டவர்கள்மீது தேவன் அன்புகாட்டுவது, அவர்களை நாம் அணுகவேண்டிய விதம்பற்றி என்ன கூறுகிறது?`