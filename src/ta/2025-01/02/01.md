---
title:  உடன்படிக்கை அன்பு
date:   04/01/2025
---

### இவ்வார ஆராய்ச்சிக்கு

2பேதுரு 3:9; உபா 7:6-9; ரோமர் 11:22; 1யோவான் 4:7-20; யோவான் 15:12; 1யோவான் 3:16.

> <p>மனன வசனம்</p>
> இயேசு அவனுக்குப் பிரதியுத்தரமாக: ஒருவன் என்னில் அன்பாயிருந்தால், அவன் என் வசனத்தைக் கைக்கொள்ளுவான், அவனில் என் பிதா அன்பாயிருப்பார்; நாங்கள் அவனிடத்தில் வந்து அவனோடே வாசம்பண்ணுவோம். யோவான் 14:23.

அகாபே என்கிற கிரேக்க வார்த்தை தேவனுடைய அன்பைமட்டுமே குறிப்பதாகவும், பிலியோ எனும் அன்பு அகாபேயைவிடக் குறைந்ததரமானதாகவும் சிலர் நினைக்கிறார்கள். அகாபே என்பது ஒருமுனை அன்பு, அதாவது கொடுக்கமட்டுமே செய்கிற அன்பு என்று சிலர் நினைக்கிறார்கள்; மனிதர்களின் எதிர்வினை எதையும் எதிர்பார்க்காது என்று சொல்கிறார்கள்.

ஆனால் வேதாகமம் முழுவதிலும் தேவ அன்புபற்றி கவனமாக ஆராயும்போது, இத்தகைய கருத்துகள் தவறானவை என்பது தெரிகிறது. முதலாவது, அகாபே என்கிற கிரேக்க வார்த்தை தேவனுடைய அன்பை மட்டுமல்ல, மனிதர்களின் அன்பையும், சிலசமயங்களில் தவறான திசையில் சென்ற அன்பையுங்கூடக் குறிக்கிறது. 2தீமோ 4:10. இரண்டாவது, வேதாகமம் முழுவதிலும், தேவ அன்பைக் குறிப்பதற்கு அகாபே தவிர வேறு வார்த்தைகளும் பயன்படுத்தப்பட்டுள்ளன. உதாரணமாக, 'பிதாதாமே உங்களைச் சிநேகிக்கிறார்' என்று இயேசு சொன்னார். யோவான் 16:27. இங்கே சிநேகித்தல் என்பதற்கான கிரேக்க வார்த்தை பிலியோ; இது, மனித அன்பையல்ல, மனிதர்கள்மீது தேவன் காட்டுகிற அன்பைக் குறிக்கிறது. எனவே, பிலியோ என்பது குறையுள்ள அன்பையல்ல, தேவ அன்பையும் குறிக்கிற ஒரு வார்த்தை. மேலும், தேவ அன்பு ஒருமுனை அன்பல்ல, உறவு சார்ந்த ஒன்று. எனவே மனிதர்கள் தம்மீதும், பிறர்மீதும் திரும்ப அன்பு செலுத்துகிறார்களா என்பதில் தேவன் மிகுந்த அக்கறைகாட்டுகிறார்.

2025, ஜனவரி 11 வகுப்புக்காகப் படிக்கவேண்டிய பாடம்