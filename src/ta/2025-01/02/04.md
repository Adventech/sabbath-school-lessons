---
title:  நிபந்தனை உறவு
date:   07/01/2025
---

தம்மோடு ஒரு நெருக்கமான உறவு வைக்குமாறு ஒவ்வொருவரையும் தேவன் அழைக்கிறார். மத் 22:1-14. தேவனையும் மற்றவர்களையும் நேசிக்க வேண்டும் என்கிற தேவகட்டளைக்குக் கீழ்ப்படிவதுதான் இந்த அழைப்புக்கு இணங்க சரியான முறை. மத் 22:37-39. தேவனோடு இவ்வாறு உறவுவைத்து அதன் நன்மைகளை அனுபவிக்கிறோமா என்பது, அவரது அன்பை நாம் மனப்பூர்வமாக ஏற்றுக்கொள்கிறோமா புறக்கணிக்கிறோமா என்பதைச் சார்ந்தது.

`தேவனுடைய அன்பினால் விளைகிற நன்மைகளைப் புறக்கணிக்கவும், அவற்றைப் பெறுகிற தகுதியை இழக்கவும் வாய்ப்புள்ளதா என்பதுபற்றி ஓசியா 9:15, எரே 16:5, ரோமர் 11:22, யூதா 21 வசனங்கள் சொல்வது என்ன?`

தேவனோடு அன்பின் உறவின் நன்மைகளை அனுபவிப்பது அவரது அன்புக்கு மனிதர்கள் காட்டுகிற எதிர்வினையைச் சார்ந்தது என்பதை இது போன்ற வசனங்கள் காட்டுகின்றன. ஆனாலும், ஒருவரை நேசிப்பதை தேவன் ஒரு கட்டத்தில் நிறுத்திவிடுவதாக நினைப்பது மிகப்பெரிய தவறு. தேவ அன்பு அநாதியானது. ஓசியா 9:15இல், 'இனி அவர்களை நேசிக்கமாட்டேன்' என்று தம் மக்கள்பற்றி தேவன் சொன்னாலுங்கூட, அந்தப் புத்தகத்தின் பின்பகுதியில் அவர்களைப்பற்றி தேவன், 'அவர்களை மனப்பூர்வமாய்ச் சிநேகிப்பேன்' என்று சொல்கிறார். ஓசியா 14:4. தேவன் தம் மக்களை நேசிப்பதை முற்றிலும் நிறுத்துவதாக ஓசியா 9:15ஐப் புரிந்துகொள்ள முடியாது. மாறாக, தேவனோடான அன்பின் உடன்படிக்கையின் குறிப்பிட்ட சில நன்மைகள் அல்லது அம்சங்கள் நிபந்தனைக்குரியவை என்றுதான் புரிந்துகொள்ள முடியும்.

'என் கற்பனைகளைப் பெற்றுக்கொண்டு அவைகளைக் கைக்கொள்ளுகிறவனே என்னிடத்தில் அன்பாயிருக்கிறான், என்னிடத்தில் அன்பாயிருக்கிறவன் என் பிதாவுக்கு அன்பாயிருப்பான்; நானும் அவனில் அன்பாயிருந்து, அவனுக்கு என்னை வெளிப்படுத்துவேன்' யோவான் 14:21. அதுபோல இயேசு தம் சீடர்களிடம், 'நீங்கள் என்னைச் சிநேகித்து, நான் தேவனிடத்திலிருந்து புறப்பட்டுவந்தேனென்று விசுவாசிக்கிறபடியினால் பிதாதாமே உங்களைச் சிநேகிக்கிறார்' என்று சொல்கிறார். யோவான் 16:27.

தேவனோடான இரட்சண்ய உறவின் நன்மைகளைப் பெற்று அனுபவிப்பது, நாம் தேவ அன்பை ஏற்றுக்கொள்கிறோமா, அந்த அன்பைச் சுமந்துசெல்ல ஆயத்தமாக இருக்கிறோமா என்பதைச் சார்ந்ததென இதுபோன்ற வசனங்கள் காட்டுகின்றன. அதற்காக, தேவனுடைய அன்பு ஒரு கட்டத்தில் நின்றுவிடுகிறதென அர்த்தமில்லை. சூரியனைப் பிரகாசிக்கவிடாமல் செய்ய நம்மால் முடியாது, ஆனால், சூரிய கதிர்கள் நம்மீது படவிடாமல் செய்ய நம்மால் முடியும்; அதுபோலவே தேவனுடைய நித்திய அன்பைத் தடுத்து நிறுத்த நம்மால் எதுவும் செய்யமுடியாது, ஆனால் தேவனோடு உறவு வைப்பதை நாம் புறக்கணிக்கமுடியும்; அதன்மூலம் அதன் நன்மைகளைப் பெறுவதிலிருந்து, குறிப்பாக நித்திய வாழ்வின் வாக்குறுதியைப் பெறுவதிலிருந்து நம்மை விலக்கமுடியும்.

`மக்கள் தேவனுடைய அன்பை ஏற்றுக்கொள்ளலாம்; ஏற்றுக்கொள்ளாமல் இருக்கலாம்; ஆனால் என்னென்ன வழிகளில் அதை காணவும், அனுபவிக்கவும் முடியும்? உதாரணமாக, பாவத்திற்குப் பிறகும்கூட இந்த இயற்கை உலகம் எவ்வாறு அவரது அன்பை வெளிப்படுத்துகிறது?`