---
title:  மேலும் படிக்க
date:   10/01/2025
---

'உங்கள் தேவைகள், சந்தோஷங்கள், துக்கங்கள், கவலைகள், பயங்கள் எல்லாவற்றையும் தேவனுக்குமுன்பாக வையுங்கள். உங்கள் பாரத்தைக்குறித்து அக்கறை இல்லாமல் இருப்பதில்லை. "கர்த்தர் மிகுந்த உருக்கமும் இரக்கமும் உள்ளவராய் இருக்கிறாரே" யாக்கோபு 5:11. நம் துன்பங்களால் அவர் உள்ளம் உருகுகிறது. கஷ்டம் என்று நாம் வாய் திறந்தால் போதும், அவருடைய அன்பின் இதயம் வேதனைப்படுகிறது. மனதைத் திகைக்கவைக்கிற எல்லாவற்றையும் அவரிடம் எடுத்துச்செல்லுங்கள். அவரால் தாங்கமுடியாதது எதுவுமே இல்லை; அவர் உலகங்களையே தாங்குகிறாரே. பிரபஞ்ச நிகழ்ச்சிகள் அனைத்தும் அவருடைய கட்டுப்பாட்டில்தானே உள்ளன. நமக்குச் சமாதானம் தருவது மிகச்சிறிதானாலும், அவர் பார்வையிலிருந்து தப்புவதில்லை. அவரால் கவனிக்க இயலாத அளவிற்கு நம் வாழ்க்கையின் எந்தப் பகுதியும் இருட்டில் இல்லை; அவரால் தீர்க்க இயலாத அளவிற்குச் சிக்கலான குழப்பம் எதுவும் இல்லை. நம் பரமபிதாவுக்குத் தெரியாமல், அவர் பிள்ளைகளில் மிகச்சிறியவரைக் கூட எந்த ஆபத்தும் அணுகமுடியாது; எந்தக் கவலையும் சித்திரவதை செய்யமுடியாது. மேலும், உங்கள் சந்தோஷ ஆரவாரமும் அவருக்குத் தெரியும்; உதடுகளின் உண்மையான ஜெபமும் தெரியும். "அவர் இருதயம் நொறுங்குண்டவர்களைக் குணமாக்குகிறார், அவர்களுடைய காயங்களைக் கட்டுகிறார்" சங்கீதம் 147:3. அவருடைய உன்னிப்பான கவனிப்பைப் பகிர்ந்து கொள்ள வேறொருவர் பூமியில் இல்லாததுபோல ஒவ்வொருவரையும் கவனிக்கிறார்; உங்கள் ஒருவருக்காகவே அவர் தம் பிரியகுமாரனைக் கொடுத்ததுபோல நடந்துகொள்கிறார். ஒவ்வொரு தனி மனிதனுக்கும் தேவனுக்கும் இடையேயுள்ள உறவு இவ்வளவு தனிப்பட்டதாகவும் முழுமையானதாகவும் இருக்கிறது'.

**கலந்துரையாடக் கேள்விகள்**

`'அவருடைய உன்னிப்பான கவனிப்பைப் பகிர்ந்துகொள்ள வேறொருவர் பூமியில் இல்லாததுபோல ஒவ்வொருவரையும் கவனிக்கிறார்; உங்கள் ஒருவருக்காகவே அவர் தம் பிரியகுமாரனைக் கொடுத்ததுபோல நடந்துகொள்கிறார். ஒவ்வொரு தனிமனிதனுக்கும் தேவனுக்கும் இடையேயுள்ள உறவு இவ்வளவு தனிப்பட்ட தாகவும் முழுமையானதாகவும் இருக்கிறது' என்கிற மேற்கோளைக் கவனியுங்கள். இது என்ன ஆறுதலை நமக்குக் கொடுக்கவேண்டும், தேவன் நமக்கு நெருக்கமாகவும், நம்மீது அக்கறையாகவும் இருப்பதை அறிவது நம்மை எவ்வாறு வாழச்செய்ய வேண்டும்? அந்த அற்புதமான வாக்குறுதியின் எதார்த்தத்துடன் எவ்வாறு வாழப் பழகலாம்? அதை உண்மையிலேயே உங்களால் நம்பமுடிந்தால், ஒவ்வொரு நாளும் எப்படியிருக்குமென யோசித்துப்பாருங்கள்.`

`இந்தவாரப் பாடத்தின் வெளிச்சத்தில் சங் 103:17,18ஐ எவ்வாறு புரிந்துகொள்ளலாம்? தேவ அன்பு நித்தியமானது என்பதையும், தேவனோடுள்ள உறவின் நன்மைகளை அனுபவிப்பது அவரது அன்பை நாம் ஏற்றுக்கொள்கிறோமா இல்லையா என்பதைச் சார்ந்தது என்பதையும்பற்றி அது என்ன வெளிப்படுத்துகிறது?`

`இதை அறிவது தேவனோடுள்ள உங்கள் உறவில் எவ்வாறெல்லாம் வித்தியாசத்தை உண்டுபண்ணுகிறது? மற்றவர்களுடைய துக்கங்களைப்பற்றி நீங்கள் புரிந்துகொள்கிற விதத்தில் அது எவ்வாறு தாக்கத்தை உண்டாக்குகிறது?`