---
title:  இலவசமாகப் பெற்றீர்கள்; இலவசமாகக் கொடுங்கள்
date:   09/01/2025
---

அந்த வேலைக்காரனுக்கு தன் எஜமானுக்குரிய கடனைச் செலுத்த வழியில் லாதிருந்ததுபோல, நாமும் தேவனுக்கு நம் கடனைச் செலுத்தவே முடியாது. தேவனுடைய அன்பைப் பணத்தாலோ, நம் தகுதியாலோ பெறமுடியாது. 'நாம் பாவிகளாயிருக்கையில் கிறிஸ்து நமக்காக மரித்ததினாலே, தேவன் நம்மேல்வைத்த தமது அன்பை விளங்கப்பண்ணுகிறார்'. ரோமர் 5:8. எத்துணை ஆச்சரிய அன்பு! 'நாம் தேவனுடைய பிள்ளைகளென்று அழைக்கப்படுவதினாலே பிதாவானவர் நமக்குப் பாராட்டின அன்பு எவ்வளவு பெரி(து)'. 1யோவான் 3:1.

ஆனால், நம்மால் முடிந்தவரை தேவனுடைய அன்பை மற்றர்களுக்குப் பிரதிபலிக்கலாம்; பிரதிபலிக்கவேண்டும். நாம் அத்துணை பெரிய மனதுருக்கத்தையும் மன்னிப்பையும் பெற்றிருந்தால், மற்றவர்களுக்கு மனதுருக்கத்தையும் மன்னிப்பையும் எவ்வளவாய் வழங்கவேண்டும்! அந்த வேலைக்காரன் தன் சகவேலைக்காரனுக்கு மன்னிப்பை வழங்கத் தவறியதால்தான் அவன் மன்னிப்பை இழந்தான். நாம் உண்மையிலேயே தேவனை நேசித்தால், அவரது அன்பை மற்றவர்களுக்குக் காட்டாமல் இருக்கமாட்டோம்.

`நாம் தேவன்மீது காட்டுகிற அன்பு, மற்றவர்கள்மீது காட்டுகிற அன்பு ஆகிய வைக்கும் தேவனுடைய அன்புக்கும் இடையேயுள்ள தொடர்புபற்றி யோவான் 15:12, 1யோவான் 3:16, 1யோவான் 4:7-12 ஆகிய வசனங்கள் என்ன சொல்கின்றன?`

யோவான் 15:12க்குப் பிறகு இயேசு தம் சீடர்களிடம், 'நான் உங்களுக்குக் கற்பிக்கிற யாவையும் நீங்கள் செய்வீர்களானால், என் சிநேகிதராயிருப்பீர்கள்' என்கிறார். யோவான் 15:14. இயேசு அவர்களுக்கு என்ன கட்டளையிட்டார்? தாம் அவர்களை நேசித்ததுபோல மற்றவர்களை அவர்கள் நேசிக்கவேண்டும் என்று சொன்னார்; நமக்கும் சொல்லியிருக்கிறார். தேவனையும் மற்றவர்களையும் நேசிக்கவேண்டும் என்றுதான் எல்லா இடங்களிலும் தேவன் சொல்கிறார்.

நம்மால் திரும்பச் செலுத்தவே முடியாத, எண்ணுக்கடங்காத கடன், நமக்காகச்சிலுவையில் செலுத்தப்பட்டுள்ளது. எனவே, நாம் தேவனை நேசித்துப் போற்றவேண்டும்; மற்றவர்கள்மீது அன்போடும் கிருபையோடும் வாழவேண்டும். அதிகம் மன்னிக்கப்பட்டவன் அதிகமாக அன்புகூருவான், மாறாக 'எவனுக்குக் கொஞ்சம் மன்னிக்கப்படுகிறதோ, அவன் கொஞ்சமாய் அன்புகூருவான்'. லூக் 7:47. நாம் எவ்வளவுக்கு மன்னிக்கப்பட்டிருக்கிறோம் என்பதை உணராதவர் நம்மில் எவராவது இருக்கமுடியுமா?

தேவனில் அன்புகூருவதற்கு நாம் மற்றவர்களிடம் அன்புகாட்டவேண்டும் என்றால்,தேவ அன்பின் செய்தியை நம் வார்த்தையாலும் செயலாலும் உடனடியாக அறிவிக்கவேண்டும். இவ்வுலகில், மக்களுடைய அனுதின வாழ்வில் அவர்களுக்கு உதவவேண்டும்; தேவ அன்பின் வாய்க்கால்களாக இருக்கவும், புதிய வானம் புதிய பூமியில் நித்திய ஜீவனைக் கொடுப்பதாக வாக்குரைத்திருப்பவரைக் காட்டவும் முயலவேண்டும்; தேவ அன்பைப் புறக்கணிப்பதின் கொடிய விளைவுகளான பாவத்தாலும் மரணத்தாலும் சிதைந்து, சீர்கெட்டுள்ள இந்த உலகத்திலிருந்து முற்றிலும் மாறுபட்ட ஒன்று புதிய வானமும் புதிய பூமியுமாகும்.

`மற்றவர்களை நேசிப்பதன்மூலம் தேவனை நேசிப்பதற்கு குறிப்பிட்ட என்ன முயற்சிகளை நீங்கள் எடுக்கலாம்? மக்களுக்கு தேவ அன்பைக் காட்டவும், நித்திய ஜீவனின் வாக்குறுதியைப் பெற்று அனுபவிக்க அவர்களை அழைக்கவும் நீங்கள் என்ன செய்யலாம்?`