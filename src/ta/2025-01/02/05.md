---
title:  பறிக்கப்பட்ட இரக்கம்
date:   08/01/2025
---

தேவ அன்பு நித்தியமானது; தகுதியவற்றவர்களுக்குக் காட்டப்படுவது. ஆனாலும் மனிதர்கள் அதைப் புறக்கணிக்கமுடியும். அந்த அன்பை ஏற்றுக் கொள்ளவோ புறக்கணிக்கவோ நமக்கு வாய்ப்பிருக்கிறது; அதற்கு காரணம், நாம் எதுவும் செய்வதற்கு முன்னரே தேவன் தம்முடைய பழுதற்ற, நித்தியமான அன்பால் நம்மை மனப்பூர்வமாக நேசிப்பதால்தான். எரே 31:3. நாம் கேட்பதற்கு முன்னரே தேவன் நம்மீது அன்புகூர்ந்ததாலே அவர்மீது அன்புகாட்ட முடிகிறது.

`1யோவான் 4:7-20ஐ, குறிப்பாக 7,19ஆம் வசனங்களை வாசியுங்கள். தேவ அன்பின் முக்கியத்துவம்பற்றி இது சொல்வது என்ன?`

எப்போதுமே தேவன்தாம் முதலில் நேசிக்கிறார். தேவன் முந்தி நம்மீது அன்புகூராவிட்டால், பதிலுக்கு நாம் அவர்மீது அன்புகூரமுடியாது. அன்புகூரவும் அன்புகூரப்படவும் திறனுள்ளவர்களாக தேவன் நம்மைச் சிருஷ்டித்திருப்பதால், தேவன்தாமே அந்த அன்பின் அடிப்படையும் ஆதாரமுமாக இருக்கிறார். ஆனாலும் அந்த அன்பை நாம் ஏற்றுக்கொள்வோமா, திரும்ப நம் வாழ்வில் அதைப் பிரதிபலிப்போமா என்பது நம் தீர்மானத்தைப் பொறுத்தது. மன்னிக்காத வேலைக்காரன்பற்றி கிறிஸ்து சொன்ன உவமையில் இந்த உண்மை எடுத்துக் காட்டப்படுகிறது.

அந்த உவமையில், அந்த வேலைக்காரன் தன் எஜமானிடம் வாங்கினகடனை அடைக்க வழியே இல்லாதிருந்தான். தன் எஜமானுக்கு 10,000 தாலந்துகள் கடன்பட்டிருந்தான். மத் 18. ஒரு தாலந்து 6000 டெனாரிக்குச் சமம். ஒரு டெனாரி என்பது, ஒரு சராசரி பணியாளருடைய ஒருநாள் ஊதியம். மத் 20:2. எனவே ஒரு தாலந்தைச் சம்பாதிப்பதற்கு அவருக்கு 6000 நாட்கள் ஆகிவிடும். விடுமுறை நாட்களைக் கழித்துவிட்டால், ஒரு சராசரி பணியாளர் வருடத்திற்கு 300 நாட்கள் வேலைசெய்தால், வருடத்திற்கு 300 டெனாரி சம்பாதிக்கலாம். எனவே ஒரு சராசரி பணியாளர் ஒரு தாலந்து கடனை அடைப்பதற்கு சுமார் 20 வருடங்கள் வேலைசெய்ய வேண்டியிருக்கும்; அப்போதுதான் 6000 டெனாரி கிடைக்கும் (6,000 ÷ 300 = 20). 10,000 தாலந்துகள் சம்பாதிப்பதற்கு 200,000 வருடங்கள் வேலை செய்தாகவேண்டும். சுருக்கமாக, அந்த வேலைக்காரன் அந்தக் கடனைச் செலுத்த வாய்ப்பே இல்லை. ஆனாலும், அந்த எஜமான் வேலைக்காரன்மேல் மனதுருகி, அந்த மிகப்பெரிய கடனை மன்னித்தார்.

ஆனாலும் மன்னிக்கப்பட்ட இந்த வேலைக்காரன், தன் சகவேலைக்காரன் தன்னிடம் வாங்கியிருந்த 100 டெனாரி கடனை மன்னிக்க மறுத்து, அவனைச் சிறையில் தள்ளினபோது, அந்த எஜமான் கோபமடைந்தார்; தாம் இரக்கமாக வழங்கின மன்னிப்பைத் திரும்ப வாங்கினார். தன் எஜமான் வழங்கின அன்பையும் மன்னிப்பையும் அந்த வேலைக்காரன் இழந்தான். தேவனுடைய மனதுருக்கத்திற்கும் இரக்கத்திற்கும் முடிவில்லை என்றாலும், தேவனுடைய மனதுருக்கம், இரக்கத்தின் நலன்களை ஒருவர் புறக்கணிக்கமுடியும்; இழக்கமுடியும்.

`உங்களுக்கு மன்னிக்கப்பட்டிருக்கிற பாவங்களையும், உங்களை மன்னிக்க இயேசு கொடுத்த விலையையும் யோசித்துப் பாருங்கள். மற்றவர்களை மன்னிக்கவேண்டியதுபற்றி என்ன கற்றுக் கொண்டீர்கள்?`