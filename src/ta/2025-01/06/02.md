---
title:  அன்பும் நியாயமும்
date:   02/02/2025
---

வேதாகமம் முழுவதிலும் அன்பும் நியாயமும் சேர்ந்தே காணப்படுகின்றன. உண்மையான அன்பில் நியாயத்திற்கு கட்டாயம் இடமுண்டு; உண்மையான நியாயத்தை அன்பினால்மட்டுமே பாதுகாக்க முடியும்; வழங்கமுடியும். இந்த இரண்டு கருத்துகளையும் சேர்த்துப்பார்க்க மக்கள் தவறுகிறார்கள்; அதற்குக் காரணம் அன்பு, நியாயம் ஆகியவற்றின் அர்த்தத்தை மக்கள் பெரிதும் மாற்றி விட்டார்கள்.

`நியாயம்குறித்து தேவன் மிகுந்த அக்கறைகாட்டுவதை பின்வரும் வசனங்கள் எவ்வாறு தெளிவுபடுத்துகின்றன? சங்கீதம் 33:5; ஏசாயா 61:8; எரேமியா 9:24; சங்கீதம் 85:10; சங்கீதம் 89:14.`

தேவன் நியாயத்தை விரும்புகிறாரென இந்த வசனங்கள் தெளிவாக அறிவிக்கின்றன. சங் 33:5; ஏசா 61:8. வேதாகமத்தில், தேவனுடைய அன்பும் நீதியும் சேர்த்தே சொல்லப்படுகின்றன; இந்த உலகத்தில் நீதியும் நியாயமும் காணப்பட அவர் மிகுந்த அக்கறையுள்ளவராக இருக்கிறார்.

அதனால்தான் அநியாயமான விதிகளையும் கள்ளத்தராசுகளையும் ஏழைகள், விதவைகள் பெலவீனர்கள் போன்றோரை அநியாயமாக ஒடுக்குதல் போன்ற சகலவகை அநியாயத்தையும் தீர்க்கதரிசிகள் கண்டித்துப் பேசினார்கள். மக்கள் பலவகை தீமைகளையும் அநியாயங்களையும் செய்கிறபோதிலும், தேவன்மட்டுமே எப்போதும் 'பூமியிலே கிருபையையும் நியாயத்தையும் நீதியையும்' செய்கிறார். எரே 9:24. அதனால்தான் வேதாகமம் முழுவதிலும், தேவனுக்கு உண்மையாக இருந்தவர்கள் தேவனுடைய நியாயத்தீர்ப்பை மிகவும் நன்மையானதாகப் பார்த்தார்கள்; ஏனென்றால், அது தீமைசெய்கிறவர்களுக்கும் அடக்குகிறவர்களுக்கும் எதிராகத் தண்டனைகொடுக்கிறது; அநியாயத்தாலும் அடக்குமுறையாலும் பாதிக்கப்பட்டவர்களை விடுவிக்கிறது.

நீதியும் நியாயமும்தான் தேவனுடைய அரசாங்கத்தின் அஸ்திபாரம். தேவ ஒழுங்குடன் இயங்குகிற அவரது அன்பின் அரசாங்கத்தில் நீதியும் நியாயமும் இருக்கும்; தனிப்பட்ட ஆதாயத்திற்காகவும் அதிகாரத்திற்காகவும் அநியாயம் செய்கிற இந்த உலகத்தின் சீர்கேடான அரசாங்கங்களிடமிருந்து முற்றிலும் வேறுபட்டது. தேவனில், 'கிருபையும் சத்தியமும் ஒன்றையொன்று சந்திக்கும், நீதியும் சமாதானமும் ஒன்றையொன்று முத்தஞ்செய்யும்'. சங் 85:10.

தேவன் நம்மிடம் எதிர்பார்ப்பதுகுறித்து அவர் மிகத்தெளிவாகச் சொல்கிறார். 'மனுஷனே, நன்மை இன்னதென்று அவர் உனக்கு அறிவித்திருக்கிறார்; நியாயஞ்செய்து, இரக்கத்தைச் சிநேகித்து, உன் தேவனுக்கு முன்பாக மனத்தாழ்மையாய் நடப்பதை அல்லாமல் வேறே என்னத்தைக் கர்த்தர் உன்னிடத்தில் கேட்கிறார்' மீகா 6:8. தேவனுடைய குணத்தை நாம் பிரதிபலிக்க விரும்புகிறோமா? அதில் அன்புக்கும், அன்பிலிருந்து புறப்படுகிற நியாயம்-இரக்கத்திற்கும் முக்கிய இடமிருக்கும்.

`மனிதர்கள் நியாயத்தைப் புரட்டுவதற்கு சில உதாரணங்கள் யாவை? ஒரு நாளில் தேவ நியாயம் வெளிப்படவேண்டுமென நாம் எவ்வாறு கதறாமல் இருக்கமுடியும்?`