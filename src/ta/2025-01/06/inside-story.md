---
title:  மிஷன் கதை
date:   07/02/2025
---

### 'நீ தாண்டிச்செல்ல முடியாது'

ஆண்ட்ரூ மெக்செஸ்னீ

மங்கோலியாவின் ஊலன்பட்டாரில், தான் வாடகைக்குக் குடியிருந்த அடுக்குமாடி குடியிருப்புக்கு நடந்துசென்று கொண்டிருந்தார் அமெரிக்க ஊழியரான யோவானே (பார்க்) கிம். அது பயங்கர குளிர்காலம்; மதியம் நண்பகல் நேரத்திலும் வெப்பநிலை மைனஸ் 40 டிகிரி ஃபேரன்ஹீட் (மைனஸ் 40 செல்சியஸ்) இருக்கும்.

பாதை ஓரமாக ஒருவர் குடித்து படுத்துக்கிடந்ததைப் பார்த்தார். மங்கோலியாவில் கடந்த ஒரு வருடத்தில் பலமுறை குடிகாரர்களால் தாக்கப்பட்டிருக்கிறார். அதனால் அந்த இடத்தில் நிற்க விரும்பவில்லை. அவரும் தன்னைத் தாக்கிவிட்டால் என்ன செய்வது? அவரைத் தாண்டிச்செல்ல நினைத்தார், பிறகு நின்றார். மெல்லிய சத்தம் ஒன்று, 'நீ தாண்டிச்செல்லக் கூடாது' என்று சொன்னது. அவருக்கு உதவிசெய்ய யோவானுக்கு பயமாக இருந்தது. 'ஆண்டவரே, என்னைவிட இருமடங்கு கனமாக இருப்பார். இவருக்கு நான் எப்படி உதவி செய்யமுடியும்?' என்று ஜெபித்தார். சுற்றுமுற்றும் பார்த்தார். தெருவில் யாருமே இல்லை. ஒரு நபர்கூட கண்ணுக்குத் தென்படவில்லை. யோவானே மீண்டும் அந்த மனிதரைப் பார்த்தார். 'நான் கவனிக்காமல் சென்றால், அவர் மரித்துவிடுவார். இன்னும் ஒரு சில மணி நேரத்தில் அவரது உடல் குளிர்ந்துவிடும்' என்று யோசித்தார்.

சுற்றிலும கட்டிடங்கள் இருந்தன. ஒவ்வொரு கட்டிடத்திலும் முதல் தளத்தில் காவலருக்காக ஒரு சிறிய அறை இருக்கும். அதனால் நுழைவுப்பகுதி வெதுவெதுப்பாக இருக்கும். அருகிலிருந்த கட்டிடம் சுமார் 1000 அடி (300 மீட்டர்கள்) தொலைவில் இருந்தது. 'சரி ஆண்டவரே, இந்த நபரை அங்கே கொண்டுசெல்கிறேன்' என்று சொன்னார். பெலன்வேண்டி ஜெபித்து, அவரை இழுத்தார். எப்படியோ அந்தக் கட்டிடத்திற்குக் கொண்டுசென்றார். நுழைவுவாயிலில் போட்டுவிட்டு, பின்னால் சென்று அவரைப்பார்த்தார். உள்ளத்திற்கு இதமான உணர்வு உண்டானது. மனதில் பரிதாபமும் இரக்கமும் உண்டானது.

இந்தச் சம்பவம் யோவானேயின் ஊழியப்பணியில் ஒரு திருப்புமுனையாக அமைந்தது. தன்னைத் தாக்கியவர்கள்மீது அதன்பிறகு கடினமான உணர்வுகள் உண்டாகவில்லை. மாறாக, மனதுருக்கமும் பரிவும் நிறைந்தது. இறுதியாக, இயேசுவைப்போல அன்புசெலுத்த முடிந்தது. 1992-1998 வரை ஊழியம் செய்த காலத்தில், ஊழிய ஆதரவு அமைப்பு ஒன்றின் உதவியால், ஊலன்பட்டாரில் முதல் அட்வென்டிஸ்ட் சபையை யோவானேவால் நிறுவமுடிந்தது. திரும்ப 2017ம் ஆண்டு அங்கு திரும்பினார்; இப்போது மங்கோலியாவில் உள்ள அட்வென்டிஸ்ட் சபையில் கல்வி மற்றும் மேம்பாட்டு இயக்குனராகப் பணியாற்றுகிறார்.

இப்போதும், குடிகாரர்கள் அவ்வப்போது அவரைத் தாக்குவதுண்டு. ஆனால் தேவன்மீதும் அவரது மக்கள்மீதும் அசையா அன்பு கொண்டிருக்கிறார். "சாத்தான் விடுவதில்லை. என்னைச் சோர்ந்துபோகச் செய்யமுடியும் என்பது அவனுக்குத் தெரியும். ஆனால் நான் மங்கோலிய மொழியைக் கற்றுக்கொள்ள தேவன் அருள்செய்தார், இருதயத்திலும் மாற்றத்தைக் கொடுத்திருக்கிறார். என்னைத் தாக்குகிற குடிகாரர்களையும் தேவன் நேசிக்கிறார், எனவே நான் அவர்களை நேசிக்க வேண்டும்" என்று சொன்னார்.