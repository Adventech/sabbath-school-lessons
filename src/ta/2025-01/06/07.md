---
title:  மேலும் படிக்க
date:   07/02/2025
---

வேதாகமம் அவர் குணத்தை வெளிப்படுத்துகிறது. அவர்தாமே தமது எல்லையற்ற அன்பையும் பரிவையும் அறிவித்திருக்கிறார். 'உமது மகிமையை எனக்குக் காண்பித்தருளும்' என்று மோசே கேட்டபொழுது, 'என்னுடைய தயையை எல்லாம் நான் உனக்கு முன்பாகக் கடந்துபோகப்பண்ணுவேன்' என்றார் தேவன். யாத் 33:18:19. இதுவே அவருடைய மகிமை. கர்த்தர் மோசேக்கு முன்பாகக் கடந்துபோனபோது, 'கர்த்தர், கர்த்தர், இரக்கமும் கிருபையும் நீடிய சாந்தமும் மகா தயையும் சத்தியமுமுள்ள தேவன். ஆயிரம் தலைமுறைகளுக்கு இரக்கத்தைக் காக்கிறவர்; அக்கிரமத்தையும் மீறுதலையும், பாவத்தையும் மன்னிக்கிறவர்' என்று சொன்னார். யாத் 34:6, 7. அவர் இரக்கத்தின்மேல் பிரியப்படுகிறபடியால், 'அவர் நீடிய சாந்தமும், மிகுந்த கிருபையும்' உடையவராக இருக்கிறார். மீகா 7:18; யோனா 4:2.

'வானத்திலும் பூமியிலும் உள்ள எண்ணற்ற சான்றுகளால் தேவன் நம் இருதயத்தைத்தம்மோடு இறுகக்கட்டியுள்ளார். படைப்புகள்மூலமாக மட்டுமல்ல; ஆழமும் கனிவுமான உலக உறவுகள்மூலமாகவும் இறைவன் தம்மை நமக்கு வெளிப்படுத்துகிறார். ஏனெனில், மனிதன் அவற்றைப் புரிந்துகொள்ளமுடியும். முழுமையாக இல்லாவிட்டாலும், இவை அவர் அன்பை ஓரளவு வெளிப்படுத்தவே செய்கின்றன. இத்தனை ஆதாரங்கள் இருந்தாலும், மனிதரின் மனதை நன்மையின் எதிரி குருடாக்கிப்போட்டபடியால், அவர்கள் இறைவனைத்திகிலோடு பார்த்தார்கள்; 'அவர் கொடூரமானவர், மன்னிக்காதவர்' என்று நினைத்தார்கள். 'தேவன் கொடூரமான நியாயாதிபதி; கடனை வசூலிப்பதில் கடுமையானவர்; நியாயம் செலுத்துவதில் கண்டிப்பானவர். இதுதான் அவர் தன்மைகளில் மிகமுக்கியமானது' என்று மனிதர்கள் நினைக்கும்படி செய்தவன் சாத்தானே. மனிதருக்குத் தண்டனை கொடுப்பதற்காக, அவர்களில் குற்றங்குறை கண்டுபிடிக்க, இறைவன் எரிச்சலான கண்களோடு உற்றுப்பார்த்துக் கொண்டிருப்பதைப் போன்ற தோற்றத்தை உருவாக்கியுள்ளான். இறைவனுடைய எல்லையற்ற அன்பை உலகிற்குக் காட்டுவதன்மூலம், இந்த இருளை நீக்கவே, இயேசு வந்தார்; மனிதர்மத்தியில் வாழ்ந்தார்'.

**கலந்துரையாடக் கேள்விகள்**

`தேவனுடைய மகிமை அவரது தயவுடன் நெருங்கிய தொடர்புடையதென உணர வேண்டியது ஏன் முக்கியம்? தேவமகிமையை விளக்கும்போது, அவரது அன்பையும் குணத்தையும்பற்றிப் பேசாமல், வெறும் வல்லமையைமட்டும் வைத்து விளக்குகிற இறையியல் பார்வையை இது எவ்வாறு சரிப்படுத்துகிறது?`

`தேவனுடைய தயவுபற்றி கேள்வி எழுப்பியிருக்கிறீர்களா? தேவனைப் பின்பற்றுவதாகச் சொல்கிற சிலர் நடந்துகொண்ட விதத்தை வைத்தும், அல்லது உலகத்தில் காணப்படுகிற தீமைகள் அனைத்தையும் வைத்தும் தேவனுடைய தயவுகுறித்து சந்தேகக்கேள்வி எழுப்பின யாரையாவது உங்களுக்குத் தெரியுமா? அந்தக் கேள்விக்கு உங்களுடைய பதில் என்ன? தேவனுடைய தயவுபற்றிப் புரிந்துகொள்ளத் தடுமாறுகிற ஒருவருக்கு எவ்வாறு உதவலாம்? அடுத்தவாரப் பாடத்தைப் பாருங்கள்.`

`திங்கட்கிழமை கேள்விக்கான பதிலை விவாதியுங்கள். இப்போது காணப்படுகிற தீமைகள்பற்றிப் புரிந்துகொள்ள மாபெரும் போராட்டம் எவ்வாறு உதவுகிறது?`