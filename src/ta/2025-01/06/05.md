---
title:  மனம் மாறுகிற தேவனா?
date:   05/02/2025
---

தேவன் 'மனந்திரும்ப' முடியுமா? முடியுமானால், அதன் அர்த்தம் என்ன? தேவனுடைய குணம் மாறாதது என்று பார்த்தோம். ஆனால், சில வசனங்கள் தேவன் 'மனம்மாறுவதாக' அல்லது 'மனதை மாற்றுவதாகச்' சொல்கின்றன. நம்மைப் பொறுத்தவரை, மனம்மாறுதல் என்றால் தவறுசெய்துவிட்டதை உணருவதாகும். அப்படியானால், சில வசனங்கள் தேவன் 'மனம்மாறுவதாகச்' சொல்வதின் அர்த்தம் என்ன?

`தேவன் 'மனம்மாறுவதாக' யாத் 32:14; எரே 18:4-10 சொல்வதின் அர்த்தம் என்ன?`

இதுபோன்ற வசனங்களில், மனிதர்களின் மனந்திரும்புதல் அல்லது பரிந்து பேசுதல் காரணமாக தேவன் நியாயத்தீர்ப்பு வழங்குவதில் மனம்மாறுவதாகச் சொல்லப்படுகிறது. மக்கள் தங்கள் துன்மார்க்கத்திலிருந்து திரும்பினால், தேவன் தாம் கொடுக்கத் திட்டமிட்டிருந்த நியாயத்தீர்ப்பிலிருந்து மனம்மாறுவதாக வாக்குரைக்கிறார். மனிதர்களின் மனமாற்றத்திற்குப் பிரதிவினையாக தேவனும் தாம் திட்டமிட்ட நியாயத்தீர்ப்பிலிருந்து மனம்மாறுகிறார் என்பது வேதாகமம் முழுவதிலும் காணப்படுகிற ஒரு பொதுவான கருத்து.

`தேவன் 'மனம்மாறுகிறாரா' அல்லது 'ஒன்றைச் செய்வதாகச் சொல்லிவிட்டு மாறுகிறாரா' என்பதுபற்றி எண் 23:19; 1சாமு 15:29 சொல்வது என்ன?`

தேவன் 'மனம் மாற மனுஷன் அல்ல', 'பொய் சொல்ல தேவன் ஒரு மனிதன் அல்ல; மனம்மாற அவர் ஒரு மனுபுத்திரனும் அல்ல; அவர் சொல்லியும் செய்யாதிருப்பாரா? அவர் வசனித்தும் நிறைவேற்றாதிருப்பாரா?' என்று இந்த வசனங்கள் தெளிவாகச் சொல்கின்றன. 1சாமு 15:29; எண் 23:19. மற்ற வசனங்களின் பின்னணியில் வாசிக்கும்போது, தேவன் ஒருபோதும் 'மனம்மாறுவதில்லை' என்று இந்த வசனங்களுக்கு அர்த்தங்காணமுடியாது; மாறாக, மனிதர்கள் செய்கிறபிரகாரம் அவர் 'மனம்மாறுவதில்லை' என்கிற உண்மையை இந்த வசனங்கள் சொல்வது புரியும். தேவன் தம் வாக்குறுதிகளில் மாறுவதே இல்லை; மனிதர்களின் பிரதிவினையைப் பொறுத்து தாம் செய்ய நினைத்ததிலிருந்து அவர் மாறினாலும், தம்முடைய தயவு, தம்முடைய வார்த்தை ஆகியவற்றிற்கு ஏற்றபடியே அவர் மாறுகிறார். நம்முடைய மனமாற்றத்தைப் பொறுத்து தேவன் தம் நியாயத்தீர்ப்பிலிருந்து மாறுகிறார்; ஏனென்றால், அவர் நல்லவர், நீதியுள்ளவர், அன்புள்ளவர், இரக்கமுள்ளவர்.

`தேவனுடைய 'மனம்மாறுதல்'பற்றி வேதாகமம் சொல்வதிலுள்ள முக்கியத்துவம் என்ன? தேவன் மாறாத குணமுடையவராக இருந்தாலும், பரபஸ்பர உறவுக்கு ஏற்றபடி உண்மையுள்ளவராக அவர் நடந்துகொள்வதுபற்றியும் இது என்ன சொல்கிறது?`