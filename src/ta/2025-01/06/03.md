---
title:  தேவன் முற்றிலும் நல்லவர், நீதியுள்ளவர்
date:   03/02/2025
---

தாம் நியாயத்தை நேசிப்பதாக தேவன் வெறுமனே சொல்லிக்கொண்டு, மனிதர்களிடம்மட்டும் அன்பையும் நியாயத்தையும் எதிர்பார்க்கவில்லை; மாறாக, தேவன்தாமே பூரணராக இருக்கிறார்; இந்தப் பண்புகளை தொடர்ந்து வெளிப்படுத்தி வருகிறார். தேவன் முற்றிலும் பரிசுத்தர், உண்மையுள்ளவர், நீதிபரர், அன்புள்ளவர் என்று வேதாகமம் போதிக்கிறது. அன்பும் நீதியும் நியாயமும் உள்ளவற்றைமட்டுமே தேவன் எப்போதும் செய்கிறார். அவர் ஒருபோதும் ஒரு தவறும் செய்வதில்லை.

`தேவனுடைய நம்பகத்தன்மை, நீதிபற்றி உபா 32:4; சங் 92:14 போதிப்பது என்ன?`

தேவன் நீதியும் அன்புமுள்ளவர்; 'அவரிடத்தில் அநீதியில்லை' சங் 92:14; சங் 25:8; சங் 129:4. தேவன் 'அநியாயஞ்செய்வதில்லை; அவர் குறைவில்லாமல் காலைதோறும் தம்முடைய நியாயத்தை விளங்கப்பண்ணுகிறார்; அநியாயக்காரனோ வெட்கம் அறியான்' செப் 3:5. அநியாயத்தை விரும்புகிறவர்களின் குணத்திற்கு நேரெதிரானதாக தேவனுடைய குணம் இருக்கிறது. எது எல்லாருக்கும் நன்மையாக இருக்கும், எது எல்லாருக்கும் சிறந்தது என்பது தேவனுக்குத் தெரியும்; சம்பந்தப்பட்ட அனைவரின் நலனையும் முன்னிட்டே அவர் தொடர்ந்து கிரியைசெய்கிறார்.

`பின்வரும் வசனங்கள் தேவனைப்பற்றிப் போதிப்பது என்ன? சங் 9:7,8; சங் 145:9-17.`

வேதாகமத்தின் தேவன் 'நீதியுள்ள நியாயாதிபதி' சங் 7:11; அவரிடத்தில் 'தீமை சேர்வதில்லை' சங் 5:4. 'தேவன் ஒளியாயிருக்கிறார், அவரில் எவ்வளவேனும் இருளில்லை' 1யோவான் 1:5. தேவன் முற்றிலும் நல்லவர்மட்டுமல்ல; 'பொல்லாங்கினால் சோதிக்கப்படுகிறவர்' அல்லர். யாக் 1:13; ஆபகூக் 1:13.

இவற்றிலெல்லாம், தேவனுடைய தயவும் மகிமையும் பின்னிப்பிணைந்துள்ளன. பலர் அதிகாரத்தை விக்கிரகமாக்குகிறார்கள்; ஆனால் தேவன் சர்வ வல்லவராக இருந்தும், நீதியும் அன்புமான வழிகளில்மட்டுமே அதை வெளிப்படுத்துகிறார். அதனால்தான் தேவனிடம் மோசே, 'உம்முடைய மகிமையை எனக்குக் காண்பித்தருளும்' என்று கேட்டபோது, அதற்குப் பிரதியுத்தரமாக, 'என்னுடைய தயையை எல்லாம் நான் உனக்குமுன்பாகக் கடந்துபோகப் பண்ணுவேன்' என்று சொல்கிறார். யாத் 33:18,19.

`இவ்வளவு நல்ல தேவன் இந்த உலகத்தில் காணப்படுகிற அதிகளவிலான தீமையை அனுமதிப்பது ஏன்? உங்கள் பதிலை வகுப்பில் கலந்தாலோசியுங்கள்.`