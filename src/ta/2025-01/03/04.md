---
title:  தேவனைப் பிரியப்படுத்துதலா?
date:   14/01/2025
---

இந்தப் பிரபஞ்சம் பரந்து விரிந்தது; அதில் தூசுபோன்ற ஒரு கிரகத்தில், பறக்கிற துளிபோன்ற புரோட்டபிளாசத்தால் உருவானவர்கள் நாம்; ஆனால் தேவன் நம்மில் பிரியப்படுகிறார் என்பது எப்படி? சர்வ வல்லவராக, எதுவும் தேவைப்படாதவராக இருக்கிற உன்னதமான தேவனுக்கு மனிதர்கள் மிகவும் முக்கியமானவர்கள் என்பது எவ்வாறு சாத்தியம்? இந்தக் கேள்விகளை இரண்டு பிரிவுகளாகப் பிரிக்கலாம். முதலாவது, தேவன் மகிழ்ச்சியடைய ஏதாவது வேண்டுமா? இரண்டாவது, மனிதர்கள் பாவத்தன்மையுள்ளவர்களாக இருப்பதால், அவர்கள் எவ்வாறு அவருக்கு மகிழ்ச்சியைக் கொண்டுவரமுடியும்? இந்தக் கேள்விகளின் முதல் பிரிவை இன்றும், இரண்டாவது பிரிவை நாளையும் பார்ப்போம்.

`தேவன் தம் மக்களில் மகிழ்ச்சியடைவதை ஏசா 43:4, சங் 149:4, நீதி 15:8,9 ஆகிய வசனங்கள் எவ்வாறு சுட்டிக்காட்டுகின்றன?`

தேவனை மனிதர்கள் பிரியப்படுத்தமுடியும் என்று நேற்று பார்த்தோம்; ஏனென்றால், நாம் எவ்வாறு பிறருடைய நலன்களை முன்னிட்டு அவர்கள்மீது அன்பும் அக்கறையும் காட்டுகிறோமோ, அதுபோலவே தேவனும் மனிதர்களை நேசிக்கிறார்.

அதுபோல, தம் மக்கள் தீமை செய்யும்போது தேவன் துக்கமடைகிறார். துன்மார்க்கரின் 'பலியும் வழியும்' கர்த்தருக்கு அருவருப்பானவை; 'செம்மையானவர்களின் ஜெபமோ அவருக்குப் பிரியம்'. 'நீதியைப் பின்பற்றுகிறவனையோ அவர் நேசிக்கிறார்' நீதி 15:8,9. தேவன் தீமையில் பிரியப்படுவதில்லை, ஆனால் நன்மையில் மகிழ்கிறார் என்று இந்த வசனங்கள் காட்டுகின்றன. தேவனுடைய அன்புக்கும் மகிழ்ச்சிக்கும் நேரடித் தொடர்பு இருப்பதையும் காட்டுகின்றன; அதாவது தேவனுடைய அன்புதான் அவர் மகிழ்ச்சியடையவும் காரணமாக இருப்பதை வேதாகமம் முழுவதிலும் காணலாம்.

'நீதிமான்களைக் கர்த்தர் சிநேகிக்கிறார்' சங் 146:8. 'உற்சாகமாய்க் கொடுக்கிறவனிடத்தில் தேவன் பிரியமாயிருக்கிறார்' 2கொரி 9:7. இந்த வசனங்கள் என்ன சொல்லவில்லை என்று முதலில் கவனிக்கவேண்டும். தேவன் நீதிமான்களைமட்டும் சிநேகிக்கிறார், உற்சாகமாய்க் கொடுக்கிறவனில்மட்டும் பிரியமாயிருக்கிறார் என்று சொல்லவில்லை. தேவன் எல்லாரையும் நேசிக்கிறார். ஆனாலும் 'நீதிமானையும்' 'உற்சாகமாய்க் கொடுக்கிறவனையும்' தேவன் விசேஷமான விதத்தில் நேசிக்கிறார் என்பது புரிகிறது. அதைப் புரிந்துகொள்ள நீதி 15:8, 9 உதவுகிறது; அதாவது, இப்படிப்பட்டவர்கள்மீது தேவன் பிரியங்கொள்வதால் அவர் மகிழ்கிறார்.

`பிரபஞ்சத்தின் தேவன் உணர்வுரீதியாக நம்மோடு நெருக்கமாக இருப்பதால், பரலோகமும் பூமியும் எவ்வளவு நெருக்கமாக இணைக்கப்பட்டிருக்கவேண்டும் என்று யோசித்துப் பாருங்கள். தற்போது நீங்கள் கடினமான சூழலில் இருப்பீர்களானால், இந்த அற்புதமான கருத்து உங்களுக்கு என்ன நம்பிக்கையைக் கொடுக்கமுடியும்?`