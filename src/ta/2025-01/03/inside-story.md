---
title:  மிஷன் கதை
date:   17/01/2025
---

### நன்றியுள்ள சபை உதவியாளர்

ஆண்ட்ரூ மெக்செஸ்னீ

ஜாங்-மூன் யூன் நன்றியுள்ள சபை உதவியாளர் என்று அழைக்கப்படுகிறார். சூழ்நிலைகள் எப்படி இருந்தாலும், அவர் வாயிலிருந்து வருகிற முதல் வார்த்தை 'நன்றி' என்பதுதான். யாராவது உதவி கேட்டால், 'நன்றி' என்பார். ஏதாவது பிரச்சினை வந்தால், நன்றி' என்பார்.

கஷ்டங்களும் இழப்புகளும் நேரிடும்போது, 'நன்றி' என்பார். தென் கொரியாவில் உள்ள ஒரு செவந்த்-டே அட்வென்டிஸ்ட் சபையின் உதவியாளரான இவர், 1தெச 5:18இல் பவுல் அப்போஸ்தலன் சொல்கிறபடி நடக்கிறார், 'எல்லாவற்றிலேயும் ஸ்தோத்திரஞ்செய்யுங்கள்; அப்படிச் செய்வதே கிறிஸ்து இயேசுவுக்குள் உங்களைக்குறித்து தேவனுடைய சித்தமாயிருக்கிறது'.

தென் கொரியாவில் சூரிய உதய சுற்றுலாதளமான, அதுவும் புது வருடப் பிறப்பில் அதைப் பார்ப்பதற்கு பெயர்ப்பெற்ற ஒரு கடற்கரையில், வெகுகாலமாக சிற்றுண்டி கடை நடத்திவந்தார் ஜாங்-மூன். அவருக்கு நனூம் என்கிற ஒரு வாடிக்கையாளர் இருந்தார். அவர் ஒரு வாலிபப்பெண்; எப்போதாவது அங்கே வரும்போது தேநீர் அருந்தி, ஏதாவது சிற்றுண்டி சாப்பிட்டுவிட்டு, சூரிய உதயத்தையும் ரசித்துச் செல்வார். பிறகு அவருக்கு திருமணமானது, ஆஷ்ஷா என்கிற மகள் பிறந்தாள். அம்மாவும் மகளும் தினமும் காலையில் அங்கு வந்து சாப்பிடுவார்கள்; ஜாங்-மூனின் நன்றியுணர்வைக் கண்டு நானூம் ஆச்சரியமடைந்தாள். ஏதாவது ஆர்டர் செய்தால், 'நன்றி' என்று சொல்லுவார். உணவுக்காக பணம் செலுத்தும்போது 'நன்றி' என்பார். உணவுக்காக நன்றி சொல்லும்போது அவரும் 'நன்றி' என்பார்.

ஒருமுறை, அவருடன் பேசிக்கொண்டிருந்தபோது, சனிக்கிழமைகளில் ஆலயம் செல்வதை அறிந்தாள். சனிக்கிழமைகளில் ஆராதனை செய்கிறவர்களைப்பற்றி அவள் கேள்விப் பட்டதில்லை. 'அடுத்த சனிக்கிழமையில் உங்களோடு சேர்ந்து ஆலயத்திற்கு வரலாமா? 'என்று கேட்டாள். அடுத்த ஓய்வுநாளில், அவளும் அவளது ஐந்து வயது மகளும், ஜாங்-மூனின் உணவகத்திலிருந்து 30 நிமிட கார் பயணத் தூரத்திலிருந்த சபைக்கு அவருடன் சென்றார்கள். சபை அங்கத்தினர்கள் அந்தத் தாயையும் மகளையும் அன்புடன் வரவேற்றார்கள்; தங்கள் சபையைப்பற்றி அவர்கள் எவ்வாறு அறிந்ததாகக் கேட்டார்கள். நன்றியுள்ள அந்த சபை உதவியாளரால்தான் அறிந்துகொண்டதாகச் சொன்னாள். சபை ஆராதனை முடிந்தபிறகு, தான் மீண்டும் ஆலயத்திற்கு வர விரும்புவதாக ஜாங்-மூனிடம் நானூம் சொன்னாள். "இந்தச் சபை எனக்குப் பிடித்திருக்கிறது" என்று கூறினாள்.

உணவகத்தில் வைத்து இயேசு என்கிற பெயரை நானூம் கேள்விப்பட்டிருக்காவிட்டாலும், ஜாங்-மூனின் நன்றியுள்ள மனப்பான்மையால் இயேசுவைக் கண்டுகொண்டாள். சுவிசேஷம் என்பது வாயால் அறிவிக்கிற ஒன்று மட்டுமல்ல, ஒருவர் வாழ்கிற வாழ்க்கையாலும் வெளிப்படுவதாகும். ஜாங்-மூனின் முன்மாதிரியால், அந்த இளம்தாயும், அவளது மகளும் தவறாமல் ஆலய ஆராதனைகளில் கலந்துகொள்ளத் துவங்கினார்கள். இப்போது, தன் கணவரும் தன்னோடு சேர்ந்து ஆலயத்திற்கு வரவேண்டுமென ஜெபித்து வருகிறார்.