---
title:  பலன்தரும் குறிக்கோள்
date:   16/01/2025
---

தேவன் இரக்கம்காட்டுகிறார்; மத்தியஸ்தம் பண்ணுகிறார்; எனவே, அவரது அன்புக்கு சிறிதளவு பிரதிவினை காட்டினாலும்கூட அதில் மகிழ்ச்சியடைகிறார். அவர்மட்டுமே அன்புக்குப் பாத்திரர், அவர்மட்டுமே முற்றிலும் நீதிபரர்; அவர்மூலமாக நாம் ஒவ்வொருவரும் நீதிமான்களாக எண்ணப்படலாம்; தேவனோடு நித்தியகாலமும் பூரண அன்போடு வாழ்கிற பிரியமானவரில் ஒருவராக எண்ணப்படலாம். இதுதான் மீட்புகுறித்த மாபெரும் நம்பிக்கை; அதில் நமக்காகப் பரலோகத்தில் கிறிஸ்து செய்கிற கிரியையும் சம்பந்தப்பட்டிருக்கிறது.

'இதில் நானும் ஒருவனாக முடியுமா? நான் அந்த அளவுக்கு நல்லவனா முடியுமா? எனக்கு போதுமான அளவுக்கு விசுவாசம் இல்லாவிட்டால் என்ன செய்வது?' என்று நீங்கள் யோசிக்கலாம்.

`மாற்கு 9:17-29இல் அந்த மனிதனிடம் தேவன் என்ன சொன்னார்? எந்த அளவு விசுவாசம் போதுமான விசுவாசம்?`

சீடர்களால் அந்தப் பிசாசைத் துரத்தமுடியவில்லை; அங்கே நம்பிக்கையற்ற சூழல் நிலவியது. ஆனால் இயேசு வந்து, அந்தத் தகப்பனிடம், 'நீ விசுவாசிக்கக் கூடுமானால் ஆகும், விசுவாசிக்கிறவனுக்கு எல்லாம் கூடும்' என்று சொன்னார். மாற்கு 9:23. அந்தத் தகப்பன் உண்மையுடன், 'விசுவாசிக்கிறேன் ஆண்டவரே, என் அவிசுவாசம் நீங்கும்படி உதவிசெய்யும்' என்று சொன்னான். மாற்கு 9:24.

இயேசு அந்த மனிதனிடம், 'உனக்கு அதிக விசுவாசம் வந்ததும் என்னிடம் வா' என்று சொல்லவில்லை. மாறாக, 'என் அவிசுவாசம் நீங்கும்படி உதவி செய்யும்' என்று சொல்வதே போதுமானதாக இருந்தது. விசுவாசமில்லாமல் தேவனுக்குப் பிரியமாயிருப்பது கூடாத காரியம். எபி 11:6. ஆனாலும் சிறிதளவு விசுவாசத்தைக்கூட இயேசு ஏற்றுக்கொள்கிறார். விசுவாசத்தாலும் (கிறிஸ்துவின் மத்தியஸ்தம் மூலமாகவும்), அவருக்கு பிரியமானவர்களாக இருக்கமுடியும். விசுவாசத்தாலும், கிறிஸ்து நமக்காகச் செய்கிற கிரியையாலும், தேவனுக்கு பிரியமான வழிகளில் நடக்கமுடியும்; அதிக விலையில்லாத ஒரு பரிசை ஒரு பிள்ளை கொண்டுவரும்போது தந்தை அடைகிற மகிழ்ச்சியோடு இதை ஒப்பிடலாம்.

'அவருக்குப் பிரியமானவர்களாயிருக்க' நாடவேண்டும். 2கொரி 5:9,10; ஒப்பிடவும் கொலோ 1:10; 1தெச 4:1; எபி 11:5. பிறர் நலன்களை நாடுகிறவர்களாக, மற்றவர்களை நேசிக்கிறவர்களாக நாம் மாறும்படி தேவனிடம் கேட்க வேண்டும். 'சகோதர சிநேகத்திலே ஒருவர்மேலொருவர் பட்சமாயிருங்கள்; கனம்பண்ணுகிறதிலே ஒருவருக்கொருவர் முந்திக்கொள்ளுங்கள். அசதியாயிராமல் ஜாக்கிரதையாயிருங்கள்; ஆவியிலே அனலாயிருங்கள்; கர்த்தருக்கு ஊழியஞ்செய்யுங்கள். நம்பிக்கையிலே சந்தோஷமாயிருங்கள்; உபத்திரவத்திலே பொறுமையாயிருங்கள்; ஜெபத்திலே உறுதியாய்த் தரித்திருங்கள். பரிசுத்தவான்களுடைய குறைவில் அவர்களுக்கு உதவிசெய்யுங்கள்; அந்நியரை உபசரிக்க நாடுங்கள்' ரோமர் 12:10-13.

`தேவன் நம்மை கிறிஸ்துமூலமாக ஏற்றுக்கொண்டால், நாம் எவ்வளவு தூரம் மற்றவர்களை ஏற்றுக்கொள்ளவேண்டும்? உன்னைப்போல பிறனையும் நேசி என்கிற கட்டளையும், மற்றவர்கள் உன்னை நடத்த விரும்புகிற விதத்தில் அவர்களை நடத்து என்கிற பொன்விதியும் இந்தக் கருத்தை சிறப்பாகப் புரிந்துகொள்ள எவ்வாறு உதவுகின்றன? லேவி 19:18; மத் 22:39.`