---
title:  நினைப்பதற்கும் அதிகமான மதிப்புமிக்கவர்கள்
date:   12/01/2025
---

தேவன் நேசிக்காத அளவுக்கு மிகமோசமான பாவி, தீயவர் யாரும் இல்லையெனப் பார்த்தோம். நாம் நினைப்பதற்கும் அதிகமாக மனிதர்களை தேவன் மதிப்பாகக் கருதுவதால், பாவத்தில் அவர் பிரியப்படுவதில்லை; ஏனென்றால் நம்மை நேசிக்கிறார்; பாவம் நமக்கு என்ன செய்யும் என்பதை அறிந்திருக்கிறார்.

`தேவனுடைய மனதுருக்கம்-அன்புபற்றி கெட்ட குமாரனுடைய உவமை சொல்வது என்ன? லூக்கா 15:11-32. வீட்டிலேயே இருந்த மூத்த குமாரனைப் போன்றவர்களுக்கு அது கொடுக்கிற எச்சரிப்பு என்ன?`

இயேசு சொன்ன இந்தச் சம்பவத்தில், அந்தத் தகப்பனுடைய குமாரன், காலத்திற்கு முன்னரே தன் சுதந்தரத்தைப் பிரித்துத் தரும்படி கேட்டான்; அதன்மூலம் தன் தகப்பனையும் தகப்பன் வீட்டாரையும் புறக்கணித்தான். பிறகு, தன் சுதந்தரத்தை ஊதாரித்தனமாகச் செலவழித்து, வறுமை-பட்டினிக்கு ஆளானான்; பன்றியின் தவிடாவது கிடைக்குமாவென ஏங்கினான். தன் தந்தையின் வீட்டிலிருந்த வேலைக்காரர்கள் தாராளமாகச் சாப்பிடுவது அவனுக்குத் தெரியுமாதலால், ஒரு வேலைக்காரன்போலாவது இருக்கலாமென்று நினைத்து, வீட்டிற்குத் திரும்பத் தீர்மானிக்கிறான்.

அதன்பிறகு நடப்பது அற்புதமான நிகழ்வு. சில தகப்பன்மார் அத்தகைய மகன்களை திரும்ப அனுப்பிவிடுவார்கள். "நீ உன் சொத்தை வாங்கிச் சென்றுவிட்டாய், குடும்பத்திடமிருந்து உறவையும் முறித்துவிட்டாய். இனி இந்த வீட்டில் உனக்கு இடமில்லை" என்று சொல்லி விடுவார்கள். அவ்வாறு சொல்வதிலும் நியாயமிருக்கிறது, அல்லவா? சில பெற்றோர், அந்தக் குமாரன், திரும்ப ஏற்றுக்கொள்ளப்பட முடியாத அளவுக்கு தூரே சென்றுவிட்டதாகக் கருதலாம்.

ஆனால் அந்த உவமையில், அந்தத் தகப்பன் (தேவனைச் சுட்டிக்காட்டுபவர்) இவ்வாறெல்லாம் பேசவில்லை. மாறாக, அந்தக் கெட்டக் குமாரன் தூரத்தில் வரும்போதே, அவனுடைய தகப்பன் அவனைக் கண்டு, மனதுருகி, ஓடி, அவன் கழுத்தைக் கட்டிக்கொண்டு, அவனை முத்தஞ்செய்தான். லூக் 15:20. ஒருவரைச் சந்திப்பதற்காக வீட்டின் எஜமான் வீட்டிற்கு வெளியே ஓடுவது அக்காலத்தில் மரியாதை குறைந்த ஒரு செயலாகக் கருதப்பட்டாலும்கூட, அந்தத் தகப்பன் மிகுந்த மனதுருக்கத்தோடு தன் மகனைச் சந்திக்க ஓடினார்; அதைவிட ஆச்சரியமாக, அவனை மீண்டும் வீட்டில் சேர்த்துக்கொண்டார்; ஏன் அவனுக்காக ஒரு விருந்தே நடத்தினார்; அது வழிவிலகிச் செல்கிற ஒவ்வொரு நபர் மீதும் தேவன் மிகுந்த மனதுருக்கம் காட்டுவதையும், வீட்டிற்குத் திரும்பி வருகிற ஒவ்வொருவரின் நிமித்தமும் அவர் களிகூருவதையும் சுட்டிக்காட்டுகிறது. தேவனைப்பற்றிய எத்தகைய காட்சி!

`மூத்த குமாரன் நடந்துகொண்ட விதம் சுவாரசியமானது. பொதுவாக மனிதர்கள் இவ்வாறுதான் நடக்கிறார்கள்; அதைப் புரிந்துகொள்வது கடினமும் இல்லை; அதற்கு காரணம் என்ன? நியாயம் பற்றிய மனிதரின் கொள்கைகள் பல சுவிசேஷத்தின் ஆழத்தையோ, நம்மீது தேவனுக்குள்ள அன்பையோ புரிந்துகொள்ளவில்லை என்பதுபற்றி இந்தச் சம்பவம் சொல்வது என்ன?`