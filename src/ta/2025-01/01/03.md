---
title:  திரும்பச் செலுத்தப்படாத அன்பு
date:   30/12/2024
---

விழுந்துபோன மனுக்குலத்தின்மீது தேவன் தீராத அன்பு வைத்திருப்பதற்கு அருமையான ஓர் உதாரணம் ஓசியாவின் அனுபவம். ஓசியா தீர்க்கதரிசியிடம் தேவன், "போய், ஒரு சோர ஸ்திரீயையும் சோரப்பிள்ளைகளையும் உன்னிடமாகச் சேர்த்துக்கொள்; தேசம் கர்த்தரைவிட்டு விலகிச் சோரம்போயிற்று" என்று கட்டளையிட்டார். ஓசியா 1:2. இஸ்ரவேலர் உண்மையின்றி, ஆவிக்குரிய வேசித்தனத்தில் இருந்தாலும், அவர்கள்மீது தேவன் அன்பாக இருந்ததற்கு ஒரு விளக்கப்பாடமாக ஓசியாவும் உண்மையற்ற அவரது மனைவியும் இருந்தார்கள். தகுதியற்றவர்கள்மீது தேவன் தம் அன்பை தாராளமாகப் பொழிவதை அந்தச் சம்பவம் காட்டுகிறது.

தேவன் உண்மையும் அன்பும் உள்ளவராக இருக்க, மக்கள் அவருக்கு எதிராக மீண்டும் மீண்டும் கலகம்பண்ணினார்கள். உண்மையற்ற ஒரு வாழ்க்கைத்துணையின் அன்புகிடைக்காத நிலையில்தான் தேவனும் அன்புகிடைக்காமல் இருந்ததாக வேதாகமம் மீண்டும்மீண்டும் சொல்கிறது. தேவன் தம் மக்களை முற்றிலுமாக, உண்மையாக நேசித்தார்; ஆனால் அவர்கள் அவரைப் பரியாசம்பண்ணினார்கள்; பிற தெய்வங்களைச் சேவித்து, தொழுதார்கள்; மிகுந்த துக்கத்தை உண்டாக்கினார்கள்; சரிசெய்ய முடியாத அளவுக்கு உறவை முறித்தார்கள்.

`தேவன் தம் மக்கள்மீது நிலையான அன்பு வைத்திருந்ததுபற்றி ஓசியா 14:1-4 சொல்வது என்ன?`

தம் மக்கள் மீண்டும்மீண்டும் கலகம்செய்தபிறகும் தேவன் இவ்வாறு சொல்கிறார்: 'அவர்கள் சீர்கேட்டைக் குணமாக்குவேன்; அவர்களை மனப்பூர்வமாய்ச் சிநேகிப்பேன்'. இங்கு, 'மனப்பூர்வமாய்ச் சிநேகிப்பேன்' என்பதில் வருகிற எபிரெய வார்த்தை நெடபா; அது, தானாகவே கொடுக்கப்படுவதைச் சுட்டிக் காட்டுகிறது. ஆசரிப்புக்கூடார முறைமையில் உற்சாகப்பலிகளைச் செலுத்தும்போது இந்த வார்த்தைதான் வருகிறது.

ஓசியாவிலும், வேதாகமச்சம்பவங்கள் முழுவதிலும், தம் மக்கள்மீது தேவன் மிகுந்த அர்ப்பணிப்பும் மனதுருக்கமும் காட்டுகிறார். அவர்கள் தங்கள் நேசர்களுக்குப் பின்னே சென்றபோதிலும், சீர்செய்யவே முடியாத அளவுக்கு உடன்படிக்கை உறவை முறித்தபோதிலும், தேவன் தம் சுயாதீனசித்தத்தால், அவர்கள்மீது தொடர்ந்து தம் அன்பைப் பொழிந்தார். மக்கள் தேவ அன்புக்குப் பாத்திரமாக இருக்கவில்லை; உரிமை கோரமுடியாத அளவுக்கு அதைப் புறக்கணித்து, அந்த உரிமையை இழந்திருந்தார்கள். ஒழுக்கமாக இருந்தார்களோ இல்லையோ, தேவன் அவர்கள்மீது தொடர்ந்து அன்பைப் பொழிகிறார். மனப்பூர்வமாகவும், தன்னார்வத்தோடும் நேசிக்கிறார்.

`தேவன் தூரத்தில் இருக்கிறார், அவர் கடுமையான ஆட்சியாளர், நீதிபதி என்று அநேகர் நினைக்கிறார்கள். உண்மையற்ற ஒரு வாழ்க்கைத்துணையிடம் அன்பைப் பெறமுடியாத ஒருவரைப்போல, பரியாசத்திற்கும் துக்கத்திற்கும் ஆளான நிலையில் தேவன் இருக்கிறார் என்கிற காட்சி, அவரை வித்தியாசமாகப் பார்ப்பதற்கு எவ்வாறு உதவுகிறது? தேவனோடு உங்களுக்குள்ள உறவைப் பார்க்கிற விதத்தை அது எவ்வாறு மாற்றுகிறது?`