---
title:  நமக்காக சிலுவையில் அறையப்பட்டார்
date:   02/01/2025
---

தம்மோடு ஓர் அன்பின் உறவை ஏற்படுத்த ஒவ்வொருவரையும் தேவன் அழைக்கிறார்; ஆனால், அந்த அழைப்பை மனப்பூர்வமாக ஏற்றுக்கொள்கிறவர்கள் மட்டுமே நித்திய விளைவுகளை அனுபவிக்கலாம். கலியாண விருந்து உவமையில், ராஜா அழைத்த அநேகர், 'வர மனதில்லாதிருந்தார்கள்'. மத் 22:3.

அதனால்தான் தாம் சிலுவையில் அறையப்படவிருந்த சமயத்தில், இயேசு இவ்வாறு புலம்பினார்: 'எருசலேமே, எருசலேமே, தீர்க்கதரிசிகளைக் கொலை செய்து, உன்னிடத்தில் அனுப்பப்பட்டவர்களைக் கல்லெறிகிறவளே! கோழிதன் குஞ்சுகளைத் தன் சிறகுகளின்கீழே கூட்டிச் சேர்த்துக்கொள்ளும்வண்ணமாக நான் எத்தனைதரமோ உன் பிள்ளைகளைக் கூட்டிச் சேர்த்துக்கொள்ள மனதாயிருந்தேன்; உங்களுக்கோ மனதில்லாமற்போயிற்று'. மத் 23:37. கிறிஸ்து அவர்களைக் கூட்டிச்சேர்க்க விரும்பினார்; அவர்களுக்கு மனதில்லை! 'மனதாயிருத்தல்' என்பதற்கான அதே கிரேக்க வார்த்தைதான் (தெலோ), கிறிஸ்து அவர்களை இரட்சிக்க விரும்பியதையும், அவர்கள் இரட்சிக்கப்பட விரும்பா திருந்ததையும் சுட்டிக்காட்ட பயன்படுகிறது (அதே வார்த்தை மத்தேயு 22:3இலும் வருகிறது).

ஆனாலும் அவர்களுக்காகவும் நமக்காகவும்தான் இயேசு சிலுவைக்குச் சென்றார். எத்துணை ஆச்சர்ய அன்பு! மனிதர்களின் பாவம் மரணத்தைக் கொண்டுவந்தது; ஆனால் பழுதான உறவைச் சீர்ப்படுத்துவதற்கான விலையை (கிறிஸ்துவுக்குள்ளாக) தேவன் செலுத்தி, பரலோகத்திற்கும் பூமிக்கும் இடையே ஒருவழியை உருவாக்கியிருக்கிறார். அதேசமயம், தாம் மனப்பூர்வமாக விரும்பினால் ஒழிய, நம்மீது அன்புகூருவதற்கு எவ்விதக் கடமைக்கும் கீழ்ப்பட்டிராத நிலையிலும், நம்மீது தொடர்ந்து அன்பைப் பொழிகிறார்.

`யோவான் 10:17,18 ஆகிய வசனங்களை கலாத்தியர் 2:20 உடன் ஒப்பிடுங்கள். இந்த வசனங்களில் நமக்குள்ள செய்தி என்ன?`

தேவ அன்பின் இறுதி வெளிப்பாட்டில், அதாவது சிலுவையில், தேவன் சுயாதீன சித்தத்தோடு தம்மையே நமக்காகக் கொடுத்தார். தேவன் தமது 'சொந்த முன்னெடுப்பால்' தம் ஜீவனைக் கொடுத்தார். எவரும் அவரது ஜீவனை அவரிடமிருந்து எடுத்துக்கொள்ளவில்லை; உலகத்தோற்றத்திற்கு முன்னரே பரலோகத்தில் போடப்பட்ட மீட்பின் திட்டத்தின்படி, அதை அவர் மனப்பூர்வமாக ஈந்தார்.

'நம் மீட்பிற்கான திட்டம் பின்னர் போடப்பட்டதல்ல, ஆதாம் விழுந்தபிறகு போடப்பட்டதல்ல. அது "ஆதிகாலமுதல் அடக்கமாயிருந்த ... இரகசியத்தின்" வெளிப்பாடு. ரோமர் 16:25. அது நித்தியக் காலம்முதல் தேவனுடைய சிங்காசனத்தின் அடிப்படையாக இருந்த நியதிகளின் நிறைவேறுதல். சாத்தானுடைய துரோகத்தையும், அந்தத் தேவதுரோகத்தின் வஞ்சக வல்லமையால் உண்டான மனிதனின் விழுகையையும் ஆரம்பம்முதலே தேவனும் கிறிஸ்துவும் அறிந்திருந்தார்கள். பாவத்தை தேவன் நியமிக்கவில்லை; ஆனால் அது வருமென முன்னறிந்திருந்தார்; அந்தக் கொடிய அவசரநிலையை எதிர்கொள்ள வழியையும் உண்டாக்கியிருந்தார். அவர் உலகத்தின்மீது மாபெரும் அன்பு வைத்திருந்ததால், "விசுவாசிக்கிறவன் எவனோ அவன் கெட்டுப்போகாமல் நித்தியஜீவனை அடையும்படிக்கு" தம் ஒரே பேறான குமாரனைக் கொடுப்பதற்கு உடன்படிக்கை பண்ணினார். யோவான் 3:16'.