---
title:  மேலும் படிக்க
date:   03/01/2025
---

'தேவனைக்குறித்த தவறான புரிதலின் அந்தகாரம் உலகத்தைச் சூழ்ந்துள்ளது. அவரது குணம்பற்றிய அறிவை மனிதர்கள் இழந்துவருகிறார்கள். அதைத் தவறாகப் புரிந்துகொள்கிறார்கள்; தவறாக அர்த்தங்கற்பிக்கிறார்கள். இந்தச் சமயத்தில் தேவனிடமிருந்து ஒரு செய்தியை அறிவிக்கவேண்டியுள்ளது; அது ஜொலிக்கிற செல்வாக்கும், இரட்சிப்புக்கேற்ற வல்லமையும் உடைய செய்தி. அவரது குணத்தை அறிவிக்கவேண்டும். இந்த உலகத்தின் அந்தகாரத்திற்குள் அவரது மகிமையின் ஒளி, அவரது நற்குணம், இரக்கம், சத்தியம் ஆகியவற்றின் ஒளி வீசப்படவேண்டும்.

'இந்தப் பணியைத்தான் ஏசாயா தீர்க்கரிசி பின்வருமாறு சொல்லியிருக்கிறார், "எருசலேம் என்னும் சுவிசேஷகியே, நீ உரத்த சத்தமிட்டுக் கூப்பிடு, பயப்படாமல் சத்தமிட்டு, யூதா பட்டணங்களைநோக்கி: இதோ, உங்கள் தேவன் என்று கூறு. இதோ, கர்த்தராகிய ஆண்டவர் பராக்கிரமசாலியாக வருவார்; அவர் தமது புயத்தினால் அரசாளுவார்; இதோ, அவர்அளிக்கும் பலன் அவரோடேகூட வருகிறது; அவர் கொடுக்கும் பிரதிபலன் அவருடைய முகத்துக்கு முன்பாகச் செல்லுகிறது" ஏசா 40:9,10.'மணவாளனுடைய வருகைக்காகக் காத்திருப்பவர்கள் மக்களிடம், "இதோ உங்கள் தேவன்" என்று சொல்லவேண்டும். அவரது அன்பான குணத்தை வெளிப்படுத்துவதே உலகத்திற்குக் கொடுக்கப்படவேண்டிய இரக்கத்தின் கடைசி ஒளிக்கதிர்கள், இரக்கத்தின் கடைசிச் செய்தி. தேவபிள்ளைகள் அவரது மகிமையை வெளிப்படுத்தவேண்டும். தங்கள் வாழ்க்கையிலும் குணத்திலும் தேவகிருபை தங்களுக்குச் செய்திருப்பதை வெளிப்படுத்தவேண்டும்.

'நீதியின் சூரியனுடைய வெளிச்சம் நற்கிரியைகளில் பிரகாசிக்கவேண்டும் – சத்திய வார்த்தைகளிலும், பரிசுத்த கிரியைகளிலும் பிரகாசிக்கவேண்டும்'.

**கலந்துரையாடக் கேள்விகள்**

`'தேவனே இல்லை' என்கிற கருத்தைவிட, 'தேவன் நம்மை வெறுக்கிறார்' என்கிற கருத்து மிகவும் மோசமானது. அது உண்மையாக இருந்திருந்தால், நாம் இருக்கிற இந்த உலகம் எவ்வாறு வித்தியாசமாக இருந்திருக்கும்?`

`இன்று நம் உலகில் தேவனுடைய குணம்பற்றி தவறான புரிதல் அதிகம் காணப்படுவதற்குக் காரணம் என்ன? அதுபற்றி யோசியுங்கள், மக்கள் தேவனுடைய அன்பின் குணத்தை அதிக தெளிவாகக் காண்பதற்கான வழிகளைத் தியானியுங்கள்.`

`இன்று தேவனுடைய குணம்பற்றி அறிவிக்கவேண்டிய செய்தி என்ன? தேவ அன்பின் எதார்த்தம்பற்றி ஏற்கனவே அறிந்திராத ஒருவருக்கு இந்தச் செய்தியை எவ்வாறு விளக்குவீர்கள்? அவரது அன்பு, அற்புதமான குணம்பற்றிய எதார்த்தத்தைக் காட்டுகிற என்ன ஆதாரத்தைக் கொடுப்பீர்கள்?`

`தேவ அன்புபற்றிப் பேசுவது ஒன்று, நம் வாழ்க்கையில் அந்த அன்பை வெளிப்படுத்துவதும் பிரதிபலிப்பதும் வேறொன்று. என்னென்ன 'பரிசுத்த கிரியைகள்' நம்மைச் சுற்றியுள்ளோருக்கு தேவனுடைய அன்பை வெளிப்படுத்தமுடியும்?`