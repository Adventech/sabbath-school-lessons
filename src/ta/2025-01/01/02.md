---
title:  நியாயமான எதிர்பார்ப்புகளுக்கும் அப்பால்
date:   29/12/2024
---

தேவன் நம்மிடம், "நேசிக்கிறாயா?" என்று கேட்பது மட்டுமல்லாமல், நம்மையும் நேசிக்கிறார்; அதுவும் தாராளமாக நேசிக்கிறார். நம் கற்பனைக்கும் அதிகமாக ஒவ்வொருவரையும் தாராளமாக நேசிக்கிறார். தம் மக்களுடைய வரலாற்றில் அவர் செயல்பட்ட விதத்திலிருந்து இந்த அன்பை அறிந்துகொள்கிறோம்.

`யாத் 33:15-22 இன் பின்னணியை யோசியுங்கள். தேவனுடைய சித்தம், அன்பு பற்றி இந்த வசனங்கள், குறிப்பாக 19ம் வசனம் வெளிப்படுத்துவது என்ன?`

எல்லாமே போனதுபோலத் தெரிந்தது. தேவன் தம் மக்களை அற்புதமாக எகிப்தின் அடிமைத்தனத்திலிருந்து விடுவித்த சில நாட்களில், இஸ்ரவேல் மக்கள் தேவனுக்கு எதிராகக் கலகம்செய்து, ஒரு பொன் கன்றுகுட்டியைத் தொழுதுகொண்டார்கள். மோசே மலையின்மீதிருந்து இறங்கினபோது, அவர்கள் செய்ததைக் கண்டு, பத்துக்கற்பனைகள் எழுதியிருந்த கற்பலகைகளை எறிந்து, நொறுக்கிப்போட்டார். தேவன் தாராளமாக அருளியிருந்த உடன்படிக்கை சிலாக்கியங்களுக்கும் ஆசீர்வாதங்களுக்கும் தங்களுக்கு எந்த உரிமையும் இல்லாதபடி மக்கள் செய்தாலும்கூட, அவர்களோடு உடன்படிக்கை உறவை தாராளமாகத் தொடருவதற்கு தேவன் தீர்மானித்தார்; ஆனால் அவர்கள் அந்த உடன்படிக்கை ஆசீர்வாதங்களுக்குத் தகுதியாக இல்லை என்பதே உண்மை.

எவன்மேல் கிருபையாயிருக்கச் சித்தமாயிருப்பேனோ, அவன்மேல் கிருபையாயிருப்பேன்; எவன்மேல் இரக்கமாயிருக்கச் சித்தமாயிருப்பேனோ அவன்மேல் இரக்கமாயிருப்பேன்' என்று யாத் 33:19 சொல்கிற வார்த்தைகளை, தேவன் தன்னிச்சையாக சிலர்மீது இரக்கமும் கிருபையும் காட்டத் தீர்மானிப்பதாகவும், சிலரை ஒதுக்குவதாகவும் தவறாக அர்த்தம் காண்கிறார்கள். ஆனால் வசனம் சொல்லப்படுகிற சூழலில், அந்த அர்த்தம் இல்லை. தேவன் அவ்வாறு செயல்படுவதில்லை; ஆனாலும் தேவன் சிலரை நித்திய அழிவுக்கும் நித்திய ஆக்கினைக்கும் முன்குறிப்பதாக பிரபல இறையியல் கருத்துகள் சில கூறுகின்றன.

அப்படியானால் தேவன் இங்கே சொல் வது என்ன? சகலத்தையும் சிருஷ்டித்தவர் என்கிற முறையில், மனிதர்களில் கொஞ்சமும் பாத்திரமற்றவர்கள்மீதுகூட கிருபையும் இரக்கமும் காட்டுவதற்கு தமக்கு உரிமையும் அதிகாரமும் உண்டு என்று சொல்கிறார். பொன் கன்றுக்குட்டியால் கலகம்செய்த மக்கள் அவரது இரக்கத்தைப் பெறத் தகுதியில்லாமல் இருந்தநிலையிலும், அவர்கள் மீது இரக்கம் காட்டுகிறார்.

இவ்வாறு நியாயமான எதிர்பார்ப்புகளையும் தாண்டி தேவன் தம் அன்பை வெளிப்படுத்துகிற பல சம்பவங்களில் இதுவும் ஒன்று. இது நம் எல்லாருக்குமே நற்செய்தி அல்லவா?

`நியாயமான எதிர்பார்ப்புகளையும் தாண்டி தேவன் எவ்வாறெல்லாம் உங்களுக்கு தம் அன்பை வெளிப்படுத்தியிருக்கிறார்?`