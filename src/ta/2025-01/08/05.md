---
title:  தேவனுடைய லட்சிய, சீர்படுத்துகிற சித்தங்கள்
date:   19/02/2025
---

`முன்குறித்தல்பற்றி எபே 1:9-12 என்ன சொல்கிறது? சிலர் இரட்சிப்புக்கும் வேறு சிலர் ஆக்கினைக்கும் முன்குறிக்கப்பட்டிருக்கிறார்களா?`

'முன்குறித்தல்' என்பதற்கு வேதாகமத்தில் இங்கும் வேறு இடங்களிலும் பயன்படுத்தப்பட்டுள்ள வார்த்தை புரோஹோரிஷோ; இதற்கு, தேவன் முன்னரே வரலாற்றைத் தீர்மானித்திருக்கிறார் என்று அர்த்தமல்ல. மாறாக, 'முன்னரே தீர்மானித்தல்' என்பதாகும்.

ஒருவர் தன் இஷ்டப்படி ஒன்றை முன்னரே தீர்மானிக்கலாம்; அல்லது மற்றவர்களுடைய தீர்மானங்களைக் கருத்தில்கொண்டு முன்னரே தீர்மானிக்கலாம். இங்கே இரண்டாவதாகச் சொல்லப்படுவதின்படி தேவன் தீர்மானிப்பதாக வேதாகமம் போதிக்கிறது.

வேதாகமத்தில் 'முன்குறித்தல்' என்று வருகிற இடங்களில் (உதாரணமாக, ரோமர் 8:29), தேவன் தம் சிருஷ்டிகளின் தீர்மானங்களை முன்னரே அறிந்து, எதிர்காலத் திட்டங்களைப் போடுவதைக் குறிக்கிறது. இவ்வாறு, வரலாற்றை தேவன் எல்லாருக்கும் நன்மை உண்டாகிற வகையில் தம் தெய்வீக நடத்துதலால் கொண்டுசெல்லமுடிகிறது; அதேசமயம் தம் சிருஷ்டிகளின் சுதந்தரத்தையும் மதிக்கிறார்; அது உண்மையான அன்பின் உறவுக்கு அவசியமாக இருக்கிறது.

தேவன் 'தமது சித்தத்தின் ஆலோசனைக்குத்தக்கதாக எல்லாவற்றையும் நடப்பிக்கிறார்' என்று எபே 1:11 சொல்கிறது. எனவே, தேவன் எல்லாவற்றையும் தாம் விரும்புகிறபடி நடப்பதற்குச் செயல்படுகிறார் என்று அர்த்தமா? எபே 1:9-11ஐ தனியாக வாசித்தால், இவ்வாறு சொல்வதுபோலத் தெரியும். ஆனாலும், மனிதர்கள் சில நேரங்களில் 'தேவனுடைய ஆலோசனையைப்' புறக்கணிக்கிறார்கள் என்று பல வசனங்கள் சொல்கின்றன. லூக் 7:30; 13:34; சங் 81:11-14. எனவே, தாம் விரும்புகிறபடி நடப்பதற்குச் செயல்படுகிறாரெனச் சொல்வது சரியில்லை. வேதாகமம் தனக்குத்தானே முரணாக இருக்காது என்றால், ஒன்றுக்கொன்று முரணற்ற வகையில் இந்த வசனங்களை எவ்வாறு புரிந்துகொள்ளலாம்?

தேவனுடைய 'இலட்சிய சித்தத்திற்கும்', 'சீராக்குகிற சித்தத்திற்கும்' இடையே வித்தியாசம் இருப்பதை உணரும்போதுதான் இந்த வசனங்களின் அர்த்தம் புரியும். தேவனுடைய 'இலட்சிய சித்தம்' என்பது எது நடக்க அவர் விரும்புகிறார் என்பதாகும்; தேவன் விரும்புகிறபடி எல்லாரும் நடந்தால் என்ன நடக்கும் என்பதாகும். மறுபுறம், தேவனுடைய 'சீராக்குகிற சித்தம்' என்பது, சிருஷ்டிகளின் விருப்பங்களையும், சிலசமயங்களில் தேவன் விரும்புவதற்கு மாறான அவர்களுடைய விருப்பங்களையும், வேறு காரணிகளையும் கருத்தில் கொண்டு தேவன் செயல்படத் தீர்மானிப்பதாகும். தேவனுடைய 'சீராக்குகிற சித்தம்'பற்றி எபே 1:12 பேசுகிறது

`தேவனுடைய முன்னறிவு மிகவும் வல்லமைவாய்ந்தது; மனிதர்கள் செய்கிற தீர்மானங்களை எல்லாம், ஏன் மோசமான தீர்மானங்களையும் அறிந்தும், அவரால் சகலத்தையும் 'நன்மைக்கு ஏதுவாக' நடப்பிக்க முடிகிறது. ரோமர் 8:28. இந்த உண்மையிலிருந்து நீங்கள் என்ன ஆறுதலைப் பெறலாம்?`