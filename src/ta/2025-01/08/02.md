---
title:  சுயாட்சியுள்ள தேவன்
date:   16/02/2025
---

‘தேவன் சுயாட்சியுள்ளவர், நடக்கிற அனைத்தையும் அவர்தாம் கட்டுப்படுத்துகிறார்' என்று ஒரு வாலிபப்போதகர் நடுநிலைப் பள்ளி மாணவர்களுக்குப் பிரசங்கித்துக் கொண்டிருந்தார். அதைக் கேட்டு குழப்பமடைந்த ஒரு மாணவன், 'தேவனுடைய கட்டுப்பாட்டின்கீழ்தான் என் நாய் மரித்ததா? எனது நாயை தேவன் ஏன் கொல்லவேண்டும்?' என்று கேட்டான்.

அந்தக் கேள்விக்குப் பதில்சொல்ல முயன்ற அந்தப் போதகர், 'அது கஷ்டமான அனுபவம்தான். எதிர்காலத்தில் மிகக்கடினமான அனுபவத்தை நாம் தாங்கிக்கொள்ளும்படிக்கு சிலசமயங்களில் கடினமான சூழ்நிலைகளை தேவன் அனுமதிக்கிறார். என்னுடைய நாய் செத்தபோதும் எனக்குக் கஷ்டமாகத்தான் இருந்தது. ஆனால் பிறகு என் பாட்டி மரித்தபோது அதைத் தாங்கிக்கொள்வதற்கு இந்த அனுபவம் உதவியாக இருந்தது. இப்போது புரிகிறதா?' என்று கேட்டார்.

நீண்டநேரம் அமைதியாக இருந்த அந்த மாணவன், 'அப்படியானால் என் பாட்டி மரிக்கும்போது நான் தைரியமாக இருப்பதற்குத்தான் தேவன் என் நாயைக் கொன்றாரா?' என்று கேட்டான்.

எல்லாமே தேவன் விரும்புகிறபடிதான் நடக்கிறது என்று சிலர் நினைக்கிறார்கள். 'இந்த உலகத்தில் நடக்கிற அனைத்துமே தேவன் விரும்பினதால் நடந்தவை. தேவன் சுயாட்சியுள்ளவர் அல்லவா! அப்படியானால் தேவன் விரும்பாத ஒரு நிகழ்வு எப்படி நடக்கமுடியும்? எனவே, நடப்பது எதுவாக இருந்தாலும், அது எவ்வளவு மோசமாக இருந்தாலும், அதுதான் தேவனுடைய சித்தம்' என்று இத்தகைய நம்பிக்கை கூறுகிறது.

`எப்போதுமே தேவனுடைய சித்தம்தான் நிறைவேறுகிறதா என்பதுபற்றி பின்வரும் வசனங்கள் என்ன சொல்கின்றன? சங்கீதம் 81:11-14; ஏசாயா 30:15,18; ஏசாயா 66:4; லூக்கா 13:34.`

தேவன் விரும்புகிறபடிதான் எப்போதுமே நடக்கவேண்டும் என்று அநேகர் நம்பினாலும்கூட, வேதாகமம் வித்தியாசமான ஒரு காட்சியைக் காட்டுகிறது. தேவன் விரும்புகிற அனைத்துமே நடந்துவிடுவதில்லை என்பதை வேதாகமம் மீண்டும்மீண்டும் சித்திரிக்கிறது. அதாவது, நடக்கிற நிகழ்வுகள் பெரும்பாலும் என்ன நடக்கவேண்டுமென்று தேவன் சொல்கிறாரோ அதற்கு எதிர்மாறாக நடக்கின்றன. தம் மக்களுக்கு இன்னவிதமாய் நடக்கவேண்டுமென்று தேவனுக்கு ஒரு நோக்கம் இருக்கும், ஆனால் அவர்கள் வேறொன்றைத் தெரிந்துகொள்கிறார்கள். தேவன்தாமே இவ்வாறு புலம்புகிறார்: 'என் ஜனமோ என் சத்தத்துக்குச் செவிகொடுக்கவில்லை; ஆ, என் ஜனம் எனக்குச் செவிகொடுத்து, இஸ்ரவேல் என் வழிகளில் நடந்தால் நலமாயிருக்கும்! நான் சீக்கிரத்தில் அவர்கள் எதிராளிகளைத் தாழ்த்துவேன்' சங் 81:11,13,14.

`தேவனுடைய நேரடிச் சித்தப்படிதான் எல்லாமே நடப்பதாகச் சொல்கிற இறையியல் கருத்துகளின் விளைவுகள்பற்றி யோசியுங்கள். தீமை சம்பந்தப்பட்ட விஷயத்தில், இத்தகைய இறையியல் வாதங்கள் எப்படிப்பட்ட பெரும்பிரச்சினைகளை உண்டாக்கும்?`