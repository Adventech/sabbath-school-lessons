---
title:  சுயாதீனச் சித்தம், அன்பு, தேவ முன்னேற்பாடு
date:   15/02/2025
---

### இவ்வார ஆராய்ச்சிக்கு

லூக்கா 13:34; எரே 32:17-20; எபி 1:3; உபா 6:4, 5; எபே 1:9-11; யோவான் 16:33.

> <p>மனன வசனம்</p>
> என்னிடத்தில் உங்களுக்குச் சமாதானம் உண்டாயிருக்கும்பொருட்டு இவைகளை உங்களுக்குச் சொன்னேன். உலகத்தில் உங்களுக்கு உபத்திரவம் உண்டு, ஆனாலும் திடன்கொள்ளுங்கள்; நான் உலகத்தை ஜெயித்தேன். யோவான் 16:33.

உலகத்தில் தேவன் செயல்படுவதை அவருடைய நடத்துதல் என்கிறோம். தேவனுடைய நடத்துதல்பற்றின நம்முடைய எண்ணம் நாம் தேவனோடு தொடர்பு கொள்கிற விதத்திலும், மற்றவர்களோடு தொடர்புகொள்கிற விதத்திலும், தீமை பற்றி நாம் யோசிக்கிற விதத்திலும் பெரிய வித்தியாசத்தை உண்டுபண்ணுகிறது.

தேவனுடைய நடத்துதல்பற்றி கிறிஸ்தவர்களிடம் பல்வேறு புரிதல்கள் உள்ளன. எல்லா நிகழ்வுகளும் அவை நடக்கிற விதமாகவே நடக்கும்படி தேவன் தம் வல்லமையை வெளிப்படுத்துவதாக சிலர் நம்புகிறார்கள். யாரெல்லாம் இரட்சிக்கப்பட வேண்டும், யாரெல்லாம் இரட்சிக்கப்படக்கூடாதென தேவன் தீர்மானிப்பதாக நம்புகிறார்கள். இது உண்மையானால், தேவன் தீர்மானிக்கிறபடிதான் நடக்குமே தவிர, மனிதர்கள் தீர்மானிப்பதற்கான சுதந்தரம் இருக்காது. இவ்வாறு நம்புகிறவர்கள், மனிதர்களின் விருப்பங்களுக்கு மதிப்பளிக்காமல், தேவன்தாம் தீர்மானிப்பதாக வாதிடுகிறார்கள்.

ஆனால், நடக்கிற எல்லாவற்றையும் தேவன் தீர்மானிப்பதில்லை என்பதற்கு வலுவான ஆதாரத்தை வேதாகமம் காட்டுகிறது. மாறாக, அவர் மனிதர்களுக்குத் தெரிந்துகொள்கிற சுதந்தரத்தைக் கொடுக்கிறார்; அதை வைத்து அவர்களும் தூதர்களும் அவரது சித்தத்திற்கு எதிராகச் செயல்படத் தீர்மானிக்கமுடியும். இந்தச் சுயாதீனச் சித்தத்தை தவறாகப் பயன்படுத்தியதின் விளைவுகள்தாம் விழுகை, பாவம், தீமை ஆகியவை. சுயாதீனச் சித்தத்தை தவறாகப் பயன்படுத்தியதால் வந்த துயரத்தைச் சரிசெய்வதற்கு ஏற்படுத்தப்பட்டதுதான் இரட்சிப்பின் திட்டம்.