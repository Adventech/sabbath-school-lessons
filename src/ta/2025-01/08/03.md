---
title:  சக்திவாய்ந்தவர்
date:   17/02/2025
---

வேதாகமம் முழுவதிலும் தேவனுடைய அற்புத வல்லமை வெளிப்படுத்திக் காட்டப்பட்டுள்ளது. அவர் தம் வல்லமையை வெளிப்படுத்தினது, அற்புதங்கள் செய்ததுகுறித்த ஏராளமான சம்பவங்கள் வேதாகமத்தில் உள்ளன. ஆனால் இவற்றிற்கு மத்தியிலும், தேவன் விரும்பாத பல நிகழ்வுகளும் நிகழ்கின்றன.

`தேவனுடைய வல்லமைபற்றி பின்வரும் வசனங்கள் போதிப்பது என்ன? வெளி 11:17; எரே 32:17-20; லூக் 1:37; மத்தேயு 19:26; எபி 1:3.`

தேவன் சர்வவல்லவர், தம் வல்லமையால் உலகத்தைத் தாங்கி நடத்துகிறாரென இதுபோன்ற வசனங்கள் தெரிவிக்கின்றன. தேவனை 'சர்வவல்லமையுள்ள கர்த்தர்' என்று வெளிப்படுத்தல் மீண்டும்மீண்டும் குறிப்பிடுகிறது. வெளி 11:17; 1:8; 16:14; 19:15; 21:22; 2கொரி 6:18. பேன்டோகிரேட்டர் என்கிற கிரேக்க வார்த்தைதான் 'சர்வவல்ல' என்று மொழிபெயர்க்கப்பட்டுள்ளது; சகலத்தையும் செய்ய சக்திவாய்ந்தவர் என்று என்கிற உண்மை வெறும் வார்த்தைகளில் மட்டுமல்ல, தேவன் தம் மக்களை விடுவிக்க தம் வல்லமையைப் பயன்படுத்தின அநேக சம்பவங்களிலும் உறுதிப்பட்டுள்ளது.

தேவன் 'சர்வவல்லவராக' இருந்தாலும், அவரால் எதையும் செய்துவிட முடியும் என்று சொல்லமுடியாது. தேவனால் செய்யமுடியாத சில விஷயங்கள் இருப்பதாக வேதாகமம் போதிக்கிறது; உதாரணமாக, 'அவர் தம்மைத்தாம் மறுதலிக்கமாட்டார்' 2தீமோ 2:13.

அதன்படி, தேவன் சர்வவல்லவர் என்றால், முரண்பாடு இல்லாத எதையும் செய்ய தேவன் வல்லவர் என்று அர்த்தம். அதாவது, அது தேவ இயல்புக்கு ஒத்ததாக இருக்கவேண்டும். சிலவற்றை தேவனால் செய்யமுடியாது, ஏனென்றால் அவற்றில் முரண்பாடு இருக்கும்; கெத்சமெனேயில் இயேசு ஏறெடுத்த ஜெபத்தில் அதைக் காணலாம். 'தேவனால் எல்லாம் கூடும்' என்று கிறிஸ்து உறுதிப்படுத்தினாலும்கூட, தாம் சிலுவையில் அறையப்படவிருந்த சமயத்தில் பிதாவிடம் அவர், 'என் பிதாவே, இந்தப்பாத்திரம் என்னைவிட்டு நீங்கக்கூடுமானால் நீங்கும்படிசெய்யும்; ஆகிலும் என் சித்தத்தின்படியல்ல, உம்முடைய சித்தத்தின்படியே ஆகக்கடவது' என்று ஜெபித்தார். மத் 19:26; மத் 26:39.

கிறிஸ்துவை சிலுவையின் பாடுகளிலிருந்து விடுவிப்பதற்கான வல்லமை பிதாவுக்கு இருந்தது; அதைச் செய்திருந்தால் பாவிகளை இரட்சித்திருக்க முடியாது. ஏதாவது ஒன்றைத்தான் செய்யமுடியும்; இரண்டையும் செய்யமுடியாது.

`தேவன் எல்லாரையும் இரட்சிக்க விரும்புகிறாரென்று வேதாகமம் போதிக்கிறது. 1தீமோ 2:4-6; தீத்து 2:11; 2பேதுரு 3:9; எசே 33:11. ஆனால் எல்லாரும் இரட்சிக்கப்படப் போவதில்லை. சுயாதீனச் சித்தத்தின் நிஜம்பற்றியும், சுயாதீனச் சித்தம் அருளப்பட்டுள்ள ஜீவிகளிடத்தில் தேவ வல்லமையின் வரம்புபற்றியும் இந்த உண்மை போதிப்பது என்ன?`