---
title:  கிறிஸ்து உலகத்தை ஜெயித்தார்
date:   20/02/2025
---

எல்லாமே தேவனுடைய இலட்சிய சித்தத்தின்படி நடந்தால், தீமையே இருக்காது; அன்பு மற்றும் இணக்கத்தால் உண்டாகிற பூரண பேரின்பம் மட்டுமே இருக்கும். இறுதியில், இந்தப் பிரபஞ்சம் தேவனுடைய உகந்த சித்தத்தின்படி சீராக்கப்படவுள்ளது. அதற்கிடையில், தம் சிருஷ்டிகளின் விருப்பமான தீர்மானங்களை மதித்து, தேவன் தம் சித்தத்தைச் செயல்படுத்தி வருகிறார்.

கேக் செய்கிற போட்டி ஒன்றில், கேக் செய்வதற்கான குறிப்பிட்ட பொருட்கள் போட்டியாளர்களுக்குக் கொடுக்கப்படுகிறது; ஆனால் அவர்கள் செய்யவிரும்புகிற கேக்கிற்குத் தேவையான வேறு பொருட்களையும் அவர்கள் சேர்க்கலாமெனச் சொல்லப்படுகிறது. முடிவில், ஒவ்வொருவரும் செய்த கேக்கைத் தீர்மானிப்பதில், அவர்கள் என்னென்ன பொருட்களைச் சேர்க்கவில்லை என்பதும் முக்கியப் பங்காற்றுகிறது.

அதுபோல (இங்குப் பேசப்படுவதின் அடிப்படையில்), சிருஷ்டிகளின் அன்பிற்கு அவசியமான சுதந்தரத்தை மதிப்பதில் தேவன் உறுதியாக இருப்பதால், உலக வரலாற்றைக் கட்டமைக்கிற 'பொருட்களில்' பல தேவனால் தெரிந்துகொள்ளப்பட்டவை அல்ல; மாறாக தேவன் விரும்புவற்றிற்கு எதிரானவை

எனவே, தேவனுடைய வழிநடத்துதல் ஒருதலைப் பட்சமானது அல்ல; நடக்கிற அனைத்தும் அவரது ஒருதலைப்பட்சக் கட்டுப்பாட்டால் நடப்பதாகச் சொல்லமுடியாது. மாறாக, தேவனுடைய வழிநடத்துதலில் இருபரிமாணங்கள் சம்பந்தப்பட்டுள்ளன. இந்த உலகத்தில் நடக்கிற சில விஷயங்கள் தேவனால் உண்டாகின்றன; மற்றவை, சிருஷ்டிகளின் சுயாதீனத் தீர்மானங்களின் விளைவால் உண்டாகின்றன; உதாரணமாக, நிகழ்கிற எல்லாத் தீமைகளும் அப்படிப்பட்டவை. தேவன் விரும்பாத பல நிகழ்வுகள் சம்பவிக்கின்றன.

`உபத்திரவங்களுக்கு மத்தியிலும் யோவான் 16:33 கொடுக்கிற நம்பிக்கை என்ன?`

உபத்திரவத்தில் மனிதர்களின் விசுவாசம் தடுமாறலாம்; அதற்கு காரணம், இந்த வாழ்க்கையின் உபத்திரவங்களிலிருந்து தேவன் தங்களைத் தப்புவிக்க வேண்டும் என்று அவர்கள் தவறான நம்பிக்கை கொள்வதுதான். ஆனால் இயேசு வித்தியாசமான ஒரு கருத்தைச் சொல்கிறார்; தம்மைப் பின்பற்றுகிறவர்கள்இந்த உலகத்தில் பாடுகளையும் உபத்திரவங்களையும் அனுபவிப்பார்கள் என்றும், கிறிஸ்து இந்த உலகத்தை ஜெயித்திருப்பதால் அவர்களுக்கு நம்பிக்கை உண்டு என்றும் சொல்கிறார். யோவான் 16:33.

நாம் பாடுகளையும் உபத்திரவங்களையும் அனுபவிப்பதற்குக் காரணம், அதுதான் நம்மைக் குறித்த தேவனுடைய இலட்சிய சித்தம் என்று அர்த்தமல்ல. பின்னணியிலுள்ள பரந்த காட்சியை நாம் எப்போதும் மனதில் வைத்திருக்கவேண்டும். அது மாபெரும் போராட்டம். நன்மை உண்டாவதற்கு நிச்சயம் தீமை அவசியம் என்பது உண்மையல்ல என்றாலும், தீயநிகழ்வுகளுக்கு மத்தியிலும் தேவனால் நன்மையைக் கொண்டுவரமுடியும். நாம் தேவனை நம்பினால், நம்முடைய பாடுகளைப் பயன்படுத்தி தேவன் நம்மை அவரிடம் கொண்டுசெல்ல முடியும்; நாம் மற்றவர்கள்மீது மனதுருக்கமாகவும் அக்கறையாகவும் இருப்பதற்கு ஊக்குவிக்கமுடியும்.