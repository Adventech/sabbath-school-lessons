---
title:  தேவனில் அன்புகூருவதற்கு
date:   18/02/2025
---

தேவன் சர்வவல்லவர் என்பதால், பகுத்தறிவுரீதயாக சாத்தியமற்றதை அவர் செய்யமுடியும் என்று அர்த்தமல்ல. ஒருவர் மனப்பூர்வமாக தம்மீது அன்பாயிருக்க வேண்டும் என்று தேவன் தீர்மானிக்கமுடியாது. மனப்பூர்வமாக என்றால், செய்வதா வேண்டாமா என்பதை அடுத்தவர் தீர்மானிக்காமல் செய்வதாகும்; ஒன்றைச் செய்யும்படி தேவனால் ஒருவரைக் கட்டாயப்படுத்தமுடியாது. சுருக்கமாகச் சொன்னால், தம்மில் அன்புகூரும்படி தேவனால் யாரையும் கட்டாயப்படுத்தமுடியாது; கட்டாயப்படுத்தினால், அது அன்பாக இருக்காது.

`சுயாதீனச் சித்தத்தின் நிஜம்பற்றி மத் 22:37; உபா 6:4,5 சொல்வது என்ன?`

தேவனில் அன்புகூருவாயாக என்கிற பிரதான கற்பனை, ஒவ்வொருவரும் தம்மில் அன்புகூர தேவன் விரும்புகிறார் என்பதற்கான ஆதாரமாக இருக்கிறது. ஆனாலும் எல்லாருமே தேவனில் அன்புகூருவதில்லை. அப்படியானால், ஏன் ஒவ்வொருவரும் தம்மில் அன்புகூரும்படி தேவன் செய்வதில்லை? அன்புகூருவதும், அன்புகூரப்படுவதும் மனப்பூர்வமாகச் செய்யப்படவேண்டும்.

`தேவனைப்பற்றி எபி 6:17,18; தீத்து 1:2 சொல்வது என்ன?`

'பொய்சொல்ல தேவன் ஒரு மனிதன் அல்ல' என்று யாத் 23:19 கூறுகிறது. தேவன் பொய்சொல்வதே இல்லை. தீத்து 1:2. தேவன் எப்போதும் தம் வார்த்தையை நிறைவேற்றுகிறார், தம் வாக்குறுதியை மீறுவதே இல்லை. எபி 6:17,18. எனவே தேவன் ஒன்றை வாக்குரைத்தால், அதாவது, செய்வதாகச் சொன்னால், அந்த வாக்குறுதியின்படிதான் அவர் செயல்படுவார்.

எனவே பெரும்பாலான சமயங்களில், தேவன் விரும்புவதற்கு மாறாக தீர்மானம்செய்கிற உரிமையை தேவன் சிருஷ்டிகளுக்கு வழங்குகிறார்; மனிதர்கள் என்ன தீர்மானம் செய்யவேண்டும் என்று தேவன் கட்டாயப்படுத்துவதில்லை. தேவன் தம் சிருஷ்டிகளுக்குத் தெரிந்துகொள்கிற சுதந்தரத்தை வழங்குகிறார்; தேவனுடைய சரியான விருப்பங்களுக்கு எதிராகத் தீர்மானிக்கிற திறனும் மனிதர்களுக்கு இருக்கிறது. வருத்தம் என்னவென்றால், பலர் இவ்வாறுதான் தங்கள் சுதந்தரத்தைப் பயன்படுத்துகிறார்கள்; அதனால் தேவன் விரும்பாத பல விஷயங்கள் நடக்கின்றன; அவற்றிற்கு, தேவன் காரணர் என்று சொல்லமுடியாது.

`தேவன் விரும்பாத என்னென்ன காரியங்களைச் செய்திருக்கிறீர்கள்? சுயாதீனச் சித்தத்தின் நிஜம்பற்றி, மேலும் அதன் பயங்கர விளைவுகள்பற்றி இது சொல்வது என்ன?`