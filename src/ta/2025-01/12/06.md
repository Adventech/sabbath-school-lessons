---
title:  எனக்குப் பறன் யார்?
date:   20/03/2025
---

தேவனில் அன்புகூருவதும், பிறனில் அன்புகூருவதும்தான் இரண்டு பிரதான கற்பனைகள் என்று இயேசு சொன்னபிறகு, நியாயாசாஸ்திரி ஒருவன், தன்னை நீதிமான் என்று காண்பிக்க மனதாய் இயேசுவைநோக்கி, 'எனக்குப் பிறன் யார்?' என்று கேட்டான். லூக்கா 10:29. அப்போதுதான் இயேசு நல்ல சமாரியன் உவமையைச் சொன்னார்; இப்போது பிரபலமாக இருந்தாலும், அப்போது மிகவும் அதிர்ச்சியை உண்டாக்கிய உவமை அது.

`லூக்கா 10:25-37இல் அந்த உவமையை வாசியுங்கள். இரக்கமும் நியாயமும் காண்பிக்கும்படி தீர்க்கதரிசிகள் தொடர்ந்து கூறிவந்தார்கள், மனித வரலாறு முழுவதிலும் வெவ்வேறு பிரிவு மக்கள் மற்றவர்களுக்கு பலவித அநியாயங்களைச் செய்திருக்கிறார்கள்; அதன் பின்னணியில் இந்த உவமை வலியுறுத்துகிற உண்மை என்ன?`

இயேசு நியாயம்பற்றிப் பேசமட்டுமில்லை; அதை நிறைவேற்றவும் வந்தார். நியாயம்செய்யுங்கள் என்று கொடுக்கப்பட்ட தீர்க்கதரிசன ஏக்கத்தின் நிறைவேறுதலாக இருந்தார். ஏசா 61:1,2இன் பின்னணியில் லூக்கா 4:16-21ஐப் பாருங்கள். அவர் சகல ஜாதிகளாலும், குறிப்பாக தங்களுக்கு விடுதலை வேண்டுமென உணர்கிறவர்களாலும் விரும்பப்பபடத்தக்கவர்.

சத்துரு தேவனுடைய வல்லமையைப் பறிக்கமுயன்றான். தேவனுடைய சிங்காசனத்தை நயவஞ்சகமாகப் பெறமுயன்றான். ஆனால் இயேசுவோ தம்மைத் தாழ்த்தி, பாவத்திலும் அநியாயத்திலும் அடக்குமுறையிலும் மாட்டியிருந்த வர்களுக்கு உதவினார்; ஆனால் அவர் பாவத்தால் பாதிப்படையவில்லை; மேலும், நியாயமுள்ளவரும் தம்மை நம்புகிற அனைவரையும் நீதிமான்களாக்குகிறவருமாக இருக்கிறபடியால் அன்பினால் தம்மையே கொடுத்து, சத்துருவைத் தோற்கடித்தார். நியாயப்பிரமாணத்தின் விசேஷமான விஷயங்களெனக் கிறிஸ்து சொல்பவற்றில் அக்கறைசெலுத்தாமல் நியாயப்பிரமாணம்குறித்து நாம் அக்கறையோடு இருப்பதாக எவ்வாறு சொல்லமுடியும்?

அவர் பூச்சக்கரத்தை நீதியாய் நியாயந்தீர்த்து, சகல ஜனங்களுக்கும் செம்மையாய் நீதிசெய்வார். சிறுமைப்பட்டவனுக்குக் கர்த்தர் அடைக்கலமானவர்; நெருக்கப்படுகிற காலங்களில் அவரே தஞ்சமானவர். சங்கீதம் 9:8,9. மேலும், 'அவர் ஒடுக்கப்பட்டவர்களுக்கு நியாயஞ்செய்கிறார். பசியாயிருக்கிறவர்களுக்கு ஆகாரங் கொடுக்கிறார்; கட்டுண்டவர்களைக் கர்த்தர் விடுதலையாக்குகிறார். குருடரின் கண்களைக் கர்த்தர் திறக்கிறார்; மடங்கடிக்கப்பட்டவர்களைக் கர்த்தர் தூக்கிவிடுகிறார்; நீதிமான்களைக் கர்த்தர் சிநேகிக்கிறார். பரதேசிகளைக் கர்த்தர் காப்பாற்றுகிறார்; அவர் திக்கற்ற பிள்ளையையும் விதவையையும் ஆதரிக்கிறார்; துன்மார்க்கரின் வழியையோ கவிழ்த்துப்போடுகிறார்'. சங் 146:7-9.

தேவையிலும் வேதனையிலும் இருப்போருக்கு எவ்வாறு ஊழியம் செய்ய வேண்டும் என்பதை இதற்குமேலும் தெளிவாக வேதாகமம் சொல்லமுடியுமா?

`உதவி தேவைப்படுகிற நிலையில் இருப்போரை அணுகுவதுபற்றி இயேசுவின் வாழ்க்கையிலும் ஊழியத்திலுமிருந்து நாம் என்ன கற்றுக்கொள்ளலாம்? வேதனையில் இருக்கிற பலருக்கு, அவரைப்போல நம்மால் அற்புதங்களைச் செய்ய முடியாவிட்டாலும், நாம் செய்கிற என்ன உதவி அவர்களுக்கு 'அற்புதமாக' அமையமுடியும்?`