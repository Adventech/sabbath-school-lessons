---
title:  நியாயத்தை நிலைநிறுத்த அழைக்கப்பட்டோம்
date:   19/03/2025
---

சமுதாயத்தில் நியாயத்துடன் நடப்பதற்கு தேவன் அழைப்பதை வேதாகமத்தில் தீர்க்கதரிசிகள் தொடர்ந்து வலியுறுத்துகிறார்கள். அநியாயம், ஒடுக்குதல் ஆகிய பிரச்சினைகளைச் சுட்டிக்காட்ட வேதாகமம் ஓரிடத்தில்கூடத் தயங்க வில்லை. நியாயந்தீர்க்கும்படி தேவனை அழைப்பது உண்மையில், நியாயத்தை நிலைநிறுத்த தேவனை அழைப்பதாகும்.

அக்காலத்தில் இஸ்ரவேலில் காணப்பட்ட அநியாயம்குறித்துப் பேச ஏசாயா தீர்க்கதரிசி தயங்கவில்லை. நியாயம்செய்யும்படி அவர் கொடுத்த அழைப்பும், செய்தியும் இன்று நம் காதுகளில் தெளிவாகத் தொனிக்கவேண்டும்: 'நன்மை செய்யப் படியுங்கள்; நியாயத்தைத் தேடுங்கள்; ஒடுக்கப்பட்டவனை ஆதரித்து, திக்கற்றப்பிள்ளையின் நியாயத்தையும், விதவையின் வழக்கையும் விசாரியுங்கள்'. ஏசா 1:17. 'அநியாயமான தீர்ப்புகளைச் செய்கிறவர்களுக்கும், கொடுமையான கட்டளைகளை எழுதுகிறவர்களுக்கும் ஐயோ!' என்கிறார். ஏசா 10:1,2. 'விசாரிப்பின் நாளிலும், தூரத்திலிருந்து வரும் பாழ்க்கடிப்பின் நாளிலும் நீங்கள் என்ன செய்வீர்கள்? உதவிபெறும்படி யாரிடத்தில் ஓடுவீர்கள்? உங்கள் மகிமையை எங்கே வைத்து விடுவீர்கள்?' என்று எச்சரிக்கிறார். ஏசா 10:3.

இதேபோல, எரேமியா தீர்க்கதரிசியும் தேவனுடைய செய்தியை அறிவிக்கிறார்: 'அநீதியினாலே தன் வீட்டையும், அநியாயத்தினாலே தன் மேலறைகளையும் கட்டி, தன் அயலான் செய்யும் வேலைக்குக் கூலிகொடாமல், அவனைச் சும்மா வேலைகொள்ளுகிறவனுக்கு ஐயோ! உன் தகப்பன் போஜனபானம் பண்ணி, நியாயமும் நீதியுஞ்செய்தபோது அவன் சுகமாய் வாழ்ந்திருக்கவில்லையோ? அவன் சிறுமையும் எளிமையுமானவனுடைய நியாயத்தை விசாரித்தான்; அப்பொழுது சுகமாய் வாழ்ந்தான்; அப்படிச் செய்வதல்லவோ என்னை அறிகிற அறிவு என்று கர்த்தர் சொல்லுகிறார்'. எரே 22:13,15,16.

`எது மிகமுக்கியமானது என்பதுபற்றி மத்தேயு 23:23-30இல் இயேசு என்ன சொல்கிறார்? 'விசேஷித்தவைகள்' என்று அவர் எவற்றைக் குறிப்பிடுகிறார்?`

பழைய ஏற்பாட்டுத் தீர்க்கதரிசிகள் மட்டுந்தான் அநியாயம்குறித்துப் பேசினதாக நாம் கருதக்கூடாது; இங்கும் இன்னும் பல இடங்களிலும் இயேசு இதை வலியுறுத்திப் பேசியிருக்கிறார். அவர் சொல்வதைப் பாருங்கள்: 'மாயக்காரராகிய வேதபாரகரே! பரிசேயரே! உங்களுக்கு ஐயோ, நீங்கள் ஒற்தலாமிலும் வெந்தயத்திலும் சீரகத்திலும் தசமபாகம் செலுத்தி, நியாயப்பிரமாணத்தில் கற்பித்திருக்கிற விசேஷித்தவைகளாகிய நீதியையும் இரக்கத்தையும் விசுவாசத்தையும் விட்டுவிட்டீர்கள்; இவைகளையும் செய்யவேண்டும், அவைகளையும் விடாதிருக்கவேண்டுமே8 மத்தேயு 23:23. லூக்காவில் இதற்கு இணையாக உள்ள வசனத்தில், அவர்கள் 'நியாயத்தையும் தேவ அன்பையும் விட்டுவிடுகிறார்கள்' என்று இயேசு புலம்புகிறார். லூக்கா 11:42.

`இன்று 'ஒற்தலாமிலும் வெந்தயத்திலும் சீரகத்திலும் தசமபாகம்' செலுத்துவதுபோன்ற விஷயங்களுக்குப் பதிலாக, 'விசேஷித்தவைகளில்8 கவனம்செலுத்துவதற்கு என்னவெல்லாம் செய்யலாம்?`