---
title:  மேலும் படிக்க
date:   21/03/2025
---

தங்களுக்குச் சிக்கல் வருமோ என்று பயந்த ஒற்றர்கள் திரளான மக்களின் முன்னணியில் கிறிஸ்துவின் கேள்விக்குப் பதிலளிக்கத் துணியவில்லை. அவர் சொன்னது உண்மை என்பதை அறிந்திருந்தார்கள். தங்கள் பாரம்பரியங்களை மீறுவதைக் காட்டிலும், ஒருவனை வேதனையிலேயே விட்டுவிடத் தயங்கவில்லை; அதேசமயத்தில், சிக்கலில்மாட்டிய மிருகத்தை அது எஜமானுக்கு இழப்பாகிவிடக் கூடாதென விடுவிக்க ஆயத்தமாக இருந்தார்கள். இவ்வாறு தேவனுடைய சாயலில் சிருஷ்டிக்கப்பட்ட மனிதனைவிட வாய் பேசமுடியாத ஒரு மிருகத்தின்மீது அதிக அக்கறைகாட்டினார்கள். பொய்யான சகல மார்க்கங்களின் செயல்பாட்டை இது விவரிக்கிறது. தேவனுக்குமேலாகத் தன்னை உயர்த்தவேண்டுமென மனிதன் விரும்புவதே அதன் அடிப்படைக் காரணம், ஆனால் அது மிருகத்தைவிட கீழாக மனிதனைக் கொண்டுசெல்கிறது. தேவனுடைய சர்வமகத்துவத்திற்கு எதிராகப் போரிடுகிற ஒவ்வொரு மதமும், சிருஷ்டிப்பின்போது அவனுக்கு வழங்கப்பட்ட மகிமையைப் பறிக்கிறது, அது கிறிஸ்துவில்தான் அவனுக்குத்திரும்பக் கொடுக்கப்படவுள்ளது. பொய்யான ஒவ்வொரு மதமும் அதைப் பின்பற்றுகிறவர்களிடம் மனித தேவைகள், வேதனைகள், உரிமைகள் ஆகியவற்றில் அக்கறையற்றிருக்கக் கற்பிக்கிறது. மனிதர்கள் கிறிஸ்துவின் இரத்தத்தால் வாங்கப்பட்டவர்களென சுவிசேஷம் மிக உயர்வாக மதிக்கிறது; மனிதனின் தேவைகளிலும் பாடுகளிலும் கனிவான அக்கறை கொள்ளும்படி போதிக்கிறது. கர்த்தர் சொல்கிறார்: 'புருஷனைப் பசும் பொன்னிலும், மனுஷனை ஓப்பீரின் தங்கத்திலும் அபூருவமாக்குவேன்'. ஏசா 13:12.

'ஓய்வுநாட்களில் நன்மை செய்வதோ, தீமை செய்வதோ, ஜீவனைக் காப்பதோ, அழிப்பதோ, எது நியாயம் என்று பரிசேயர்களிடம் இயேசு கேட்டபோது, அது அவர்களுடைய தீயநோக்கங்கள்குறித்த கேள்வியாக இருந்தது. அவர் ஜீவனைக் காப்பாற்றியும், திரளான பேருக்கு மகிழ்ச்சியை ஏற்படுத்தியும் வந்தார்; அவர்களோ கொடிய பகையோடு அவரது உயிரை வேட்டையாட முயன்றார்கள். ஓய்வுநாளில் அவர் வேதனையில் இருந்தோரைக் குணப்படுத்தினார்; அதைவிட அவர்களோ அவரைக் கொல்லப்பார்த்தார்கள். அன்று ஒருவரை கொல்வது நல்லதா? தேவனுடைய பரிசுத்த நாளில் மனிதர்கள்மீதான அன்பால் இரக்கத்தின் செயல்களைச் செய்வதைவிட, இருதயத்தில் கொலைப்பாவம் செய்வது அதிக நீதியாகுமா?

**கலந்துரையாடக் கேள்விகள்**

`'பொய்யான ஒவ்வொரு மதமும் அதைப் பின்பற்றுகிறவர்களிடம் மனித தேவைகள், வேதனைகள், உரிமைகள் ஆகியவற்றில் அக்கறையற்றிருக்கக் கற்பிக்கிறது' என்பது ஏன், எவ்வாறு உண்மை? நம் சபைக் குடும்பங்களிலும் அதைத் தாண்டியும் இத்தகைய கவனக்குறைவோடு நாம் நடக்காமலிருக்க என்ன செய்யலாம்?`

`எனக்குப் பிறன் யார்? உங்களுக்குப் பிறன் யார்? அன்றைய நாளில் காணப்பட்ட கலாச்சாரத் தடைகளையும் தாண்டி அந்தச் சமாரியன் அன்புகாட்டியதுபோல, கிறிஸ்துவைப் பின்பற்றுவது எந்தெந்த வழிகளில் நம்மைச் செயல்பட வைக்கவேண்டும்?`

`தேவன் விசேஷித்தவைகளாகக் கருதுகிற காரியங்களுக்கேற்ப நாம் நடப்பதற்கு என்ன செய்யலாம்? 'நியாயப்பிரமாணத்தில் கற்பித்திருக்கிற விசேஷித்தவைகள்' என்று இயேசு கற்பித்திருக்கிறவைகளில் அதிக கவனம் செலுத்த என்ன செய்யலாம்?`

`ஒடுக்கப்பட்டவர்களையும் தாழ்த்தப்பட்டவர்களையும் நேசிப்பதின் அடிப்படையில்தான் நியாயத்தீர்ப்புபற்றி இயேசு பேசுகிறார்; நாம் எவ்வளவு தூரம் அவ்வாறு வலியுறுத்துகிறோம்? மத்தேயு 25:31-46இன் பின்னணியில் இதைத் தியானியுங்கள்.`