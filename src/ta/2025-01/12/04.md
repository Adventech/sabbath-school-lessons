---
title:  தேவன் நியாயத்தை விரும்புகிறார்
date:   18/03/2025
---

தேவன் நியாயத்தை விரும்புகிறார், தீமையை வெறுக்கிறாரென வேதாகமம் சொல்கிறது. சங் 33:5; ஏசா 61:8. அநியாயத்தை அவர் முற்றிலும் வெறுப்பதால், அநியாயத்தால் பாதிக்கபடுகிற அனைவரின் நிமித்தமாகவும் அவர் நீதியான கோபமடைகிறார். அடக்குதலுக்கும் ஒடுக்குதலுக்கும் ஆளானவர்கள்மீது தேவன் தொடர்ந்து தயவுடன் இருப்பதையும், அவர்களை அடக்கி, ஒடுக்குபவர்கள்மீது நீதியான கோபத்தை வெளிப்படுத்துவதையும் நாம் பழைய- புதிய ஏற்பாடுகள் முழுவதிலும் காணலாம்.

`இந்த உலகத்தில் நியாயம் காணப்படுவதில் தேவன் மிகுந்த அக்கறையோடு இருப்பதுபற்றி சங்கீதம் 82 பேசுகிறது? இன்று அதிலிருந்து நாம் என்ன பாடத்தைக் கற்றுக்கொள்ளலாம்?`

சமுதாயத்தில் அநியாயம் காணப்படுவதற்குக் காரணமான பூலோக அதிகாரிகளை இப்பகுதி குற்றஞ்சாட்டுகிறது. சீர்கேடான பூலோக நீதிபதிகளும் அதிகாரிகளுமாகிய பிசாசின் படைகளுக்குப் பின்னாலிருந்து செயல்படுகிற வானுலக அதிபதிகளையும் (தேவர்கள்) இப்பகுதி குற்றஞ்சாட்டுகிறது. இதை வேத விளக்கவுரையாளர்கள் பலர் ஒத்துக்கொள்கிறார்கள். 'எதுவரைக்கும் நீங்கள் அநியாயத்தீர்ப்புச்செய்து, துன்மார்க்கருக்கு முகதாட்சணியம் பண்ணுவீர்கள்?' என்று ஆட்சியாளர்களிடம் கேட்கப்படுகிறது. சங் 82:2.

மேலும் அவர்களிடம், 'ஏழைக்கும் திக்கற்ற பிள்ளைக்கும் நியாயஞ்செய்து, சிறுமைப்பட்டவனுக்கும் திக்கற்றவனுக்கும் நீதி செய்யுங்கள். பலவீனனையும் எளியவனையும் விடுவித்து, துன்மார்க்கரின் கைக்கு அவர்களைத் தப்புவியுங்கள்' என்று தேவன் கட்டளையிடுகிறார். சங் 82:3,4. பழைய ஏற்பாட்டுத் தீர்க்கதரிசிகள் நியாயஞ்செய்யும்படி அழைப்பதை எல்லா இடங்களிலும் காணமுடிகிறது. அது வேதாகமத்தில் ஆங்காங்கே சொல்லப்படுகிற ஒரு கருத்தல்ல; பழைய ஏற்பாடு முழுவதும் தீர்க்கதரிசிகள் சொன்ன செய்தியின் முக்கியக் கருத்து அதுதான். இயேசு இந்தப் பூமியில் மாம்சத்தில் இருந்தபோது, அந்தக் கருத்தையே வலியுறுத்தினார்.

தேவனை நேசிப்பதாகவும் அவருக்குக் கீழ்ப்படிவதாகவும் சொல்கிறவர்களிடம் தேவன் எதிர்பார்ப்பது மறைவான ஒரு விஷயமல்ல. மீகா 6:8 போன்ற வசனங்களில் அதை வெளிப்படையாகவே சொல்கிறார்: 'மனுஷனே, நன்மை இன்னதென்று அவர் உனக்கு அறிவித்திருக்கிறார்; நியாயஞ்செய்து, இரக்கத்தைச் சிநேகித்து, உன் தேவனுக்கு முன்பாக மனத்தாழ்மையாய் நடப்பதை அல்லாமல் வேறே என்னத்தைக் கர்த்தர் உன்னிடத்தில் கேட்கிறார்'.

இந்தக் கருத்து வேதாகமம்முழுவதிலும் எதிரொலிக்கிறது: 'நீங்கள் ஒருவரிலொருவர் அன்புள்ளவர்களாயிருந்தால், அதினால் நீங்கள் என்னுடைய சீஷர்களென்று எல்லாரும் அறிந்துகொள்வார்கள்' யோவான் 13:35; 1யோவான் 4:8-16.

`மீகா 6:8 வலியுறுத்துகிற கருத்தை நாம் நம் பேச்சிலும் செயலிலும் வெளிப்படுத்தினால், நம் குடும்பங்களும் சபைகளும் எப்படிப்பட்டவையாக இருக்கும்? நீங்கள் எப்படிப்பட்ட சூழ்நிலைகளில் இருந்தாலும், இந்த நியதிகளின்படி நீங்கள் நடப்பதை எவ்வாறு சிறப்பாக வெளிப்படுத்தலாம்?`