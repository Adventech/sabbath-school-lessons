---
title:  அன்பும் தீமையுமா?
date:   13/02/2025
---

தேவன் தம் சிருஷ்டிகளுக்கு சுயாதீனச் சித்தத்தைக் கொடுத்தார்; ஏனென்றால், அன்புக்கு அது அவசியம். இந்தச் சுயாதீனச் சித்தத்தைத் தவறாகப் பயன்படுத்துவதே தீமைக்கான காரணம். இதில் இன்னும் பல கேள்விகள் உள்ளன. தேவன் தீமையை அனுமதிக்கிறார் (சில காலத்திற்கு); அதே சமயம், அதை முற்றிலுமாக வெறுக்கிறார். ஏனென்றால், தீமைக்கான சாத்தியத்தை இல்லாமலாக்குவது அன்புக்கான சாத்தியத்தை இல்லாமலாக்கிவிடும். தீமையை காலத்திற்கு முன்னரே அகற்றுவது அன்புக்கு அவசியமான நம்பிக்கையைச் சிதைத்துவிடும்.

தேவனைப்பற்றிய தவறான புரிதலால் பூமி இருளடைந்திருந்தது. அந்த இருளைப்போக்கி வெளிச்சம் வீச, உலகம் மீண்டும் தேவனிடம் கொண்டுவரப்படுவதற்கு, சாத்தானுடைய வஞ்சக வல்லமையை உடைக்கவேண்டியிருந்தது. அதை வலுக்கட்டாயத்தால் செய்யமுடியாது. வலுக்கட்டாயத்தைப் பயன்படுத்துவது தேவ அரசாங்க நியதிகளுக்கு எதிரானது; அவர் அன்பின் சேவையைமட்டுமே வாஞ்சிக்கிறார்; அன்பைக் கட்டளையிட்டுப் பெறமுடியாது; அதை நிர்ப்பந்தத்தாலோ, அதிகாரத்தாலோ பெறமுடியாது. அன்பினால்மட்டுமே அன்பு விழித்துக்கொள்கிறது. தேவனை அறிவதற்கு அவரில் அன்புகூரவேண்டும்; சாத்தானுடைய குணத்திற்குப் பதிலாக தேவனுடைய குணத்தை வெளிப்படுத்த வேண்டும்.

சுயாதீனச்சித்தம் இல்லாமல் அன்பு இருக்கமுடியாது; தேவன் அன்புள்ளவர். தேவனால் அன்பை ரத்துசெய்யவோ, அன்புக்கு அவசியமான சுதந்தரத்தை அகற்றவோ முடியாது. மேலும், தேவனைப்போல நமக்கு ஆரம்பம்முதல் முடிவுவரை தெரிந்தால், நமக்கு அந்தச் சுதந்தரத்தை தேவன் கொடுப்பதைத்தான் விரும்புவோம். அன்பில்லாத ஒரு பிரபஞ்சத்தில் வாழ்வது யாருக்குத்தான் பிடிக்கும்?

`நம் உலகில் காணப்படுகிற அனைத்து தீமைகளுக்கும் மத்தியில், தேவனுடைய தயவில் நாம் உறுதியாக இருப்பதற்கான நம்பிக்கையை பின்வரும் வசனங்கள் எவ்வாறு தருகின்றன? ரோமர் 8:18; வெளி 21:3,4.`

நம்மால் இருளின் ஊடே பார்க்கமுடியாவிட்டாலும், தேவனால் ஆரம்பம் முதல் முடிவுவரை பார்க்கமுடியும். இயேசுவில் விசுவாசம் வைத்திருக்கிற அனைவருக்கும் வாக்குரைக்கப்பட்ட நித்திய மகிழ்ச்சியையும் அவரால் பார்க்கமுடியும். 'இக்காலத்துப் பாடுகள் இனி நம்மிடத்தில் வெளிப்படும் மகிமைக்கு ஒப்பிடத்தக்கவைகள் அல்ல' என்று ரோமர் 8:18 கூறுகிறது. இந்த அற்புத வாக்குறுதியை நம்புவதற்கான விசுவாசமும் உறுதியும் நம்மிடம் உள்ளதா?

அன்பும், அன்பில் புதைந்துள்ள சுந்தரமும் மேலானதாக, அடிப்படையானதாக இருந்ததால், இயேசு அதை நமக்குக் கொடுப்பதற்காக, தம் சிலுவைப் பாடுகளை அறிந்திருந்தும், சிலுவைக்குச் செல்வதைத் தெரிந்துகொண்டார். தாம் கொடுக்கவேண்டிய விலையை அறிந்திருந்தும், இந்தச் சுதந்தரத்தை நமக்குக் கொடுத்தார். இந்த முக்கிய உண்மையை நாம் ஏன் எப்போதும் நமக்குமுன்பாக வைத்திருக்கவேண்டும்?

`தேவன் நமக்குச் சுயாதீனச் சித்தத்தைக் கொடுத்திருக்கிறார் என்கிற உண்மையை மனதில் வைத்திருக்கவேண்டும். நடக்கிறவை அனைத்துமே தேவ சித்தப்படிதான் நடக்கிறதென நினைப்பதிலிருந்து இந்த உண்மை எவ்வாறு நம்மைப் பாதுகாக்கிறது?`