---
title:  ‘நாம் அறியாதவை பல உண்டு'
date:   10/02/2025
---


தீமையை அன்பு மேற்கொள்வதுடன் இந்தப் பூமியின் வரலாறு நிறைவடையும். அதற்கிடையில், சிக்கலான பல கேள்விகள் உள்ளன. தீமை எனும் பிரச்சினைபற்றி பிரயோஜனமான வகையில் எவ்வாறு யோசிக்கலாம், பேசலாம்?

`யோபுவுக்கு தேவன் சொன்ன பதில் எவ்வாறு தீமை எனும் பிரச்சினைபற்றிப் புரிந்துகொள்ள உதவுகிறது? யோபு 38:1-12. திரைக்குப் பின்னால் நிகழ்வதை நாம் எவ்வளவு தூரம் அறிந்திருக்கிறோம், அறியாமலிருக்கிறோம்?`

யோபு அதிகமாக உபத்திரவப்பட்டார்; தனக்கு ஏன் அதிக தீமையும் உபத்திரவமும் உண்டானதென பல கேள்விகளைக் கேட்டார். திரைக்குப்பின்னால், பரலோக மன்றத்தில் பல விஷயங்கள் நடந்துகொண்டிருந்ததை அறியாமல், தன் கேள்விகளுக்குப் பதில் கிடைப்பதற்கு தேவனோடு பேசுவதற்கு ஒரு வாய்ப்பை வேண்டினார். யோபு 1.

தேவன் கேட்ட கேள்வியில் யோபு வாயடைத்துப்போனார். குறிப்பாக இதைப் பாருங்கள்: அப்பொழுது கர்த்தர், பெருங்காற்றிலிருந்து யோபுக்கு உத்தரவாக, 'அறிவில்லாத வார்த்தைகளினால் ஆலோசனையை அந்தகாரப்படுத்துகிற இவன் யார்?' என்று கேட்டார். யோபு 38:1,2. இன்னொரு மொழிபெயர்ப்பில் இது இவ்வாறு உள்ளது: 'உனக்கு எதுவுமே தெரியாத நிலையில் ஏன் அதிகம் பேசுகிறாய்?' மேலும் இவ்வாறு கேட்கிறார், 'நான் பூமியை அஸ்திபாரப்படுத்துகிறபோது நீ எங்கேயிருந்தாய்? நீ அறிவாளியானால் அதை அறிவி'.

`நம்முடைய நிலையைப்பற்றி நாம் அறிந்துகொள்வதற்கு யோபு 42:3 இல் யோபு சொல்கிற வார்த்தைகள் எவ்வாறு உதவவேண்டும்?`

யோபுவுக்குத் தெரியாத, யோபு புரிந்துகொள்ளாத பல விஷயங்கள் உண்டு என்பதை, தாம் கேட்ட கேள்விகள்மூலம் தேவன் தெளிவுபடுத்தினார். யோபுவைப்போல நாமும், இந்த உலகத்தில் நடக்கிற பல விஷயங்களுக்கு பின்னால், நாம் அறியாத காரணங்கள் இருப்பதை தாழ்மையுடன் உணரவேண்டும். நம் கேள்விகளுக்குப் பதில் நமக்குத் தெரியாது என்பதால், அவற்றிற்கு நல்ல பதில்களே இல்லை எனேறோ, ஒரு நாளில் எல்லாம் சரியாகப்போவதில்லை என்றோ அர்த்தமில்லை. சரியாகப்போகிற நாள்மட்டும், பல வழிகளில் வெளிப்படுத்தப்பட்டுள்ள தேவனுடைய தயவில் நாம் நம்பிக்கையோடு இருக்கவேண்டும்.

`நம்முடைய அறிவு எவ்வளவு குறைவானதென யோசியுங்கள். அப்படியானால், தீமை மற்றும் உபத்திரவம் போன்ற விளங்கக் கடினமான, பதில்கிடைக்காத கேள்விகளோடு வாழ நாம் எவ்வாறு பழகலாம்?`