---
title:  சுயாதீனசித்தத் தற்காப்பு
date:   12/02/2025
---

தேவனுடைய வழிகள், நினைவுகள்பற்றி நாம் அதிகம் புரிந்துகொள்ளா விட்டாலும், தீமை எனும் பிரச்சினையைப் புரிந்துகொள்ள வேதாகமம் சிலவற்றை வெளிப்படுத்துகிறது. தீமை எனும் பிரச்சினையைக் கையாள ஒரு வழி சுயாதீனசித்தத் தற்காப்பு.

நல்ல காரணங்களுக்காக சிருஷ்டிகளுக்கு தேவன் வழங்கியுள்ள சுயாதீன சித்தத்தை தவறாகப் பயன்படுத்துவதே தீமைக்குக் காரணம் என்று சுயாதீன சித்தத் தற்காப்பு உணர்த்துகிறது. அந்த சுயாதீன சித்தத்தை, தேவன் ஏன் கொடுக்க வேண்டும்? இதுபற்றி சி.எஸ்.லீவிஸ் ஒருமுறை இவ்வாறு எழுதினார்: 'சுயாதீன சித்தத்தால் தீமையைச் செய்கிற வாய்ப்பு இருந்தாலும், அதுமட்டுமே அன்பு, தயவு, மகிழ்ச்சி போன்றவற்றைச் சாத்தியமாக்குகிறது. பரபரப்புகள் சுழன்று சுழன்று வருகிற உலகத்தால், அதாவது சிருஷ்டிகள் எந்திரங்கள்போலச் செயல்படுகிற உலகத்தால் அவற்றை உருவாக்கமுடியாது. தம் உன்னதமான சிருஷ்டிகளுக்கு தேவன் திட்டமிட்டிருக்கிற மகிழ்ச்சியானது, அவர்கள் அவரிடமும், ஒருவரோடு ஒருவரிடமும் மனப்பூர்வமாகவும் தன்னார்வத்தோடும் இணைந்திருப்பதால்தான் மகிழ்ச்சி வரும். அதற்கு அவர்களுக்கு சுதந்தரம் வழங்கப்பட்டிருக்கவேண்டும்'.

`ஆதாமுக்கும் ஏவாளுக்கும் ஒழுக்கச்சுதந்தரம் வழங்கப்பட்டிருந்ததை ஆதி 2:16, 17 எவ்வாறு வெளிப்படுத்துகிறது?`

அவர்களுக்கு சுயாதீனசித்தம் கொடுத்திராவிட்டால் ஏன் அவ்வாறு கட்டளையிட்டிருக்க வேண்டும்? ஆதாமும் ஏவாளும் விலக்கப்பட்ட கனியைப் புசித்தார்கள், அதுமுதல் நம் பூமி தீமையால் நிறைந்திருக்கிறது. விழுகைச் சம்பவ அதிகாரத்திற்கு அடுத்த அதிகாரமான ஆதி 4இல், ஆபேலின் சகோதரன் அவரைக் கொன்றதில் பாவத்தின் கொடிய விளைவைக் காணமுடிகிறது. ஆதாமும் ஏவாளும் தங்கள் சுயாதீனசித்தத்தை தவறாகப் பயன்படுத்தியது நம் பூமிக்குள் பாவத்தையும் தீமையையும் கொண்டுவந்ததை வி ழுகைச் சம்பவம் காட்டுகிறது.

ஒழுக்கத்தீர்மானம் செய்ய சுதந்தரம் இருப்பது உண்மை என்பதை வேதாகமம் முழுவதிலும் காணலாம். உபா 7:12,13; யோசு 24:14,15; சங் 81:11-14; ஏசா 66:4. ஒவ்வொரு நாளும் நம் வாழ்க்கையில், நம் சிருஷ்டிகர் நமக்குக் கொடுத்துள்ள சுயாதீனச் சித்தத்தை ஏதாவது ஒரு வகையில் பயன்படுத்துகிறோம். சுயாதீன சித்தம் இல்லாமல், நாம் மனிதர்களாக இருக்கமுடியாது. ஏந்திரம்போல, மூளையில்லாத ஏந்திரமனிதன்போல இருப்போம். சோனி கார்ப்பரேஷன் ஆய்போ என்கிற பெயரில் ஒரு ஏந்திர நாயை உருவாக்கியிருக்கிறது. அதற்கு வியாதி வராது; உண்ணிகள் தாக்காது; அது கடிக்காது; முடி உதிராது. உங்களிடமுள்ள உயிருள்ள ஒரு நாய்க்கு இணையாக அதைக் கருதுவீர்களா? அபாயங்கள் இருந்தாலும் சுயாதீன சித்தமுள்ளவர்களாக தேவன் உங்களைப் படைத்திருப்பதைப் புரிந்துகொள்ள அது எவ்வாறு உதவுகிறது?