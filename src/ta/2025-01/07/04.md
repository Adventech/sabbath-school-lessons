---
title:  சந்தேக ஆத்திகன்
date:   11/02/2025
---

'என் நினைவுகள் உங்கள் நினைவுகள் அல்ல; உங்கள் வழிகள் என் வழிகளும் அல்லவென்று கர்த்தர் சொல்லுகிறார். பூமியைப்பார்க்கிலும் வானங்கள் எப்படி உயர்ந்திருக்கிறதோ, அப்படியே உங்கள் வழிகளைப்பார்க்கிலும் என் வழிகளும், உங்கள் நினைவுகளைப்பார்க்கிலும் என் நினைவுகளும் உயர்ந்திருக்கிறது' என்று தேவன் சொல்கிறார். ஏசா 55:8,9.

தேவனுடைய நினைவுகள் நம் நினைவுகளைவிட மிகவும் உயர்ந்தவை. வரலாற்றில் தேவன் என்ன திட்டம் வைத்திருக்கிறார் என்பதை நம்மால் கற்பனைபண்ணிக்கூடப் பார்க்கமுடியாது. அப்படியானால், பல்வேறு சூழ்நிலைகளில் தேவன் செய்கிறவை அல்லது செய்யாதவைகளுக்கான காரணங்களை அறியவேண்டுமென்று நாம் ஏன் எதிர்பார்க்கவேண்டும்?

நம்முடைய அறிவு குறைவானதென்று சந்தேகப்பட்டு, தீமைப் பிரச்சினையை அணுகுகிற தத்துவத்தை 'சந்தேக ஆத்திகம்' என்கிறார்கள். தேவன் செயல்படுகிற விதத்திற்கு நல்ல காரணம் இருக்கும் என்றும், நம் அறிவு குறைவுள்ளது என்பதால் அவற்றிற்கான காரணங்களை அறிய முயலக்கூடாது என்றும் சந்தேக ஆத்திகன் கருதுகிறார். மனிதனுடைய இந்த உலகத்தில் காணப்படுகிற தீமையை தேவன் அனுமதித்திருப்பதற்கான காரணங்கள் குறித்து அறியவோ முற்றிலும் புரிந்துகொள்ளவோ தன்னால் முடியுமா என்கிற சந்தேகம் அவரிடம் காணப்படும். நம்மைச் சுற்றிலும் நுண்கிருமிகள் ஏராளம் உள்ளன; நம்மால் பார்க்கமுடியவில்லை என்பதற்காக அந்தக் கிருமிகள் இல்லையெனச் சொல்லமுடியாது. தேவனுடைய காரணங்கள் என்ன என்பதை அறியமுடியவில்லை என்பதற்காக, அவை நல்ல காரணங்கள் இல்லை என்று சொல்லமுடியாது.

`தன்னைச் சுற்றிலும் காணப்பட்ட அநியாயம், தீமைகுறித்து சங்கீதக்காரனின் மனநிலை என்ன? சங் 73. தனது கண்ணோட்டம் மாறும்படி அவர் காண்கிறது என்ன?`

உலகத்தின் தீமையால் சங்கீதக்காரன் மிகுந்த உளைச்சலுக்கு ஆளானார். தன்னைச் சுற்றிலும் துன்மார்க்கர் செழித்திருப்பதைக் காண்கிறார். எல்லாமே அநியாயமாகவும் அநீதியாகவும் தெரிந்தது. அதற்கெல்லாம் என்ன பதில் சொல்ல வேண்டுமெனத் தெரியவில்லை. தேவனை நம்புவதிலும், அவரைச் சேவிப்பதிலும் ஏதாவது பயனிருக்கிறதா என்றுகூட யோசித்தார். பரிசுத்த ஸ்தலத்திற்குள் பார்க்கிற வரைக்கும்தான் அந்த நிலை காணப்பட்டது.

தீமை எனும் பிரச்சினைக்கான தீர்வை ஓரளவுக்குக் காண பரிசுத்த ஸ்தலம் உதவுகிறது. அதாவது, நீதியுள்ள நியாயாதிபதி ஒருவர் இருக்கிறார். அவர் தமக்கேற்ற சமயத்தில் நியாயத்தையும் நீதியையும் கொண்டுவருவார் என்று உணர உதவுகிறது.

`நியாயத்தீர்ப்பு-பரிசுத்த ஸ்தலக் கோட்பாடுகுறித்த அட்வென்ட்டிஸ்ட் நம்பிக்கையானது தீமை எனும் பிரச்சினையைப் புரிந்துகொள்ள எவ்வாறு உதவுகிறது? இப்போது நமக்கு பல கேள்விகள் இருந்தாலும், முடிவில் வரலாற்றின் விபரங்களும் தேவனுடைய நீதியான நியாயத்தீர்ப்புகளும் வெளிப்படும் என்பதை அறிந்துகொள்ள அது உதவுகிறதா?`