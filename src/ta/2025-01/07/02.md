---
title:  'கர்த்தாவே, எதுவரைக்கும்?'
date:   09/02/2025
---

தற்போதைய சூழல்களில்மட்டுமல்ல, வேதாகமத்திலும் தீமை எனும் பிரச்சினைபற்றிப் பேசப்படுகிறது.

`மனித அனுபவத்தில் தீமை எனும் பிரச்சினை காணப்படுவதுபற்றி பின்வரும் வசனங்கள் சொல்வது என்ன? யோபு 30:26; எரேமியா 12:1; 13:22; மல்கியா 2:17; சங்கீதம் 10:1.`

இன்று நம்மத்தியில் எழுகிற பலகேள்விகளை இந்த வசனங்கள் எழுப்புகின்றன. ஆகாதவர்களின் வழி வாய்ப்பதுபோலவும், தீமைசெய்கிறவர்கள் அதால் ஆதாயமடைவது போலவும் பெரும்பாலும் தோன்றுகிறது; அதற்குக்காரணம் என்ன? நீதிமான்கள் அதிகம் பாடனுபவிப்பது ஏன்? தீமை நடக்கும்போது தேவன் எங்கே இருக்கிறார்? சில சமயங்களில், தேவன் நம்மைவிட்டு மிகத்தூரமாக, ஏன் மறைவாகவும் இருப்பதுபோலத் தெரிகிறது?

இந்தக் கேள்விகள்பற்றியும், தீமை எனும் பிரச்சினைபற்றியும் நாம் பல விளக்கங்கள் சொன்னாலும், தீமையைக் குறைத்துமதிப்பிட்டுவிடக் கூடாது. இந்த உலகத்தில் காணப்படுகிற தீமையின் வகையையும் அளவையும் குறைத்துக்காட்டி, அந்தப் பிரச்சினையைத் தீர்க்கமுயலக்கூடாது. தீமை மிகவும் மோசமானது; நம்மைவிட தேவன் அதை மிகவும் வெறுக்கிறார். எனவே உலகத்தில் காணப்படுகிற அதிக தீமைகளையும் அநியாயங்களையும் பார்த்து வேதாகமத்தில் பலர் கேள்வி எழுப்பினதுபோலவே நாமும் 'கர்த்தாவே, எதுவரைக்கும்?' என்று கேட்கலாம்.

`மத் 27:46இல் இயேசு ஏன் அவ்வாறு சொன்னார்? தீமையானது தேவனையும்கூட பதம்பார்த்ததுபற்றி என்ன தெரிகிறது?`

சிலுவையில இயேசுதாமே இந்தக் கேள்வியைக் கேட்டார்: 'என் தேவனே! என் தேவனே! ஏன் என்னைக் கைவிட்டீர்?' மத் 27:46. இங்கே தேவனையுங்கூட தீமைதொடாமல் விடவில்லை; கிறிஸ்துவின் பாடுகளிலும் மரணத்திலும் இந்த உண்மை மிகத்தெளிவாக வெளிப்படுகிறது; அங்கே, உலகத்தின் தீமை எல்லாம் அவர்மீது விழுந்தன.

ஆனால் இந்நிலையிலும்கூட நம்பிக்கை இருக்கிறது. சிலுவையில் கிறிஸ்துவின் மரணம் தீமையின் காரணனான சாத்தானைத் தோற்கடித்தது; அது இறுதியாக தீமையை அகற்றப்போகிறது. இயேசு சங் 22:1இன் வார்த்தைகளை மேற்கோள் காட்டினார்; அந்தச் சங்கீதத்தின் மீதமுள்ள பகுதிகள் வெற்றித் தொனியில் சொல்லப்படுகின்றன.

`சிலுவையில், அந்த நேரத்தில் தம்மால் காணமுடியாத ஒரு நம்பிக்கையை இயேசு எதிர்நோக்கியிருந்தார். நாமும்கூட நமக்குமுன்பாக இருக்கிற நம்பிக்கையைக் காணமுடியாத சமயத்தில், இந்த அனுபவத்திலிருந்து என்ன ஆறுதலைப் பெறலாம்?`