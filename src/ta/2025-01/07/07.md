---
title:  மேலும் படிக்க
date:   14/02/2025
---

'சாத்தான் பரலோகத்தைவிட்டு வெளியே தள்ளப்பட்டபோதும், முடிவில்லா ஞானமுடையவர் அவனை அழிக்கவில்லை. அன்பின் சேவைமட்டுமே தேவன் ஏற்றுக்கொள்ளக்கூடியது என்பதால், அவரது சிருஷ்டிகள் அவரது நீதியையும் அருளையும் நம்பி அவர்மீது மெய்ப்பற்றுடன் இருக்கவேண்டும். பரலோகவாசிகளும், பிற உலகவாசிகளும் பாவத்தின் தன்மைபற்றியோ, விளைவுகள்பற்றியோ புரிந்துகொள்ள ஆயத்தப்பட்டிராத நிலையில், சாத்தான் அழிக்கப்பட்டிருந்தால் தேவனுடைய நியாயத்தைக் கண்டிருக்கவே முடியாது. அவர் அவனை உடனடியாக இல்லாமல் ஆக்கியிருந்தால், சிலர் அன்பினால் அல்ல, பயத்தினால் தேவனைச் சேவித்திருப்பார்கள். வஞ்சகனின் செல்வாக்கு முற்றிலும் அழிக்கப்பட்டிருக்காது; கலகத்தின் ஆவியும் முற்றிலும் ஒழிக்கப்பட்டிருக்காது. முடிவில்லாத காலங்களாக முழுப்பிரபஞ்சத்தின் நன்மையைப் பார்க்கவேண்டும்; தெய்வீக அரசுக்கு எதிராக அவன் வைத்த குற்றச்சாட்டுகளை மெய்யான வெளிச்சத்தில் சிருஷ்டிகள் அனைவரும் காணவேண்டும்;, தேவனுடைய நியாயத்தையும் இரக்கத்தையும்குறித்து கேள்வி எதுவும் எழும்பக்கூடாது; அவரது பிரமாணத்தின் நிலையான தன்மைகுறித்தும் எந்தக் கேள்வியும் எழும்பக்கூடாது. அதற்காக, அவனுடைய திட்டங்களை முற்றிலும் முதிர்ச்சியடைய விடவேண்டியிருந்தது'.

'சாத்தானுடைய கலகமானது வரவிருந்த காலங்கள் முழுவதிலும் பிரபஞ்சத்திற்கு ஒரு பாடமாக இருக்கவிருந்தது. பாவத்தின் தன்மை, அதன் கொடிய விளைவுகள்குறித்து ஒரு பாடமாக இருக்கவிருந்தது. சாத்தானுடைய சட்டங்களின்படி வாழ்ந்தால், அதனால் மனிதர்மீதும் தூதர்மீதும் ஏற்படுகிற தாக்கங்களைக் காட்டவேண்டியிருந்தது; தெய்வீக அதிகாரத்தை ஒதுக்கினால் என்னவாகும் என்பதையும் காட்டவேண்டியிருந்தது. தேவ அரசாங்கம் இருப்பதை வைத்தே அவர் உண்டாக்கிய சகல சிருஷ்டிகளின் நலனும் இருப்பதை அது வெளிப்படுத்த வேண்டியிருந்தது. சகல சிருஷ்டிகளையும் மீறுதலால் வஞ்சிக்கப்படுவதிலிருந்து தடுக்கவேண்டும்; பாவஞ்செய்து தண்டனையை அனுபவிப்பதிலிருந்து அவர்களைக் காப்பற்றவேண்டும்; அதற்கு, இந்தப் பயங்கரப் பரிசோதனையான கலகம் ஒரு நிலையான பாதுகாப்பாக விளங்கவிருந்தது'.

**கலந்துரையாடக் கேள்விகள்**

`தீமையை தேவன் அனுமதித்திருப்பதை நியாயப்படுத்துவதை 'தேவநியாயத்துவம்' என்பார்கள். இது தீமையை நியாயப்படுத்துகிற வார்த்தையல்ல. பரலோகத்தில் ஒருவர், 'இயேசுவே, என் குடும்பம் ஏன் சித்திரவதை செய்யப்பட்டது என்பதையும், ஏன் என் கண்களுக்கு முன்பாகவே கொலைசெய்யப்பட்டது என்பதையும் இப்போது அறிந்திருக்கிறேன். இப்போதுதான் எல்லாம் புரிகிறது. உமக்கு நன்றி இயேசுவே' என்று சொல்வதாக கற்பனைசெய்யுங்கள். இது அர்த்தமற்ற பேச்சு. மாபெரும் போராட்டத்தில் தீமையின் நியாயமல்ல, தேவனுடைய நியாயம்தான் விளங்கப்போகிறது. இதைப் புரிந்துகொள்வது ஏன் முக்கியம்?`

`யோபுவைப்போல கொஞ்சமாவது எப்போதாவது உணர்ந்திருக்கிறீர்களா? நீங்களோ உங்களுக்குப் பிரியமானவரோ உபத்திரவப்படுவதற்குச் சரியான விளக்கம் கிடைக்கவே வாய்ப்பில்லை என யோசிக்கத் தூண்டப்பட்டிருக்கிறீர்களா? தனக்கு 'தெரியாததை' தான் 'அலப்பினதாக' யோபு இறுதியாக உணர்ந்தது, நம் கேள்விகளை நாம் அனுகவேண்டிய விதத்தைப் புரிந்துகொள்ள எவ்வாறு உதவுகிறது?`