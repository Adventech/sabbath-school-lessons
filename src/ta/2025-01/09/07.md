---
title:  மேலும் படிக்க
date:   28/02/2025
---

பாவம் நுழைந்ததற்கு தேவன் எந்த வகையிலும் பொறுப்பல்ல; தன்னிச்சையாக தேவ கிருபை விலக்கப்படவில்லை; கலகம் எழும்புவதற்கான சந்தர்ப்பம் எழுமளவிற்கு தேவனுடைய ஆளுகையில் குறைபாடு எதுவுமில்லை. இதை வேதாகமத்தில் அதிக தெளிவாகக் காணலாம். பாவம் அத்துமீறி நுழைந்த ஒன்று; அது இருப்பதற்குக் காரணம் எதுவும் சொல்ல முடியாது. அது புரிந்துகொள்ள முடியாதது; விநோதமானது; அதற்குச் சாக்குபோக்குச் சொல்லுவது அதை நியாயப்படுத்துவதாகும். சாத்தானை உடனடியாக இல்லாமல் போகச் செய்திருந்தால், அவர்கள் அவரை அன்பினால் சேவிக்காமல் பயத்தினால் சேவித்திருப்பார்கள். வஞ்சகனின் செல்வாக்கும் முற்றிலுமாக அழிந்திருக்காது; கலகத்தின் ஆவியும் வேரோடு பிடுங்கப்பட்டிருக்காது. தீமை முதிர்ச்சியடைய அனுமதிக்கவேண்டும். முடிவில்லாத காலங்களாக பிரபஞ்சம் முழுவதிற்கும் நன்மையுண்டாகும்படி, தேவனுடைய அரசாங்கத்திற்கு எதிரான சாத்தானுடைய குற்றச்சாட்டுகள் அதன் உண்மையான வெளிச்சத்தில் தெரியவரவும், தேவனுடைய நீதியும் இரக்கமும் அவருடைய பிரமாணத்தின் மாறாத தன்மையும் நிரந்தரமாக கேள்விக்கிடமின்றி காணப்படவும் அவனுடைய நியதிகள் முற்றிலுமாக முதிர்ச்சியடைய வேண்டும்.

**கலந்துரையாடக் கேள்விகள்**

`லூசிபர்போன்ற பாவமற்ற ஒரு ஜீவி, எவ்வாறு முதல்முறையாக பாவம் செய்திருக்க முடியும் என்று அநேகர் யோசிக்கிறார்கள். பாவம் ஏன் மிகவும் 'புரிந்துகொள்ளமுடியாதது'? ஏன் 'விநோதமானது'? பாவத்திற்குச் சாக்கப்போக்குச் சொல்லாமல், அதை நியாயப்படுத்தாமல், அந்த முதல் பாவத்திற்கு எவ்வாறு விளக்கம் சொல்லலாம்? அதாவது, அதன் தோற்றத்திற்கு விளக்கமளிப்பது எவ்வாறு அதை நியாயப்படுத்துவதற்கு இணையானது?`

`தேவன் ஏன் உடனடியாக சாத்தானை இல்லாமல் போகச் செய்யவில்லை? தீமை 'முதிர்ச்சியடைய ஏன் அனுமதிக்கவேண்டும்'? இது எவ்வாறு 'முடிவில்லாத காலங்களாக பிரபஞ்சம் முழுவதிற்கும் நன்மையுண்டாக்குவதாக' இருக்கிறது?`

`தேவனுக்கும் சாத்தானுக்கும் இடையே நடக்கிற போராட்டம் வெறும் வல்லமை சம்பந்தப்பட்டது அல்ல, வித்தியாசமானது என்பதைப் புரிந்துகொள்வது ஏன் முக்கியமானது? வல்லமையை வைத்தல்ல, குணத்தை வைத்து அந்தப் போராட்டம் அமைந்திருப்பதைப் புரிந்துகொள்வது எவ்வாறு பல விஷயங்களை விளங்கிக்கொள்ளச் செய்கிறது?`

`அந்தப் போராட்டத்தின் தன்மைபற்றிப் புரிந்துகொள்வது எவ்வாறு ஒரு தெளிவான காட்சியைக் காண உதவுகிறது? அதாவது, உங்கள் வாழ்க்கையும்கூட அது அரங்கேறுகிற ஒரு சிறு அரங்கமாக இருப்பதை என்னென்ன வழிகளில் காண உதவுகிறது? அந்தப் போராட்டத்தின் நிஜத்தை இப்போதே எவ்வாறெல்லாம் அனுபவித்து வருகிறீர்கள்? நீங்கள் யார் பக்கம் இருக்கிறீர்கள் என்பதை என்னென்ன வழிகளிலெல்லாம் நீங்கள் காட்டவேண்டும்?`