---
title:  பரலோகத்தில் மாபெரும் போராட்டத்தின் துவக்கம்
date:   25/02/2025
---

ஆதாமும் ஏவாளும் விழுவதற்கு முன்னரே தீமை தோன்றிவிட்டதாக ஆதி 1-3 காட்டுகிறது. ஏதேனில் தீமை வெளிப்படையாகத் தெரியாவிட்டாலும், 'தீமை இருந்தது' என்பது நன்மை-தீமை அறியத்தக்க விருட்சத்தின்மூலம் கருத்தளவில் காட்டப்படுகிறது. ஆதி 2:9,17. பிறகு தேவன் பொய்சொல்வதாக சர்ப்பம் சொன்னது; உண்மையில், சர்ப்பம்தான் பொய் சொன்னது. சர்ப்பமும் அது சொன்ன பொய்யும், அங்கே தீமை இருந்ததை உறுதிப்படுத்துகிறது. எனவே, விழுகைக்குமுன் ஏதேனில்தானே தீமை இருந்தது வெளிப்படுகிறது.

`யாத் 25:19,20இன் வெளிச்சத்தில், எசே 28:12-19ஐ வாசியுங்கள். அந்த ஜீவியினுடைய விழுகையின் தன்மை எப்படிப்பட்டது?`

இந்த வசனங்களின்படி, தீமையும் பிரபஞ்சப் போராட்டமும் பரலோகத்தில் தோன்றின.

சாத்தான் விழுவதற்குமுன், அவன் காப்பாற்றுகிற கேரூபாக இருந்தான். அவன் கேரூப் என்று மட்டுமல்ல, 'விசித்திரமாய்ச் செய்யப்பட்ட முத்திரை மோதிரம்; ஞானத்தால் நிறைந்தவன்; பூரண அழகுள்ளவன். தேவனுடைய தோட்டமாகிய ஏதேனில் இருந்தவன்' என்றும் சொல்லப்படுகிறான் எசே 28:12, 13. இவற்றில் எதுவுமே தீருவைச் சேர்ந்த ஒரு மனிதனுக்கு (அல்லது எந்த மனிதனுக்கும்) பொருந்தாது. எனவே, லூசிபரின் விழுகைக்கான காரணம்பற்றிதான் இங்கே சில தகவல்கள் வருகின்றன.

`மாபெரும் போராட்டம்பற்றி ஏசா 14:12-15 தருகிற கூடுதல் தகவல் என்ன?`

ஏசா 14இன்படி, லூசிபர் தன்னை உயர்த்தி, தேவனைப் போலாகத் தீர்மானித்தான். எசே 28 இல் கூடுதல் தகவலை வசனம் 17 கொடுக்கிறது; அதாவது, அவனது 'அழகினால்' அவனது 'இருதயம் மேட்டிமையாயிற்று'. எசே 28:17. அந்த அழகு, தன்னை அழகாகப் படைத்த தேவனை மகிமைப்படுத்த அவனை வழிநடத்தியிருக்க வேண்டும். அந்த மேட்டிமையால், தேவனுடைய இடத்தைப் பிடிக்கவும், அவரைப் பற்றி அவதூறு பேசவும் முற்பட்டான். எசே 28:16 இல்வருகிற 'வியாபாரம்' என்கிற வார்த்தைக்கு 'அவதூறு' என்றும் அர்த்தம் உள்ளது; சாத்தான் நமக்கும் தேவனுக்கும் எதிராக எவ்வாறு செயல்படுவான் என்பதை இது காட்டுகிறது.

`விழுந்துபோன லூசிபர், தான் 'சிருஷ்டிக்கப்பட்ட நாள் துவக்கி' தன்னில் 'அநியாயம் கண்டு பிடிக்கப்பட்டதுமட்டும், குறையற்றிருந்தான்' என்பதிலிருந்து நாம் என்ன புரிந்துகொள்ளலாம்? எசே 28:15. 'குறையற்றிருத்தல்' என்பதில் ஒழுக்கச் சுதந்தரமும் இருந்திருக்கிறது; இல்லை யென்றால், குறையற்ற ஒரு ஜீவி எவ்வாறு விழுந்திருக்கமுடியும்?`