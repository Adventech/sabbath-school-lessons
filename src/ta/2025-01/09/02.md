---
title:  சத்துரு அதைச் செய்தான்
date:   23/02/2025
---

`நம் உலகத்தில் காணப்படுகிற தீமைபற்றிப் புரிந்துகொள்ள மத் 13:24-27இலுள்ள உவமை எவ்வாறு உதவுகிறது?`

தன் நிலத்தில் நல்ல விதையை விதைத்த ஒருவனைப்பற்றி இயேசு ஓர் உவமையைச் சொன்னார். ஆனாலும் கோதுமைகளுக்குள் களைகளும் முளைத்தன. அதைக் கண்டதும், நிலத்தின் உரிமையாளனுடைய வேலைக்காரர்கள், 'ஆண்டவனே, நீர் உமது நிலத்தில் நல்ல விதையை விதைத்தீர் அல்லவா? பின்னை அதில் களைகள் எப்படி உண்டானது' என்று கேட்டார்கள். மத் 13:27. இன்று தீமைகுறித்து எழுப்பப்படுகிற கேள்விபோலத்தான் இந்தக் கேள்வியும் இருக்கிறது: தேவன் இந்த உலகத்தை முற்றிலும் நல்லதாகப் படைத்திருந்தால், அங்கே ஏன் தீமை இருக்கிறது?

`மத்தேயு 13:37-40இல் கிறிஸ்து சொல்கிற விளக்கத்தின் அடிப்படையில், மத்13:28-30ஐ வாசியுங்கள். பிரபஞ்சப்போராட்டத்தின் தன்மையைப் புரிந்துகொள்ளவும் இது எவ்வாறு உதவுகிறது?`

வேலைக்காரனுடைய கேள்விக்கு எஜமான் சொன்ன பதில் இதுதான்: 'சத்துரு அதைச் செய்தான்'. மத் 13:28. பிறகு இயேசு, 'நல்ல விதையை விதைக்கிறவன் மனுஷகுமாரன்' என்றும், 'நிலம் உலகம்' என்றும், களைகளை 'விதைக்கிற சத்துரு பிசாசு' என்றும் சொன்னார். மத் 13:37-39. இது, கிறிஸ்துவுக்கும் சாத்தானுக்கும் இடையே ஒரு பிரபஞ்சப் போராட்டம் நடப்பதை மிகத்தெளிவாகக் காட்டுகிறது. உலகத்தில் ஏன் தீமை காணப்படுகிறது? எஜமானுக்கு எதிராகச் செயல்படுகிற சத்துருவால் (பிசாசு) தீமை உண்டானது. 'சத்துரு அதைச் செய்தான்' மத் 13:28.

இந்தப் பதில், அடுத்த கேள்வியை எழுப்புகிறது: 'நாங்கள் போய் அவைகளைப் பிடுங்கிப்போட உமக்குச் சித்தமா?'. உடனே எஜமான், 'வேண்டாம், களைகளைப் பிடுங்கும்போது நீங்கள் கோதுமையையுங்கூட வேரோடே பிடுங்காதபடிக்கு இரண்டையும் அறுப்புமட்டும் வளரவிடுங்கள்' என்று சொன்னார். மத் 13:29,30; மாற்கு 4:29. இந்த உவமையின்படி, தேவன் இறுதியாக தீமைக்கு முடிவுகட்டுவார்; ஆனால் காலத்திற்கு முன்னரே வேறோடு பிடுங்குவது, சரி செய்யமுடியாத பாதிப்பை உண்டாக்கி, நல்லவர்களுக்கும் தீங்கு விளைவித்து விடும்.

`கோதுமைகள் மத்தியிலிருந்து களைகளை உடனடியாகப் பிடுங்க முயலுவதிலுள்ள ஆபத்துகள் என்ன? அதே சமயம், தீமையைக் காணும்போது அதைக் கண்டுகொள்ளாமலும் ஏன் இருந்துவிடக்கூடாது?`