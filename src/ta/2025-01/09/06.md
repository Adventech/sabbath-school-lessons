---
title:  பிரபஞ்சப் போராட்டத்தின் தன்மை
date:   27/02/2025
---

தேவனுக்கும் சாத்தானுக்குமிடையே நடைபெறுகிற மாபெரும் போராட்டம்பற்றிச் சொல்கிற ஒரு சில வசனங்களைப் பார்த்தோம். ஆனால் அப்படியொரு போராட்டம் எப்படிச் சாத்தியமானது? சர்வவல்லவரான தேவனை யாராவது எதிர்க்கமுடியுமா? அந்த மாபெரும் போராட்டம் வெறும் வல்லமையை வைத்துமட்டுமே நடைபெற்றால், அது துவங்கப்படுவதற்கு முன்னரே முடிந்திருக்கும். எனவே அது வித்தியாசமான ஒன்றாகத்தான் இருக்கவேண்டும். அந்தப் போராட்டம் தேவனுடைய குணத்தை காரணமாக வைத்து எழுந்ததாக வேதாகமம் வெளிப்படுத்துகிறது; தேவன் முற்றிலும் நல்லவரும் அன்புள்ளவரும் இல்லை என்பது உட்பட, தேவனுக்கு எதிராக சாத்தான் எழுப்பின அவதூறான குற்றச்சாட்டுகளின் அடிப்படையில் அது எழுந்தது.

பாவத்தை அணுகுவதில் தேவன் நீதியையும் சத்தியத்தையும்மட்டுமே பயன்படுத்த முடியும். தேவன் பயன்படுத்த முடியாத முகஸ்துதி, சூது போன்றவைகளை சாத்தான் பயன்படுத்த முடியும். பரலோகவாசிகளுக்குச் சட்டங்களையும் விதிகளையும் போட்டதில் தேவன் நீதியாக நடக்கவில்லை என்று சொல்லி, தேவனுடைய வார்த்தையைப் பொய்யாக்க முயன்றான்; அவருடைய அரசாங்கத்தின் திட்டத்தைத் திரித்துக்காட்டினான்; தம் சிருஷ்டிகளிடமிருந்து கீழ்ப்படிதலையும் அர்ப்பணிப்பையும் எதிர்பார்ப்பதில், அவர் சுயமேன்மையைமட்டுமே நாடுவதாகச் சொன்னான். எனவே, தேவ அரசாங்கம் நீதியானது, அவரது பிரமாணம் பரிபூரணமானது என்று பரலோகவாசிகளுக்கும், சகல உலகங்களுக்கும் முன்பாக நிரூபிக்கப்பட வேண்டியதாயிற்று. பிரபஞ்சத்தின் நன்மையை மேம்படுத்த முயலுபவன்போல சாத்தான் தன்னைக் காட்டியிருந்தான். அபகரிப்பவனின் உண்மையான குணத்தையும், அவனது உண்மையான நோக்கத்தையும் அனைவரும் புரிந்துகொள்ளவேண்டும். அவன் தனது துன்மார்க்கச் செயல்களின்மூலம் தன்னை வெளிப்படுத்தக் காலம் கொடுக்கப்பட வேண்டும்.

`வெளி 12:7-9இன் பின்னணியில் யோவான் 8:44,45ஐ வாசியுங்கள். பிசாசின் தன்மையையும் அவனது குணத்தின் தன்மையையும்பற்றி இந்த வசனங்கள் என்ன வெளிப்படுத்துகின்றன?`

தேவன் உண்மையிலேயே நியாயமும் அன்பும் உள்ளவரல்ல, அவருடைய சட்டங்கள் அடக்குமுறையானவை, சிருஷ்டிகளுக்குத் தீங்குவிளைவிப்பவை என்று அவர்களை நம்பவைக்க முயலுவதே ஆதிமுதல் பிசாசின் திட்டமாக இருந்தது. பிசாசு 'பொய்யனும் பொய்க்குப் பிதாவுமாயிருக்கிறான்' என்று இயேசு குறிப்பிடுவதில் ஆச்சரியமில்லை. யோவான் 8:44. மாறாக இயேசு 'சத்தியத்தைக்குறிதுச் சாட்சிகொடுக்க' வந்தார். யோவான் 18:37. சாத்தானுடைய பொய்களையும் அவதூறையும் நேரடியாக எதிர்த்தார்; சாத்தானைத் தோற்கடித்து, இறுதியாக அவனையும் அவனது வல்லமையையும் அழிக்கிறார். 1யோவான் 3:8; எபி 2:14.

சாத்தான் 'பழைய பாம்பாகிய பெரிய வலுசர்ப்பம்' என்றும், பரலோகமன்றத்தில் தேவனுடைய மக்களைக் குற்றஞ்சாட்டுகிறவன் என்றும், உலகத்தை மோசம்போக்குகிற வலுசர்ப்பம் என்றும் வெளி 12:9,10 கூறுகிறது. 'பிசாசு' என்பதற்கான கிரேக்க வார்த்தைக்கு 'அவதூறு பேசுகிறவன்' என்று அர்த்தம்; எனவே, இந்தப் போராட்டத்தின் தன்மை தேவனுடைய குணம்பற்றிய நம்பிக்கை உட்பட நம்பிக்கைகள் சம்பந்தப்பட்டது என்பது தெரிகிறது.