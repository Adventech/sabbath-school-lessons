---
title:  நீர் என்னைத் தொழுதுகொண்டால்
date:   26/02/2025
---

தேவனுடைய சிங்காசனத்தை சாத்தான் நயவஞ்சகமாகக் கைப்பற்ற முயன்ற அதே வெறியார்வத்தை மத் 4; லூக் 4இன் நிகழ்விலும் காணமுடிகிறது. இயேசுவுக்கும் சோதனைக்காரனுக்கும் இடையில் நிகழ்ந்த அந்தக் குறிப்பிடத்தக்க சந்திப்பில், அந்தப் போராட்டத்தின் தன்மைபற்றி அதிகம் காணமுடிகிறது. கிறிஸ்துவுக்கும் சாத்தானுக்கும் இடையே நடக்கிற மாபெரும் போராட்டத்தின் எதார்த்தம்பற்றி அதிகம் வெளிப்படுகிறது; அது கண்கூடாகப் பார்க்கிற வகையில் தெளிவாக அரங்கேறியது.

`கிறிஸ்துவுக்கும் சாத்தானுக்கும் இடையே நடக்கிற மாபெரும் போராட்டத்தின் நிஜம் மத் 4:1-11இல் எவ்வாறு வெளிப்படுகிறது?`

இயேசு 'பிசாசினால் சோதிக்கப்படுவதற்காவே' ஆவியானவர் அவரை வனாந்தரத்திற்குள் 'கொண்டுபோனார்'. மத் 4:1. இந்தச் சந்திப்பை எதிர்கொள்வதற்குமுன், இயேசு நாற்பது நாட்கள் உபவாசமிருந்தார். பிறகு பிசாசு வந்து, இயேசு மிகவும் பசியோடு இருந்ததை சாக்காக வைத்து, கற்களை அப்பமாக்கும்படி சொன்னான். ஆனால் இயேசு அந்தச் சோதனையை வேதவசனங்களால் எதிர்கொண்டார்; சாத்தானுடைய திட்டத்தைத் தோற்கடித்தார்.

பிறகு, இயேசுவை துணிகரமாகச் செயல்பட வைக்கும்படிக்கு, தேவாலயத்தின் கோபுரத்திலிருந்து கீழே குதிக்கும்படி சோதித்தான். இயேசு உண்மையிலேயே தேவனுடைய குமாரனாக இருந்தால், தூதர்கள் அவரைப் பாதுகாப்பார்களென வேதாகமத்தைத் திரித்துக்கூறினான். ஆனால் வேதாகமத்தை சரியாகப் பயன்படுத்தி, இயேசு மீண்டும் அந்தச் சோதனையை எதிர்கொண்டார். சாத்தான் சாதிக்க முயன்றதை மூன்றாவது சோதனை தெளிவாக வெளிப் படுத்துகிறது. இயேசுதன்னைத் தொழுதுகொள்ளவேண்டுமென்று சாத்தான் விரும்பினான். தேவனுக்குமட்டுமே உரிய தொழுகையை நயவஞ்சகமாகப் பறிக்கமுயன்றான்.

அவ்வாறு செய்வதற்கு, 'உலகத்தின் சகல ராஜ்யங்களையும் அவைகளின் மகிமையையும்' இயேசுவுக்குக் காண்பித்து, 'நீர் சாஷ்டாங்கமாய் விழுந்து, என்னைப் பணிந்துகொண்டால், இவைகளையெல்லாம் உமக்குத் தருவேன்' என்றான். மத் 4:8,9. மத்தேயுவின் இந்த வசனத்திற்கு இணையான வசனமான லூக்கா 4:6இல் இவ்வாறு அவன் சொன்னதாக உள்ளது: 'இவைகள் எல்லாவற்றின் மேலுமுள்ள அதிகாரத்தையும் இவைகளின் மகிமையையும் உமக்குத் தருவேன், இவைகள் எனக்கு ஒப்புக்கொடுக்கப்பட்டிருக்கிறது; எனக்கு இஷ்டமானவனுக்கு இவைகளைக் கொடுக்கிறேன்' லூக்கா 4:6.

மீண்டும், இயேசு அந்தச் சோதனையை வேதாகமத்தால் எதிர்கொண்டார்; சாத்தான் மீண்டும் தோற்கிறான். இந்த மூன்று சோதனைகளிலும், சாத்தானுடைய தாக்குதல்களைச் சமாளிக்க இயேசு வேத வசனங்களைப் பயன்படுத்தினார்.

`'மாம்சத்தோடும் இரத்தத்தோடுமல்ல, துரைத்தனங்களோடும், அதிகாரங்களோடும், இப்பிரபஞ்சத்தின் அந்தகார லோகாதிபதிகளோடும், வானமண்டலங்களிலுள்ள பொல்லாத ஆவிகளின் சேனைகளோடும் நமக்குப் போராட்டம் உண்டு' என்று எபே 6:12 சொல்கிறது. நாம் பயத்தோடு வாழக்கூடாது என்றாலும், நம்மைச் சுற்றிலும் நடைபெறுகிற போராட்டத்தின் நிஜத்தை நாம் எப்போதும் நினைவில் வைத்திருக்கவேண்டியது ஏன் முக்கியம்?`