---
title:  இந்த உலகத்தின் (தற்காலிக) அதிபதி
date:   05/03/2025
---

பிரபஞ்சப் போராட்டத்தில், சாத்தானுக்கும் அவனது கூட்டாளிகளுக்கும் இந்த உலகத்தில் தற்காலிக அதிகார வரம்பு கொடுக்கப்பட்டிருக்கிறது, போராட்டத்தின் விதிகளுக்குள்தான் அவர்கள் செயல்படமுடியும் என்று முந்தின பாடங்களில் பார்த்தோம்.

போராட்டத்தின் இந்த விதிகள் எதிரியின், அதாவது பிசாசு மற்றும் அவனது கூட்டாளிகளின் செயல்களைமட்டும் கட்டுப்படுத்துவதில்லை; மாறாக, எதிரியின் அதிகார வரம்பிற்குள் (தற்காலிகமாக) நேரிடுகிற தீமையை அகற்ற அல்லது குறைப்பதற்கான தேவனுடைய செயல்களுக்கும் வரம்புகளை நிர்ணயித்துள்ளன. தேவன் தம் வாக்குறுதியை ஒருபோதும் மீறுவதில்லை, அதனால்தான் போராட்டத்தின் விதிகளுக்கும் அவர் உடன்பட்டிருக்கிறார்; அது, பிசாசுக்கு வரம்புக்குட்பட்ட, தற்காலிகமான ஆளுகையைக் கொடுத்திருக்கிறது. எனவே, தேவன் அந்த ஒழுங்கிற்கு உட்பட்டே செயல்படத் தீர்மானித்திருக்கிறார்.

`இந்த உலகத்தில் எதிரியின் ஆளுகைபற்றி பின்வரும் வசனங்கள் என்ன சொல்கின்றன? யோவான் 12:31; யோவான் 14:30; யோவான் 16:11; 2கொரிந்தியர் 4:4; லூக்கா 4:6.`

ஒளியின் ராஜ்யத்திற்கும் இருளின் ராஜ்யத்திற்கும் இடையே ஒரு போராட்டம் நடைபெறுவதை புதிய ஏற்பாடு கூறுகிறது. இந்த இருள், சாத்தானாலும் அவனது கலகத்தாலும் வருகிறது. சாத்தானுடைய ராஜ்யத்தைத் தோற்கடிப்பது கிறிஸ்துவினுடைய ஊழியத்தின் ஒரு பகுதி: 'பிசாசினுடைய கிரியைகளை அழிக்கும்படிக்கே தேவனுடைய குமாரன் வெளிப்பட்டார்' 1யோவான் 3:8.

ஆனாலும், தம் அரசாங்கத்தின் நியதிகளுக்கு உண்மையாக தேவன் செயல்படுவதைக் கட்டுப்படுத்துகிற 'விதிகளும்' உள்ளன. அந்த வரம்புகளில் சில: அவரது சிருஷ்டிகளுக்கு வழங்கப்படுகிற சுயாதீன சித்தம், போராட்டத்தின் உடன்படிக்கை விதிகள்; இந்த விதிகள் தற்சமயம் நமக்கு மறைவாக இல்லை. தேவன் செயல்படுவதில் காணப்படுகிற இப்படிப்பட்ட தடைகளும் வரம்புகளும், இந்த உலகத்தில் தீமையைக் குறைப்பதில் அல்லது உடனடியாக அகற்றுவதில் தேவனுடைய தார்மீகத் திறனில் குறிப்பிடத்தக்க தாக்கங்களை ஏற்படுத்துகின்றன. அதனால்தான் தீமையும் உபத்திரவமும் தொடர்கின்றன; தேவனையும் அவரது தயவையும்குறித்து பலர் கேள்வி எழுப்புகிற நிலை உண்டாகிறது. ஆனாலும், மாபெரும் போராட்டத்தின் பின்னணியையும், தீமையை அணுகுவதில் அவருக்குள்ள வரம்புகளையும் புரிந்துகொண்டால், தேவன் இறுதியாக தீமையை ஒழிக்கப்போகிற நாள்வரையிலும் காணப்படக்கூடிய விஷயங்களை நாம் ஓரளவுக்குப் புரிந்துகொள்ள முடியும்.

`சாத்தானை இயேசு இந்த உலகத்தின் 'அதிபதி' என்று அழைத்த உண்மை, இந்த உலகத்தில் இப்போது காணப்படுகிற தீமையை நாம் ஓரளவுக்குப் புரிந்துகொள்ள எவ்வாறு உதவுகிறது? அது ஒரு தற்காலிக ஆளுகைதான் என்பதை அறிந்துகொள்வது எவ்வாறு ஆறுதலைக் கொடுக்கிறது!`