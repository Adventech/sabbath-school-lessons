---
title:  யோபுவின் வழக்கு
date:   04/03/2025
---

யோபுவின் வழக்கு யோபு புத்தகத்தில், மாபெரும் போராட்டம்பற்றி சில நுணுக்கமான கருத்துகள் உள்ளன.

`மாபெரும் போராட்டத்தின் என்ன நியதிகள் யோபு 1:1-12; யோபு 2:1-7இல் வெளிப்படுகின்றன?`

பல முக்கியத் தகவல்களைப் பெறமுடியும். முதலாவது, தேவனுக்கும் சாத்தானுக்கும் இடையே உரையாடல் மட்டும் நடக்கவில்லை; பரலோக ஆலோசனைக் கூட்டம் ஒன்றும் நடந்தது; அதில் பிற வானுலகஜீவிகளும் பங்கேற்றார்கள்.

இரண்டாவது, அங்கே ஒரு விவாதம் எழும்பியிருக்கிறது; சாத்தானிடம் தேவன், 'யோபுவைக் கவனித்தாயா?' என்று கேட்கிறார். எதற்காக யோபுவைக் கவனிக்கவேண்டும்? எனவே, மிகப்பெரிய அளவில், ஏற்கனவே ஒரு விவாதம் நடந்திருக்கவேண்டும் என்று தெரிகிறது.

மூன்றாவது, 'யோபு உத்தமன், நீதிமான், தேவனுக்குப் பயந்தவன்' என்று தேவன் சொல்ல, அவனுக்கு அவர் பாதுகாப்பைக் கொடுத்திருப்பதாலேயே அவன் தேவனுக்குப் பயந்து நடப்பதாக சாத்தான் சொல்கிறான். அது தேவனுக்கும் யோபுவுக்கும் எதிராகச் சொல்லப்பட்ட அவதூறு. வெளி 12:10; சகரியா 3.

நான்காவது, யோபுவுக்கு தேவன் கொடுத்திருக்கிற பாதுகாப்பு (வேலி யடைத்தல்) அநியாயமானது என்றும், அதனால்தான் தன் குற்றச்சாட்டுகளை தன்னால் நிரூபிக்கமுடியவில்லை என்றும் சாத்தான் குற்றஞ்சாட்டுகிறான். எனவே சாத்தானுக்குச் சில வரம்புகள்(போராட்டத்தின் விதிகள்) இருந்ததும், யோபுவுக்குத் தீங்குசெய்ய சாத்தான் முயன்றதும் தெரிகிறது.

பரலோகக்கூட்டத்திற்கு முன்பாக சாத்தானுடைய குற்றச்சாட்டுகளுக்கு தேவன் பதிலளிக்கிறார்; சாத்தான் சொன்னதைச் சோதித்துப் பார்க்கவும், ஆனால் வரம்புகளுக்குள் செயல்படவும் அனுமதிக்கிறார். முதலாவது, யோபுவுக்கு 'உண்டானவை' அனைத்தின்மீதும் சாத்தானுக்கு அதிகாரம் கொடுக்கிறார்; ஆனால் யோபுவுக்கு எந்தத் தீங்கும் செய்யக்கூடாதென்கிறார். யோபு 1:12. பிறகு, யோபுவுக்கு தன்மேல்தான் பிரியம் என்று சாத்தான் குற்றஞ்சாட்டுகிறான்; எனவே, தனிப்பட்ட விதத்தில் யோபுவுக்குத் தொல்லைகொடுக்க தேவன் அனுமதிக்கிறார், ஆனால் அவனுடைய உயிரை எடுக்கக்கூடாதெனச் சொல்கிறார். யோபு 2:3-6. யோபுவின் வீட்டாருக்கு பல்வேறு அழிவுகளை சாத்தான் கொண்டு வருகிறான்; ஆனாலும் ஒவ்வொரு அழிவின்போதும், தேவனுடைய நாமத்தை யோபு தொடர்ந்து ஸ்தோத்தரிக்கிறார். யோபு 1:20-22; யோபு 2:9,10. அதன் மூலம், சாத்தானுடைய குற்றச்சாட்டுகளைப் பொய்யாக்குகிறார்.

இதில் பல்வேறு விஷயங்களைக் கற்றுக்கொள்ளலாம்; ஒன்று, 'பிரபஞ்சப் போராட்டத்தில் விதிகள் உண்டு' என்பது. தேவனுக்கு எதிராக எழுப்பப்பட்ட குற்றச்சாட்டுகளை, அன்பில் அடங்கியுள்ள மேன்மையான நியதிகளை சமரசம் செய்யாமல் தீர்க்கும்படி, பரலோக மன்றத்தில் விதிகள் உள்ளன; ஏனென்றால், தேவனுடைய அரசாங்கத்திற்கும், பிரபஞ்சத்தை அவர் அரசாளுவதற்கும் அன்புதான் அடிப்படையாக இருக்கிறது. யோபுவின் புத்தகத்திலுள்ள இந்தப் பரலோகக் காட்சிகள் மாபெரும் போராட்டத்தின் நிஜம்பற்றியும், பூமியில் அது நடைபெறுகிற விதம்பற்றியும் நுணுக்கமான கருத்துகளை வழங்குகின்றன.