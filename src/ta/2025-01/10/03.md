---
title:  வெளிப்படுத்தலின் வலுசர்ப்பம்
date:   03/03/2025
---

பிரபஞ்சப் போராட்டத்தில் வானுலக அதிபதிகளின் முக்கியக் கண்ணோட்டம் என்னவென்பதை வெளிப்படுத்தல் சொல்கிறது; பிசாசானவன் 'பெரிய வலுசர்ப்பம்' என்றும், தேவனை எதிர்த்து, 'உலகமனைத்தையும் மோசம்போக்குகிறான்' என்றும் வெளி 12:9 சொல்கிறது.

`வலுசர்ப்பத்தின் அதிகாரவரம்புபற்றி வெளி 13:1-8 என்ன வெளிப்படுத்துகிறது?`

வலுசர்ப்பமானது (சாத்தான்) தேவனுக்கும், அவரது ஊழியக்காரர்களுக்கும் எதிராக யுத்தம்செய்கிறான். வெளி 12:7-9; 1-6. அதுபோக, காலங்கள் நெடுகிலும் தேவமக்களைத் துன்புறுத்தின பூலோக ராஜ்யங்களின் பின்னாலிருந்து செயல்பட்ட அதிபதியாகவும் சுட்டிக்காட்டப்படுகிறான்.

சமுத்திரத்திலிருந்து எழும்பின மிருகத்திற்கு வலுசர்ப்பம் 'தன் பலத்தையும்தன் சிங்காசனத்தையும் மிகுந்த அதிகாரத்தையும் கொடுத்தது'. வெளி 13:2,5; 17:13,14. சமுத்திரத்திலிருந்து எழும்பின இந்த மிருகத்திற்கு 'பெருமையானவைகளையும் தூஷணங்களையும் பேசும் வாய் கொடுக்கப்பட்டது; அல்லாமலும், நாற்பத்திரண்டு மாதம் யுத்தம்பண்ண அதற்கு அதிகாரங் கொடுக்கப்பட்டது'. வெளி 13:5.

எனவே சாத்தான் (வலுசர்ப்பம்) ஒரு மிருகத்திற்கு (பூமியின் ஒரு மத-அரசியல் வல்லமை) வல்லமையும் அரசாளுகிற அதிகாரமும் கொடுக்கிறது. தேவனுக்குமட்டுமே உரிய தொழுகையைப் பறிப்பதற்கு இந்த வல்லமை பயன்படுத்தப்படுகிறது. அந்த மிருகம் தேவனுடைய நாமத்தைத் தூஷிக்கிறது; சில காலத்திற்கு தேவனுடைய பரிசுத்தவான்களுக்கு எதிராக அது போராடி, மேற்கொள்கிறது. இந்த உலகளாவிய அதிகாரத்தையும் அதிகார வரம்பையும் வலுசர்ப்பம் அதற்குக் கொடுக்கிறது; அவன்தான் இந்த உலகத்தின் அதிகாரத்தை நயவஞ்சகமாகப் பறித்தவன்.

ஆனாலும் சாத்தானுக்கும் அவனது ஏதுகரங்களுக்கும் வரம்புக்குட்பட்ட அதிகாரமே உள்ளது; இந்த உலக சம்பந்தப்பட்ட அவனது அதிகாரமும் வரம்புக்குட்பட்டதுதான். 'ஆகையால் பரலோகங்களே! அவைகளில் வாசமாயிருக்கிறவர்களே! களிகூருங்கள். பூமியிலும் சமுத்திரத்திலும் குடியிருக்கிறவர்களே! ஐயோ, பிசாசானவன் தனக்குக் கொஞ்சக்காலமாத்திரம் உண்டென்று அறிந்து, மிகுந்த கோபங்கொண்டு, உங்களிடத்தில் இறங்கினான்'. வெளி 12:12.

'தனக்குக் கொஞ்சக்காலமாத்திரம் உண்டு' என்பதை சாத்தான் அறிவான். வெளி 12:12. மேலும் வெளிப்படுத்தல் சொல்கிற நிகழ்வுகள் தீர்க்கதரிசனக் காலத்தின்படி நடக்கின்றன; எனவே இந்தத் தீய வல்லமைகளின் அரசாட்சிக்குக் குறிப்பிட்ட வரம்புகள் உண்டென்பது தெரிகிறது. வெளி 12:14; 13:5.

ஆனால் தேவன்தாம் இறுதியில் வெற்றிபெறுகிறார். 'அவர்களுடைய கண்ணீர் யாவையும் தேவன் துடைப்பார்; இனி மரணமுமில்லை, துக்கமுமில்லை, அலறுதலுமில்லை, வருத்தமுமில்லை; முந்தினவைகள் ஒழிந்துபோயின'. வெளி 21:4.

`தீமையை நன்மை வெல்வதைக் காண்பது இப்போது கடினமாக இருந்தாலும், இறுதியில் அதுதான் நடக்கப்போகிறது. இந்த அற்புத வாக்குறுதியை ஒருபோதும் மறக்காமல் இருப்பது ஏன் முக்கியம்?`