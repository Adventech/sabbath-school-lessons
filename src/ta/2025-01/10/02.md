---
title:  தாமதிக்கப்பட்ட தூதன்
date:   02/03/2025
---

ஜாதிகளின் 'தேவர்களுக்கு' பின்னால், பிசாசுகள் மாறுவேஷத்தில் இருப்பதாகப் பார்த்தோம். பேயுலக ஆவிகள் பூலோக அரசர்களின் பின்னால் இருந்து செயல்படுவதற்கும் வேதாகமத்தில் பல இடங்களில் ஆதாரம் உள்ளது. தேவன் அனுப்பின தூதர்களையும்கூட, சத்துருவின் சேனைகள் எதிர்க்கக்கூடும்.

`தானி 10:1-14ஐ, குறிப்பாக 12,13ஆம் வசனங்களை வாசியுங்கள். பிரபஞ்சப் போராட்டம் சம்பந்தப்பட்ட என்ன கருத்தை இந்த வசனங்கள் சொல்கின்றன? தேவன் அனுப்பிவைத்த தூதனை ஒருவன் 'எதிர்த்து நின்றதாக' சொல்வதிலிருந்து என்ன புரிந்துகொள்கிறீர்கள்?`

தேவன் அனுப்பின ஒரு தூதனை எவ்வாறு ஒருவன் மூன்று வாரங்கள் 'எதிர்த்துநிற்க' முடியும்? தேவன் சர்வவல்லவர்; தானியேலுக்கு உடனடியாகப் பதிலளிக்கிற வல்லமை அவருக்கு உண்டு. அவ்வாறு செய்ய அவர் தம் வல்லமையைக் காட்டியிருந்தால், தானியேலுக்கு முன்பாக உடனடியாக ஒரு தூதனைத் தோன்றச் செய்திருக்கமுடியும். ஆனாலும், தேவன் அனுப்பின தூதனை, 'பெர்சியா ராஜ்யத்தின் அதிபதி8 மூன்று வாரம் முழுவதும் 'எதிர்த்து நின்றான்'. அப்படியானால் அங்கே என்ன நடக்கிறது?

'கோரேஸின் மனதில் செயல்பட்டு வந்த செல்வாக்குகளை எதிர்க்கும்படி காபிரியேல் மூன்று வாரங்கள் அந்தகாரத்தின் வல்லமைகளோடு போராடினான். பரலோகம் தன் மக்களுக்காகச் செய்யக்கூடிய அனைத்தும் செய்யப்பட்டிருந்தன. இறுதியாக வெற்றி கிடைத்தது; கோரேஸின் நாட்கள் முழுவதும், அவரது மகன் கேம்பிஸஸின் நாட்கள் முழுவதும் எதிரியின் படைகள் தடுத்து நிறுத்தப்பட்டிருந்தன'.

இப்படிப்பட்ட ஒரு போராட்டம் வெளிச்சத்திற்கு வருவதற்கு, தேவன் தம் வல்லமையை வெளிப்படுத்தாமல் இருக்கவேண்டும். எதிரிக்கு உண்மையான சுதந்தரமும் அதிகாரமும் தரவேண்டும்; அது கபடத்தனமாக அகற்றப்படாமல், சம்பந்தப்பட்ட இரு தரப்பினருக்கும் தெரிந்த சில விதிகளால் கட்டுப்படுத்தப்படவேண்டும். தேவனுடைய தூதர்களும்கூட அவற்றிற்கு உட்பட்டுத்தான் செயல்படவேண்டும் எனத் தெரிகிறது; அதனால்தான் இந்தப் பாடங்களில் 'போராட்டத்தின் விதிகள்'என்று பார்க்கிறோம்.

தேவன் அன்பின் அடிப்படையில்மட்டுமே செயல்படுகிறார், பலவந்தமல்ல, அன்புதான் அவரது அரசாங்கத்தின் அடிப்படை என்று ஏற்கனவே பார்த்தோம்; இந்தக் கருத்தைப் புரிந்துகொண்டால், இந்தப் போராட்டத்தின் வரைமுறைகளைப் புரிந்துகொள்வது கடினமாக இருக்காது. அன்பினால் உருவாகிற நியதிகள் மூலமாகமட்டுமே தேவன் செயல்படுகிறார் என்கிற இந்தக் கருத்து, மாபெரும் போராட்டத்தை நாம் சிறப்பாக அறிந்துகொள்ள உதவும்.

`பலவந்தத்தால் அல்ல, அன்பின் விதிகள்மூலமாக மட்டுமே செயல்படுவதிலுள்ள வரைமுறைகளை அனுபவித்திருக்கிறீர்களா? அதிகாரத்தின் எல்லைகள்பற்றி என்ன பாடங்களைக் கற்றிருக்கிறீர்கள்?`