---
title:  மிஷன் கதை
date:   07/03/2025
---

### விடாமல் சென்று பார்த்தவர்: பகுதி 2

ஆண்ட்ரூ மெக்செஸ்னீ

அந்த செவந்த்-டே அட்வென்டிஸ்ட் குழநதை மருத்துவருக்கு, 13 வயது அலாஸ்கா பழங்குடியின சிறுமி, ஒரு ராட்சஷி போலத் தெரிந்தாள்.

அவர்கள் முதன்முதலாக அலைபேசியில் பேசி நான்கு மாதங்கள் கழித்து, குழந்தை மருத்துவரான கோலெட் ரியால், அங்கோரேஜிலிருந்து அலாஸ்காவிலுள்ள ஃபேர்பேங்ஸிற்கு மேட்ரோனாவைச் சந்திப்பதற்கு ஏழு மணி நேரம் பயணப்பட்டுச் சென்றார்; அவள் இருந்த விடுதியில் மலும் 19 சிறுவர் சிறுமிகள் இருந்தார்கள். மேட்ரோனா 5அடி 7 அங்குலம் உயரம் இருந்தாள். அவளுடன் ஒப்பிட்டால், கோலெட் 5 அடி 3 அங்குலம்தான்.

அவளைப் பார்த்ததும் ராட்சத சிறுமிபோல கோலெட்டுக்குத் தோன்றியது. சந்திப்பு அறையில் தரையில் அமர்ந்திருந்தாள் மேட்ரோனா. அதிகமாக வெட்கப்பட்டாள், பார்த்ததும் பேசத் தயங்கினாள்.

அவளுக்கு அருகிலிருந்த ஒரு இருக்கையில் கோலெட் உட்கார்ந்திருந்தார். ஒரு சில நிமிடங்கள் அமைதியாகக் கடந்தன; பிறகு, மேட்ரோனாவுக்கு பரிசு ஒன்று வாங்கி வந்திருந்தார்; அது மிருகங்கள் பற்றிய கலைக்களஞ்சியம். கோலெட் அந்தப் புத்தகத்தைத் திறந்து, பக்கங்களைப் புரட்ட ஆரம்பித்தார். மேட்ரோனாவின் ஆர்வம் அதிகரித்தது; கொஞ்சம் கொஞ்சமாக கோலெட்டுவின் அருகில் சென்றாள். சீக்கிரமே கோலெட்டின் அருகில் போய் உட்கார்ந்து, அவருடன் சேர்ந்து புத்தகத்தில் படங்களைப் பார்க்க ஆரம்பித்தாள்.

அது மகிழ்ச்சியான முதல் சந்திப்பு; மூன்று மணி நேரம் நீடித்தது.

இருவரும் மறுபடியும் அடுத்த மாதத்தில் சந்தித்தார்கள். அப்போது மேட்ரோனாவுக்கு ஒரு வேதாகமத்தை பரிசாகக் கொடுத்தார் கோலெட். தொலைபேசிமூலம் இருவரும் சேர்ந்து அந்த வேதாகமத்தை ஆராயலாம் என்று கூறினார். ஆனால் தொலைபேசியில் அழைத்தபோது, மேட்ரோனா வரவில்லை.

பிறகு, அங்கோரேஜ்ஜில் உள்ள ஒரு விடுதிக்கு மேட்ரோனா மாற்றப்பட்டாள். ஃபேர்பேங்ஸின் தனது தோழர்களை விட்டுப் பிரிந்து வந்ததால், தனிமையாக உணர்ந்தாள். தினமும் கோலெட்டை அழைத்தாள்; தன்னைத் தத்தெடுக்க வற்புறுத்தத் தொடங்கினாள்.

பிறகு, கோலெட் வேலைமாற்றத்திற்கான பணிகளைச் செய்ய ஆரம்பித்தார். அங்கோரேஜ்ஜில் குழந்தை மருத்துவராக அவரது பணிகாலம் முடிந்தது. மேற்கு அலாஸ்காவிலிருந்து பெத்தேல் எனும் இடத்திற்குச் செல்லவிருந்தார். அது சுமார் 6000 மக்கள் வசிக்கிற பகுதி. அங்கே ஒரு மருத்துவமனையில் வேலைசெய்யவிருந்தார்.

பெத்தேல் ஒரு கிராமம் என்பதால், மேட்ரோனாவுக்கு யோசனையாக இருந்தது. கிராமத்தில் சலிப்பாக இருக்கமென நினைத்தாள்.