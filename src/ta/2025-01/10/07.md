---
title:  மேலும் படிக்க
date:   07/03/2025
---

'விழுந்துபோன மனிதன் சட்டப்படி சாத்தானின் கைதி. மனிதனின் மிகப்பெரிய சத்துருவிடமிருந்து அவனை மீட்பதுதான் கிறிஸ்துவின் ஊழியம். மனிதன் இயற்கையாகவே சாத்தானுடைய பரிந்துரைகளைக் கேட்கிற நிலையில் இருக்கிறான், ஜெயத்தில் வல்லவரான கிறிஸ்து அவனுக்குள் வாசம்பண்ணி, அவனது ஆசைகளைக் கட்டுப்படுத்தி, அவனுக்குப் பெலனைக் கொடுக்காவிட்டால் அவ்வளவு பயங்கரமான ஒரு எதிரியை அவனால் வெற்றிகரமாக எதிர்க்கமுடியாது. அவன் பூமியில் அங்குமிங்கும் திரிகிறான்; மேலும் கீழுமாக நடக்கிறான். ஆத்துமாக்களை அழிப்பதற்கான வாய்ப்பை இழந்துவிடுவேனோ என்று ஒரு கணம் கூடத் தன் கவனத்தைச் சிதறவிடுவதில்லை. தேவ மக்கள் அவனுடைய கண்ணிகளிலிருந்து தப்பிக்கும்படி இதைப் புரிந்துகொள்வது முக்கியம். தேவமக்களுக்கு எதிரான தனது கடைசி முயற்சியில், செயல்படுகிற தன்னை அவர்கள் கண்டுகொள்ளாத வகையில் தன் வஞ்சகங்களைத் தயார்செய்கிறான். 2கொரி 11:14: 'அது ஆச்சரியமல்ல, சாத்தானும் ஒளியின் தூதனுடைய வேஷத்தைத் தரித்துக்கொள்வானே.8 வஞ்சிக்கப்பட்ட சில ஆத்துமாக்கள், 'சாத்தான் இல்லை' என்று சொல்லிவருகிறார்கள்; ஆனால், அவன் அவர்களைச் சிறையாக்கியிருக்கிறான், அவர்கள்மூலமாக மிகப்பெரிய அளவில் கிரியைசெய்கிறான். தேவமக்கள் கிறிஸ்துவுக்குள் இருந்தால், அவனுக்கு எதிராக அவர்கள் எவ்வளவு பெரிய வல்லமையைப் பெறமுடியும் என்பதை சாத்தான் நன்றாக அறிந்திருக்கிறான். ஜெயத்தில் வல்லவரிடம் உதவிக்காக அவர்கள் தாழ்மையுடன் வேண்டிக்கொண்டால், கிறிஸ்துவை உறுதியாகச் சார்ந்திருந்தால், சாத்தானையும் அவனது சகல சேனைகளையும் வெற்றிகரமாக விரட்டமுடியும். அவன் பயங்கரத் தந்திரசாலியாக இருப்பதால், வெளிப்படையாகவும் தைரியமாகவும் தன் வஞ்சகங்களை வெளிப்படுத்துவதில்லை; அவ்வாறு வெளிப்படுத்திவிட்டால், தூங்கிக் கொண்டிருக்கிற கிறிஸ்தவனின் ஆற்றல்கள் விழித்துக்கொள்ளும், விடுவிப்பதில் வல்லவரையும் பெலம்வாய்ந்தவரையும் அவன் சார்ந்துவிடுவான். ஆனால், அவன் உணரமுடியாத வகையில் வருகிறான்; தங்களை பக்தியுள்ளவர்களாகச் சொல்லிக்கொள்கிற கீழ்ப்படியாமையின் பிள்ளைகள் மூலமாக மாறுவேடத்தில் செயல்படுகிறான்'.

**கலந்துரையாடக் கேள்விகள்**

`'சட்டப்படி சாத்தானின் கைதி' என்பதின் அர்த்தம் என்ன? சாத்தான் தான் நினைக்கிறபடியெல்லாம் மனிதர்களுக்குச் செய்யமுடியும் என்று அர்த்தமா? இல்லையென்றால், ஏன் இல்லை? பிரபஞ்சப் போராட்டத்தின் 'போராட்ட விதிகளை' வைத்து, இதற்கு எவ்வாறு விளக்கமளிக்கலாம்?`

`தற்காலிகமாக இருந்தாலும், பிரபஞ்சப் போராட்டத்தில் தேவன் எதற்காக சாத்தானுக்கு சில அதிகார வரம்பைக் கொடுத்திருக்கிறார்? சாத்தானுடைய குற்றச்சாட்டுகளுக்கு தேவன் பதிலளிக்க முயலுகிற விதம்பற்றி என்ன புரிகிறது?`

`சாத்தான் உண்மையிலேயே இருப்பதை மறுக்கிற கிறிஸ்தவர்களுக்கு உங்களுடைய பதில் என்ன? சாத்தான் இருப்பதை நம்மால் நிரூபிக்க முடியாவிட்டாலும், மிகப்பெரிய அளவில் வஞ்சிக்கப்பட்ட ஒருவருக்கு என்ன ஆதாரத்தைக் கொடுக்கலாம்?`