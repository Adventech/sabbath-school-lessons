---
title:  தேவநாமத்தின் நியாயம் விளங்குதல்
date:   13/03/2025
---

இறுதியாக, தேவனுடைய நாமத்தின் நியாயம் ஒவ்வொரு விதத்திலும் விளங்குகிறது. மீட்பின் திட்டத்தில் பிதா, குமாரன், பரிசுத்த ஆவியின் கிரியை மூலமாக நியாயமான எந்தக் கேள்விக்கும் இடமின்றி, தேவனுடைய பரிபூரண நீதியும் அன்பும் வெளிப்படுகிறது. ரோமர் 3:25,26; 5:8.

`ஏசா 5:3,4இன் பின்னணியில் ரோமர் 3:1-4ஐ வாசியுங்கள். பிரபஞ்சப் போராட்டத்தில் தேவன் நீதியுள்ளவரென வெளிப்படுவதுபற்றி இது என்ன சொல்கிறது? அவர் செய்யாத வேறு எதை இனி அவர் செய்யமுடியும்?`

ரோமர் 3இலும், ஏசாயா 5இலும், தம் குணத்தை (குறிப்பிட்ட சில விஷயங்களில்) நியாயந்தீர்க்கும்படி தம் சிருஷ்டிகளை தேவன் அழைக்கிறார்; ஆனால் அதற்கு எவ்வித உரிமையும் அல்லது தகுதியும் நமக்கு இல்லை. முடிவில், எல்லாப் 'புத்தகங்களும்' திறக்கப்படும்போது, தேவன் முற்றிலும் நீதியும் நியாயமுமுள்ளவர் என்பதற்கான ஆதாரத்தைக் காண்போம். சகல அறிவு ஜீவிகளுக்கும் முன்பாக தேவன் தம் நியாயத்தை விளங்கச்செய்வார்.

`இறுதியில், தேவனுடைய நாமத்தின் நீதி விளங்குவதுபற்றி வெளி 15:3; 19:1-3 ஆகிய வசனங்கள் என்ன சொல்கின்றன? அவர் செய்திராத வேறு எதை அவர் செய்யக்கூடும்?`

தேவன் தமது நாமத்தைக்குறித்து மிகுந்த ஜாக்கிரதையுடன் இருப்பதை வேதாகமம் முழுவதிலும் காணலாம். ஏன்? நீங்கள் நம்பாத அல்லது வெறுக்கிற குணமுடைய ஒருவருடன் ஆழமான அன்பின் உறவை வைத்திருக்கமுடியாது. உங்கள் குணத்தைப்பற்றி உங்கள் வாழ்க்கைத் துணையிடம் அல்லது வாழ்க்கைத் துணையாக வரவிருப்பவரிடம் ஒருவர் கொடிய பொய்களைக் கூறினால், அவை தவறென நிரூபிப்பதற்கு உங்களால் முடிந்த அனைத்தையும் செய்வீர்கள்; ஏனென்றால், அந்தப் பொய்களை அவர் நம்பிவிட்டால், அது உங்கள் அன்பின் உறவைக் கெடுத்துவிடும்.

இறுதியாக, தேவன் நீதியுள்ளவர் என்பது சிலுவையில் விளங்குகிறது, மீட்பின் திட்டம் முழுவதிலும் விளங்குகிறது. வருகைக்கு முந்தைய நியாயவிசாரணையில், பார்த்துக்கொண்டிருக்கிற பிரபஞ்சத்திற்கு முன்பாக தேவன் நீதியுள்ளவர் என்பது விளங்குகிறது.

பிறகு, வருகைக்குப் பிந்தைய நியாயத்தீர்ப்பில், மீட்கப்பட்டவர்கள் 'தேவ தூதர்களையும் நியாயந்தீர்ப்பார்கள்'. 1கொரி 6:2,3. பதிவுப்புத்தகங்களைத் திருப்பி, தேவன் செயல்பட்ட விதத்தைப் பார்க்கவும், தேவனுடைய நியாயத்தீர்ப்புகள் எப்போதும் என்றும் முற்றிலும் நீதியும் அன்பும் நிறைந்திருந்ததைக் காணவும் மீட்கப்பட்டவர்களுக்கு வாய்ப்பு வழங்கப்படும்போது, தேவன் நீதியுள்ளவரென வெளிப்படும். பதில் கிடைக்காத கேள்விகள் நம்மில் யாரிடம்தான் இல்லை? இறுதியாக, அந்தக் கேள்விகளுக்கு நமக்கு விடைகிடைக்கும். 1கொரி 4:5.

`இறுதியில், முழங்கால்கள் யாவும் முடங்கும், இயேசுவே கர்த்தரென நாவுகள் யாவும் அறிக்கை பண்ணும். பிலி 2:10,11. இது தேவனுடைய குணத்தின் நீதி விளங்குவதில் ஒரு பகுதியாக இருக்கிறது.`