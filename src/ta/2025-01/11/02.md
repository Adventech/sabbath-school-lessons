---
title:  வெற்றிவேந்தர் கிறிஸ்து
date:   09/03/2025
---

எதிரி ஒருவன் செயல்பட்டு வருகிறான்; கிறிஸ்துதாமே அவனை 'இந்த உலகத்தின் (நயவஞ்சக) அதிபதி' என்று குறிப்பிட்டார். ஆனாலும் இயேசு கிறிஸ்துதாம் இந்தப் பிரபஞ்சத்தின் மெய்யான ராஜா. இயேசு நமக்காக வெற்றி பெற்றார்; பாடுகள், உபத்திரவங்களுக்கு மத்தியில் அவருக்குள் நாம் வெற்றி பெறமுடியும். எதிரியை ஒவ்வொரு தருணத்திலும் கிறிஸ்துவின் கிரியை தோற்கடிக்கிறது.

வேதாகமம் பிசாசை இவ்வாறு விவரிக்கிறது:

1. ஆதிமுதல் உலகமனைத்தையும் மோசம்போக்குகிற பிசாசு (வெளி 12:9; மத் 4:3; யோவான் 8:44; 2கொரி 11:3; 1யோவான் 3:8);
2. தேவனையும் அவரது மக்களையும் பரலோகத்தில் தூஷித்து, குற்றஞ்சுமத்துகிறவன் (வெளி 12:10; வெளி 13:6; யோபு 1,2; சக 3:1; 2; யூதா 9);
3. இந்த உலகத்தின் நயவஞ்சகமான அதிபதி (யோவான் 12:31; யோவான் 14:30; யோவான் 16:11; அப் 26:18; 2கொரி 4:4; எபே 2:2; 1 யோவான் 5:19).

`எதிரியின் வஞ்சகங்களைத் தீர்த்துக்கட்டுகிற கிறிஸ்துவின் பணிபற்றி யோவான் 18:37 என்ன சொல்கிறது? இயேசுவே ராஜா என்பதின் அர்த்தம் என்ன?`

பிரதான எதிரி, பொல்லாப்பு பேசுகிறவன், குற்றஞ்சாட்டுகிறவன், இந்த உலகத்தின் நயவஞ்சகமான அதிபதி என்று சாத்தானை வேதாகமம் அழைக்கிற அதே வேளையில், ஒவ்வொரு விதத்திலும் சாத்தானைத் தோற்கடிக்கிற வெற்றி வீரர் என்று இயேசுவை அழைக்கிறது:

4. இயேசு, 'சத்தியத்தைக்குறித்துச் சாட்சிகொடுக்க இந்த உலகத்திற்கு' வந்தார். யோவான் 18:37.
5. இயேசு சிலுவையில், தேவனுடைய பரிபூரண நீதியையும் அன்பையும் விளங்கச்செய்தார் (ரோமர் 3:25,26; ரோமர் 5:8); அதன்மூலம் பிசாசின் அவதூறான குற்றச்சாட்டுகள் தவறென நிரூபித்தார் (வெளி 12:10,11);
6. இயேசுவானவர் பிசாசின் ராஜ்யத்தை இறுதியாக அழிப்பார்; 'தனக்குக் கொஞ்சக்காலமாத்திரம் உண்டென்று' அவனுக்குத் தெரியும். வெளி 12:12; ரோமர் 16:20. கிறிஸ்துவோ 'சதாகாலங்களிலும் ராஜ்யபாரம்பண்ணுவார்' வெளி 11:15.

முடிவாக, சாத்தான் என்னதான் செய்தாலும், அவன் ஏற்கனவே தோற்கடிக்கப்பட்டசத்துரு; நாம் செய்யவேண்டியதெல்லாம் கிறிஸ்து நமக்காகப் பெற்ற வெற்றியை ஒவ்வொரு நாளும், ஒவ்வொரு கணமும் பற்றிக்கொள்ள வேண்டும்; கிறிஸ்து நமக்கு அருளியுள்ள வாக்குறுதிகளைச் சொந்தங்கொண்டாட வேண்டும்.

`மாபெரும் போராட்டத்தில் எந்தப் பக்கம் ஜெயிக்கும் என்பது நமக்குத் தெரியும். நாம் எந்தப் பக்கத்தில் இருக்கப்போகிறோம் என்பதை நம் அனுதினத் தீர்மானங்கள் எவ்வாறு முடிவுசெய்கின்றன? நாம் வெற்றிபெறுகிற பக்கத்தில் இருப்பதை இப்போதே நாம் எவ்வாறு உறுதி செய்யலாம்?`