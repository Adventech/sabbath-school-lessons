---
title:  நீதிபரரும் நீதிமானாக்குகிறவரும்
date:   10/03/2025
---

கிறிஸ்துவின் கிரியை பிசாசின் கிரியையை ஒவ்வொரு விதத்திலும் ஒழிக்கிறது. 'பிசாசினுடைய கிரியைகளை அழிக்கும்படிக்கும்' 'மரணத்துக்கு அதிகாரியாகிய பிசாசானவனைத் தமது மரணத்தினாலே அழிக்கும்படிக்கும்' தேவனுடைய குமாரன் வெளிப்பட்டார். 1யோவான் 3:8; எபி 2:14. ஆனாலும், சத்துருவினுடைய ஆட்சியின் ஒட்டுமொத்த அழிவு, இரண்டு கட்டங்களாக நடைபெறுகிறது. முதலாவது, கிறிஸ்து சிலுவையில் நிறைவேற்றின கிரியையால், சாத்தானுடைய அவதூறான குற்றச்சாட்டுகளை தவறென நிரூபிக்கிறார். பிறகு, சாத்தானுக்கும் அவனது ராஜ்யத்திற்கும் அழிவு இருக்கும்.

`கிறிஸ்துவானவர் சாத்தானுடைய குற்றச்சாட்டுகளைத் தோற்கடிக்கிற விதம்பற்றி ரோமர் 3:23-26; ரோமர் 5:8 என்ன சொல்கின்றன?`

தேவன் முற்றிலும் நீதீயுள்ளவரும், அன்புள்ளவரும் அல்லவென எதிரி சொல்கிறான். ஆனாலும், கிறிஸ்துவில், தேவனுடைய நீதி மற்றும் அன்பின் இறுதி வெளிப்பாட்டை தேவன் கொடுத்தார்; சிலுவையிலும் அதை நிரூபித்தார்.

இயேசு மரித்தபிறகு, தன் முகத்திரை கிழிந்ததை சாத்தான் கண்டான். விழுந்துபோகாத தூதர்களுக்கும் பரலோகப் பிரபஞ்சத்திற்கும் முன்பாக அவனது நிர்வாகம் வெட்டவெளிச்சமானது. தன்னை ஒரு கொலைகாரனாக வெளிப்படுத்தியிருந்தான். தேவ குமாரனுடைய இரத்தத்தைச் சிந்தியதன்மூலம், பரலோக ஜீவிகளின் பரிதாபங்களை முற்றிலுமாக இழந்திருந்தான்.

`ஆதி 3:15இன் வெளிச்சத்தில் ஆதி 12:10-12ஐ வாசியுங்கள். சிலுவையில் கிறிஸ்து பெற்ற வெற்றி பிரபஞ்சத்திற்கு எவ்வளவு முக்கியமானது என்பது பற்றி இந்த வசனங்கள் என்ன சொல்கின்றன?`

முடிவில், சம்பந்தப்பட்ட அனைவருக்கும் எது நல்லதோ, அதை நிறைவேற்றவே தேவன் எப்போதும் செயல்படுகிறார் என்பதில் நாம் நம்பிக்கையோடு இருப்பதற்கான ஏராளமான ஆதாரங்களை மீட்பின் வரலாறு வழங்குகிறது. வேதாகமத்தின் தேவன், மாபெரும் போராட்டத்தில் தமக்குள்ள அனைத்து வழிகளிலும், நல்லதையும் சிறந்ததையுமே எப்போதும் செய்கிறார். (உபா 32:4; 1சாமு 3:18; சங் 145:17; தானி 4:37; ஆபகூக் 1:13; வெளி 15:3; ஆதி 18:25).

`பிரபஞ்சப் போரட்டத்தில் தேவனுடைய நீதியும் அன்பும் எடுத்துக்காட்டப்பட வேண்டியது ஏன் முக்கியம்? சிலுவையையும் மீட்பின் திட்டத்தின் தேவனுடைய சகல கிரியைகளையும் தியானிக்கும்போது, பாடுகளுக்கும் உபத்திரவங்களுக்கும் மத்தியில் தேவனுடைய கிரியைகள் எவ்வாறு தேவ அன்பில் உங்களுக்கு உறுதியான நம்பிக்கையைக் கொடுக்கின்றன?`