---
title:  என் நேசருடைய பாடல்
date:   11/03/2025
---

பிரபஞ்சப் போராட்டத்தின்மத்தியிலும் தேவன் தமது அன்பையும் நீதியையும் அற்புதமான வழிகளில் வெளிப்படுத்தியிருக்கிறார். ஆனாலும், 'தீமையைத் தடுப்பதற்கு அல்லது அகற்றுவதற்கு இதைவிட அதிகமாக தேவன் செய்திருக்கலாமே?' என்று சிலர் கேட்கலாம். ஆனால் தேவனுக்கும் மனிதர்களுக்கும் இடையேயுள்ள அன்பு முடிந்தவரை செழித்திருப்பதற்குத் தேவையான சுயாதீனசித்தத்தை மதித்து, தேவன் செயல்படுவதை மாபெரும் போராட்டத்தின் அடிப்படையிலிருந்து காணமுடியும். மேலும், ஒழுக்கக்கட்டுப்பாடுகளுக்கும் போராட்டத்தின் விதிகளுக்கும் உட்பட்டும், தம் குணம்குறித்த பிரபஞ்சப் போராட்டத்தின் பின்னணியிலும் அவர் செயல்பட்டுவருகிறார். எனவே அந்தப் பிரச்சினையை தமது அன்பை விளக்குவதால் மட்டுமே தீர்க்கமுடியும்.

`ஏசாயா 5:1-4இல் பேசுவது யார்? ஏசாயா யாரைப்பற்றிப் பேசுகிறார்? திராட்சத் தோட்டத்தாலும் திராட்சத்தோட்ட எஜமானாலும் சுட்டிக்காட்டப்படுவது யார்? திராட் சத்தோட்டத்திற்காகத் திராட்சத்தோட்டத்தின் எஜமான் செய்தவற்றிலுள்ள முக்கியத்துவம் என்ன? அதன் விளைவு என்ன?`

இந்த வசனங்களில், ஒரு திராட்சத்தோட்டம்பற்றி தன் நேசரின் ஒரு பாடலை ஏசாயா பாடுகிறார். திராட்சத்தோட்டத்தின் எஜமான் தேவன்; திராட்சத்தோட்டம் தேவனுடைய மக்களைச் சுட்டிக்காட்டுகிறது. உதாரணத்திற்குப் பார்க்கவும்: ஏசா 1:8; எரே 2:21. இதிலுள்ள கருத்துகளை இந்த உலகத்தில் தேவன் செய்கிற கிரியைக்கும் ஒப்பிட்டுப் பார்க்கலாம். இந்த வசனங்களின்படி, திராட்சத்தோட்டத்தின் எஜமான் (தேவன்), தன் திராட்சத்தோட்டம் செழித்திருப்பதற்கு தேவையான அனைத்தையும் செய்தார். அந்தத் திராட்சத்தோட்டம் நல்ல திராட்சப்பழங்களைக் கொடுத்திருக்கவேண்டும். ஆனால் அது 'கசப்பான' பழங்களைக் கொடுத்தது; வேறு மொழிபெயர்ப்புகளில் 'பயனற்ற' பழங்கள் என்று உள்ளது. இதற்கான எபிரெய வார்த்தைக்கு நாற்றமடிக்கிற பழம் என்று அர்த்தங் கூறலாம். தேவனுடைய திராட்சத்தோட்டம் அழுகின பழங்களைக் கொடுத்தது.

ஏசாயா 5:3இல் தேவன்தாமே பேசுவதாக வருகிறது. தமக்கும் தம் திராட்சத் தோட்டத்திற்கும் இடையே 'நியாயந்தீர்க்க' மக்களை அழைக்கிறார். முக்கியமான ஒரு கேள்வியை ஏசாயா 5:4இல் முன்வைக்கிறார்: 'நான் என் திராட்சத்தோட்டத்திற்காகச் செய்யாத எந்த வேலையை அதற்கு இனிச் செய்யலாம்? அது நல்ல திராட்சப்பழங்களைத் தருமென்று நான் காத்திருக்க, அது கசப்பான பழங்களைத் தந்ததென்ன?'; அதற்கும் மேலாக அவர் என்ன செய்யமுடியும்? தாம் செய்திருப்பதை நியாயந்தீர்க்க அவர் மற்றவர்களை அழைப்பது எவ்வளவு ஆச்சரியமானது!

`நம் பாவங்கள் அனைத்திற்கும் தேவன் தம்மையே பலியாக்கின சிலுவையை நோக்கிப் பார்க்கும்போது, 'நான் என் திராட்சத்தோட்டத்திற்காகச் செய்யாத எந்த வேலையை அதற்கு இனிச் செய்யலாம்?' என்று அவர் கேட்ட கேள்வி எவ்வாறு முக்கியத்துவம் பெறுகிறது?`