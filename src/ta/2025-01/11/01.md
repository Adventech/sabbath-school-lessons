---
title:  இன்னும் அதிகமாக என்ன செய்யலாம்?
date:   08/03/2025
---

### இவ்வார ஆராய்ச்சிக்கு

யோவான் 18:37; ரோமர் 3:23-26; ரோமர் 5:8; ஏசா 5:1-4; மத் 21:33-39; ஏசா 53:4; ரோமர் 3:1-4.

> <p>மனன வசனம்</p>
> அப்பொழுது பிலாத்து அவரை நோக்கி: அப்படியானால் நீ ராஜாவோ என்றான். இயேசு பிரதியுத்தரமாக: நீர் சொல்லுகிறபடி நான் ராஜாதான்; சத்தியத்தைக் குறித்துச் சாட்சிகொடுக்க நான் பிறந்தேன், இதற்காகவே இந்த உலகத்தில் வந்தேன்; சத்தியவான் எவனும் என் சத்தம் கேட்கிறான் என்றார். யோவான் 18:37.

சில வருடங்களுக்குமுன், கைட் பத்திரிக்கையில் கருத்துமிக்க சிறுவர் கதை ஒன்று பிரசுரமாகியிருந்தது. டெனிஸ் என்கிற சிறுவனுக்கு அம்மா-அப்பா கிடையாது; ஒரு குடும்பத்தார் அவனை வளர்க்கிறார்கள். டெனிஸ் தன் நாட்டின் ராஜாவை மிகவும் வெறுக்கிறான்; ஏனென்றால் அவனது அப்பா சுகமில்லாமல் இருந்தபோது, ராஜாவின் வீரர்கள் அவரை அழைத்துக் கொண்டுபோனார்கள்; அதன்பிறகு தன் அப்பாவை அவன் பார்க்கவே இல்லை. கறுப்பு மரணம் என்கிற தொற்றுநோயிலிருந்து உயிரோடிருப்பவர்களைப் பாதுகாக்க, பாதிக்கப்பட்டவர்களைத் தனிமைப்படுத்தியிருந்தது வெகுகாலத்திற்குப் பிறகுதான் தெரியவந்தது. அதுவரை ராஜாவின்மீது டெனிஸிற்கு இருந்த வெறுப்பு, அந்த உண்மை தெரிந்தபோது விலகியது. அந்த ராஜா எப்போதும் தன் மக்கள்மீதான அன்பினால்தான் செயல்பட்டிருந்தார்.

டெனிஸ் அந்த ராஜாவைப் பார்த்ததுபோலத்தான் இன்று அநேகர் தேவனைப் பார்க்கிறார்கள். அவர்கள் அனுபவித்த தீமையானது தேவனை வெறுக்க அல்லது புறக்கணிக்கத் தூண்டுகிறது. 'அந்த உபத்திரவத்தின்போது தேவன் எங்கே இருந்தார்? தேவன் நல்லவர் என்றால், ஏன் அதிக தீமை காணப்படுகிறது?' என்று கேட்கிறார்கள். இந்த முக்கியப் பிரச்சினைபற்றிப் புரிந்துகொள்ள பிரபஞ்சப் போராட்டம் உதவுகிறது. ஆனாலும் பல கேள்விகள் எழாமல் இல்லை. அந்தக் கேள்விகளுக்குப் பதிலளிக்க நாம் எடுக்கிற முயற்சிகள் தோற்கும்போது, சிலுவையில் தொங்கிய இயேசுவைப் பார்க்கலாம்; பதிலளிக்கப்படாத கேள்விகள் பல இருந்தாலும், தேவனை நாம் நம்பலாமெனத் தெரியும்.

2025 மார்ச் 15 வகுப்புக்காகப் படிக்கவேண்டிய பாடம்