---
title:  திராட்சத்தோட்டம்பற்றிய கிறிஸ்துவின் உவமை
date:   12/03/2025
---

மத்தேயு 21இலுள்ள, திராட்சத்தோட்ட எஜமான்குறித்த உவமையில், ஏசாயா 5 இல் விட்ட இடத்திலிருந்து இயேசு தொடர்கிறார்; தன் திராட்சத்தோட்டத்தை அந்த எஜமான் எப்படிப்பட்ட குணத்தோடு, செயல்களோடு அனுகினாரெனச் சொல்கிறார்.

`ஏசாயா 5:4இன் கேள்வியை மனதில் வைத்து, மத் 21:33-39ஐ வாசியுங்கள். அவர் செய்யாத வேறு எதைச் செய்திருக்கமுடியும்?`

அந்த உவமையின் முதல் பகுதியில், திராட்சத்தோட்ட எஜமான் மற்றும் அவரது திராட்சத்தோட்டம்பற்றி ஏசாயா 5 இலுள்ள பாடலிலிருந்து கிறிஸ்து நேரடியாக மேற்கோள் காட்டுகிறார். பிறகு, அந்தத் திராட்சத்தோட்ட எஜமான் தன் தோட்டத்தை ' தோட்டக்காரருக்கு அதைக் குத்தகையாக விட்டு, புறதேசத்துக்குப் போயிருந்ததாகச்' சொன்னார். மத் 21:33. பிறகு அதின் கனிகளை வாங்கிவரும்படி, திராட்சத்தோட்ட எஜமான் இரண்டுமுறை தன் வேலைக்காரரை (தீர்க்கதரிசிகளை) அனுப்பினார்; ஆனால் திராட்சத்தோட்டத்தை குத்தகைக்கு எடுத்திருந்தவர்கள் அவரது வேலைக்காரர்களை அடித்துக் கொன்றார்கள் (மத் 21:34-36). இறுதியாக, 'என் குமாரனுக்கு அஞ்சுவார்கள்' என்று சொல்லி, தம் குமாரனை (இயேசு) அனுப்பினார். மத் 21:37. ஆனால் அவர்கள், 'இவன் சுதந்தரவாளி, இவனைக் கொன்று, இவன் சுதந்தரத்தைக் கட்டிக்கொள்ளுவோம் வாருங்கள் என்று ஒருவரோடொருவர் சொல்லிக்கொண்டு' அவரது குமாரனைப் 'பிடித்துத் திராட்சத்தோட்டத்திற்குப் புறம்பே தள்ளிக் கொலைசெய்தார்கள்' மத் 21:38,39.

செய்யாத எதை இனி அவர் செய்யலாம்? பிதா நம்மீது கொண்ட மிகுந்த அன்பால் தம் பிரியமான குமாரனைக் கொடுத்தார். யோவான் 3:16. இங்குப் பார்க்கிற சம்பவத்தைப் போன்றதுதான் பிரபஞ்சப் போராட்டம் என்றால், தேவ வல்லமையை வெளிப்படுத்தி, அவசரப்பட்டு அந்தப் பிரச்சனையைத் தீர்க்க முடியாது, மாறாக தேவனுடைய குணத்தை முதலாவது எடுத்துக்காட்ட வேண்டும். அந்த விளக்கம்தான் கிறிஸ்துவின் பணியின்மூலம் எடுத்துக்காட்டப்பட்டது. ரோமர் 3:25,26; ரோமர் 5:8. தேவன் தம் நியாயத்தையும் பூரண அன்பையும் எவ்விதத்திலும் சமரசமாக்காமல், நம்மை நீதிமான்களாக்கும்படிக்கு தேவன் (கிறிஸ்துவுக்குள்) தம்மையே மரிக்கக்கொடுப்பதைவிட அதிகமாக வேறு எதை அவர் நமக்காகச் செய்யமுடியும்?

மெய்யான அன்பு செழிப்பதற்கான அடிப்படை பாதிக்கப்படாமல், தீமையைக் குறைக்க அல்லது ஒழிக்க செய்யவேண்டிய அனைத்தையும் தேவன் செய்ததை, சிலுவை நிகழ்வு எடுத்துக்காட்டுகிறது. அதைவிட மேலான வழி ஏதாவது இருந்தால், அவர் அதைத் தேர்வுசெய்திருக்கமாட்டாரா? இந்தப் பிரபஞ்சப் போராட்டத்தில் மக்கள் அதிகமாகப் பாடுபடலாம், ஆனால் அதைவிட அதிகமாக தேவன் உபத்திரவத்தை அனுபவிக்கிறார். சிலுவையை நோக்கிப் பார்க்கும்போது, பாவம் எவ்வளவு வேதனையையும் உபத்திரவத்தையும் தேவனுக்குக் கொடுத்தது என்பது புரியும். ஆனாலும் அன்பில் அடங்கியுள்ள சுதந்தரம் மிகபுனிதமானது; அதனால்தான் நமக்காகப் பாடனுபவிக்க கிறிஸ்து தெரிந்துகொண்டார்.

`கிறிஸ்து யாருடைய 'பாடுகளையும்', 'துக்கங்களையும்' சிலுவையில் சுமந்தார்? ஏசா 53:4. தேவன் நமக்காகச் செய்தவற்றையும், இரட்சிப்புக்கு கொடுத்த விலையையும்பற்றி இது என்ன சொல்கிறது?`