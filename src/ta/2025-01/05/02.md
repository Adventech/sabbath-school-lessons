---
title:  தீமையால் துக்கமடைதல்
date:   26/01/2025
---

வேதாகமத்தின் தேவன் நியாயத்தை விரும்புகிறார்; தீமையை வெறுக்கிறார். எனவே பாவமும் தீமையும் அவரைக் கோபப்படுத்துகின்றன; அடக்கப்பட்டு, துஷ்பிரயோகத்திற்கு ஆளானவர்கள் சார்பாக கோபப்படுகிறார்; ஒருவரின்தீமை அவரையே பாதிப்பதாலும் கோபப்படுகிறார். தேவனுடைய சிருஷ்டிகள் தீமையை அவர்களே செய்தாலும், அது அவர்களுக்குத் தீங்கு விளைவிப்பதால் அதை வெறுக்கிறார். வேதாகமச் சம்பவங்களில், மீண்டும்மீண்டும் செய்யப்பட்ட கலகங்கள்தாம் தேவனைக் கோபப்படச் செய்ததாக வேத அறிஞர்கள் கருதுகிறார்கள். அது பின்வரும் சுழற்சிபோல நிகழ்ந்தது:

மக்கள் தேவனுக்கு எதிராகக் கலகம்பண்ணி, தீமைசெய்கிறார்கள்; சில சமயங்களில் குழந்தைகளைப் பலியிடுவது போன்ற மிகக்கொடுமையான அடாவடித்தனங்களைச் செய்கிறார்கள்.

மக்களுடைய தீர்மானங்களை மதித்து தேவன் அவர்களைவிட்டு விலகுகிறார்.

மக்கள் அந்நிய தேசங்களால் அடக்குதலுக்கு ஆளாகிறார்கள்.

விடுதலைக்காக தேவனைநோக்கி மக்கள் கதறுகிறார்கள்.

தேவன் கிருபையாக மக்களை விடுவிக்கிறார்.

மக்கள் மீண்டும் முன்பைவிட மிக அதிகமாக தேவனுக்கு எதிராகக் கலகம்பண்ணுகிறார்கள்.

அருவருக்கிற வகையில் தீமையையும் நம்பிக்கைத்துரோகத்தையும் மீண்டும்மீண்டும் செய்தாலும், மனிதர்களுடைய உண்மையற்ற தன்மைக்குமத்தியில் தேவன் உண்மையும் நீடிய பொறுமையும்கூடிய சாந்தத்தோடும், ஆச்சரியமான கிருபையோடும், மிகுந்த மனதுருக்கத்தோடும் தொடர்ந்து செயல்பட்டார்.

`மக்கள் தொடர்ந்து கலகம்செய்த போதிலும், தேவன் நடந்துகொண்ட விதம்பற்றி சங்கீதம் 78 என்ன சொல்கிறது?`

வேதாகமத்தின்படி, அன்பும் நியாயமும் இணைந்தே காணப்படுகின்றன. தீமைக்கு எதிரான அன்பின் எதிர்வினைதான் தேவகோபம்; ஏனென்றால் தீமை எப்போதுமே தேவன் நேசிக்கிற ஒருவருக்கு தீங்குசெய்கிறது. தேவன் சர்வாதிகாரியாக, நியாயமற்ற கோபமுள்ளவராக நடந்துகொண்டதாக வேதாகமத்தில் ஒரு சம்பவம்கூட இல்லை.

தேவமக்கள் அவரை மீண்டும்மீண்டும் மறுதலித்து, நம்பிக்கைத் துரோகம் செய்தபோதிலும், நியாயமான எதிர்பார்ப்புகள் அனைத்தையும் தாண்டி தேவன் தொடர்ந்து பொறுமையோடு அவர்கள்மீது மனதுருகினார். நெகே 9:7-33. அதன்மூலம் ஆழமறியாத தமது நீடிய சாந்தமிக்க மனதுருக்கத்தையும் கருணைமிக்க அன்பையும் விளங்கச்செய்தார். தேவன் 'அவர்களை அழிக்காமல், இரக்கமுள்ளவராய் அவர்கள் அக்கிரமத்தை மன்னித்தார்' என்று சங் 78:38 சொல்கிறது.

`மற்றவர்களுக்கு இழைக்கப்பட்ட தீமையின் நிமித்தம் நீங்கள் கோபமடைந்திருக்கலாம். தேவன் தீமையைக் கண்டு, கோபமடைவதைப் புரிந்துகொள்ள இந்த உணர்வு எவ்வாறு உதவுகிறது?`