---
title:  மேலும் படிக்க
date:   31/01/2025
---

பொன்கன்றுக்குட்டிப் பாவம்குறித்து எலன் ஒய்ட் இவ்வாறு எழுதினார்: 'தங்களுக்கு பல நன்மைகளை அருளியிருந்த, அவரது அதிகாரத்திற்குக் கீழ்ப்படிவதாக அவர்கள்தாமே முன்வந்து உறுதியளித்திருந்த ஒரு ராஜாவுக்கு எதிராக நம்பிக்கைத்துரோகம் செய்த பாவத்தை இஸ்ரவேலர் செய்திருந்தார்கள். தேவ அரசாங்கம் நியாயம் தவறாமல் இருப்பதற்காக, நம்பிக்கைத் துரோகிகளுக்கு நியாயம் வழங்கவேண்டியிருந்தது. இங்கும்கூட தேவனுடைய இரக்கம் வெளிப்பட்டது. அவர் தம் கட்டளைகளின் நியாயத்தைக் காத்த அதேவேளையில், தெரிந்துகொள்கிற உரிமையையும், அனைவரும் மனந்திரும்புவதற்கான வாய்ப்பையும் கொடுத்தார். கலகத்தில் நிலைத்திருந்தவர்கள்மட்டுமே அறுப்புண்டுபோனார்கள்.

'சிலைவழிபாட்டை தேவன் வெறுக்கிறாரெனச் சுற்றிலுமுள்ள தேசத்தாருக்குச் சாட்சியாகத் தெரிவிப்பதற்கு இந்தப் பாவத்தைத் தண்டிப்பது அவசியமாக இருந்தது. மோசே, தேவனுடைய கருவியாக, அந்தக் குற்றத்திற்கு நியாயமான தண்டனை வழங்குவதன்மூலம், அவர்களது குற்றத்திற்கு எதிரான எல்லாரும் அறிகிற, முக்கியமான ஒரு பதிவை வைத்துச் செல்ல வேண்டியிருந்தது. இஸ்ரவேலர்கள் தங்கள் அண்டை இனத்தார்களுடைய சிலைவழிபாட்டைக் கண்டிக்கும்போது, அவர்களுடைய எதிரிகள் என்ன குற்றச்சாட்டை வீசியிருப்பார்கள்? யெகோவாவே தங்கள் தேவனென்று சொன்னவர்கள், ஓரேபிலே ஒரு கன்றுகுட்டியைச் செய்து, அதைத் தொழுதுகொண்டார்களெனச் சொல்வார்கள். மோசமான அந்த உண்மையை ஒத்துக்கொள்ள வேண்டிய கட்டாயம் ஏற்பட்டாலும், தங்களுடைய பாவம் அங்கீகரிக்கப்படவோ கண்டுகொள்ளாமல் விடப்படவோ இல்லையென்பதற்குக் கட்டளைகளை மீறினவர்களுக்குக் கொடுக்கப்பட்ட கடும் தண்டனையை ஆதாரமாகக் காட்டலாம்.

'அன்பானது நியாயத்திற்கு கொஞ்சமும் பங்கம் விளைவிக்காமல், அந்தப் பாவத்திற்கான தீர்ப்பு வழங்கவேண்டுமனக் கோரியது. திரளானவர்களுக்கு நியாயத்தீர்ப்பு வழங்க வேண்டிய அவசியத்தைத் தடுப்பதற்கு, ஆயிரக்கணக்கானோர் பாடுகளுக்கு ஆளாக அனுமதிப்பது தேவனுடைய இரக்கமாகும். அநேகரை இரட்சிப்பதற்காக, ஒரு சிலரை அவர் தண்டித்தாகவேண்டும்'.

**கலந்துரையாடக் கேள்விகள்**

`தேவகோபம்பற்றிப் புரிந்துகொள்ள பலர் தின்டாடுவதற்கான காரணம் என்ன? அதைப் புரிந்துகொள்ள உங்களுக்கு உதவுவது என்ன?`

`மனிதர்கள் பழிவாங்க முயலும்போது, பல பிரச்சினைகள் எழுகின்றன. ஆனால் தேவன் முயலும்போது, எந்தப் பிரச்சினையும் ஏற்படுவதில்லை. அது ஏன்?`

`பொன்கன்றுக்குட்டி சம்பவத்திற்குப்பிறகு இஸ்ரவேலுக்கு எதிராக தேவன் வழங்கிய தீர்ப்பானது எவ்வாறு அவருடைய இரக்கம் வெளிப்படுவதற்கான ஒரு தருணமாகவும் இருந்தது? தேவனுடைய நியாயத்தீர்ப்புங்கூட அன்பின் ஒரு செயல்தான் என்பதற்கு வேதாகமத்தில் வேறு என்ன உதாரணங்கள் உள்ளன?`

`தீமைக்கு எதிராக தேவன் நீதியான கோபமடைகிறார். பூரண நியாயத்துடன் தீர்ப்புச்செய்கிறார். இதைப் புரிந்துகொண்டாலும்கூட, மற்றவர்களைக் குற்றவாளிகளாகத் தீர்க்கிற பாவத்தை எவ்வாறு செய்யாமல் இருக்கலாம்? இதைக் குறிப்பாக 1கொரி 4:5இன் வெளிச்சத்தில் விவாதியுங்கள்.`