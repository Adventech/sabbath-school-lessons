---
title:  தேவன் விருப்பத்தோடு வேதனை தருவதில்லை
date:   29/01/2025
---

ஒடுக்குதல், அடக்குதலுக்கு ஆளானவர்கள்மீது தேவன் தயவு காட்டியதையும், பாதிப்புக்கும் ஒடுக்குதலுக்கும் ஆளானவர்களுக்கு எதிராக தேவன் நீதியான கோபத்தை வெளிப்படுத்தியதையும் வேதாகமம் முழுவதிலும் காணலாம். தீமையே இல்லாவிட்டால், தேவன் கோபங்கொள்ளமாட்டார். தம் சிருஷ்டிப்புக்குத் தீங்கு விளையும்போதுமட்டுமே தேவன் கோபங்கொள்கிறார்.

தேவன் மனப்பூர்வமாக வேதனை கொடுப்பதில்லை; அதாவது, 'தம் இரு தயத்திலிருந்து' வாதிப்பதில்லை. புல 3:32,33. தீமைசெய்கிறவர்களுக்கு எதிராக நியாயத்தீர்ப்பைக் கொண்டுவர விரும்புவதில்லை; ஆனால் நியாயத்தை நிலை நாட்டுவதில் அவர் பின்வாங்குவதில்லை.

தேவன் தொடர்ந்து தம் மக்களை மன்னித்ததிலும், அவர்கள் மனந்திரும்பி தம்மோடு ஒப்புரவாகும்படிக்குத் தொடர்ந்து வாய்ப்புகளைக் கொடுத்ததிலும் இந்த உண்மை தெரிகிறது. தீர்க்கதரிசிகள்மூலமாக தேவன் மீண்டும்மீண்டும் தம் மக்களை அழைத்தார்; ஆனால், அவர்கள் செவிகொடுக்க மறுத்தார்கள். எரே 35:14-17; சங் 81:11-14.

`எஸ்றா 5:12ஐ, எரே 51:24,25,44 உடன் ஒப்பிடுங்கள். பாபிலோனியர்மூலமாக எருசலேம்மீது வந்த நியாயத்தீர்ப்புபற்றி இது என்ன சொல்கிறது? 2நாளா 36:16.`

மக்கள் மனந்திரும்பாமல், மீண்டும்மீண்டும் தேவனைக் கோபமூட்டினபடியால், இறுதியாக அவர்களிடமிருந்து விலகி, மக்களை 'பாபிலோன் ராஜாவாகிய நேபுகாத்நேச்சார் என்னும் கல்தேயன் கையில் ஒப்புக்கொடுத்தார்'. எஸ்றா 5:12. ஆனால், 'சகாயமில்லாமல்' போனபிறகே இவ்வாறு நடக்க தேவன் அனுமதித்தார். 2நாளா 36:16. ஆனாலும் யூதாவுக்குப் பாபிலோன் தந்த அளவுக்கதிகமான வேதனைக்குப்பிறகு பாபிலோனை தேவன் நியாயந்தீர்த்தார். எரே 51:24, 25,44; சக 1:15.

இதுபோல வேதாகமம் சொல்கிற பிற நியாயத்தீர்ப்பு சம்பவங்களிலும், மக்களை அவர்களுடைய எதிரிகளிடம் 'ஒப்புக்கொடுத்ததே' தண்டனையாகச் சொல்லப்படுகிறது. நியா 2:13,14; சங் 106:41,42. மக்கள் தேவனை மறக்கவும், தேசங்களின் 'தெய்வங்களை' வழிபடவும் தீர்மானித்ததால் இவ்வாறு நிகழ்ந்தது. நியா 10:6-16; உபா 29:24-26. தீமைக்கு எதிரான தேவனுடைய கோபமானது இறுதியில், தீமை முழுவதையும் நிரந்தரமாக இல்லாமல் அதம்பண்ணும்; அதற்குக் காரணம் எல்லார்மீதும் அவர் அன்பாக இருப்பதும், பிரபஞ்சத்தின் நலனை அவர் விரும்புவதுமாகும். ஏனென்றால் இந்தப் பிரபஞ்சமும் பாவம், கலகம், தீமை ஆகியவற்றின் பிடியில் இருக்கிறது.

`எவருக்கும் எதிராக நியாயத்தீர்ப்பை வழங்க தேவன் விரும்புவதில்லை என்பது தேவனுடைய கோபம்பற்றி நீங்கள் புரிந்துகொள்ள எவ்வாறு உதவுகிறது? தேவன் கோபிப்பதற்குத் தாமதிக்கிறாரென்றால், நம்மைச் சுற்றிலும் உள்ளவர்களிடம் நாம் அதிக பொறுமையோடும் நீடிய சாந்தத்தோடும் இருக்கவேண்டாமா? இதுவும் முக்கியம். தீமையால் பாதிக்கப்பட்டவர்களைப் பாதுகாத்து, அக்கறைகாட்டவும் வேண்டும். எதை எவ்வாறு செய்யலாம்?`