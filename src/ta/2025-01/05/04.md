---
title:  நீதியான கோபம்
date:   28/01/2025
---

முறையற்ற கோபங்கள் பல உள்ளன; ஆனால் 'நீதியான கோபம்' என்றுஒன்று இருப்பதாக வேதாகமம் போதிக்கிறது.

மூன்று வயது சிறுமி விளையாடிக் கொண்டிருக்கிறாள்; அப்போது ஒருவன் வந்து தாக்குகிறான். அதைப் பார்க்கிற குழந்தையின் தாய்க்கு கோபம் வராதா? கோபம் வரும், கோபப்படவேண்டும். அந்தச் சூழலில், அன்பின் சரியான பிரதிவினை கோபம்தான். இந்த உதாரணம் தேவனுடைய 'நீதியான கோபத்தைப்' புரிந்துகொள்ள உதவுகிறது.

`தேவாலயத்தை மக்கள் பயன்படுத்தின விதம்குறித்து இயேசு கோபமடைந்தது, தீமைகுறித்து தேவன் கோபமடைவதைப் புரிந்துகொள்ள எவ்வாறு உதவுகிறது? மத்தேயு 21:12,13; யோவான் 2:14,15.`

இங்கு, நீதியான கோபத்தின் 'தேவ வைராக்கியத்தை' இயேசு வெளிப்படுத்துகிறார்; ஏனென்றால் தேவனுடைய ஆலயத்தை சாதாரணமான ஓர் இடம்போல, 'கள்ளர்குகையாக' மாற்றியிருந்தார்கள்; அதன்மூலம் விதவைகளையும் திக்கற்றோர்களையும் ஏழைகளையும் கொள்ளையிட்டார்கள். மத் 21:13; யோவான் 2:16. தேவாலயமும் அதன் ஆராதனைகளும் தேவனுடைய மன்னிக்கிற கிருபைக்கும், பாவிகளை அவர் சுத்திகரிப்பதற்கும் அடையாளமாக இருந்தன. சாமான்யரை ஏமாற்றவும் ஒடுக்கவும் அவற்றை மதவாதிகள் பயன்படுத்தினார்கள். இந்த அருவருப்பைக் கண்டு, இயேசு கோபப்படாமல் இருக்கமுடியுமா?

நீதியான கோபம்குறித்த அதிக உதாரணங்களை மாற்கு 10:13,14, மாற்கு 3:4,5 ஆகியவற்றில் காணமுடிகிறது. மக்கள் சிறுபிள்ளைகளை இயேசுவிடம் கொண்டுவந்தபோது, 'கொண்டுவந்தவர்களைச் சீஷர்கள் அதட்டினார்கள்'. அதனால் இயேசு 'விசனமடைந்தார்'; அதாவது 'கோபமடைந்தார்'. அவர்களிடம், 'சிறு பிள்ளைகள் என்னிடத்தில் வருகிறதற்கு இடங்கொடுங்கள்' என்று சொன்னார். மாற்கு 10:13,14.

மற்றோர் இடத்தில், இயேசு ஓய்வுநாளில் குணமாக்கவிருந்ததால் அவரைக் குற்றஞ்சாட்டுவதற்கு பரிசேயர்கள் காத்திருந்தபோது, இயேசு அவர்களிடம், 'ஓய்வுநாட்களில் நன்மைசெய்வதோ, தீமைசெய்வதோ, ஜீவனைக் காப்பதோ அழிப்பதோ, எது நியாயம்?' என்று கேட்டார். மாற்கு 3:4. ' அவர்களுடைய இருதயக்கடினத்தினிமித்தம் அவர் விசனப்பட்டு, கோபத்துடனே சுற்றிலும் இருந்தவர்களைப் பார்த்து, அந்த மனுஷனை நோக்கி: உன் கையை நீட்டு என்றார்; அவன் நீட்டினான்; அவன் கை மறுகையைப்போலச் சொஸ்தமாயிற்று'. மாற்கு 3:5. இங்கே அவர்களுடைய இருதயக்கடினத்தின் நிமித்தம் இயேசு கோபமடைந்தார். அது அன்பால் உண்டான நீதியான கோபம்; அதுபோலத்தான் பழைய ஏற்பாட்டிலும் தேவகோபம் என்பது அவரது அன்பின் பிரதிவினையாகும். யார்மீது அன்புகாட்டப்படுகிறதோ அவர்களைப் பாதிக்கிற தீமையைக்கண்டு, அன்புள்ளவர் எவ்வாறு கோபங்கொள்ளாமல் இருக்கமுடியும்?

`சுயநலக்கோபத்தை 'நீதியான கோபம்' என்று நியாயப்படுத்தாதபடிக்கு, நாம் எவ்வாறு கவனமாக இருக்கலாம்? அவ்வாறு செய்வது ஏன் எளிது? நயவஞ்சகமான, ஆனால் உண்மையான அந்தக் கண்ணியிலிருந்து நம்மை நாம் எவ்வாறு பாதுகாக்கலாம்?`