---
title:  மனதுருகுங்கள்
date:   30/01/2025
---

தேவனுடைய கோபம் என்பது 'பயங்கரமான' ஒரு விஷயமாக இருந்தாலும், அது ஒழுங்கற்றதோ அன்பற்றதோ அல்ல. மாறாக, பழைய ஏற்பாட்டிலும் புதிய ஏற்பாட்டிலும், தேவன் தம் அன்பின்நிமித்தமே தீமைக்கு எதிராக தம் கோபத்தைக் காட்டுகிறார். தீமையின் ஆபத்தான தன்மையின்நிமித்தமே தேவ கோபம் பயங்கரமானதாக இருக்கிறது; தேவனுடைய நற்குணமும் மாட்சிமையும் அதற்கு முற்றிலும் மாறானது.

எனவே அன்புதான் தேவனுக்கு இன்றியமையாதது; கோபமல்ல. இறுதியில், தேவன் தம் மிகுந்த அன்பால் பிரபஞ்சத்திலிருந்து தீமையை அகற்றும்போது, கோபமுங்கூட ஒழிந்துபோகும். ஏனென்றால் அதன்பிறகு அநியாயமோ தீமையோ இருக்கப்போவதில்லை. மேலும், பூரணமான அன்பின் உறவில் மகிழ்ச்சியும் நியாயமும் மட்டுமே நித்தியமாகக் காணப்படும். அதன்பிறகு கோபம் காணப்படுவதே இல்லை; ஏனென்றால், அதன்பிறகு அதற்கான அவசியமும் இல்லை. எத்தகைய அருமையான கருத்து!

`தேவனுடைய கோபத்தைப் பழிவாங்குவதற்கான உரிமமாக தங்களை அறியாமலேயே மனிதர்கள் எடுக்கக்கூடுமென சிலர் கவலைப்படுகிறார்கள். இவ்வாறு பழிவாங்குகிற எண்ணத்திலிருந்து பின்வரும் வசனங்கள் எவ்வாறு பாதுகாக்கின்றன? உபாகமம் 32:35; நீதிமொழிகள் 20:22; நீதிமொழிகள் 24:29; ரோமர் 12:17-21; எபிரெயர் 10:30.`

வேதாகமத்தின்படி, நியாயத்தீர்ப்பைக் கொண்டுவருகிற உரிமை தேவனுக்கு இருக்கிறது. அதைப் பூரண நியாயத்துடன் தேவன் செய்கிறார். பழிவாங்குதல் தேவனுக்கு மட்டுமே உரியதெனப் பழைய, புதிய ஏற்பாடுகள் சந்தேகத்திற்கு இடமின்றி சொல்கின்றன. ரோமர் 12:19இல் பவுல் இவ்வாறு எழுதுகிறார்: 'பிரியமானவர்களே, பழிவாங்குதல் எனக்குரியது, நானே பதிற்செய்வேன், என்று கர்த்தர் சொல்லுகிறார் என்று எழுதியிருக்கிறபடியால், நீங்கள் பழிவாங்காமல், கோபாக்கினைக்கு இடங்கொடுங்கள்' உபா 32:35.

அநியாயத்திற்கும் தீமைக்கும் எதிராக இறுதியில் தேவன் நியாயத்தீர்ப்பைக் கொண்டுவருவார்; அதேசமயம், அவரை விசுவாசிக்கிற அனைவருக்கும் ஒரு வழியை உண்டாக்கியிருக்கிறார். இயேசுதாம் 'கோபாக்கினையினின்று நம்மை நீங்கலாக்கி இரட்சிக்கிறவர்' 1தெச 5:9; ரோமர் 5:8,9. இது தேவனுடைய திட்டத்தின்படியானது: 'தேவன் நம்மைக் கோபாக்கினைக்கென்று நியமிக்காமல், நம்முடைய கர்த்தராகிய இயேசுகிறிஸ்துமூலமாய் இரட்சிப்படைவதற்கென்று நியமித்தார்' 1தெச 5:9. தேவகோபம் என்பது உண்மையான ஒன்று; ஆனால் இயேசுவில் விசுவாசமுள்ளவர்கள், அவர்நிமித்தம் அந்தக் கோபத்திலிருந்து விடுவிக்கப்படுவார்கள்

`கிறிஸ்துவின் பாவநிவரண பலி எவ்விதங்களில் எல்லாம் நியாயத்தை நிலைநாட்டுகிறது? அதே சமயத்தில் கோபத்திலிருந்து நம்மை விடுவிக்கிறது? நம்முடைய குறைகளுக்குமத்தியிலும் நமக்கு ஒரு வழியை தேவன் உண்டாக்கியதை உணர்ந்து, மற்றவர்களிடம் எவ்வளவு தூரம் கிருபையுடன் நடந்துகொள்ளலாம்?`