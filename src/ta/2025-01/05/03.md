---
title:  தேவன் கோபிப்பதற்குத் தாமதிக்கிறார்
date:   27/01/2025
---

தேவன் அன்புள்ளவராக இருப்பதால், தீமையைக் கண்டு கோபமடைகிறார். தேவன் மிகுந்த உருக்கமும் கிருபையுமுள்ளவர்; தேவன் மிகவும்இரக்கமுள்ளவராக இருப்பதாக வேதாகமத் தீர்க்கதரிசி ஒருவர் அவரைக் குறைகூறியும் இருக்கிறார்.

`யோனாவின் சம்பவத்தை வாசியுங்கள்; நினிவே மக்கள்மீது அவர் மனதுருகி, மன்னித்தபோது யோனாவுக்கு எப்படி இருந்தது? யோனா 4:1-4. இது யோனாவையும் தேவனையும்பற்றி என்ன சொல்கிறது? மத் 10:8.`

யோனா நடந்துகொண்டவிதமானது தேவனுடைய இரக்கங்குறித்து இரண்டு முக்கிய விஷயங்களைக் காட்டுகிறது. முதலாவது, யோனாவின் கடின இருதயம். அசீரியர்கள் இஸ்ரவேலருக்குச் செய்த கொடுமையின் நிமித்தம், யோனா அத்தேசத்தை மிகவும் வெறுத்தார்; தேவன் அவர்களுக்கு இரக்கமும் காட்டுவதை அவர் விரும்பவில்லை. நமக்கு என்ன ஒரு பாடம்! அதில் நியாயம் இருப்பதாகவே தோன்றினாலும்கூட, இதேவித மனநிலைக்கு எதிராக நம்மைப் பாதுகாக்கக் கவனமாக இருக்கவேண்டும். சகல ஜனங்களிலும், அவருடைய கிருபையைப் பெற்றவர்கள், தகுதியற்ற நமக்குக் கிருபை அருளப்பட்டுள்ளதை உணர்ந்து, மற்றவர்களுக்கு அந்தக் கிருபையைக் காட்டவேண்டும்.

இரண்டாவது, தேவனுடைய குணத்தில் அவரது மனதுருக்கமும் கிருபையும் எவ்வளவு தூரம் மையம் வகிக்கின்றன என்பதை யோனாவின் எதிர்வினை காட்டுகிறது. தேவனுடைய இரக்கம்பற்றி யோனா நன்றாகவே அறிந்திருந்தார்; தேவன் 'இரக்கமும் மன உருக்கமும் நீடிய சாந்தமும் மிகுந்த கிருபையுமுள்ளவர்' என்று கூறுகிறார். யோனா 4:2. அதனால்தான், நினிவே மக்கள்மீது நியாயத்தீர்ப்பு வழங்காமல் மனம்மாறுவாரென அறிந்திருந்தார். எல்லா மக்கள்மீதும் தேசங்கள்மீதும் தேவன் நியாயத்தோடும் இரக்கத்தோடும் செயல்படுகிறார்.

இந்த வசனத்தில் வருகிற 'நீடிய சாந்தம்' அல்லது 'கோபிப்பதற்குத் தாமதம்' என்பதற்கான எபிரெய வார்த்தைக்கு 'நீள மூக்கு' என்றும் அர்த்தமுள்ளது. எபிரெய மரபுச்சொற்றொடரில், கோபத்தை மூக்குடன் உருவகப்படுத்துவார்கள். நீளமூக்கு என்றால், கோபப்படுவதற்கு அதிக நேரமெடுக்கும் என்று அர்த்தம்.

தேவனை 'நீளமூக்கு' என்று சொல்வதால், அவர் கோபிப்பதற்குத் தாமதிக்கிறவர், நீடிய சாந்தமுள்ளவர் என்கிற செய்தி தெரிகிறது. மனிதர்கள் கோபங்கொள்ள அதிக நேரம் ஆவதில்லை; ஆனால் தேவன் மிகுந்த நீடிய சாந்தமும் பொறுமையும் உள்ளவர்; தம் கிருபையை மனப்பூர்வமாகவும் பரிபூரணமாகவும் அருளுகிறார்; ஆனாலும் அவர் பாவத்தை நியாயப்படுத்துவதில்லை, அநியாயத்தைக் காணாமல் இருப்பதில்லை. மாறாக, தேவன்தாமே நீதிபரரும், தம்மை விசுவாசிப்பவர்களை நீதிமான்களாக்குகிற வருமாக விளங்கும்படிக்கு தேவன்தாமே சிலுவையில் பாவநிவாரணம் செய்தார்.

`உங்களுக்குத் தீமைசெய்த யாருக்காவது கிருபை அல்லது இரக்கத்தைக் காட்டாமல் இருந்திருக்கிறீர்களா? தேவன் உங்களுக்குக் காட்டின பரிபூரண கிருபையின்நிமித்தம் அதிக கிருபையுள்ளவர்களாக மாறுவதற்கு தேவன் உங்களுக்குச் செய்திருப்பதை நினைவில் வைத்திருக்க என்ன செய்யலாம்? பாவத்திற்கு உரிமம் வழங்காமல் அல்லது துஷ்பிரயோகத்தையோ அடக்குமுறையையோ ஊக்குவிக்காமல் எவ்வாறு கிருபையும் இரக்கமும் காட்டலாம்?`