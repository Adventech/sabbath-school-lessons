---
title:  நியாயப்பிரமாணமும் கிருபையும்
date:   25/03/2025
---

நியாயப்பிரமாணமும் கிருபையும் ஒன்றுக்கொன்று எதிரானவை அல்ல என்று õர்த்தோம். மாறாக, தேவனுடைய அன்பு, நியாயம் ஆகியவற்றின் அடிப்படையில் அவை வெவ்வேறு பங்காற்றுகின்றன. நியாயப்பிரமாணத்துக்கும் கிருபைக்கும் இடையே உள்ள வித்தியாசம் பண்டைய இஸ்ரவேலர்களைக் குழப்பியிருக்கலாம்; தேவன் நியாயப்பிரமாணத்தைக் கொடுத்ததே அவரது கிருபையின் செயல்தான் என்று கருதினார்கள். சுற்றிலுமிருந்த தேசத்தாரின் தெய்வங்கள் நம்பமுடியாதவையாக, கணிக்கமுடியாதவையாக இருந்தன; அந்தத் தெய்வங்களுக்கு என்ன பிடிக்கும், எதில் பிரியப்படும் என்று அறியமுடியாமல் இருந்தார்கள்; ஆனால், வேதாகமத்தின் தேவன் தாம் எதில் பிரியப்படுவதாக தம் மக்களிடம் தெளிவாகச் சொல்லியிருந்தார். அவரது மக்கள் ஒவ்வொருவரின், அனைவரின் நலனே அவரது பிரியம். ஆனாலும் நியாயப்பிரமாணம் பாவத்திலிருந்து நம்மை இரட்சிக்கமுடியாது; அல்லது, மனிதர்களின் இருதயங்களை மாற்றமுடியாது. நாம் இயல்பிலேயே பாவத்தன்மை உள்ளவர்களாக இருப்பதால், நமக்கு ஆவிக்குரிய இருதய மாற்றம் தேவைப்படுகிறது.

`நமக்குப் புதிய இருதயத்தைத் தருவதாக தேவன் வாக்குரைப்பதுபற்றி எரே 31:31-34 என்ன சொல்கிறது? இதை யோவான் 3:1-21இல் புதுப்பிறப்புபற்றி இயேசு சொன்னதுடன் ஒப்பிடுங்கள். எபி 8:10.`

பத்துக்கற்பனைகளை தேவன்தாமே கற்பலகைகளில் எழுதிக்கொடுத்தார். யாத் 31:18. ஆனால் பிரமாணமானது மக்களுடைய இருதயங்களில் எழுதப்பட வேண்டியிருந்தது. சங் 37:30,31. உண்மையில், தேவனுடைய அன்பின் பிரமாணம் நமக்கு வெளியே காணப்பட வேண்டிய ஒன்றல்ல; நமக்கு உள்ளே நம் குணங்களில் காணப்படவேண்டியது. தேவன்மட்டுமே தம் பிரமாணத்தை மனித இருதயங்களில் பொறிக்கமுடியும். தம் உடன்படிக்கை மக்களுக்கு அதைச் செய்வதாக அவர் வாக்குரைத்தார். எபி 8:10. நியாயப்பிரமாணத்தைக் கைக்கொண்டு நம்மை நாமே இரட்சிக்கமுடியாது. மாறாக, கிருபையால் விசுவாசத்தைக் கொண்டு இரட்சிக்கப்படுகிறோம், இது நம்மால் உண்டாவதல்ல, தேவனுடைய ஈவாக உள்ளது. எபே 2:8. நாம் இரட்சிக்கப்படுவதற்காக நியாயப்பிரமாணத்தைக் கைக்கொள்வதில்லை; நாம் ஏற்கனவே இரட்சிக்கப்பட்டதின்நிமித்தம் நியாயப்பிரமாணத்தைக் கைக்கொள்கிறோம். நாம் அன்புகூரப்படுவதற்காக அல்ல, அன்புகூரப்பட்டதால் நியாயப் பிரமாணத்தைக் கைக்கொள்கிறோம், அதனால் தேவனிலும் மற்றவர்களிலும் அன்புகூர நமக்கு விருப்பமுண்டாகிறது. யோவான் 14:15.

அதே நேரத்தில், நியாயப்பிரமாணம் நம் பாவத்தையும் நமக்கு ஒரு மீட்பர் தேவை என்பதையும் நமக்குக் காண்பித்து, நம் வாழ்க்கையை மிகச்சிறந்த வழியில் நடத்துகிறது; தேவனுடைய அன்பின் குணத்தை வெளிப்படுத்துகிறது. யாக் 1:22-25; ரோமர் 3:20; ரோமர் 7:7; கலா 3:22-24.

`நியாயத்தீர்ப்பில் உங்களுடைய நம்பிக்கை என்ன? கருத்தோடும் உண்மையோடும் நியாயப்பிரமாணத்தைக் கைக்கொள்வதா? அல்லது கிறிஸ்துவின் நீதியா? எது உங்களை மூடுகிறது? தேவனுடைய நியாயப்பிரமாணம் என்ன செய்யமுடியும், என்ன செய்யமுடியாது?`