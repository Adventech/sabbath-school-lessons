---
title:  அன்பு நியாயப்பிரமாணத்தின் நிறைவேறுதல்
date:   26/03/2025
---

அன்புக்கும் நியாயப்பிரமாணத்துக்கும் இடையேயான உறவை மிகைப்படுத்திச் சொல்ல ஒன்றுமில்லை. வேதாகமத்தின்படி, அன்புகூருவது நியாயப் பிரமாணத்தை நிறைவேற்றுவதாகும்.

ரோமர் 13:8-10இல், 'அன்புகூருகிறவன் நியாயப்பிரமாணத்தை நிறைவேற்றுகிறான்' என்று பவுல் சொல்கிறார். வச 8. கடைசி ஆறு கற்பனைகளில் பலவற்றைப் பட்டியலிட்டு, 'இந்தக் கற்பனைகளும், வேறே எந்தக் கற்பனையும், உன்னிடத்தில் நீ அன்புகூருகிறதுபோலப் பிறனிடத்திலும் அன்புகூருவாயாக என்கிற ஒரே வார்த்தையிலே தொகையாய் அடங்கியிருக்கிறது' என்கிறார். ரோமர் 13:10. மீண்டும் கலா 5:14இல், 'உன்னிடத்தில் நீ அன்புகூருவதுபோலப் பிறனிடத்திலும் அன்புகூருவாயாக என்கிற இந்த ஒரே வார்த்தையிலே நியாயப்பிரமாணம் முழுவதும் நிறைவேறும்' என்கிறார். ஆனால் எப்படிப்பட்ட அன்பு நியாயப்பிரமாணத்தை நிறைவேற்றுகிறது? அது எப்படிச் செயல்படும்?

`'நியாயப்பிரமாணத்தில் கற்பித்திருக்கிற விசேஷித்தவைகள்' என்ன? மத் 22:23, 24. நியாயப்பிரமாணத்திற்கும் (குறிப்பாக ஓய்வுநாள் கற்பனை), நியாயம்-விடு தலைகுறித்து தேவன் அக்கறைகாட்டுவதற்கும் இடையே உள்ள தொடர்புகுறித்து உபா 5:12-15; ஏசா 58:13,14 எவ்வாறு எடுத்துக்காட்டுகின்றன?`

'நியாயம், இரக்கம், விசுவாசம்' ஆகியவையே 'நியாயப்பிரமாணம் கற்பித்திருக்கிற விசேஷித்தவைகள்' என்று இயேசு அடையாளம் காட்டுகிறார். குறிப்பாக நியாயப்பிரமாணத்தின் ஒரு கற்பனையில், அதாவது ஓய்வுநாள் கற்பனையில், விடுதலையும் நியாயமும் கலந்திருப்பதைக் காணலாம்.

உபா 5இல், இஸ்ரவேலரை தேவன் அடிமைத்தனத்திலிருந்து விடுதலை செய்ததின் அடிப்படையில் ஓய்வுநாள் கற்பனை சொல்லப்படுகிறது. அதாவது ஓய்வுநாள் சிருஷ்டிப்பின் ஒரு நினைவுச்சின்னம் மட்டுமல்ல, அடக்குமுறையிலிருந்து விடுவிப்பதற்கான ஒரு நினைவுச்சின்னமாகவும் இருக்கிறது. ஓய்வுநாளில் உனக்கு இஷ்டமானதைச் செய்யாமலும், உன் சொந்தப்பேச்சைப் பேசாமலிருந்து, அதை மனமகிழ்ச்சியின் நாளென்று சொல்லி, கர்த்தரில் மனமகிழ்ச்சியாக இரு என்று சொல்கிறது. இது மற்றவர்களுக்கு அன்பும் நியாயமுமான கிரியைகளைச் செய்யக் கொடுக்கப்படுகிற அழைப்பு; அது நன்மைசெய்வதும், பசியுள்ளவனுக்கு ஆகாரங்கொடுப்பதும், சிறுமையானவர்களை வீட்டில் சேர்த்துக்கொள்வதுமாகும். ஏசா 58:3-10.

இவ்வளவு போதனைகளையும் கவனிக்கவேண்டும்; சிலவற்றைச் செய்வது பாவம்; சிலவற்றைச் செய்யாதிருப்பது பாவம். அன்பினால் நியாயப்பிரமாணத்தை நிறைவேற்ற விரும்புகிறவர்கள் இந்த இரண்டிலும் கவனம் செலுத்த வேண்டும். அன்பு நியாயப்பிரமாணத்தின் நிறைவேறுதல் என்றால், 'தீமைகளைச் செய்யக்கூடாது: நன்மையான கிரியைகளைச் செய்யவேண்டும்; நியாயத்தையும் இரக்கத்தையும் வெளிப்படுத்துகிற அன்பின் கிரியைகளைச் செய்ய வேண்டும்'. தேவனுக்கு உண்மையாக இருப்பதென்றால், நியாயப்பிரமாணத்தின் எழுத்துகளை மீறாமல் இருப்பதுமட்டுமல்ல.