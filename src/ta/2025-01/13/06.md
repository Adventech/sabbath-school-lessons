---
title:  ஒருவரிலொருவர் ஊக்கமாக அன்புகூருங்கள்
date:   27/03/2025
---

அன்பு நியாயப்பிரமாணத்தின் நிறைவேறுதலாக இருக்கிறது. அதாவது, தவறானவற்றைச் செய்யாமல் இருப்பதினால்மட்டுமே ஒருவர் தேவனுடைய பிரமாணத்தை நிறைவேற்றிவிட முடியாது. வேதாகமம் வெளிப்படுத்துகிறபடி, அன்பின் பிரமாணமானது, நாம் தீமையைச் செய்யாமல் இருக்கும்படி மாத்திரம் கட்டளையிடாமல், தேவ அன்பை மற்றவர்களுக்கு வெளிப்படுத்துகிற செயல்களைச் செய்யவும் கட்டளையிடுகிறது. அதாவது சபை அங்கத்தினர்களுக்கு மட்டுமல்ல, மெய்யான கிறிஸ்தவச் சாட்சியைக் காணவேண்டிய நிலையில் இருக்கிற உலகத்தாருக்குச் செய்யும்படி கூறுகிறது.

`யாக் 2:1-9 சொல்கிற முக்கியச் செய்தி என்ன?`

சமுதாயத்தில் அநியாயம் செய்யக்கூடாதென, குறிப்பாக ஏழைகளைக் கனவீனம்பண்ணுவதும், பணக்காரர் ஏழைகளை ஒடுக்குவதும் கூடாதென யாக்கோபு கூறுகிறார். பிறகு, மற்றவர்களில் அன்பின் பிரமாணத்தை நிறைவேற்றும்படி கூறுகிறார்; இந்தப் பிரமாணத்தை நிறைவேற்றினால் 'நன்மைசெய்வீர்கள்' என்று கூறுகிறார். யாக் 2:8.

அதை எலன் ஒய்ட் இவ்வாறு சொல்லியிருக்கிறார்: 'மனிதனிடம் அன்புகூருவது, பூமியில் தேவ அன்பை வெளிப்படுத்துவதாகும். இந்த அன்பை நமக்குள்ளாகச் செலுத்துவதற்கு, நம்மை ஒரே குடும்பத்தின் பிள்ளைகளாக்குவதற்கு, மகிமையின் ராஜா நம்மில் ஒருவரானார். "நான் உங்களில் அன்பாயிருக்கிறதுபோல, நீங்களும் ஒருவரிலொருவர் அன்பாயிருக்கவேண்டும்" என்கிற அவரது பிரியாவிடை வார்த்தைகளை நிறைவேற்றினால், உலகத்தில் அவர் அன்புகூர்ந்ததுபோல நாம் அன்புகூர்ந்தால், அவருக்கு நாம் செய்யவேண்டிய ஊழியத்தை நிறைவேற்றுகிறோம். நாம் பரலோகத்திற்குத் தகுதியடைகிறோம்; ஏனென்றால் நம் இருதயங்களிலேயே பரலோகம் வந்துவிடுகிறது'.

கிறிஸ்து உலகத்தில் அன்புகூர்ந்ததுபோல நாம் உலகத்தில் அன்புகூர்ந்தால், நாம் பரலோகத்திற்குத் தகுதிப்படுகிறோம். இயேசுவின் பின்னடியார்களிடம் காணப்படுகிற வல்லமையான வெளிப்பாடு இது!

'நான் உங்களில் அன்பாயிருந்ததுபோல நீங்களும் ஒருவரிலொருவர் அன்பாயிருங்கள்' என்று தம்மைப் பின்பற்றுகிறவர்களுக்கு இயேசு கட்டளையிடுகிறார். யோவான் 13:34. 'நீங்கள் ஒருவரிலொருவர் அன்புள்ளவர்களாயிருந்தால், அதினால் நீங்கள் என்னுடைய சீஷர்களென்று எல்லாரும் அறிந்துகொள்வார்கள்' என்று சொல்கிறார். யோவான் 13:35. தேவன் அன்பாக இருப்பதால், அன்பு கிறிஸ்தவ விசுவாசத்தின் மையமாக இருக்கிறது. 1யோவான் 4:8,16. தேவனில் அன்பாயிருப்பதாகச் சொல்கிறவர்கள், ஒருவரில் ஒருவர் அன்பாயிருக்க வேண்டும். 1யோவான் 3:11; 4:20,21.

அதனால்தான் 1பேதுரு 4:8 இவ்வாறு அறிவுறுத்துகிறது: 'எல்லாவற்றிற்கும் மேலாக ஒருவரிலொருவர் ஊக்கமான அன்புள்ளவர்களாயிருங்கள்; அன்பு திரளான பாவங்களை மூடும்'. எபி 10:24; 1தெச 3:12.

`கிறிஸ்து உலகத்தில் அன்புகூர்ந்ததுபோல, நாம் உலகத்தில் அன்புகூருவதின் அர்த்தம்பற்றித் தியானியுங்கள். கிறிஸ்தவப் பூரணத்தையும், பரலோகத்திற்கு நாம் தகுதிப்படுவதையும்பற்றிப் புரிந்துகொள்ள இந்தக் கருத்து எவ்வாறு உதவுகிறது? ஓய்வுநாள் வகுப்பில் கலந்தாலோசியுங்கள்.`