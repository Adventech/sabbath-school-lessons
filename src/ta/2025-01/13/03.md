---
title:  நியாயப்பிரமாணம் நீதியும் நன்மையும் பரிசுத்தமுமானது
date:   24/03/2025
---

அன்புதான் தேவனுடைய பிரமாணத்தின் அடிப்படை. தேவன் பிரமாணத்தை நிலைநிறுத்தும்போது, அவர் அன்பை நிலைநிறுத்துகிறார். அதனால்தான் பாவிகளை மன்னிக்க இயேசு மரித்தார்; அப்போதுதான் அவர் பிரமாணத்தையும் நிலைநாட்டமுடியும்; நமக்குக் கிருபைகாட்டவும் முடியும். அதன்மூலம், தாம் நீதியுள்ளவரும் தம்மிடத்தில் விசுவாசமுள்ளவனை நீதிமானாக்குகிறவருமாக விளங்க முடியும். ரோமர் 3:25,26. எப்படிப்பட்ட அன்பின் வெளிப்பாடு! எனவே, மீட்பின் செயல்முறையால் பிரமாணம் வழக்கற்றுப் போகவில்லை; மாறாக, அது மேலும் உறுதிப்பட்டுள்ளது.

`ரோமர் 6:1-3; 7:7-12ஐ, குறிப்பாக 12ஆம் வசனத்தை வாசியுங்கள். கிறிஸ்து மரித்தபிறகும் பிரமாணம் முக்கியமாக இருப்பதுபற்றி இந்த வசனங்கள் என்ன சொல்கின்றன?`

கிருபையும் மீட்பும் பிரமாணத்தை ஒழிப்பதாக சிலர் நினைக்கிறார்கள்; கிருபை பெருகும்படிக்கு நாம் பாவத்தில் நிலைநிற்கக்கூடாதெனப் பவுல் தெளிவாகச் சொல்கிறார். மாறாக, விசுவாசத்தினால் கிறிஸ்துவுக்குள்ளாக இருப்பவர்கள் 'அவருடைய மரணத்துக்குள்ளாக ஞானஸ்நானம்' பெற்றிருக்கிறார்கள்; எனவே, பாவத்திற்குத் தங்களை மரித்தவர்களாகவும், கிறிஸ்துவுக்குப் பிழைத்தவர்களாகவும் எண்ணவேண்டும்.

தேவபிரமாணம் பாவமானது அல்ல, மாறாக பாவத்தையும் நம் பாவத்தன்மையையும் நமக்கு வெளிப்படுத்திக் காட்டுகிறது. அதனால்தான், 'நியாயப்பிரமாணம் பரிசுத்தமுள்ளதுதான், கற்பனையும் பரிசுத்தமாயும் நீதியாயும் நன்மை யாயும் இருக்கிறது' ரோமர் 7:12. மனிதனுக்கு இரட்சிப்பும் மீட்பும் தேவை என்பதை இது வெளிப்படுத்துகிறது. இது கிறிஸ்துவின் மூலமாகமட்டுமே கிடைக்கும். அதன்படி நாம், 'விசுவாசத்தினாலே நியாயப்பிரமாணத்தை' அவமாக்காமல், 'நியாயப்பிரமாணத்தை நிலைநிறுத்துகிறோம்' ரோமர் 3:31.

கிறிஸ்து நியாயப்பிரமாணத்தை ஒழிப்பதற்காக அல்ல, நியாயப்பிரமாணத்திலும் தீர்க்கதரிசனங்களிலும் வாக்குரைக்கப்பட்டவைகளை நிறைவேற்ற வந்தார். அதன்மூலம், 'வானமும் பூமியும் ஒழிந்துபோனாலும், நியாயப்பிரமாணத்தில் உள்ளதெல்லாம் நிறைவேறுமளவும், அதில் ஒரு சிறு எழுத்தாகிலும், ஒரு எழுத்தின் உறுப்பாகிலும் ஒழிந்துபோகாது' என வெளிப்படுத்துகிறார். மத் 5:18.

தேவனுடைய பிரமாணம் அவருடைய பரிசுத்தத் தன்மையை வெளிப்படுத்துகிறது; அதாவது அவருடைய பரிபூரணமான அன்பு, நீதி, தயவு, சத்தியம் ஆகியவற்றை வெளிப்படுத்துகிறது. லேவி 19:2; சங் 19:7,8; சங் 119:142, 172. இதன் அடிப்படையில்தான், யாத் 31:18இல், தேவன் தம் விரல்களாலேயே பத்துக்கற்பனைகளை கற்பலகைகளில் எழுதினார். கற்பலகையில் எழுதப்பட்டதால், தேவனுடைய குணமும் அவரது தார்மீக அரசாட்சியும் மாறாத்தன்மையுள்ளவை என்பதற்கு பிரமாணங்கள் சாட்சியாக இருக்கின்றன; அவரது அரசாட்சிக்கு அன்புதான் அடிப்படை; அது மாபெரும் போராட்டத்தின் ஒரு முக்கியக் கருத்து.

`பிரமாணத்திற்கும் அன்புக்குமிடையே உள்ள இந்தத் தொடர்பு, 'நீங்கள் என்னிடத்தில் அன்பாயிருந்தால் என் கற்பனைகளைக் கைக்கொள்ளுங்கள்' என்கிற இயேசுவின் கட்டளையைப் புரிந்துகொள்ள எவ்வாறு உதவுகிறது?`