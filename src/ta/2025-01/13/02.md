---
title:  அன்பின் பிரமாணம்
date:   23/03/2025
---

தேவனுடைய பிரமாணம் கருத்தளவிலான நியதிகள் அடங்கியது அல்ல; மாறாக, அது உறவின் வெளிப்பாடு. பத்துக்கற்பனைகளில் இது தெளிவாக வெளிப்படுவதைக் காணலாம். பத்துக்கற்பனைகளின் அடிப்படை நியதிகள் ஏதேன் தோட்டத்திலேயே காணப்பட்டன; தேவனுக்கும் மனிதர்களுக்கும் இடையேயும், மனிதர்கள் ஒருவருக்கொருவர் இடையேயும் இருக்கிற உறவைப் பாதுகாக்க அந்த அன்பின் நியதிகள் கொடுக்கப்பட்டன.

யாத் 20இல் சொல்லப்பட்ட பத்துக்கற்பனைகள் பிறகு, கற்பலகைகளில் எழுதப்பட்டன; உடன்படிக்கை உறவுக்கு அடிப்படையாக இஸ்ரவேலருக்குக் கொடுக்கப்பட்டன. மக்களை எகிப்திலிருந்து விடுவித்தபிறகுதான் அந்தக் கற்பனைகள் எழுதப்பட்டன; அந்தக் கற்பனைகள் தேவ அன்பையும் அத்தேசத்தாருக்கு அவர் கொடுத்த வாக்குறுதிகளையும் அடிப்படையாகக் கொண்டிருந்தன. யாத் 6:7,8; லேவி 26:12. பத்துக்கற்பனைகள் இரு பிரிவுகளாக உள்ளன. தேவனோடு மனிதர்களின் உறவும், மனிதர்களோடு மனிதர்களின் உறவும் செழிக்கவோண்டியதே நோக்கம்.

`தேவன்மீதும், பிற மனிதர்கள்மீதும் அன்புகூருகிற இரண்டு நியதிகளை யாத் 20:1-17 எவ்வாறு வெளிப்படுத்துகின்றது?`

முதல் நான்கு கற்பனைகள் தேவனோடு மனிதர்களுக்குள்ள உறவுபற்றிப் பேசுகின்றன; கடைசி ஆறு கற்பனைகள் மனிதர்களோடு மனிதர்களுக்குள்ள உறவுபற்றிப் பேசுகின்றன. தேவனோடும் பிற மனிதர்களோடும் நாம் வைத்திருக்கிற உறவு, தேவ பிரமாணத்தின் நியதிகளின் கட்டுப்பாட்டில் இருக்க வேண்டும்.

பிரமாணத்தின் இந்த இரு பிரிவுகளை இரண்டு பிரதான கற்பனைகள் என்று இயேசு சுட்டிக்காட்டினார்: 'உன் தேவனாகிய கர்த்தரிடத்தில் உன் முழு இருதயத்தோடும் அன்புகூருவாயாக' மத் 22:37; உபா 6:5. 'உன்னிடத்தில் நீ அன்புகூருவதுபோலப் பிறனிடத்திலும் அன்புகூருவாயாக' மத் 22:39; லேவி 19:18.

முதல் நான்கு கற்பனைகள், நாம் எந்தெந்த வழிகளில் தேவனை முழு இருதயத்தோடும் நேசிக்கலாமெனச் சொல்கின்றன; கடைசி ஆறு கற்பனைகள் நம்மைப்போல மற்றவர்களையும் நேசிப்பதற்கான வழிகளைச் சொல்கின்றன. இந்த இரண்டு பிரதான கற்பனைகளும் பிரமாணத்துடன் ஒருங்கிணைந்திருப்பதை இயேசு தெளிவுபடுத்துகிறார். 'இவ்விரண்டு கற்பனைகளிலும் நியாயப்பிரமாணம் முழுமையும் தீர்க்கதரிசனங்களும் அடங்கியிருக்கிறது' மத் 22:40.

எனவே, தேவனுடைய பிரமாணம் முழுவதுமே தேவ அன்பை அடிப்படையாகக் கொண்டிருக்கிறது. நாம் நியாயப்பிரமாணத்தைக் கைக்கொள்ளவேண்டிய அவசியமில்லை, நாம் தேவனையும் மற்றவர்களையும் நேசித்தால் போதுமென மக்கள் சொல்கிறார்கள். இந்தக் கருத்து ஏன் தவறானது?

`பத்துக்கற்பனைகளில் ஏதாவது ஒன்றை நாம் மீறினால், எவ்வாறு தேவனை நேசிக்கமுடியும்? அல்லது, மற்றவர்களை நேசிக்கமுடியும்?`