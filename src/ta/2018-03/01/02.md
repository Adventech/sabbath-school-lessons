---
title:  இஸ்ரவேல் புதுப்பிக்கப்படுதல்
date:   01/07/2018
---

பழைய ஏற்பாட்டில் மேசியாபற்றி இரண்டு வகையான தீர்க்கதரிசனங்கள் உள்ளன:

1	மக்களுடைய பாவங்களுக்காக மரிக்கவிருந்த மேசியாபற்றிய தீர்க்கதரிசனங்கள் ஒரு வகை. ஏசா 52:13-53:12; தானி 9:26.

2	ராஜாவாக என்றென்றும் அரசாளப்போகிற மேசியாபற்றிய தீர்க்கதரிசனங்கள் இன்னொரு வகை. சங் 89:3,4,35-37; ஏசா 9:6,7; எசே 37:25; தானி 2:44; 7:13,14.   

இந்தத் தீர்க்கதரிசனங்கள் ஒன்றுக்கொன்று முரண்பாடானவை அல்ல.  மேசிய ஊழியத்தின் இரண்டு காலக்கட்டங்களை அவை சுட்டிக்காட்டுகின்றன; முதலாவது அவருடைய பாடுகள்; பிறகு, அவர் ராஜாவாக அரசாளப்போவது. லூக்கா 17:24,25; 24:25,26.

முதல் நூற்றாண்டு யூதர்களிடம் மேசியாகுறித்த எதிர்பார்ப்பு ஒருதலைப் பட்சமாக இருந்தது.  மேசியா தங்கள் ராஜாவாக வந்து, அரசியல் ரீதியான விடுதலை தரப்போவதாக எதிர்பார்த்தார்கள்; அதனால் பாடுபட்டு, மரிக்க விருந்த மேசியாவாக அவரை அவர்களால் நினைத்துப் பார்க்க முடியவில்லை.

முதலில், சீடர்களும் ராஜாவாகப்போகிற மேசியாவையே எதிர்பார்த்தார் கள்.  இயேசுவே மேசியாவென்று நம்பினார்கள். மத் 16:16,20. அவர் ராஜாவாக உட்காரும்போது அவருடைய இருபக்கத்திலும் உட்காரப்போவது யாரென தங்களுக்குள் சிறுபிள்ளைத்தனமாகப் பேசிக்கொண்டார்கள். மாற்கு 10:35-37; லூக்கா 9:46.  தமக்கு நேரிடவிருந்ததுகுறித்து இயேசு எச்சரித்தபோதிலும் அது என்னவென்று அவர்களுக்குப் புரியவில்லை.  அதனால்தான், அவர் மரித்ததும் குழம்பினார்கள்; தைரியமிழந்தார்கள்.  அவர்கள் வார்த்தையிலே சொன்னால், அவரே இஸ்ரவேலை மீட்டுரட்சிப்பவர் என்று நம்பியிருந்தார்கள். லூக்கா 24:21.

`சீடர்கள் இன்னமும் புரிந்துகொள்ளத் தடுமாறின ஒரு விஷயம் என்ன? அப் 1:6.  அந்தக் கேள்விக்கு இயேசு சொன்ன பதில் என்ன? அப் 1:7.`

இயேசு மரித்ததும் சீடர்களின் எதிர்பார்ப்புகள் தவிடுபொடியாயின.  ஆனால், அவர் உயிர்த்தெழுந்ததுமே அவை மீண்டும் தலைதூக்கின; அரசியல் ரீதியாக அவர்கள் எதிர்பார்த்த விஷயங்களுக்கு அளவே இல்லை.  இயேசு உயிர்த்தெழுந்ததும், மேசியாவின் ராஜ்யத்தை இறுதியாக நிறுவப்போகிறார் என்று அவர்கள் நினைத்ததில் ஆச்சரியப்பட எதுவும் இல்லை.

அவர்களுடைய கேள்விக்கு இயேசு நேரடியாகப் பதிலளிக்கவில்லை.  “உடனடியாக ராஜ்யத்தை நிறுவப்போவதில்லை”என்று சொல்லி, அவர்கள் சொன்னதை அவர் மறுக்கவுமில்லை; நிறுவுவேன் என்று சொல்லவும் இல்லை.  தேவனுடைய செயல்களை தேவன்மட்டுமே அறிவார்; மனிதர் அதை அறிந்து கொள்ள முடியாது என்று சொல்லி, அந்த விஷயத்தை அப்படியே விட்டுவிட்டார்.

`சீடர்களின் பிரச்சனைதான் என்ன? லூக்கா 24:25.  வேதாகமம் சொல்வதை விட்டுவிட்டு, நாம் விரும்புவதைமட்டுமே விசுவாசிப்பது ஏன் எளிதானது?  இந்தக் கண்ணியிலிருந்து எவ்வாறு தப்பலாம்?`