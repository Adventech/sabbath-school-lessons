---
title:  ஏரோது ராஜாவால் உண்டான உபத்திரவம்
date:   09/08/2018
---

செபதேயுவின் குமாரனும், யோவானின் சகோதரனுமாகிய யாக்கோபை (மாற்கு 1:19) ஏரோது ராஜா யூதேயாவில் கொலைசெய்கிறான்.  பேதுருவையும் அவ்வாறே கொலைசெய்ய எண்ணுகிறான்.

`ஆரம்பக்காலச் சபை சந்தித்த சவால்கள்பற்றி அப் 12:1-4 சொல்வது என்ன?`

மகா ஏரோதுவின் (மத் 2:1) பேரனான முதலாம் அகிரிப்பா ராஜாதான் இந்த ஏரோது ராஜா. கி.பி. 40-44 வரை யூதேயாவை அரசாண்டான்.  அவன் பக்திமான் போல தன்னைக் காட்டிக்கொண்டதால், யூத குடிகள் மத்தியில், குறிப்பாக பரி சேயர்மத்தியில் பிரபலமாகியிருந்தான்.  அப்போஸ்தலர்கள் சிலரைத் தண்டித்து, அதன்மூலம் யூதர்களின் ஆதரவைச் சம்பாதிக்கமுயன்றான்; இந்த அராஜகப் போக்கை வேறு சில ஆதாரங்கள்மூலமும் அறியமுடிகிறது.

யாக்கோபைக் கொலைசெய்ததும், அகிரிப்பா எதிர்பார்த்தபடி நடந்தது. எனவே, பேதுருவையும் கொல்லத் திட்டமிட்டான்.  பேதுருவைக் கைதுசெய்து, இரவில் நான்கு முறை மாறுகிற, நான்கு பிரிவு வீரர்களிடம் ஒப்படைத்தான்.  பேதுருவோடு எப்போதும் நான்கு வீரர்கள் இருப்பார்கள்; பேதுருவுக்கு இரு பக்கத்திலும் உள்ள இரு வீரர்களோடு சங்கிலியால்பிணைக்கப்பட்டிருப்பார்; மேலும், வாசலில் இரண்டு வீரர்கள் காவலுக்கு நிற்பார்கள்.  இதற்குமுன் பேதுருவும் யோவானும் ஒருமுறை சிறையிலிருந்து தப்பித்திருக்கிறார்கள். அப் 5:17-20.  அதைத் தடுக்கவே இந்தப் பலத்த பாதுகாப்பு.

`பேதுருவுக்காக சகோதரர்கள் ஜெபித்ததும் நிகழ்ந்தது என்ன? அப் 12:5-18.`

பேதுருவை விசாரித்து, கொலைசெய்ய அகிரிப்பா திட்டமிட்டிருந்த தினத்திற்கு முந்தின நாள் இரவில், தேவதூதன் ஒருவன் பேதுருவை அற்புதமாக விடுவித்தான்.  பின்பு, சிசெரியாவில் அக்கிரிப்பா செத்துப்போனான். அப் 12: 20-23.  அவன் செத்ததற்கான காரணம்வயிற்றுப்பை வீக்கமா, வயிற்றுப்புண்ணா, விஷமா என்று  அறிய முயற்சி எடுக்கப்பட்டுள்ளன. ஆனால், தேவனுடைய தண்டனைத் தீர்ப்பினால் அவன் செத்ததாக லூக்கா தெளிவாகக் கூறுகிறார்.

`யாக்கோபு கொல்லப்பட்டார். பேதுரு விடுவிக்கப்பட்டார். ஏரோது தேவனுடைய நியாயத்தீர்ப்புக்கு ஆளானான்.  சில விஷயங்கள் நியாயமானவை போலவும், சில நியாயமற்றவை போலவும் தோன்று கின்றன.  எல்லாக் கேள்விகளுக்கும் பதில் கிடைக்கப்போவதில்லை என்பதையும், நமக்குப் புரியாத விஷயங்களில் நாம் விசுவாசத்தோடு வாழவேண்டும் என்பதையும் இது எவ்வாறு நமக்குக் கற்றுத்தருகிறது?`