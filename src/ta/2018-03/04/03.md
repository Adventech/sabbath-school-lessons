---
title:  ஸ்தேவானின் ஊழியம்
date:   23/07/2018
---

நியமிக்கப்பட்ட அந்த ஏழுபேரும் சபையில் உதவியாளர்களாக இருந்த துடன்,  சத்தியத்தையும் வல்லமையாகப் பகிர்ந்தார்கள்.  அதனால் நற்செய்தி பரவிவந்தது, விசுவாசிகளும் அதிக எண்ணிக்கையில் சபையில் சேர்ந்தார்கள். அப் 6:7.  இந்த வளர்ச்சியின்நிமித்தம் ஆதிகாலச் சபைக்கு எதிர்ப்பும் எழுந்தது.  பிறகு, பக்திமிக்கவரான ஸ்தேவானைப்பற்றிச் சொல்லப்படுகிறது.

`ஸ்தேவான், அவரது விசுவாசம், குணம்பற்றி அப் 6:8-15 என்ன சொல்கிறது?  மேலும், ஸ்தேவான் எதைக் குறித்துப் பிரசங்கித்த போது அவரது எதிரிகள் வெகுண்டார்கள்?`

கிரேக்க மொழி பேசின யூதனான ஸ்தேவான், எருசலேமிலிருந்த கிரேக்க மொழி பேசும் யூதர்களுக்கான ஜெபாலயங்களில் நற்செய்தியைப் பகிர்ந்தார்.  அத்தகைய ஜெபாலயங்கள் நகரத்தில் ஏராளம் இருந்தன; அவற்றில் இரண்டைத் தாம் அப் 6:9 சொல்கிறது.  ஒன்று, சிரேனே, அலெக்சந்திரியா ஆகிய தென் பகுதியிலிருந்து வந்தவர்களின் ஜெபாலயம். மற்றொன்று, சிலிசியா, ஆசியா ஆகிய வடபகுதியிலிருந்து வந்தவர்களின் ஜெபாலயம்.

இயேசுவை முன்னிட்டே வாக்குவாதம் உண்டாயிருந்தது.  யூதேய விசுவாசிகளைவிட நற்செய்தியையும் அதன் அர்த்தத்தையும் ஸ்தேவான் ஆழமாக அறிந்திருந்ததே அவர்மேலான குற்றஞ்சாட்டிற்கு காரணமாக இருந்திருக்கலாம்.  மோசேக்கும் தேவனுக்கும் எதிராக ஸ்தேவான் தூஷணம்பேசுவதாகக் குற்றஞ் சாட்டினார்கள்.  அதாவது, பிரமாணத்திற்கும் தேவாலயத்திற்கும் எதிராகப் பேசுவதாகச் சொன்னார்கள்.  அவர் பேசியது புரியாமல் இருந்திருக்கலாம்; அல்லது, அதை வேண்டுமென்றே திரித்துக் கூறியிருக்கலாம்; அவரைக் குற்றஞ் சாட்டும்படி பொய்ச்சாட்சிகளையும் ஏற்படுத்தியிருக்கலாம்; இயேசுவைப்பற்றி அவர் சொன்னதாக அவர்கள் தொடுத்த குற்றச்சாட்டு முற்றிலும் பொய்யெனச் சொல்லமுடியாது. மாற்கு 14:58; யோவான் 2:19.  தேவாலயத்தை கடவுள்போலக் கருதி வணங்குவதாக சனகெரிம் சங்கத்தாரை ஸ்தேவான் வெளிப் படையாகச் சாடுகிறார்.அப் 7:48.  எனவே இயேசுவின் மரணத்தில் உள்ளடங்கி யிருந்த சத்தியத்தையும், தேவாலயத்திலும் சடங்காச்சார ஆராதனைகளிலும் அது உண்டாக்கிய தாக்கத்தையும் அவர் ஆழமாக அறிந்திருந்தது புரிகிறது.

அதாவது, யூதேயாவின் யூதர்கள் பலர் இன்னமும் தேவாலயத்தையும் பிற சடங்காச்சார முறைமைகளையும் பிடித்துக்கொண்டிருந்தார்கள். அப் 3:1; 15:1, 5; 21:17-24. அவற்றை அவர்களால் விடமுடியவில்லை. கலா 5:2-4; எபி 5:11- 14.  ஆனால், தேவாலய ஆராதனை முறைகளை இயேசுவின் மரணம் முற்றிலும் மாற்றிப்போட்டிருந்ததை ஸ்தேவானும் கிரேக்க யூதர்களும் புரிந்திருந்தார்கள்.

`சில சடங்குகளுக்குப் பழக்கப்பட்டுவிட்டாலும், புதிய வெளிச்சம் கிடைக்கும்போது, அதை மறு தலிக்காமல் ஏற்றுக்கொள்வதற்கு நாம் என்ன செய்யவேண்டும்?`