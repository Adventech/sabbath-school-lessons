---
title:  சேவைக்காகக் கீழ்ப்படிதல்
date:   11/09/2022
---

`பிலி 2:5-9 வசனங்களில் நமக்குள்ள முக்கியச் செய்தி என்ன?`

இன்றைய கலாச்சாரம் நாம் நம் உரிமைகளை வருந்திக் கேட்கவும், நிலைநாட்டவும் நிர்ப்பந்திக்கிறது. அது நல்லதுதான். ஆனால் இயேசு செய்ததுபோல, தேவனுடைய ராஜ்யத்திற்காக நித்திய தாக்கத்தை ஏற்படுத்தும் விதங்களில் பிதாவுக்குச் சேவைசெய்வதற்காக நமது உரிமைகளை நாம் தாராளமாக விட்டுக்கொடுப்பதே தேவனுடைய சித்தமாக இருக்கலாம். அவ்வாறு விட்டுக்கொடுப்பது கடினமாக, அசௌகரியமாக இருக்கும்; அக்கினிக் குப்பி போன்ற சூழல்களை உருவாக்கும்.

ஆனால் இயேசு அதைச் செய்த விதத்தைக் கவனியுங்கள். பிலி 2:5-8. பிதாவின் சித்தத்திற்கு தம்மை அர்ப்பணிப்பதற்கு இயேசு மூன்று விஷயங்களைச் செய்ததாக இந்த வசனங்கள் சொல்கின்றன. துவக்கத்திலேயே ‘கிறிஸ்து இயேசுவிலிருந்த சிந்தையே உங்களிலும் இருக்கக்கடவது’ என்று பவுல் நமக்கு நினைவுப்படுத்துகிறார். பிலி 2:5.

நம்மை இரட்சிப்பதற்கான தகுதியை அடைவதற்காக இயேசு பிதாவுக்கு சமமாக இருப்பதை விட்டார்; ஒரு மனிதனுக்குரிய வரைமுறைகளோடு பூமிக்கு வந்தார். பிலி 2:6, 7.

மகத்துவமும் வல்லமையும் பெற்ற மனிதனாக இயேசு வரவில்லை; மாறாக, மற்ற மனிதர்களுக்குச் சேவைசெய்கிறவராக வந்தார். பிலி 2:7.

மனிதனுக்குச் சேவைசெய்தாலும் இயேசு நீண்ட, சமாதானமான வாழ்க்கை வாழ்ந்துவிடவில்லை; மாறாக, ‘மரணபரியந்தம் கீழ்ப்படிந்தார்’. அவர் மரியாதையும் மகத்தானதுமான முறையில் மரிக்கவுமில்லை. ‘சிலுவையின் மரணபரியந்தம் கீழ்ப்படிந்தார்’. பிலி 2:8.

இயேசுவின் இந்த உதாரணம் வாழ்க்கையின் எந்தெந்த விஷயங்களில் நமக்கு முன்மாதிரியாக இருக்கிறது? உரிமைகளும் சமத்துவமும் நல்ல விஷயங்கள்தாம், ஆனால் அவற்றைப் பாதுகாக்க, சிலசமயங்களில் அவற்றை விட்டுக்கொடுக்க வேண்டிய அவசியம் ஏற்படுகிறது; அதற்கு என்ன விளக்கம்சொல்லுவீர்கள்? இப்போது பிலி 2:9ஐ வாசியுங்கள். பிதாவின் சித்தத்திற்குக் கீழ்ப்படியவேண்டியதின் உண்மையைப் புரிந்துகொள்ள, இந்த வசனம் எவ்வாறு உதவுகிறது?

`‘என்னுடைய உரிமை என்று பிடிவாதமாக இருக்கிற என்ன விஷயம் உண்மையில் குடும்பத்திற்கும் திருச்சபைக்கும் சுற்றியுள்ளவர்களுக்கும் சேவைசெய்வதற்காக இயேசுவின் சித்தத்திற்குக் கீழ்ப்படிவதில் தடையாக இருக்கலாம்? மற்றவர்களுக்காக திறம்பட சேவைசெய்ய எந்த அளவுக்கு அசௌகரியத்தை ஏற்றுக்கொள்ள தயாராக இருக்கிறேன்?’ என்று அறிந்துகொள்ள பரிசுத்த ஆவியானவரிடம் ஞானத்தைக் கேட்டு ஜெபியுங்கள்.`