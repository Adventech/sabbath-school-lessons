---
title:  செவிகொடுக்க ஆயத்தம்
date:   13/09/2022
---

> <p></p>
> ‘அப்பொழுது கர்த்தர் வந்து நின்று, முன்போல: சாமுவேலே சாமுவேலே என்று கூப்பிட்டார்; அதற்குச் சாமுவேல்: சொல்லும்; அடியேன் கேட்கிறேன் என்றான்.’ 1சாமு 3:10.

நீங்கள் எப்போதாவது பரிசுத்த ஆவியானவருடைய அமர்ந்த, மெல்லியசத்தத்தைக் கேட்டும் புறக்கணித்திருக்கிறீர்களா? அதன் விளைவாக எல்லாமே தவறாகப் போயிருக்கும்; பிறகு, ‘நான் ஏன் செவிகொடுக்காமல் போனேன்?’ என்று யோசித்திருக்கிறீர்களா?

முதியவரான ஒருவரையும், தேவனுடைய சத்தத்தைக் கேட்காத துன்மார்க்கரான அவருடைய இரண்டு மகன்களையும், தேவனுக்குச் செவிகொடுத்த ஒரு சிறுவனையும்பற்றி 1சாமுவேல் சொல்கிறது. தேவன் தீவிர எச்சரிப்புகளைக் கொடுத்தபோதிலும், தங்கள் போக்கை அந்த மகன்கள் மாற்றவில்லை.

`அவர்கள் அனுபவத்தை வாசியுங்கள். 1சாமு 2:12-3:18. தேவனுக்குச் செவிகொடுத்தவர்களுக்கும் செவிகொடுக்காதவர்களுக்கும் இடையே என்ன வேறுபாடு அங்கே காட்டப்படுகிறது?`

ஏலியின் மகன்கள் தேவனுடைய காரியங்களில் கவனம்செலுத்தாமல் சுயஆசைகளில் மூழ்கியிருந்தார்கள். தேவனுடைய எச்சரிப்பைக் கேட்டபிறகு ஏலி தன் மகன்களிடம் பேசினார்; ஆனால் பயனில்லை. அவருடைய மகன்கள் தங்கள் வாழ்க்கையின் பாதைகளை தேவனிடம் அர்ப்பணிக்க ஆயத்தமாக இல்லை. சிறுவனான சாமுவேலுக்கும் அவர்களுக்கும் எவ்வளவு வித்தியாசம்!

தேவனுடைய சத்தத்திற்கு இணங்குவது முக்கியமென வலியுறுத்துகிறார் சார்லஸ் ஸ்டான்லி பிரசங்கியார்; அந்நிலையை ‘நடுநிலைக்கு மாறுதல்’ என்று அழைக்கிறார். ‘பரிசுத்த ஆவியானவர் தகவல் சொல்வதற்காகமட்டும் நம்மிடம் பேசுவதில்லை. நம்மிடம் பிரதிச்செயலை எதிர்பார்த்துப் பேசுகிறார். மேலும் நமது கவனம் பெரும்பாலும் நமது திட்டம்பற்றியே இருக்கும்போது, அதற்கு மாறாக எதையும் பரிந்துரைப்பது நேரத்தை வீணடிக்கும் என்று அவருக்குத் தெரியும். அத்தகைய சமயத்தில், அவர் அநேகமாக அமைதியாக இருக்கிறார். நாம் செவிகொடுக்கவும், பிறகு கீழ்ப்படியவும் போதுமான நடுநிலையை அடைகிற வரையிலும் அவர் நமக்காகக் காத்திருக்கிறார்’.—The Wonderful Spirit-Filled Life (Nashville, TN: Thomas Nelson Publishers, 1992), pp. 179, 180.

`‘போதுமான நடுநிலையை அடைவது’ என்று ஸ்டான்லி எதைக் குறிப்பிடுகிறார்? தேவன் சொல்வதற்கெல்லாம் கீழ்ப்படிய நினைக்கும்போது, ‘செவிகொடுக்கவும், பிறகு கீழ்ப்படியவும், போதுமான நடுநிலையை அடையவிடாமல்’ எது நம்மைத் தடுத்துக் கொண்டிருக்கிறது? தேவ சத்தத்திற்குச் செவிகொடுக்கவும், அவர் சொல்கிறபடி கீழ்ப்படியத் தீர்மானிக்கவும் நீங்கள் என்ன செய்யவேண்டியுள்ளது?`