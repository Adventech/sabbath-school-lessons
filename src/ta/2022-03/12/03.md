---
title:  தேவசித்தத்தை அறிய சுயத்திற்கு மரித்தல்
date:   12/09/2022
---

அநேக கிறிஸ்தவர்கள் தங்கள் வாழ்க்கைகுறித்த தேவசித்தத்தை அறிய மும்முரமாக முயலுகிறார்கள். ‘தேவ சித்தம்மட்டும் தெரிந்தால், அவருக்காக அனைத்தையும் தியாகம்செய்வேன்’ என்று எண்ணுகிறார்கள். இவ்வாறு பொருத்தனை செய்தபிறகும்கூட, தேவசித்தம் எதுவென்பது குழப்பமாக இருக்கும். இந்தக் குழப்பத்திற்கான காரணத்தை ரோமர் 12:1, 2இல் காணலாம். நாம் தேவசித்தத்தை அறிந்துகொள்கிற விதம்பற்றி பவுல் சொல்கிறார்; ‘தேவசித்தம் எதுவென அறிய விரும்பினால், முதலில் நீங்கள் தியாகம் செய்ய வேண்டும்!’ என்பது அவர் வலியுறுத்துகிற முக்கியக் கருத்து.

பின்வரும் மாற்றம் நடக்கும்போது ‘தேவ னுடைய சித்தம் இன்னதென்று பகுத்தறிகிற’ திறன் கிடைப்பதாக பவுல் எழுதுகிறார். ரோமர் 12:2.

1. தேவனுடைய இரக்கம்குறித்த மெய்யான புரிதலைப்‌ பெறும்போது. ரோமர்‌ 12:1.

2. நம்மை ஜீவபலியாக தேவனுக்கு ஒப்புக்‌கொடுக்கும்போது. ரோமர்‌ 12:1.

3. நம்‌ மனம்‌ புதிதாகும்போது. ரோமர்‌ 12:2.

புதிதாக்கப்பட்ட மனம்தான் தேவ சித்தத்தை மெய்யாக புரிந்துகொள்ள முடியும். ஆனால் இந்தப் புதுப்பிப்பு முதற்கண் நாம் சுயத்திற்கு மரிப்பதைச் சார்ந்துள்ளது. கிறிஸ்து நமக்காகப் பாடுபட்டது மட்டுமல்ல, மரிக்கவேண்டியதும் அவசியமாக இருந்தது.

`வாழ்க்கையில் இன்னும் நீங்கள் முற்றிலும் ‘மரிக்காமல்’ இருக்கிற பகுதிகளைக் காட்டும்படி பரிசுத்த ஆவியானவரிடம் கேளுங்கள். நீங்கள் தேவனுக்கு பிரியமான ‘ஜீவபலியாக’ மாறுவதற்கு என்னென்ன காரியங்களை விடும்படி பரிசுத்த ஆவியானவர் உங்களை உணர்த்துகிறார்?`

நம் வாழ்வின் ஏதாவது பகுதிகள் சுயத்திற்கு முற்றிலும் மரிக்காமல் இருந்தால், அவற்றை நம் கவனத்திற்குக் கொண்டுவர தேவன் அக்கினிக் குப்பிகளைப் பயன்படுத்துகிறார். அவ்வாறு பாடுகளை அனுபவிப்பது, நாம் பாவத்திற்கு எதிராகப் போராடுவதற்கு மட்டுமல்ல, மாறாக, இயேசு நமக்காக தம்மையே கொடுத்ததைப் புரிந்துகொள்ளவும் உதவுகிறது. ‘சிலுவை குறித்த புரிதலைப் பெறும்போதுதான் நம் இருதயத்தின் ஆழமான ஏக்கங்களை அர்ப்பணிப்பது நிகழலாம். நாம் சிலுவையில் அறையப்படுகிற அனுபவம், நம் இரட்சகரின் அனுபவத்தைவிட கணக்கிட முடியாத அளவுக்கு குறைவானதாக இருந்தாலும், அவரோடுகூட அவருடைய பாடுகளை அனுபவித்துப் புரிவதற்கான வாய்ப்பை வழங்குகிறது. நம் ஒவ்வொரு உபத்திரவத்தையும் அவரோடான அனுபவமாகப் பார்க்கும்படி அழைக்கிறார்’ என்று எலிசபெத் இலியற் எழுதுகிறார்.

`ரோமர் 12:1, 2ஐ ஜெபத்தோடு வாசியுங்கள். ஜீவபலியாகும்படி என்னென்ன காரியங்கள் விட வேண்டியுள்ளது? உங்களுக்காக சிலுவையில் இயேசு சந்தித்த உபத்திரவங்களைப் புரிந்துகொள்ள, இது எவ்வாறு உதவுகிறது? இயேசுவோடும் அவருடைய பாடுகளோடும் பங்கடைவதற்கு இந்தப் புரிதல் எவ்வாறு உதவக்கூடும்?`