---
title:  தற்சார்பு
date:   14/09/2022
---

ஏதேன் தோட்டத்தில் ஏவாள் பாவம்செய்ததற்கு தேவனுடைய வார்த்தையைச் சந்தேகித்தது மட்டும் காரணமல்ல. எது நல்லது, எது கெட்டது என்று தீர்மானிக்க தனக்கு போதுமான ஞானம் இருக்கிறதென அவள் நினைத்ததே முக்கியக் காரணம். தன் சுய பகுத்தறிவை நம்பினாள். நாமும் தேவனுடைய வார்த்தையை நம்பாமல், நம்முடைய பகுத்தறிவைச் சார்ந்திருக்கும்போது, பல வகையான பிரச்சனைகளுக்கு நம்மை ஆளாக்குகிறோம்.

சவுலின் அனுபவமானது, அவர் படிப்படியாக தற்சார்புக்குள் சென்றதையும், அதனால் துயரத்தில் சிக்கியதையும் விவரிக்கிறது. சவுலை தேவன் தெரிந்து கொண்டார்; ராஜாவாக சாமுவேல் அபிஷேகம்பண்ணினார். 1சாமு 10:1. பிறகு அவர் நடந்துகொள்ள வேண்டிய வழிகளைச் சொன்னார். 1சாமு 10:8. ஆனால் சவுல் கீழ்ப்படியவில்லை.

`1சாமு 13:1-14இல் அடுத்தக்கட்ட சம்பவத்தை வாசியுங்கள். சவுல் செய்த என்ன காரியம் அவருடைய வீழ்ச்சிக்கு காரணமாயிற்று?`

சவுல் ராஜாவாக்கப்பட்டதும் படிப்படியாக மூன்று விதங்களில் அவர் தற்சார்புக்குள் வழிநடத்தப்பட்டார். அந்தப் படிகளில் எதுவுமே தங்களில் தாங்களே மோசமானவை அல்ல. ஆனாலும், அவை ஒவ்வொன்றும் தேவனைச் சாராமல் எடுக்கப்பட்டதால், துயரத்திற்கான விதைகளாக இருந்தன. சவுலினுடையபடிப்படியான வீழ்ச்சியைக் கவனியுங்கள்.

1. ‘‘நான் கண்டேன்’ என்று சவுல் சொன்னார். அதாவது தன் படைகள் சிதறினதையும், சாமுவேல் இல்லாததையும் கண்டார். 1சாமு 13:11. சவுல் அழுத்தத்தில் இருந்தார்; அங்கு நடந்தவற்றை தன் கண்களால் மதிப்பிட்டார்.

2. ‘‘நான் கண்டேன்’’ என்று சொன்னவர், இப்போது, ‘‘நான் சொன்னேன்’’ என்கிறார். அதாவது, பெலிஸ்தர் தங்களை மேற்கொள்வார்கள் எனறு சொன்னார். 1சாமு 13:12. அவர் தன் கண்களால் கண்ட சூழ்நிலையை இப்போது வார்த்தையால் விவரிக்கிறார்.

3. ‘‘நான் சொன்னேன்’’ என்றவர், இப்போது ‘நான் எண்ணினேன்’’ என்கிறார். அதாவது பலிசெலுத்த நிர்ப்பந்திக்கப்பட்டார். 1சாமு 13:12. பவுலின் எண்ணம் இப்போது அவரது உணர்வுகளைத் தீர்மானித்தது.

நம் எல்லாருக்குமே இந்த அனுபவம் ஏற்பட்டிருக்கலாம். மனித கண்களால் கண்டதை நம்புவது, மனித சிந்தையை நம்புவதற்கு வழிநடத்துகிறது; மனித சிந்தையை நம்புவது மனித உணர்வுகளை நம்புவதற்கு வழிநடத்துகிறது. பிறகு, அந்த உணர்வுகளின்படி செயல்படுகிறோம்.

`தேவனுடைய தெளிவான கட்டளைகள் காதுகளில் ரீங்காரமிட்டுக் கொண்டிருந்தாலும், சவுல் தன் சொந்தப் பகுத்தறிவை நம்புவது ஏன் எளிதாக இருந்தது? நாம் பெலவீனர்கள், நம் அறிவு குறைவுள்ளது என்பதை அறிந்திருந்தால், நம்மை நாம் நம்புவோமா? நம்மை நம்புவதற்குமேலாக கர்த்தருடைய கட்டளைகளை நம்புவதற்கு நாம் என்ன செய்யலாம்?`