---
title:  சத்திய ஆவியானவர்
date:   31/07/2022
---

‘தேவனே, என்னை நல்லவனாக மாற்றும்’ என்று ஜெபித்தும், மாற்றம் எதுவும் நடக்காததுபோல உணர்ந்திருக்கிறீர்களா? நம்மை மாற்றவல்ல தேவ வல்லமைக்காக ஜெபித்தும், எவ்வாறு வாழ்க்கை மாறாமல் அப்படியே இருக்கமுடிகிறது? இயற்கைக்கு அப்பாற்பட்ட எல்லையில்லா ஆதாரங்களைப் பெற்றவர் தேவன்; அவற்றை ஆர்வத்தோடும் இலவசமாகவும் நமக்கு அருளுகிறார். அவற்றை முற்றிலும் பயன்படுத்த விரும்புகிறோம். ஆனால் தேவன் அருளுகிற

ஈவுகளுக்கேற்ப நம் வாழ்கைகயில் மாற்றம் ஏற்படுவதுபோலத் தெரிவதில்லை.

ஏன்? அதற்கு ஓர் எளிய காரணம் உண்டு: நம்மை மாற்றத் தக்க வல்லமை ஆவியானவரிடம் எல்லையில்லாமல் இருந்தாலும், தேவன் செய்யக்கூடியதை நம் தீர்மானங்களால் தடுத்துவிட வாய்ப்புள்ளது.

`யோவான் 16:5-15இல், பரிசுத்த ஆவியானவரை ‘சத்திய ஆவி’ என்று இயேசு அழைக்கிறார். யோவான் 16:13. பரிசுத்த ஆவியானவர் நமக்காகச் செய்கிற எந்த வேலையை இது சுட்டிக்காட்டுகிறது?`

பரிசுத்த ஆவியானவர் நம் பாவநிலைகுறித்த சத்தியத்தை உணர்த்துவார்; ஆனால் அவர் நம்மை மனந்திரும்பச் செய்ய முடியாது. அவர் தேவனைப்பற்றின மகத்தான சத்தியங்களைக் காட்ட முடியும்; ஆனால் அதை நம்பவும், அதற்குக் கீழ்ப்படியவும் நம்மைக் கட்டாயப்படுத்த முடியாது. சிறு அளவில்கூட தேவன் நம்மைக் கட்டாயப்படுத்துவாரானால், நம் சுயசித்தத்தை இழந்துவிடுவோம்; தேவன் நம் இருதயங்களையும் சிந்தைகளையும் தம் விருப்பம்போலக் கையாளுவதாக சாத்தான் குற்றஞ்சாட்டுவான்; மாபெரும் போராட்டத்தில் தேவன் ஏமாற்றுவதாகச் சொல்லுவதற்கு அவனுக்குக் காரணம் கிடைத்துவிடும். பரலோகத்தில் மாபெரும் போராட்டம் உண்டானபோது, தாம் நல்லவர், நியாயமுள்ளவர் என்று நம்புமாறும் சாத்தானையோ பிற தூதர்களையோ பிதா கட்டாயப்படுத்தவில்லை; மனந்திரும்பவும் கட்டாயப்படுத்தவில்லை. ஏதேன்தோட்டத்தில், மீண்டும் போராட்டம் நிகழ வாய்ப்பிருந்த நிலையில், தோட்டத்தின் நடுவிலிருந்த விருட்சம்பற்றிய உண்மையை தேவன் தெளிவாகச் சொல்லியிருந்தார்; ஆனால் ஆதாமும் ஏவாளும் தங்கள் சுயாதீன சித்தத்தைப் பயன்படுத்தி, கீழ்ப்படியாமல் போகவிருந்த வாய்ப்பை அவர் தடுக்கவில்லை. அதேபோலத்தான் தேவன் இன்றும் நம்முடன் நடந்துகொள்கிறார். எனவே ஆவியானவர் தேவனையும் பாவத்தையும் குறித்த சத்தியத்தை நமக்கு உணர்த்தி, ‘நான் உனக்குக் காட்டியுள்ள உண்மையின் அடிப்படையில், நீ என்ன செய்யப் போகிறாய்?’ என்று கேட்கிறார்.

அக்கினிக் குப்பியில் இருக்கும்போதும் இதேதான் நடக்கிறது. சிலசமயம் கீழ்ப்படியாததால் அல்லது பாவங்களிலிருந்து மனந்திரும்பாததால், அக்கினிக் குப்பி அனுபவம் உண்டாகிறது. அத்தகைய சூழ்நிலைகளில் பிதா செயல்படுவதற்கு, தேவ வல்லமை நமக்குள் நுழைந்து, நம்மை மாற்றி, மனந்திரும்புதலுக்கும் கீழ்ப்படிதலுக்கும் வழிநடத்த கதவுகளைத் திறந்துவிடத் தீர்மானிக்க வேண்டும்.

`‘சத்திய ஆவி’ சமீபத்தில் உங்களுக்குள் உணர்த்திய விஷயம் என்ன? அவருடைய சத்தத்திற்கு எவ்வளவு தூரம் செவிகொடுக்கிறீர்கள்? முக்கியமாக, உங்கள் சுயாதீன சித்தத்தைப் பயன்படுத்தி, என்ன தீர்மானங்ளைச் செய்கிறீர்கள்?`