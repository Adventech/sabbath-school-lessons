---
title:  தெய்வீகமனித கூட்டணி
date:   01/08/2022
---

இதுவரையில் உங்களுடைய மிகப்பெரிய சாதனை எது? எதுவாக இருந்தாலும், படுக்கையில் படுத்தவாறே அதைச் சாதித்திருக்க முடியாது. இந்த வாழ்க்கையில் நாம் ஏதாவது பிரயோஜனமாகச் சாதிப்பதற்கு, நேரமும் முயற்சியும் செலவிட வேண்டும். கிறிஸ்துவின் சீடர்களாக இருப்பதற்கும் அது பொருந்தும்.

`தேவன் தனக்குள் கிரியைசெய்வதாகச் சொல்கிற பவுல், மனித பிரயாசத்திற்கும் பங்கிருப்பதை எவ்வாறெல்லாம் சுட்டிக்காட்டுகிறார்? கொலோ 1:28, 29. மேலும் பார்க்க: உபா 4:4; லூக் 13:24; 1கொரி 9:25; எபி 12:4.`

இந்தச் செயல்முறையில் தேவனோடுள்ள உறவின் பங்குகுறித்து பவுல் சொல்கிற கருத்து குறிப்பிடத்தக்கது. கொலோ 1:29. தான் போராடினாலும், தேவனுடைய வல்லமையால் போராடுவதாகச் சொல்கிறார்.

‘பிரயாசம்’ என்பதற்கான கிரேக்க வார்த்தைக்கு ‘முற்றிலும் களைத்துப் போகும்வரை வேலைசெய்தல்’ என்று அர்த்தம். தடகள வீரர்களின் கடினமான பயிற்சியோடு இந்த வார்த்தை சம்பந்தப்பட்டது. ‘போராடுதல்’ என்பதற்கு ‘தீவிரமாகச் சிந்தித்தல்’ என்று அர்த்தம். ஒரு தடகள வீரர் தான் வெற்றிபெற அனைத்து வகையிலும் முயற்சிசெய்கிற காட்சியை இந்த வார்த்தைகள் காட்டுகின்றன. பவுல் இந்தக் கருத்தில் ஒரு புதுமையைப் புகுத்துகிறார். அதாவது, தன்னிடமுள்ள அனைத்தையும் வைத்தல்ல, தேவன் தனக்குக் கொடுக்கிற அனைத்தையும் வைத்துப் போராடுவதாகச் சொல்லுகிறார். எனவே, பவுலின் ஊழியம் மிகுந்த தனிப்பட்ட முயற்சியோடும் ஒழுங்கோடும் செய்யப்பட்ட ஒன்று; அதே சமயம் தேவ வல்லமையோடு செய்யப்பட்டது என்பது புரிகிறது. நாம் கிறிஸ்துவின் குணத்தில் வளருவதிலும் இதே செயல்முறைதான் சம்பந்தப்பட்டுள்ளது.

இதை ஞாபகத்தில் வைப்பது முக்கியம். ஏனென்றால் அதிக முயற்சியின்றி, அதிகம் சம்பாதிக்கிற விரும்புகிற ஓர் உலகத்தில் நாம் வாழ்கிறோம். இதே மனநிலை கிறிஸ்தவ மார்க்கத்திற்குள்ளும் புகுந்துள்ளது. நீங்கள் விசுவாசித்தால் போதும், பரிசுத்த ஆவியானவர் ஊற்றப்படுவார்; பல அரிய வல்லமைகளை அருளி, பெரிய பெரிய அற்புதங்களைச் செய்வார் என்று கிறிஸ்தவ சுவிசேஷகர்கள் வாக்குகொடுக்கிறார்கள். இது ஆபத்தான அரைகுறை உண்மை; ஏனென்றால், நாம் எதுவும் செய்யாமல் தேவ வல்லமை கிடைத்துவிடும் என்கிற எண்

ணத்தை மக்களுடைய மனதில் பதித்துவிடும்.

`பவுல் சொல்வது போன்ற போராட்டம் உங்களுடைய வாழ்க்கையில் காணப்படுகிறதா? நீங்கள் போராடும்படி என்ன பாரத்தை தேவன் உங்கள் இருதயத்தில் வைத்திருக்கிறார்? தேவனுடைய சித்தத்திற்கு உங்களை அர்ப்பணிக்க என்ன செய்யலாம்?`