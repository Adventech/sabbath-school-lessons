---
title:  விடாமுயற்சியின் அவசியம்
date:   04/08/2022
---

`யாக்கோபு தேவனோடு போராடிய சம்பவத்தை வாசியுங்கள். ஆதி 32. மிகுந்த ஏமாற்றத்திற்குமத்தியிலும் விடாமுயற்சியுடன் செயல்படவேண்டிய அவசியம் பற்றி இந்தச் சம்பவம் என்ன சொல்லுகிறது? யாக்கோபு எத்தகைய சூழலில் இருந்தார் என்பதை மனதில் வைத்து, கேள்விக்குப் பதிலளியுங்கள்.`

எது சரி என்பதை அறிந்து, சரியானதைச் செய்ய நம் சித்தங்களைப் பயன்படுத்த முடியும்; ஆனால், நாம் அழுத்தத்தில் இருக்கும்போது, தேவனையும் அவர் வாக்குறுதிகளையும் பற்றிக்கொள்வது கடினம். நம் பலவீனமும் பயமும்தான் அதற்கு காரணம். எனவே, கிறிஸ்தவனின் முக்கிய ஆற்றல்களில் ஒன்று விடாமுயற்சி; நம்பிக்கையை இழக்கத் தூண்டல் வரும்போது, தொடர்ந்து செல்வதுதான் விடாமுயற்சி.

விடாமுயற்சிக்கு வேதாகமத்தில் மிகச்சிறந்த உதாரணங்களில் ஒன்று யாக்கோபு. பல வருடங்களுக்குமுன், யாக்கோபு தன் தந்தையிடம் சேஷ்டபுத்திர பாகத்தைப் பெறுவதற்காக தன் சகோதரனாகிய ஏசாவை ஏமாற்றினார். ஆதி 27. அதனால் ஏசா அவரைக் கொல்லப்போவதாகச் சொல்லவே, பயத்தில் ஓடிக்கொண்டே இருந்தார். தேவனுடைய வழிகாட்டல்குறித்த அற்புத வாக்குறுதிகளைப் பெற்றார்; பரலோகத்தை எட்டுமளவு இருந்த ஓர் ஏணி குறித்த தரிசனத்தைப் பெற்றார். ஆதி 28. அப்படி இருந்தும், பயத்தோடு நாட்களைக் கழித்தார். தேவன் தன்னை ஏற்றுக்கொண்டார் என்றும், பல வருடங்களுக்குமுன் தேவன் கொடுத்த வாக்குறுதிகள் இன்னும் தனக்கு நிறைவேறும் என்றும் தேவனிடமிருந்து நிச்சயத்தைப் பெற விரும்பினார். இயேசுவோடு போராடினபோது, அவருடைய தொடைச்சந்து சுளுக்கிற்று. அதன்பிறகு அதிகமாக வலித்திருக்கும் என்பதால், அவரால் போராட முடிந்திருக்காது. எனவே போராடிக் கொண்டிருந்தவர், விடாமல் பிடித்தால் போதும் என்கிற நிலைக்கு வந்திருப்பார். இயேசு தன்னை ஆசீர்வதித்த நிச்சயத்தைப் பெறுகிறவரையிலும், யாக்கோபு அவரை விடாமல் பிடித்துக்கொண்டார். அதனால் இயேசு அவரிடம், ‘நான் போகட்டும், பொழுது விடிகிறது’ என்று சொல்லுகிறார். ஆதி 32:26.

வலியின் மத்தியிலும் விடாமல் பிடித்ததால், யாக்கோபு ஆசீர்வாதத்தைப் பெற்றார். அது நமக்கும் பொருந்தும். தேவன் நம் ‘தொடைச் சந்தை’ சுளுக்கலாம்; அந்த வலியோடு வலியாக அவரைப் பிடித்துக்கொள்ளச் சொல்லலாம். அந்த வலி தொடர்ந்து நீடிக்க தேவன் அனுமதித்தார்; யாக்கோபு தன் சகோதரனைச் சந்தித்தபோது, நொண்டிக்கொண்டிருந்தார். வெளியே பார்ப்பதற்கு அது பெலவீனம்போலத் தெரியலாம்; ஆனால் யாக்கோபுக்கோ அது பெலத்தின் அடையாளமாக இருந்தது.

`ஏமாற்றம், பாவச்சோதனை போன்றவற்றிற்கு மத்தியில், நீங்கள் தொடர்ந்து ஆண்டவரைப் பற்றிப் பிடிப்பதற்கு கூட்டாளிகள், வாழ்க்கைமுறை, வாசிக்கிற விஷயங்கள், சுகாதாரப்பழக்கங்கள், ஆவிக்குரிய வாழ்க்கை போன்றவற்றில் என்ன தீர்மானங்களைச் செய்யலாம்?`