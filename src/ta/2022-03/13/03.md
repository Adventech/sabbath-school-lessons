---
title:  மனுஷரால் புறக்கணிக்கப்பட்டவர்
date:   19/09/2022
---

`இயேசுவானவர் தேவன்; வானத்தையும் பூமியையும் படைத்தவர்; உலகத்தின் பாவங்களுக்காக தம்மைப் பலியாகக் கொடுக்கும்படி வந்தார். இதை மனதில்வைத்து, பின்வரும் வசனங்களை வாசியுங்கள். மத் 12:22-24; லூக் 4:21-30; யோவான் 8:58, 59. இயேசு இந்தப் பூமியில் அனுபவித்த உபத்திரவங்களைப் புரிந்துகொள்ள இந்த வசனங்கள் எவ்வாறு உதவுகின்றன?`

தலைவர்கள் முதல் சாதாரண ஜனங்கள்வரை, இயேசுவின் வாழ்க்கை, செயல்கள், போதனை ஆகியவற்றை தவறாகப் புரிந்துகொண்டார்கள்; அதனால் அவர் யாரை இரட்சிக்கும்படி வந்தாரோ, அவர்களே அவரைப் புறக்கணித்து, வெறுத்தார்கள். தன் இஷ்டத்திற்கு வாழ்கிற ஒரு பிள்ளைக்கு உதவி செய்ய விரும்புகிற தாய் தகப்பனுடைய அனுபவத்திற்கு இது ஒத்திருக்கிறது. அந்தப் பிள்ளையை அழிவிலிருந்து காப்பாற்ற திராணியுள்ள ஒரே நபரான பெற்றோர் அதற்காக அனைத்து முயற்சிகளும் எடுக்கும்போது, அந்தப் பிள்ளையோ அவரை வெறுத்து, ஏளனமும் பரிகாசமும் செய்கிறது. இயேசு இந்தப் பூமியில் இருந்தபோது, அப்படிப்பட்ட அனுபவத்தைத்தான் சந்தித்தார். அவருக்கு எவ்வளவு வேதனையாக இருந்திருக்கும்!

`தாம் புறக்கணிக்கப்பட்டது கிறிஸ்துவுக்கு எப்படி இருந்ததாக மத் 23:37 காட்டுகிறது? புறக்கணிக்கப்படும்போது நாம் உணர்வதுபோல தமக்காக வருத்தமடைந்தாரா? அல்லது, வேறு ஏதாவது காரணமா? வேறு காரணம் என்றால், அது என்ன?`

புறக்கணிப்பின் வேதனையை நாம் எல்லாருமே அனுபவித்திருக்கலாம்; உங்களிடம் சுயநலம் இல்லாதிருந்தால், கிறிஸ்துவைப் போன்ற வேதனையை நீங்கள் அனுபவித்திருக்கக்கூடும். புறக்கணிக்கப்பட்டதற்காக அல்ல, புறக்கணித்தவரின் நலனுக்கு அது நல்லதல்ல என்பதற்காக வேதனை அடைந்திருப்போம். நமக்குப் பிரியமான ஒருவர் கிறிஸ்து தருகிற இரட்சிப்பை ஏற்க மறுப்பதாகக்கூட அது இருக்கலாம். அப்படியானால், தம்முடைய முடிவை முற்றிலும் அறிந்திருந்த, தம்மைப் புறக்கணிப்பதின் விளைவுகளை முற்றிலும் அறிந்திருந்த இயேசுவுக்கு எவ்வளவு வேதனையாக இருந்திருக்கும்! ‘அவர் குற்றமற்றவராக இருந்ததால்தான், சாத்தானுடைய தாக்குதல்களை மிகவும் நுணுக்கமாக அவரால் உணரமுடிந்தது’.—Ellen G. White, Selected Messages, book 3, p. 129.

`புறக்கணிப்பின் வேதனையை சிறப்பாக அறிந்துகொள்ள கிறிஸ்துவிடமிருந்து நீங்கள் என்ன கற்றுக்கொள்ளலாம்? அவருடைய முன்மாதிரி உங்களுக்குக் காட்டுவது என்ன? அதை உங்களுடைய வாழ்க்கையில் எவ்வாறு பயன்படுத்தலாம்?`