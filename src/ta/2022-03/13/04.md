---
title:  கெத்செமனேயில் இயேசு
date:   20/09/2022
---

> <p></p>
> ‘அப்பொழுது அவர்: என் ஆத்துமா மரணத்துக்கேதுவான துக்கங்கொண்டிருக்கிறது. நீங்கள் இங்கே தங்கி, விழித்திருங்கள் என்று சொன்னார்’. மாற்கு 14:34.

இயேசு இந்தப் பூமியில் வாழ்ந்த 33 வருடங்களில் பல உபத்திரவங்களைச் சந்தித்திருக்கலாம்; ஆனால் சிலுவையில் அறையப்படுவதற்கு சற்றுமுன் கடைசி மணி நேரங்களில் அவர் அனுபவித்த உபத்திரவங்களுக்கு அவை ஈடாகாது. உலகத்தின் பாவங்களுக்காக இயேசு பலியாவது நித்தியகாலம் முதலே திட்டமிடப்பட்டது; இப்போது அது நிறைவேறிக் கொண்டிருந்தது. எபே 1:1-4; 2தீமோ 1:8, 9; தீத்து 1:1, 2.

`கெத்சமெனேயில் கிறிஸ்துவின் உபத்திரவம்பற்றி பின்வரும் வசனங்கள் சொல்வது என்ன? மத் 26:39; மாற்கு 14:33-36; லூக் 22:41-44.`

‘அவர்களிடமிருந்து சற்றுதூரத்தில் சென்றார்; வெகுதூரத்திற்கு அல்ல, அவர்கள் பார்க்கக்கூடிய, கேட்கக்கூடிய தூரத்திற்குச் சென்றார். அங்கே முகங்குப்புற விழுந்தார். பாவத்தால் பிதாவிடமிருந்து தான் பிரிக்கப்பட்டிருந்ததை உணர்ந்தார். அந்தப் பிரிவு மிக அகலமாக, மிக அந்தகாரமாக, மிக ஆழமாக இருந்ததால், ஆவியில் மிகவும் நடுங்கினார். இந்த வியாகுலத்திலிருந்து தப்பிப்பதற்கு அவர் தம் தெய்வீக வல்லமையைப் பயன்படுத்தக் கூடாது. மனிதனாக அவர் மனிதனுடைய பாவத்தின் விளைவுகளை அனுபவித்தாக வேண்டும். மனிதனாக அவர் மீறுதலுக்கு எதிரான தேவ கோபத்தைச் சந்தித்தாக வேண்டும்.

‘கிறிஸ்து இதற்கு முன் எப்போதும் நின்றிருந்ததைவிட இப்போது முற்றிலும் வித்தியாசமான மனநிலையோடு நின்றிருந்தார். அவருடைய பாடுகளை தீர்க்கதரிசியின் வார்த்தைகள் சிறப்பாக எடுத்துரைக்கின்றன: ‘‘பட்டயமே, என் மேய்ப்பன்மேலும் என் தோழனாகிய புருஷன்மேலும் எழும்பு என்று சேனைகளின் கர்த்தர் சொல்லுகிறார்’’. சக 13:7. பாவமனிதனுடைய பதிலாளியும், நிச்சயமுமாக தேவனுடைய நீதியின் விளைவை கிறிஸ்து அனுபவித்தார். நீதியின் பொருளை கிறிஸ்து கண்டார். இதுவரை மற்றவர்களுக்காகப் பரிந்துபேசி வந்தார்; இப்போது தமக்காகப் பரிந்துபேசுகிற ஒருவருக்காக ஏங்கினார்’.—Ellen G. White, The Desire of Ages, p. 686.

`கெத்செமனேயில் இயேசு சந்தித்த அனுபவத்தைத் தியானியுங்கள். உலகத்தின் பாவங்கள் அவரை அழுத்த ஆரம்பித்திருந்தன. அது எப்படி இருந்திருக்குமென கற்பனை செய்து பாருங்கள். எந்த மனிதனும் அது போன்ற ஓர் அனுபவத்தை அடைவதற்கு அதற்கு முன் அழைக்கபட்டதுமில்லை; அதற்குபின் அழைக்கப்படுவதுமில்லை. தேவன் நம்மேல் வைத்துள்ள அன்புபற்றி அது சொல்வது என்ன? அதிலிருந்து நீங்கள் என்ன நம்பிக்கையைப் பெறலாம்?`