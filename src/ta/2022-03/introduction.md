### கிறிஸ்துவோடு அக்கினிக் குப்பிக்குள்

‘சகலமும் அவர் மூலமாய் உண்டாயிற்று; உண்டானதொன்றும் அவராலேயல்லாமல் உண்டாகவில்லை’. யோவான் 1:3.

இயேசு மூலமாக ‘சகலமும்’ உண்டாயிற்று. ஆனால் அந்த ‘இயேசு கண்ணீர் விட்டார் ‘ என்று வேதாகமம் சொல்கிறது. யோவான் 11:35. மேலும் இயேசு, ‘அவர் அசட்டைபண்ணப்பட்டவரும், மனுஷரால் புறக்கணிக்கப்பட்டவரும், துக்கம் நிறைந்தவரும், பாடு அநுபவித்தவருமாயிருந்தார்’. ஏசாயா 53:3. சிருஷ்டிகரான அவர் ஒரு மனிதனாக துக்கங்களுக்கும், புறக்கணிப்புக்கும், அசட்டைக்கும் ஆளானாரா? ஒருமுறை அவர், ‘என் தேவனே! என் தேவனே! ஏன் என்னைக் கைவிட்டீர்?’ என்று கதறவும் செய்தார். மத்தேயு 27:46

இது எப்படி சாத்தியம்? எப்படியென்றால், நம் சிருஷ்டிகராகிய இயேசு, நம் மீட்பராகவும் இருந்தார்; அதுபோல அவர் சிலுவையில் அறையப்பட்ட தேவனாக இருந்தார். சிருஷ்டிகராகிய அவர் மனிததன்மையைத் தரித்து, ஒரு மனிதனாக மிகவும் ஏழ்மையும் பாடுகளும் நிறைந்த வாழ்க்கை வாழ்ந்தார்; இறுதியில் ஒரு ரோமச் சிலுவையில் தொங்கினார்.

நம் சிருஷ்டிகருக்குள் ‘நாம் பிழைக்கிறோம், அசைகிறோம், இருக்கிறோம்’. அப் 17:28. அவர் ஒரு மனிதனாக நாம் எவரும் அனுபவிக்கமுடியாத பாடுகளை அனுபவித்தார். நாம் நம் சொந்தத் துக்கங்களையும் பாடுகளையும் அனுபவிப்போம்; ஆனால் அவர் சிலுவையில் நம் அனைவருடைய ‘பாடுகளை ஏற்றுக்கொண்டு, நம்முடைய துக்கங்களைச் சுமந்தார்’. ஏசா 53:4. பிரபஞ்ச வரலாற்றிலேயே இது மிகவும் பிரமிப்பூட்டுகிற செயல்.

சிருஷ்டிகராகிய தேவன் சிலுவையில் தொங்கிய காட்சியை மனதில்வைத்து, நம்மால் புரிந்துகொள்ள முடியாத சில விஷயங்களை நன்கு புரிந்துகொள்ள முயலுவோம். அதாவது, கிறிஸ்துவிடம் வாழ்க்கையை அர்ப்பணித்துள்ள கிறிஸ்தவர்களாகிய நம்முடைய பாடுகளைப் பற்றிப் புரிந்துகொள்ள முயலுவோம். எல்லாக் கேள்விகளுக்கும் அல்லது பல கேள்விகளுக்கு பதில்கிடைக்காமல் போகலாம்; ஆனால் ‘தேவன் அன்பாகவே இருக்கிறார்’ என்றுமட்டும் சொல்ல முடியும். 1யோவான் 4:8. மேலும், நமக்கு பாடுகள் நேரிட்டாலும் தேவனை நம்பலாம்; அந்தச் செயல்முறை வேதனையாக இருந்தாலும், கிருபையில் வளரலாம்.

இந்தக் காலாண்டில் வேதாகமத்திலிருந்து, விசுவாசத்தில் நிறைந்திருந்த  மாம்சமும் இரத்தமுமான வேறு மனிதர்களும் ஏமாற்றம், துரோகம், இழப்பு, அநீதி, துஷ்பிரயோகம், மனமடிவு ஆகியவற்றிற்கு ஆளானதைப் பார்க்கலாம். ஏன் நீங்களும்கூட அந்த நிலையில் இருக்கலாம்? அந்த மனிதர்கள் எவ்வாறு அதைக் கையாண்டார்கள்? என்ன கற்றுக்கொண்டார்கள்? அவர்களுடைய முன்மாதிரி நமக்குக் கற்றுக்கொடுப்பது என்ன?

அவர்களையும் அவர்கள் அனுபவங்களையும் அவர்கள் பாடுகளையும் அவர்கள் விசுவாசச் சோதனைகளையும் நாம் ஆராயும்போது, சிலுவையின் பின்னணியில்தான் அனைத்தையும் பார்க்க வேண்டும். ஏன் நம்முடைய அனுவபங்களையும்கூட! ஒருவர் எவ்வளவு கொடிய வேதனைகளை வேண்டுமானால் அனுபவிக்கலாம்; ஆனால், நம் சிருஷ்டிகரும் மீட்பருமாகிய இயேசு அதைவிட மோசமாக அனுபவித்திருப்பதை நினைவில் வைத்திருக்க வேண்டும்.

நம் தேவன் பாடுபடுகிற தேவன். ஆல்பர்ட் கேமஸ் ஒரு கிறிஸ்தவர் அல்ல; ஆனால் அவர்கூட கிறிஸ்துவின் சிலுவையில் தேவன் அடைந்த பாடுகளையும் சற்றே புரிந்திருக்கிறார்: ‘மனித வரலாற்றில் கொல்கொதாவின் இரவு மிகவும் முக்கியமானது; ஏனென்றால், அங்கே தேவன் தமக்குரிய தேவ சிலாக்கியங்களைத்துறந்து, மனமடிவு உட்பட மரணத்தின் வேதனையை அதன் கடைசிச் சொட்டுமட்டும் பருகினார்’. எலன் ஒய்ட் பின்வருமாறு சொல்கிறார்: ‘பாவம் உருவான கணம் முதல் அது தேவனுடைய மனதில் எவ்வளவு வேதனையை உண்டாக்கியது என்பதை மழுங்கலான நம் உணர்வுகளுக்கு வெளிப்படுத்துவது சிலுவை’.

“பாவம் உருவான கணம் முதல் அது தேவனுடைய மனதில் எவ்வளவு வேதனையை உண்டாக்கியது என்பதை மழுங்கலான நம் உணர்வுகளுக்கு வெளிப்படுத்துவது சிலுவை”

தேவனையும்மீறி தீமை நிலவுவதால், தேவனை நியாயப்படுத்துவதற்காக இந்தப் பாடங்கள் எழுதப்படவில்லை. மாறாக, இந்த உலகத்தில் மூச்சுக்காற்றுபோல பரவியுள்ள பாடுகளின் மத்தியில் நாம் எவ்வாறு கடந்து செல்லலாம் என்பதைக் காண முயற்சிப்போம். வேதனை, பாடுகள், இழப்புகள் இருப்பதால் தேவன் நம்மைக் கைவிட்டுவிட்டார் என்று அர்த்தமல்ல; நாம் விசுவாசிகளாக இருந்தாலும் விழுந்துபோன மனிதஇனத்தின் பொதுவான நிலைக்கு ஆளாகிறோம். வித்தியாசம் என்னவென்றால், இயேசுவாலும் அவர் அருளுகிற நம்பிக்கையாலும் அர்த்த மும் நோக்கமும் இல்லாமல் தோன்றுகிற இந்த வாழ்க்கையில் அர்த்தமும் நோக்கமும் காண முடியும்; மேலும், ‘தேவனிடத்தில் அன்புகூருகிற வர்களுக்குச் சகலமும் நன்மைக்கு ஏதுவாக நடக் கிறது’ என்கிற வாக்குறுதியில் நம்பிக்கை வைக்கலாம். ரோமர் 8:28. எல்லா வற்றையும் சிருஷ்டித்த தேவன்தாமே சகல விதத்திலும் பாடுகளை அனுபவித்தால்; அதனா லேயே நாம் அவர்மேல் அன்புகூருகிறோம்.

_கேவின் அந்தோணி, இந்தக் காலாண்டின் பாட ஆசிரியர் இலங்கையில் ஓர் ஊழியப்பணி சிறுவராக வளர்ந்தவர். இங்கிலாந்தில் போதகராகப் பணிபுரிந்தார்; இந்தப் பாடங்களை எழுதியபோது, ஐஸ்லாந்தில் கான்ஃபரன்ஸ் தலைவராகப் பணியாற்றினார்._