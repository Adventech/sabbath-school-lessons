---
title:  தொழுகைமூலம் பிழைத்தல்
date:   26/07/2022
---

`யோபுவினுடைய உபத்திரவத்திற்குக் காரணம் என்ன? யோபு 1:62:10.`

தேவதூதர்கள் தேவனைக் காணச் செல்கிறார்கள்; சாத்தானும் அவர்களோடு செல்கிறான். ‘‘நீ எங்கே சென்றிருந்தாய்’’ என்று சாத்தானிடம் தேவன் கேட்கிறார்; அதற்கு சாத்தான், ‘‘பூமியெங்கும் உலாவி, அதில் சுற்றித்திரிந்து வருகிறேன்’’ என்றான். யோபு 1:7. அப்போதுதான் தேவன், ‘‘என் தாசனாகிய யோபின்மேல் கவனம் வைத்தாயோ?’’ என்று கேட்கிறார். யோபு 1:8. கேள்வியில் விசேஷம் ஒன்றுமில்லை; ஆனால் அந்தக் கேள்வியைக் கேட்டது யார் என்பதுதான் விசேஷம். யோபுவை ஆராய்ச்சிப் பொருளாக்க சாத்தான் கேட்கவில்லை; தேவன்தாம் சொல்கிறார். நடக்கப்போவதை அறிந்தே யோபுவை சாத்தானுடைய கவனத்திற்குக் கொண்டுசெல்கிறார். ஆனால் கீழே பூமியில் இருந்த யோபுவுக்கு, அந்த அக்கினிக் குப்பி எவ்வளவு தீவிர அக்கினிக்கு ஆளாகுமென்று தெரியாது. தேவனல்ல சாத்தானே யோபுவுக்கு உபத்திரவத்தைக் கொடுத்தான்; ஆனால் யோபுவின் சொத்துகளையம் பிள்ளைகளையும் அவனுடைய உடல் ஆரோக்கியத்தையும் அழிப்பதற்கு தேவனே சாத்தானுக்கு அனுமதி வழங் கினார். யோபு உபத்திரவமடைய தேவன்தாம் அனுமதித்தார் என்றால், அவனை சாத்தான் வாதிப்பதும், தேவன் வாதிப்பதும் ஒன்றுதானே? யோபுவுக்கு அவ்வளவு வேதனை கொடுக்க சாத்தானை அனுமதித்த தேவன் எவ்வாறு நீதியும் பரிசுத்தமும் உள்ளவராக இருக்க முடியும்? அந்தச் சூழ்நிலை ஒரு விசேஷித்த நிகழ்வா? அல்லது, இன்றும் தேவன் நம்முடன் நடந்துகொள்கிற விதமா?

`அந்தப் பாடுகளை யோபு எவ்வாறு எதிர்கொண்டார்? யோபு 1:20, 21.`

அத்தகைய உபத்திரவங்களில், இரண்டு விதங்களில் நடக்க வாய்ப்புள்ளது. கசப்பும் கோபமும் அடைந்து, தேவன் கொடியவர் என்று சொல்லி, அவரைவிட்டு விலகலாம்; தேவன் இல்லை என்று சொல்லலாம். அல்லது, தேவனை மேலும் இறுக்கமாகப் பிடிக்கலாம். யோபு தேவனுடைய பிரசன்னத்திலேயே இருந்து, அவரை ஆராதித்து, அந்தப் பேரழிவு நிலையைக் கையாளுகிறார்.

நாம் வியாகுலத்தில் இருக்கும்போது உதவக்கூடிய தொழுகையின் மூன்று அம்சங்களை யோபு 1:20, 21இல் காணலாம். முதலாவது, யோபு தன் உதவியற்ற நிலையை ஏற்றுக்கொண்டு, எதைப்பற்றியும் கேள்விகேட்க தனக்கு உரிமையில்லை என்று ஒத்துக்கொள்கிறார். ‘நிர்வாணியாய் என் தாயின் கர்ப்பத்திலிருந்து வந்தேன்; நிர்வாணியாய் அவ்விடத்துக்குத் திரும்புவேன்’. யோபு 1:21. இரண்டாவது, இன்னும் எல்லாம் தேவனுடைய கட்டுப்பாட்டில் இருப்பதை யோபு ஒத்துக்கொள்கிறார்: ‘கர்த்தர் கொடுத்தார், கர்த்தர் எடுத்தார்’. யோபு 1:21. மூன்றாவது, தேவனுடைய நீதியில் தனக்குள்ள நம்பிக்கையை மீண்டும் உறுதிப்படுத்தி யோபு முடிக்கிறார்: ‘கர்த்தருடைய நாமத்துக்கு ஸ்தோத்திரம்’. யோபு 1:21.

`ஏதாவது பாடுகளை அனுபவித்துக் கொண்டிருக்கிறீர்களா? யோபு பின்பற்றின அதே படிகளைப் பின்பற்றுங்கள். அவை எவ்வாறு உங்களுக்கும் உதவியாக இருக்கும்?`