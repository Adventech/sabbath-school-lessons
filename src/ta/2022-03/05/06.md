---
title:  தீவிர வெப்பம்
date:   28/07/2022
---

நம் வாழ்க்கையில் பரிசுத்தத்தையும் கிறிஸ்துவைப் போன்ற தன்மையையும் கொண்டுவருவதற்கு தேவன் பயன்படுத்துகிற பல வகை அக்கினிக் குப்பிகள் பற்றி இதுவரை பார்த்தோம். இந்த உதாரணங்களை வாசிக்கும்போது, தேவனை ஒரு கடினமான எஜமான்போல சிலர் கருதக்கூடும். சிலர், ‘‘தேவன் எங்களுடைய நன்மையை விரும்புகிறார் என்பது தெரியும், ஆனால் இந்த உதாரணங்கள் அன்புக்கும், அக்கறைக்கும் நல்ல உதாரணங்கள் அல்ல. மாறாக, அடாவடித்தனம் போலத் தெரிகிறது. அவர் ஒரு நோக்கத்தோடு அனுமதிக்கிற விஷயங்கள் மிகுந்த கஷ்டத்தைக் கொடுக்கின்றன; நம்மால் எதுவும் செய்யமுடிவதில்லை’ என்றுகூட சொல்லலாம்.

பாவம் நிறைந்த இந்த உலகத்தில் வாழும்போது, நிகழ்கிற சம்பவங்களுக்கு நாம் காரணம் முழுவதையும் அறிய முடியாது. பரலோகத்தில் அதிகமாக அறிந்து கொள்வோம். 1கொரி 4:5; 13:12. ஆனால் இப்போதைக்கு, நமக்கு பிடிக்காத காரியங்கள் நிகழ்ந்தாலும், தேவன் இருக்கிறார், நம்மேல் அக்கறை காட்டுகிறார் என்பதை நம்பிதான் வாழ்ந்தாக வேண்டும். இந்தப் பதற்றமான நிலையை ஏசாயா அருமையாக விவரித்திருக்கிறார்.

ஏசா 43:1-7ஐ வாசியுங்கள். 2ம் வசனத்தில், தம் மக்கள் தண்ணீரையும் அக்கினியையும் கடப்பார்களென தேவன் சொல்லுகிறார். இவை பயங்கரமான ஆபத்துகளைச் சுட்டிக்காட்டுகின்றன; செங்கடலையும் யோர்தானையும் கடக்கிற திகிலான அனுபவங்களை அவை சுட்டக்காட்டலாம். ஆனால் அது புதியதொரு வாழ்க்கைக்கான பயணமாக இருந்தது. இந்த ஆபத்துகளிலிருந்து தேவன் தம் மக்களைக் காப்பார், எளிதான வழியில் நடத்திச்செல்வார் என்று சொல்லியிருந்தா நன்றாகத்தான் இருக்கும். மாறாக அவர் சங் 23இன் மேய்ப் பனைப் போல, கடினமான காலக்கட்டங்கள் வரும்போது, அவர்களோடு இருப்பதாகச் சொல்கிறார். எனவே தேவபிள்ளைகள் மேற்கொள்ளப்பட மாட்டார்கள்.

தண்ணீரையும் அக்கினையையும் கடக்கும்போது, எந்தெந்த வழிகளில் தேவன் தம் மக்களைத் தேற்றுவதாக ஏசா 43:17 சொல்லுகிறது? இது தேவனைப் பற்றி என்ன பிம்பத்தைக் கொடுக்கிறது? என்ன வாக்குறுதிகளை நீங்கள் உங்களுக்கு சொந்தமாக்கலாம்?

தேவனுடைய அக்கினிக் குப்பிகள்பற்றி மூன்று கருத்துகள்:

1. தேவன் கொடுக்கிற தீவிர வெப்பம் நம்மை அழிப்பதற்கல்ல, நம்முடைய பாவத்தை அழிப்பதற்கே.
2. அது நம்மைத் துன்பப்படுத்துவதற்கு அல்ல, மாறாக நாம் சிருஷ்டிக்கப்பட்ட நோக்கத்தின்படி நம்மைச் சுத்திகரிப்பதற்கே.
3. இந்த அனுபவங்கள் முழுவதிலும் தேவன் கனிவோடு நம்மேல் அக்கறை காட்டுகிறார். என்னவானாலும், அவர் நம்மைத் தனியே விடமாட்டார். 

`தேவனுடைய செயல்கள், குணம்பற்றி பின்வரும் வசனங்கள் போதிப்பது என்ன? சங் 103:13, 14; மத் 28:20; 1கொரி 10:13; 1பேதுரு 1:7. இந்த வசனங்களின் எதார்த்தத்தை உங்கள் வாழ்க்கையில் எவ்வாறு அனுபவித்திருக்கிறீர்கள்?`