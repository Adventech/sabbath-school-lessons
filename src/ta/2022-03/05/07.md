---
title:  மேலும் படிக்க
date:   29/07/2022
---

‘‘தேவன் தம் மக்களை உபத்திரவம் எனும் சூளையில் புடமிடுவது வழக்கமான ஒன்றே. சூளையின் வெப்பம்தான் கிறிஸ்தவக் குணம் என்கிற சுத்தப்பொன்னிலிருந்து கசடை அகற்றும். இயேசு அந்தச் சோதனையைப் பார்க்கிறார்; அந்த விலையேறப்பெற்ற உலோகம் தம் அன்பின் பிரகாசத்தைப் பிரதிபலிப்பதற்கு அதிலிருந்து எதை நீக்கவேண்டுமென அறிந்திருக்கிறார். நுணுக்கமாகச் சோதிக்கிற பாடுகளால் தம் தாசர்களைச் சிட்சிக்கிறார். தம் பணியை முன்னெடுத்துச் செல்கிற ஆற்றல்கள் சிலரிடம் இருப்பதைப் பார்த்து, அவர்களுக்கு பாடுகளை அனுமதிக்கிறார்; அவர்களுடைய குணம் சோதிக்கப்படுகிற இடத்திற்கு தன் முன்னறிவின்படி கொண்டுவருகிறார். அவர்களுடைய பெலவீனத்தை அவர்களுக்குக் காண்பித்து, தம்மைச் சார்ந்திருக்கும்படி போதிக்கிறார். இவ்வாறு அவருடைய நோக்கம் நிறைவேறுகிறது. அவர்களுக்கு அருளப்பட்ட ஆற்றல்களின் நோக்கம் நிறைவேறும்படி கல்வியும் பயிற்சியும் சிட்சையும் ஆயத்தமும் பெற்றுக்கொள்கிறார்கள்.’—Ellen G. White, Patriarchs and Prophets, pp. 129, 130.

‘தேவனுடைய முன்னறிவின்படி பாடுகளைச் சகிக்க நாம் அழைக்கப்பட்டிருந்தால், பிதாவின் கரம்தாம் கசப்பான பாத்திரத்தை நம் வாய்களுக்கு அருந்தக் கொடுக்கிறது என்பதை நினைவுகூர்ந்து, அதைப் பருக வேண்டும், சிலுவையை ஏற்றுக்கொள்ள வேண்டும். பகல் வெளிச்சத்தில் நம்புவதுபோல, இருளிலும் அவரை நம்புவோமாக. ஒவ்வொன்றையும் நம்முடைய நன்மைக்காகத்தான் தருவார் என்று நம்ப முடியாதா? உபத்திரவத்தின் இருளில் இருக்கும்போதுகூட, கல்வாரிச் சிலுவை வெளிப்படுத்திய அன்பை நாம் நினைவுகூர்ந்தால், நம் இருதயத்தாலும் சத்தத்தாலும் நன்றிமிக்க துதியால் அவரைப் போற்ற மறுக்கமுடியுமா?—Ellen G. White, Testimonies for the Church, vol. 5, p. 316.

**கலந்துரையாடக் கேள்விகள்**
`1. யாராவது தனக்கு ஏற்பட்ட விசுவாச சோதனைபற்றி வகுப்பில் பகிர்ந்துகொள்ளட்டும்; ஒருவேளை அது ஆபிராகமுக்கு ஏற்பட்ட சோதனையளவு இல்லாவிட்டாலும், போதுமான அளவு சோதித்திருக்கும். அந்த நபருடைய வெற்றி அல்லது தோல்விகளிலிருந்து என்ன கற்றுக்கொண்டீர்கள்?`

`2. சிலுவையில் அறையப்படுவதற்குமுந்தைய 24 மணி நேரத்தை கிறிஸ்து எவ்வாறு செலவிட்டார்? அவர் சந்தித்தத் தீவிர சூழ்நிலைகள் என்ன? அவற்றை எவ்வாறு சகித்தார்? நாம் நம்முடைய அக்கினிக் குப்பிகளை எதிர்கொள்ளும்போது, அவருடைய அனுபவத்தின் என்ன நியதிகளை நம் வாழ்க்கையில் பயன்படுத்தலாம்?`

`3. நாம் படுகிற உபத்திரவங்கள்மூலம் எவ்வாறு உபத்திரவத்திலிருக்கிற மற்றவர்களுக்கு ஊழியம்செய்ய முடியும்? இந்தக் கருத்து உண்மையாக இருந்தாலும், இந்தக்கருத்தை ஏற்றுக்கொள்வதில் என்னென்ன சிக்கல்கள் உள்ளன?`

`4. ‘பகல் வெளிச்சத்தில் நம்புவதுபோல, இருளிலும் அவரை நம்புவோமாக’ என்று எலன் ஒய்ட் எழுதுகிறார். அவ்வாறு சொல்வது எளிது, ஆனால் செய்வது கடினம். இது போன்ற விசுவாசத்தை வெளிப்படுத்துவதற்கு ஒருவருக்கு ஒருவர் எவ்வாறு உதவலாம்? கடினமான காலக்கட்டங்களில் தேவனை நம்புவது ஏன் முக்கியமானது?`