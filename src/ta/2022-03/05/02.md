---
title:  அக்கினிக்குப்பியில் ஆபிரகாம்
date:   24/07/2022
---

காரணம் எதுவும் சொல்லாமல், திடீரென அவருடைய மகனை சர்வாங்க தகனப்பலியாகப் பலியிடுமாறு ஆபிரகாமிடம் தேவன் சொல்கிறார். ஆதி 22. ஆபிரகாமுக்கு எப்படி இருந்திருக்கும்? பரிசுத்தரான ஒரு தேவன் ஆபிரகாமின் குமாரனைப் பலியிடச் சொன்னது வெறுப்பூட்டுகிற விஷயம். ஒருவேளை ஆபிரகாம் அதை நியாயமான கோரிக்கையாக நினைத்திருந்தாலும், அவருக்குச் சுதந்தரம் கொடுப்பதாக தேவன் கொடுத்த வாக்குறுதி என்னவாகும்? குமாரன் இல்லாமல், அந்த வாக்குறுதி நிறைவேறாது.

`ஆபிரகாமிடம் தேவன், அவரது குமாரனைப் பலியிடும்படி கேட்டது ஏன்? தேவனுக்கு எல்லாம் தெரியும் என்றால், அவ்வாறு கேட்டதற்கான காரணம் என்ன?`

தேவனுடைய கோரிக்கையும், நேரமும் எதேச்சையாக நடந்தது அல்ல. முடிந்த அளவுக்கு மிகுந்த வேதனையை ஏற்படுத்த வேண்டுமெனக் கணித்துச் சொல்லப்பட்டது. ஏனென்றால், ‘ஆபிரகாம் கடும் பாரமான வருடங்களை எதிர்கொண்டு, இளைப்பாறுதலுக்காக ஏங்குகிற காலம் வரும்முன், தேவன் ஆபிரகாமுக்கு கடைசியாக வைத்திருந்த மிகக்கடுமையான சோதனை அது’.—Ellen G. White, Patriarchs and Prophets, p. 147. இத்தகைய சோதனையை வைத்த தேவன் மோசமானவரா? இல்லவே இல்லை, ‘அந்தக் கொடிய சோதனையின் அந்தகாரமான நாட்களில் ஏற்பட்ட வியாகுலத்தை, மனிதனின் மீட்பிற்காக நித்திய தேவன் தருகிற பலியின் மேன்மையை அவன் உணர்ந்துகொள்ளும்படி அனுமதித்தார்’.—Patriarchs and Prophets, p. 154.

அது ஒரு சோதனைதான்; ஆபிரகாம் தன் மகனைக் கொல்ல வேண்டும் என்பது தேவநோக்கமல்ல. தேவன் சிலசமயங்களில் செயல்படுகிற விதத்தைப் புரிந்துகொள்ள இது உதவுகிறது. நாம் முடிக்கும்படி தேவன் திட்டமிடாத ஒன்றைச் செய்யும்படி அவர் சொல்லலாம். நாம் போய்ச்சேர அவர் திட்டமிடாத ஓர் இடத்திற்கு நம்மைச் செல்லும்படி அவர் கூறலாம். தேவனுக்கு முடிவு முக்கியமல்ல; அந்தச் செயல்முறை நம்மில் மாற்றத்தை ஏற்படுத்தும்போது நாம் என்ன கற்றுக்கொள்கிறோம் என்பதுதான் முக்கியம்.

ஆபிரகாமின் அனுபவத்தை மனதில் வைத்துதான் யூதர்களிடம் இயேசு பின்வருமாறு சொல்லியிருப்பார்: ‘உங்கள் பிதாவாகிய ஆபிரகாம் என்னுடைய நாளைக்காண ஆசையாயிருந்தான்; கண்டு களிகூர்ந்தான்’. யோவான் 8:56. ஆபிரகாமிடம் இதை யாராவது சொல்லியிருந்தால், சாத்தானுடைய ஆலோசனை என்று புறக்கணித்திருக்க வாய்ப்புள்ளது. அந்த ஒட்டுமொத்த அனுபவத்தில் ஆபிரகாம் நிலைத்திருக்கவும் கற்றுக்கொள்ளவும் எது உதவியது என்றால், தேவனுடைய சத்தத்தை அறிந்திருந்ததுதான்.

`தேவனுடைய சத்தத்தை அறிந்திருக்கிறீர்களா? தேவன் உங்களிடம் பேசும்போது, அதை எவ்வாறு கண்டுபிடிக்கிறீர்கள்? அவர் எந்தெந்த வழிகளில் தம் சித்த்த்தை உங்களிடம் தெரியப்படுத்துகிறார்?`