---
title:  நம்பிக்கையால் பிழைத்தல்
date:   27/07/2022
---

> <p></p>
> ‘பிழைப்போம் என்கிற நம்பிக்கை அற்றுப்போகத்தக்கதாக, எங்கள் பலத்திற்கு மிஞ்சின அதிக பாரமான வருத்தம் எங்களுக்கு உண்டாயிற்று. நாங்கள் எங்கள்மேல் நம்பிக்கையாயிராமல், மரித்தோரை எழுப்புகிற தேவன்மேல் நம்பிக்கையாயிருக்கத்தக்கதாக, மரணம் வருமென்று நாங்கள் எங்களுக்குள்ளே நிச்சயித்திருந்தோம்’. 2கொரி 1:8, 9.

`தேவன் தெரிந்துகொண்ட பவுல் அப்போஸ்தலன், மற்றவர்களைவிட அதிக உபத்திரவத்தைச் சகித்திருக்கிறார். ஆனாலும் முடங்கவில்லை. மாறாக, தேவனைத்துதிப்பதில் அதிகமாக வளர்ந்தார். அவர் பட்ட பாடுகளின் பட்டியலை 2கொரி 11:23-29இல் வாசியுங்கள். பிறகு, 2கொரி 1:3-11ஐ வாசியுங்கள்.`

`தேவனுடைய ஆறுதலையும் மனதுருக்கத்தையும் பெறுவதற்கான காரணம், ‘எந்த உபத்திரவத்திலாகிலும் அகப்படுகிறவர்களுக்கு நாங்கள் ஆறுதல்செய்யத் திராணியுள்ளவர்களாகும்படி’ என்று 2கொரி 1:4இல் பவுல் சொல்கிறார். உபத்திரவம் அனுபவிப்பது எந்த அளவிற்கு ஊழியத்திற்கான அழைப்பாக இருக்கலாம்?`

பாதிக்கப்படுகிற மக்களுக்கு நம்மூலம் ஊழியம்செய்ய தேவன் விரும்புகிறார். அதனால் அதேவித பாதிப்புகளுக்கு முதலில் நாம் ஆளாவதற்கு அவர் அனுமதிக்கலாம். பிறகு நமக்குத் தைரியம் தருவார்; கருத்தியல் ரீதியாக அல்ல, தேவனுடைய ஆறுதல், மனதுருக்கத்தை நம் வாழ்வில் அனுபவிப்பதில் அதைப் பெறுகிறோம். இதுதான் இயேசுவின் வாழ்க்கையில் காணப்படுகிற நியதி. எபி 4:15.

பவுல் தான் பட்ட கஷ்டங்கள்பற்றிச் சொல்வது, அவர்மேல் நமக்கு அனுதாபத்தை உண்டாக்குவதற்காக அல்ல. நாம் மோசமான சூழ்நிலைகளில் இருந்தாலும், பிதா நமக்கு தம்முடைய மனதுருக்கத்தையும் ஆறுதலையும் தர முடியும் என்பதைப் புரிந்துகொள்வதற்கே. நம் வாழ்க்கையில் நாம் விரக்தியடையலாம்; ஏன் கொலைசெய்யப்படலாம். ஆனால் பயப்பட வேண்டாம்; நாம் தேவனையே சார்ந்திருக்கச் சொல்கிறார். நாம் அவரை நம்பலாம்; ஏனென்றால் நம் தேவன், ‘மரித்தோரை எழுப்புகிறவர்’. 2கொரி 1:9.

சுவிசேஷத்தை அறிவிப்பதிலேயே பவுலின் கவனம் முழுவதும் இருந்தது; ஏனென்றால், வருங்காலங்களில் தேவன் தன்னைக் காப்பாரென அறிந்திருந்தார். பவுலால் உறுதியாக இருக்கமுடிந்ததற்கு 2கொரி 1:10, 11இல் மூன்று காரியங்களைச் சுட்டிக்காட்டுகிறார்.

1. தேவன் தம்மைப் பற்றி ஏற்கனவே நிரூபித்திருப்பது: ‘மரணத்தினின்றும் அவர் எங்களைத் தப்புவித்தார். இன்னும் தப்புவிப்பார்’. 2கொரி 1:10.
2. தேவன்மேல்மாத்திரம் கவனமாக இருக்க, பவுல் தீர்மானமாக இருந்தது: ‘இன்னும் தப்புவிப்பார் என்று அவரை நம்பியிருக்கிறோம்’. 2கொரி 1:10.
3. பரிசுத்தவான்கள் இடைவிடாமல் வேண்டிக்கொண்டது: ‘நீங்களும் விண்ணப்பத்தினால் எங்களுக்கு உதவிசெய்யுங்கள்’. 2கொரி 1:11.

`போராட்டங்களைச் சந்திக்கும்போது, சுயபரிதாபம் என்கிற கண்ணியில் சிக்காதபடிக்கு, பவுலிடமிருந்து என்ன கற்றுக்கொள்ளலாம்?`