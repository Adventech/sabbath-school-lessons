---
title:  பயணத்திற்கு உறுதியான வாக்குறுதி
date:   30/06/2022
---

> <p></p>
> ‘என் ஜீவனுள்ள நாளெல்லாம் நன்மையும் கிருபையும் என்னைத் தொடரும்; நான் கர்த்தருடைய வீட்டிலே நீடித்த நாட்களாய் நிலைத்திருப்பேன்’ சங் 23:6.

நாம் பள்ளத்தாக்கில் இருந்தாலோ, எதிரிகளால் சூழப்பட்டிருந்தாலோ, நாம் தனியாக விடப்பட்டதாக நினைக்க வாய்ப்புள்ளது. தேவன் செயல்படவில்லை, இந்தச் சூழ்நிலையே நமக்கு நேரிட்டிருக்கக் கூடாது என்று நினைக்கவும் தோன்றும். ஆனால் தாவீது அவ்வாறு நினைக்கவில்லை.

`தனக்குப் பாடுகள் இருந்தாலும், எந்த இரண்டு விஷயங்களில் தான் உறுதியாக இருப்பதாக சங் 23:6இல் தாவீது சொல்கிறார்? மேலும் பார்க்க: எபே 1:4; 2பேதுரு 1:10; எபி 11:13-15.`

சில மொழிபெயர்ப்புகளில், நன்மையும் கைவிடாத அன்பும், அதாவது தேவனுடைய அர்ப்பணிப்புமிக்க உடன்படிக்கை என் ஜீவனுள்ள நாளெல்லாம் என்னைத் தொடரும் என்று உள்ளது. ஆனால் மூலமொழியில் இன்னும் வலுவான ஒரு வினைச்சொல் வருகிறது. அதாவது, என் ஜீவனுள்ள நாளெல் லாம்நன்மையும் கைவிடாத அன்பும் என்னைத் ‘துரத்திவரும்’ என்று உள்ளது. இதற்கான அதே எபிரெய வினைச்சொல்தான் ஆதி 14:14; யோசுவா 10:19; 1சாமுவேல் 25:29 போன்ற வசனங்களிலும் உள்ளது. ‘துரத்தில் வருதல்’ என்கிற அர்த்தத்திலேயே பயன்பட்டுள்ளது.

`நன்மையும் கைவிடாத அன்பும் உங்களைத் ‘துரத்தி வருவது’ போல கற்பனை செய்ததும், உங்கள் மனதில் என்ன காட்சி தோன்றுகிறது? தேவன் நம்மேல் வைத்துள்ள அக்கறையை இவ்வாறு எடுத்துக்காட்டுவதன்மூலம் தாவீது சொல்ல விரும்புகிற செய்தி என்ன?`

பள்ளத்தாக்கு எவ்வளவு ஆழமாக இருந்தாலும், எதிரிகள் எவ்வளவு கங்கணம் கட்டினாலும், நம் பயணத்தின் முடிவுமட்டும் தேவனுடைய நன்மையும் கைவிடாத அன்பும் அவருடைய வழிநடத்துதலும் நம்மைத் துரத்தி வரும் என்பதில் எவ்வித சந்தேகமும் இல்லை. இந்த உண்மைகள்தாம் சிலுவையை எதிர்கொள்ள இயேசுவக்குப் பெலம் தந்தன; இதே சிந்தைகள்தாம் நம்மையும் பெலப்படுத்த வேண்டும்.

சிலசமயங்களில் நமக்குப் பிரியமானவர்களுக்கு ஏராளமான கேள்விகள் இருக்கும். அவர்களை அணுகுவதற்கு சிறந்த வழி தாவீதின் வழிதான்; அதாவது தேவனால் என்ன செய்ய முடியும் என்று இறையியல் விளக்கங்கள் கொடுக்கக் கூடாது. மாறாக, சங் 23:6இல் தாவீது காட்டுவதுபோல, நம் தேவனைப் பற்றி நாம் தனிப்பட்ட விதத்தில் கண்ட சத்தியத்தை உறுதியாகச் சாட்சியிட வேண்டும்.

`தேவனுடைய நன்மையும் கைவிடாத அன்பும் நம்மைத் துரத்துவதை விளக்குவதற்கு தேவனிடம் நமக்குள்ள சொந்த அனுபவத்தில் என்ன ஆதாரம் உள்ளது? வேதாகமத்திலிருந்து கூடுதலாக என்ன ஆதாரம் உள்ளது? தேவனுடைய அக்கறை உண்மைதானா என்று கேள்வி எழுப்புகிறவர்களிடம் இதை நீங்கள் எவ்வாறு பகிரலாம்? அவர் நம்மைத் ‘துரத்துவதற்கு’ சிலுவை எவ்வாறு மிகப்பெரிய உதாரணமாக இருக்கிறது?`