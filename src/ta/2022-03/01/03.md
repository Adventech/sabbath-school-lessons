---
title:  பயணத்தில் சந்திக்கிற இடங்கள்
date:   27/06/2022
---

> <p></p>
> ‘தம்முடைய நாமத்தினிமித்தம் என்னை நீதியின் பாதைகளில் நடத்துகிறார்’. சங்கீதம் 23:3.

உங்களுக்கு முன்பாக ‘நீதியின் பாதை’ செல்வதாக நினைத் துக்கொள்ளுங்கள். சங் 23:3. அப்பாதையின் முடிவு கண்ணுக்குத் தெரியவில்லை; ஆனால் முடிவில் தேவனுடைய வீடு இருப்பது தெரியும். அந்தப் பாதையை சற்று கூர்ந்து பார்க்கிறீர்கள்; சில இடங்கள் தெளிவாகத் தெரிகின்றன; மற்ற இடங்கள் ஆபத்தானதும் பெரியதானதுமான தடைகளால் சரியாகத் தெரியவில்லை. சிலசமயம் மலைமுகடு வழியே பாதை செல்கிறது. பாதையின் சில பகுதிகள் நடப்பதற்கு நன்றாகவும், வேறுசில பகுதிகள் கடினமாகவும் இருக்கின்றன. இஸ்ரவேலர் எகிப்திலிருந்து வாக்குத்தத்தத் தேசத்திற்குச் சென்றபோது, அப்படித்தான் இருந்தது. அதே பாதையைத்தான் இங்கே சங்கீதம் விவரிக்கிறது.

`ஆடுகள் நீதியின்பாதை வழியாக கர்த்தருடைய வீட்டிற்குச் சென்றபோது, அவை சந்தித்ததாக தாவீது கூறுகிற இடங்களை சங்கீதம் 23இல் கண்டுபிடியுங்கள்.`

ஏன் இந்தப் பாதைகள் ‘நீதியின் பாதைகள்’ அல்லது ‘நீதியான பாதைகள்’ என்று அழைக்கப்படுகின்றன?

நான்கு முக்கியக் காரணங்கள்:

1. அவை சரியான இடத்திற்கு, அதாவது மேய்ப்பனின் வீட்டிற்கு அழைத்துச் செல்கின்றன.
2. அவை சரியான நபரோடு, அதாவது மேய்ப்பனோடு நாம் இணக்கமாகச் செல்ல உதவுகின்றன.
3. நாம் நீதியான மக்களாக, அதாவது, மேய்ப்பனைப் போன்றவர்களாக இருக்கப் பயிற்றுவிக்கின்றன.
4. அவை சரியான சாட்சியை, அதாவது, நாம் நீதியானவர்களாக மாறி, தேவனை மகிமைப்படுத்துகிறோம் என்கிற சாட்சியைக் கொடுக்கின்றன.
5. பயணம் எளிதாகவோ கடினமாகவோ இருக்கலாம்; ஆனால், அவை ‘நீதியான’ பாதைகள்.

ஒரு பொருளை குறிப்பிட்ட இடத்தில் சேர்ப்பதுபோல, தேவன் நம்மை வழிநடத்திக் கொண்டுபோய் சேர்க்கிறார் என்று கருத வேண்டாம். அவருடைய வழிகாட்டல், பாதுகாப்பு தவிர வேறு விஷயங்களும் அதில் சம்பந்தப்பட்டுள்ளன. வேதாகமம்முழுவதிலும் தேவன் தம் மக்களை வழிநடத்திச் சென்றதில் அதைப் பார்க்கலாம். ஆபிரகாமை வாக்குறுதிகளின்படி வழிநடத்தியபோதும் சரி; இஸ்ரவேலரை மேக ஸ்தம்பத்தாலும் அக்கினி ஸ்தம்பத்தாலும் வழிநடத்தியபோதும் சரி; தேவன் வழிநடத்துகிறார் என்பதில், தம் மக்களை நீதியில் பயற்றுவிப்பதும் அடங்கும்.

`உங்கள் வாழ்க்கையில் நீதி காணப்படுவதே மேய்ப்பனின் முக்கிய நோக்கம் என்பதை எவ்வளவுதூரம் உணர்ந்திருக்கிறீர்கள்? நீங்கள் கிறிஸ்துவின் குணத்தைச் சிறப்பாகப் பிரதிபலிக்க உங்களுக்கு வருகிற பாடுகள் எவ்வாறு உங்கள் வாழ்க்கையை மாற்ற முடியும்?`