---
title:  "எலியா: அவசரப்படுதலில் பிரச்சனை"
date:   07/09/2022
---

கர்மேல் மலைச் சம்பவம் நடந்து முடிந்திருந்தது. 1இராஜா 18. வானத் திலிருந்து அக்கினி இறங்கிவந்தது; சகல ஜனங்களும் தேவனே மெய்யான தேவன் என்று ஏற்றுக்கொண்டார்கள்; கள்ளத்தீர்க்கதரிசிகளைக் கொன்றார்கள். தேவனே மெய்யானவர் என்பது நிரூபணமானது. அதன்பிறகு எலியாவின் ஆவிக்குரிய வாழ்க்கை ஒவ்வொரு நாளும் பெலப்பட்டிருக்கும் என்று நீங்கள் நினைக்கலாம். ஆனால் தான் கேள்விப்பட்ட ஒரு செய்தியால் மிகவும் திகிலடைந்து, தான் சாகவேண்டுமென விரும்பினார். அந்தச் சம்பவத்தை 1இராஜா 19:1-9இல் வாசிக்கவும். அந்த வேதப்பகுதியின் கடைசி வார்த்தைகள் வருத்தமானவை: ‘கர்த்தருடைய வார்த்தை அவனுக்கு உண்டாகி, அவர்: எலியாவே, இங்கே உனக்கு என்ன காரியம் என்றார்’. 1இராஜா 19:9. எலியா பயத்தால் ஓடி, தவறான இடத்தில் இருந்தாரென்பது தெரிகிறது.

`கர்மேல் மலைமேல் ஆண்டவர் அற்புதமாகச் செயல்பட்டிருக்க, எலியா விசுவாசத்தாலும் உறுதியாலும் நிறைந்து காணப்பட்டிருக்க வேண்டும். மாறாக, தன் உயிருக்குப் பயந்து ஓடினார். இந்த மோசமான உதாரணத்திலிருந்து நாம் என்ன பாடத்தைக் கற்றுக்கொள்ளலாம்?`

இந்தச் சம்பவம் ஒரு முக்கியமான உண்மையை வலியுறுத்துகிறது: நாம் அவசரப்பட்டால், தவறான இடத்தில் போய் நிற்க வாய்ப்புள்ளது. எலியாவின் அனுபவத்தில், பயம்தான் அவரை முடக்கி, வனாந்தரத்திற்கு ஓடச்செய்து,

தான் பிறக்காமல் இருந்திருந்தால் நன்றாக இருக்குமே என்று யோசிக்க வைத்தது. நமக்கான தேவதிட்டத்தை விட்டு நம்மை ஓடச்செய்கிற வேறு விஷயங்களும் உள்ளன.

`பின்வரும் வசனங்களில் வருகிற நபர்களை, தேவனுடைய சித்தத்திலிருந்து அவசரப்பட்டு ஓடச்செய்த விஷயங்கள் யாவை? ஆதி 16:1-3; எண் 20:10-12; நியா 14:1-3; மத் 20:20, 21; லூக் 9:52-56; அப் 9:1.`

இலட்சியம், கோபம், தீவிர ஆசை, விசுவாசமின்மை அல்லது தேவனுடைய நோக்கமென நாமே நினைத்துக்கொண்டு காட்டுகிற ‘வைராக்கியம்’ போன்றவை நாம் செல்லக்கூடாத இடத்திற்கு நம்மை எளிதில் கொண்டுசெல்லலாம். யாருமே இந்த ஆபத்திற்கு விதிவிலக்கல்ல. தேவன் நம்மை நேசிக்கிறார், நம்முடைய நலனைமட்டுமே விரும்புகிறார் என்பது நமக்குத் தெரியும்; எனவே, தேவனுடைய நன்மையிலும் இரக்கத்திலும் உறுதியான விசுவாசத்தை வளர்த்துக் கொள்வதுதான் ஒரே வழி. இது தானாகவே நடந்துவிடாது. விசுவாசம் ஒரு வரமாக இருக்கலாம்; ஆனால் இது பேணி வளர்க்கவேண்டிய, வைராக்கியத்தோடு பாதுகாக்கவேண்டிய ஒரு வரம்.