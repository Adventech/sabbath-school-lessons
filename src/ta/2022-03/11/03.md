---
title:  தேவனுக்கேற்ற காலத்தில்
date:   05/09/2022
---

`தேவனுக்கேற்ற காலம்பற்றி ரோமர் 5:6; கலா 4:5 ஆகிய வசனங்கள் என்ன சொல்லுகின்றன?`

குறிக்கப்பட்ட காலத்தில் இயேசு வந்து நமக்காக மரித்ததாக பவுல் இந்த வசனங்களில் கூறுகிறார். அந்தக் காலம் ஏன் குறிக்கப்பட்டது என்கிற காரணத்தை பவுல் சொல்லவில்லை. இந்த வசனங்களை வாசித்து, ‘பாவத்தைக் கையாளுவதற்கு இயேசு ஏன் ஆயிரக்கணக்கான வருடங்கள் கழித்து பூமிக்கு வர வேண்டும், பாவம் மிகவும் மோசமானது என்று அதற்கு முன்னரே பிரபஞ்சத்திற்கு தெரியாதா?’ என்று நாம் யோசிக்கலாம். ‘இயேசு இரண்டாம் முறை வருவதற்கு இன்னும் ஏன் காத்திருக்கிறார்? என்னுடைய ஜெபத்திற்குப் பதிலளிப்பதற்கு ஆண்டவர் ஏன் இவ்வளவு காலம் தாமதிக்கிறார்?’ என்றுகூட யோசிக்கலாம்.

`உதாரணத்திற்கு, தானி 9:24-27இன் 70-வாரத் தீர்க்கதரிசனம் பற்றி யோசியுங்கள். அது இயேசுவை மேசியாவாகச் சுட்டிக்காட்டுகிற ஒரு தீர்க்கதரிசனம். அது எவ்வளவு நீண்ட காலக்கட்டம்? நமக்கு நீண்டகாலமாகத் தெரிந்தாலும், தேவன் தமக்கேற்ற காலத்தில் செயல்படும்படி காத்திருப்பதற்கு இதிலிருந்து என்ன கற்றுக்கொள்ளலாம்?`

நாம் காத்திருப்பதற்கு பல ஆவிக்குரிய காரணங்கள் உள்ளன.

1. எதற்காகக் காத்தருக்கிறோமோ அதிலிருந்து நமது கவனத்தை விலக்கி, தேவன்மேல் கவனம்வைக்க காத்திருத்தல் உதவுகிறது.

2. நம்முடைய நோக்கங்கள், ஆசைகள்பற்றி ஒரு தெளிவான காட்சி கிடைக்க காத்திருத்தல் உதவுகிறது.

3. விடாமுயற்சியை, ஆவிக்குரிய ஸ்திரதன்மையை காத்திருத்தல் உருவாக்குகிறது.

4. விசுவாசம், உறுதி போன்ற பல ஆவிக்குரிய பெலன்கள் உருவாவதற்கான கதவுகளை காத்திருத்தல் திறக்கிறது.

5. நமக்கு புரியாத விஷயங்களை தேவன் வெளிப்படுத்த காத்திருத்தல் அனுமதிக்கிறது.

6. காத்திருக்கும்போது அதற்கான காரணமே நமக்குத் தெரியாமல் இருக்கலாம்; அதனால் விசுவாசத்தோடு வாழக் கற்றுக்கொள்கிறோம். காத்திருப்பதற்கு வேறு ஏதாவது காரணங்கள் உங்களுக்குத் தெரியுமா?

`தேவன் தமக்கேற்ற காலத்தில் செயல்பட்ட என்னென்ன உதாரணங்கள் வேதாகமத்தில் உள்ளன? உங்களுக்கும்கூட தேவன் தமக்கேற்ற காலத்தில் சரியானதைச் செய்வார் என்பதை நம்புவதற்கு அந்த உதாரணங்கள் எவ்வாறு உதவக்கூடும்? உதாரணமாக, ஆபிராகம், சாராள், அவர்களுக்கு ஒரு குமாரனைக் கொடுப்பதாக வாக்குரைத்ததுபற்றி யோசியுங்கள். அதேசமயம், ‘ஏற்கனவே எனக்குக் கிடைத்திருக்கக்கூடிய பதிலைத் தாமதப்படுத்துகிற வகையில், நான் செய்கிற என்ன காரியம் தடையாக இருக்க வாய்ப்புள்ளது?’ என்றும் யோசியுங்கள்.`