---
title:  பொறுமையின் தேவன்
date:   04/09/2022
---

`ரோமர் 15:4-6 நமக்குச் சொல்லுகிற செய்தி என்ன?`

நாம் அதிகமாக விரும்பின ஒன்று அல்லது வாக்குரைக்கப்பட்ட ஒன்று கிடைக்காதபோது, பொறுமை இழக்கிறோம். நாம் ஏங்கின காரியம் கிடைக்கும் போதுதான் திருப்தியடைகிறோம். நாம் விரும்புகிற காரியம், விரும்புகிற சமயத்தில் பெரும்பாலும் கிடைப்பதில்லை; அதனால், பெரும்பாலும் எரிச்சலடைந்து, பொறுமை இழக்கிறோம். இந்த நிலையில் இருக்கும்போது, தேவனில் சமாதானத்தையும் உறுதியையும் காத்துக்கொள்வது கடினம்.

காத்திருப்பு என்பது வேதனையானது. சங் 37:7இல் வருகிற ‘காத்திரு’ என்பதற்கான எபிரெய வார்த்தையை, ‘அதிக வேதனையடைதல்’, ‘அதிர்தல்’, ‘நடுங்குதல்’, ‘காயப்படுதல்’, ‘கவலைப்படுதல்’ என்றும் மொழிபெயர்க்கலாம். பொறுமையைக் கற்றுக்கொள்வது எளிதல்ல; சிலசமயம் பொறுமையைக் கற்பது அக்கினிக் குப்பியின் அனுபவமாக இருக்கலாம்.

`சங் 27:14; சங் 37:7; ரோமர் 5:3-5 வசனங்கள் சொல்வது என்ன? பொறுமை எதற்கு வழிநடத்துகிறது?`

காத்திருக்கிற சமயத்தில், இரண்டு விஷயங்களில் ஏதாவது ஒன்றின்மேல் தீவிர கவனம் செலுத்தலாம். ஒன்று நாம் காத்திருக்கிற விஷயம்பற்றி யோசிக்கலாம்; அல்லது, அவற்றை தம்முடைய கரங்களில் வைத்திருக்கிறவரைப் பற்றி யோசிக்கலாம். காத்திருக்கும்போது, எவ்வளவு காலம் காத்திருக்கிறோம் என்பதல்ல; என்ன மனநிலையோடு காத்திருக்கிறோம் என்பதே வித்தியாசத்தை உண்டுபண்ணுகிறது. நாம் கர்த்தரை நம்பினால், நம்முடைய வாழ்க்கையை அவருடைய கரங்களில் ஒப்புக்கொடுத்தால், நம்முடைய சித்தங்களை அவரிடம் அர்ப்பணித்தால், நம்புவதற்கு எவ்வளவுதான் கடினமாக இருந்தாலும், நமக்கு நன்மையான சமயத்தில் நமக்கு நன்மையானதை அவர் செய்வாரென நம்பிக்கையோடு இருக்கலாம்.

`என்னென்ன விஷயங்களுக்காக அதிகமாகக் காத்திருக்கிறீர்கள்? தேவன் தமக்கேற்ற சமயத்தில் செயல்பட அனைத்தையும் அவரிடம் விட்டுவிடுவதற்கு எவ்வாறு கற்றுக்கொள்ளலாம்? தேவனிடம் முற்றிலும் அர்ப்பணிக்கிற, அவருக்குக் கீழ்ப்படிகிற ஒரு மனநிலையைத் தரும்படி ஆண்டவரிடம் ஜெபியுங்கள்.`