---
title:  "தாவீது: காத்திருப்பதற்கு நல்ல உதாரணம்"
date:   06/09/2022
---

தாவீதை சாமுவேல் ராஜாவாக அபிஷேகம்பண்ணுகிறார். 1சாமு 16:1-13. தன் தகப்பனாகிய ஈசாயின் வயல்களைக் கவனித்ததுமுதல், எருசலேமில் சிங்காசனம் ஏறினதுவரை அது நீண்ட பயணமாக இருந்தது. தான் அக்கினிக் குப்பியில் இருந்தது போன்ற உணர்வுகளுக்கும் அவ்வப்போது ஆளானார்.

முதலாவது, சவுலைக் கலங்கப்பண்ணின ஆவியைத் துரத்துவதற்கு வாலிபனாகிய தாவீதை அழைத்தார்கள். 1சாமு 16. பிறகு, கோலியாத்தைக் கொன்று இஸ்ரவேலில் பிரபலமாகிறார். 1சாமு 17. பிறகு பல வருடங்கள் தன் உயிரைக்காப்பாற்ற தப்பியோடுகிறார். தாவீதுதான் அடுத்த ராஜா என்பது சவுலுக்கும் அவருடைய மகனான யோனத்தானுக்கும் தெரியும். 1சாமு 23:17; 24:20. ஆனால் தேவன் தனக்குக் கொடுத்த அந்தப் பதவியைப் பெறுவதற்கு தாவீது அவசரப்பட்டு எதையும் செய்யவில்லை. அதற்கு நேர்மாறாக நடந்துகொள்கிறார். சவுல் அவரைக் கொல்ல முயன்றபோதும், அப்படியொரு ஆசை தனக்கு ஒருபோதும் இருந்ததில்லை என்பதை சவுலின் சால்வைத் தொங்கலை அறுத்த சம்பவத்தின் மூலம் காட்டினார். 1சாமு 24:5-7. மீண்டும் சவுல் தாவீதைக் கொல்ல முயன்றபோது, சவுலைக் கொல்ல தனக்கு வாய்ப்பு கிடைத்தும் சவுலைக் கொல்வதற்கு தாவீது மறுத்துவிடுகிறார். 1சாமு 26:7-11.

`தாவீது ஏன் சவுலைக் கொல்ல மறுத்தார்? 1சாமு 26:1-11. தேவன் தம் திட்டங்களை நம் வாழ்க்கையில் நிறைவேற்றுவதற்கான என்ன நியதிகளை இங்கு காணலாம்?`

`சவுலை தாவீது கொல்ல மறுத்த செயல் எவ்வாறு சவுலில் தாக்கத்தை ஏற்படுத்தியது? 1சாமு 26:12-25. தேவனுக்காகக் காத்திருப்பதின் அனுகூலங்கள்பற்றி இது போதிப்பது என்ன?`

தாவீது சிங்காசனத்திற்குச் சென்ற பயணம் முழுவதையும் ஒரே வரியில் சுருக்கமாகச் சொல்லலாம். அதாவது, தேவன் கொடுக்காத ஒன்றை வலுக்கட்டாயமாகப் பறிக்கக் கூடாது. தேவனுடைய பரிசுகளை அவருடைய கரத்திலிருந்து, அவருக்கேற்ற காலத்தில் பெறும்போது மிகுந்த நன்மையுண்டு. அதற்கு நீண்ட காலம் காத்திருக்க வேண்டியதிருக்கலாம். பாசிப்பயிறு உடனடியாக முளைவிடும்; ஆனால் தேக்குமரம் முளைப்பதற்கு பல வருடங்கள் ஆகும். ஆனால் பெரிய புயல் வந்தாலும், மரத்தின் வேர் தாக்குப்பிடித்து நிற்கும்.

`சவுலைக் கொன்றுவிட்டு, தாவீது தன்னை எளிதில் நியாயப்படுத்தி இருக்கலாம். ஏனென்றால் அவர் ராஜாவாக அபிஷேகம்பண்ணப்பட்டிருந்தார், சவுல் தீயவராக இருந்தார். ஆனாலும் தாவீது நடந்துகொண்ட விதம், தேவனிலான மெய்யான விசுவாசத்தைக் காட்டுகிறது. நீங்கள் என்ன காரியத்திற்காகக் காத்துக்கொண்டிருந்தாலும் அவருடைய முன்மாதிரியிலிருந்து என்ன பாடத்தைக் கற்றுக்கொள்ளலாம்?`