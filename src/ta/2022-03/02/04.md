---
title:  பாவத்தின் அக்கினிக் குப்பிகள்
date:   05/07/2022
---

> <p></p>
> ‘சத்தியத்தை அநியாயத்தினாலே அடக்கிவைக்கிற மனுஷருடைய எல்லாவித அவபக்திக்கும் அநியாயத்துக்கும் விரோதமாய், தேவகோபம் வானத்திலிருந்து வெளிப்படுத்தப்பட்டிருக்கிறது’. ரோமர் 1:18.

நாம் செய்கிற ஒவ்வொன்றிற்கும் விளைவு உண்டு. சூடான வெயிலில் ஐஸ்கிரீமுடன் நின்றால், ஐஸ்கிரீம் உருகிவிடும். காரணமும் விளைவும் சேர்ந்தே செல்பவை. பாவம்செய்தால் அதற்கான விளைவு உண்டு; விளைவு வேண்டாமென எவ்வளவுதான் முயன்றாலும் பயனிருக்காது. விளைவுகளை அறுத்தே ஆக வேண்டும். தேவன் பரலோகத்தில் உட்கார்ந்து, பாவம் செய்பவர்களுக்கு என்ன கொடுமைகளைச் செய்யலாம் என ஏற்பாடு செய்துகொண்டிருக்கவில்லை. பாவத்தில்தானே அதற்கான விளைவுகள் அடங்கியிருக்கின்றன.

பிரச்சனை என்னவென்றால், விளைவுகளை அனுபவிக்காமல் தேவனையும் பாவத்தையும் தாண்டி சென்றுவிடலாம் என்று நினைக்கிறோம். அப்படி நடப்பதே இல்லை. பாவம் செய்வது நித்திய விளைவுகளைமட்டும் அல்ல, இவ்வுலகில்தானே வேதனையான, கொடுமையான விளைவுகளை உண்டாக்குவதாக பவுல் தெளிவுப்படுத்துகிறார்.

`மக்கள் பாவத்தில் விழும்போது என்ன நடக்கிறது, அந்தப் பாவங்களின் விளைவுகள் என்ன என்பதை ரோமர் 1:21-32இல் பவுல் விளக்குகிறார். அந்த வசனங்களை ஜெபத்தோடும் கவனத்தோடும் வாசியுங்கள்; பவுலுடைய கருத்தின் சாராம்சத்தை கூர்ந்து பாருங்கள்; குறிப்பாக, பாவத்தின் நிலைகள்பற்றியும், விளைவுகள்பற்றியும் பவுல் சொல்வதைக் கவனியுங்கள்.`

இரண்டு வசனங்களுக்குமுன் பவுல் இந்த விளைவுகளை ‘தேவ கோபம்’  என்று விவரிக்கிறார். ரோமர் 1:18. தேவகோபம் என்பது, மனிதர்கள் தாங்கள் விதைத்ததை அனுபவிப்பதற்கு தேவன் அனுமதிப்பதாகும். கிறிஸ்தவர்களாக இருந்தாலும், தங்கள் சொந்த செயல்களால் உருவாகிற வேதனையை நீக்க தேவன் உடனடியாகத் தலையிடுவதில்லை. பாவம் எவ்வளவு அழிவுகரமானது, பாதிப்பை ஏற்படுத்தக்கூடியது என்பதை மக்கள் புரிந்துகொள்ளும்படி பல சமயங்களில் தங்கள் பாவத்தின் விளைவுகளை அனுபவிக்க அனுமதிக்கிறார்.

தேவனுடைய ஒழுக்கப்பிரமாணங்களை மீறுவதின் விளைவுகளைப் பற்றிப் பேசுகிறோம். ஆனால் தேவனுடைய சுகாதார விதிகளை மீறினால் என்னவாகும்? நம் சரீரம் தேவனுடைய வீடு. ஆரோக்கியமான உணவுகளைச் சாப்பிடாமல், உடற்பயிற்சி செய்யாமல் நம் சரீரங்களை துஷ்பிரயோகம் செய்தால், அளவுக்கு அதிகமாக தொடர்ந்து வேலைசெய்தால், அவையும் தேவனுக்கு எதிரான பாவம்தான். அதுகூட அக்கினிக்குப்பியின் சூழல்களை உரு வாக்குகிற விளைவுகளை உடையதாகும். 

`உங்கள் வாழ்க்கையில், உங்கள் பாவங்களின் உடனடி விளைவுகளை எவ்வாறு அனுபவித்திருக்கிறீர்கள்? என்ன பாடங்களைக் கற்றுக்கொண்டீர்கள்? அதே போன்ற அனுபவத்திற்குள் மீண்டும் செல்லாமல் இருப்பதற்கு என்ன மாற்றங்களைச் செய்ய வேண்டும்?`