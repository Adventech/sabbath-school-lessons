---
title:  எதிர்பாராத திகைப்புகள்
date:   03/07/2022
---

> <p></p>
> ‘பிரியமானவர்களே, உங்களைச் சோதிக்கும்படி உங்கள் நடுவில் பற்றியெரிகிற அக்கினியைக் குறித்து ஏதோ புதுமையென்று திகையாமல்’ 1பேதுரு 4:12.

எதிர்பாராத திகைப்புகள் பல வழிகளில் வரலாம். சர்ரென நம் பாதையில் குறுக்கே வருகிற ஒரு கார். வேலை பறிபோனதாக வருகிற ஒரு செய்தி. கொடிய நோய் இருப்பதாகச் சொல்கிற மருத்துவப் பரிசோதனை. நீங்கள் நேசித்த, அவரும் உங்களை நேசிப்பதாக நீங்கள் கருதிய ஒருவரின் நம்பிக்கைத் துரோகம் போன்றவை சில உதாரணங்கள். வேதனை கொடிது என்றால், அதை எதிர்பாரா ததால் உண்டாகிற திகைப்பும் அதிக வேதனையை உண்டாக்கும்.

இந்த வாரம் குறிப்பிட்ட சில வேதனையான சூழ்நிலைகள் அல்லது அக்கினிக் குப்பிகள்பற்றிப் பார்ப்போம்; ஆனால், அவை நம்மைத் திகைக்கச் செய்யவேண்டியதில்லை.

1பேதுரு 4:12இல் வரும் ‘திகைப்பு’ என்பதற்கான கிரேக்கச் சொல்லுக்கு ‘அந்நியம்’ என்று அர்த்தம். கொடிய வேதனைகளையும் பாடுகளையும் கிறிஸ்தவ அனுபவத்தில் அந்நியமாக எண்ண வேண்டாம் என்று பேதுரு தன் வாசகர்களை வலியுறுத்துகிறார். மாறாக, அவற்றை இயல்பான விஷயங்களாகக் கருத வேண்டும். அவற்றை எதிர்பார்க்கலாம்; எதிர்பார்க்க வேண்டும்.

‘பற்றியெரிகிற அக்கினி’ அல்லது ‘துன்பத்தீ’ (பொது மொழிபெயர்ப்பு) என்பது ‘எரிகிற அக்கினியை’ சுட்டிக்காட்டுகிறது. இதற்கான வார்த்தை பிற இடங்களில் ‘சூளை’ என்று மொழிபெயர்க்கப்பட்டுள்ளது. விசுவாசத்தின் நிமித்தம் இந்த வேதனையான அனுபவம் வருகிறது. தங்கத்தை அக்கினிக் குப்பிக்குள் போட்டுப் ‘புடமிடுகிற செயல்முறைக்கு’ இந்த அனுபவத்தை ஒப்பிடலாம்.

`1பேதுரு 4:12-19இல் பேதுரு சொல்கிற செய்தி என்ன?`

உபத்திரவங்களைக் கண்டு ஆச்சரியப்படுகிறோம்; கிறிஸ்தவ வாழ்க்கை என்பது மிகவும் எளிதானது என்று கருதுவதே அதற்குக் காரணம். இரு பக்கங்கள் உள்ளன; ஒன்று தேவன், அவர் நல்லவர்; அடுத்து சாத்தான், அவன் தீயவன். அதனால் நாம் நன்மையாக உணருகிற அனைத்தையும் தேவன் பக்கத்திலும், தீமையாக உணருகிற அனைத்தையும சாத்தான் பக்கத்திலும் வைத்துவிடுகிறோம். ஆனால் வாழ்க்கை அவ்வளவு எளிதானதல்ல. எது தேவன் பக்கமுள்ளது, எது சாத்தான் பக்கமுள்ளது என்பதை நம் உணர்வுகளை வைத்து தீர்மானிக்க முடியாது. சிலசமயம் தேவனோடுள்ள அனுபவம் கடினமானது, சவால்மிக்கது. சாத்தானைப் பின்தொடர்வது மிகப்பெரிய பலன்களைக் கொடுப்பதுபோலத் தெரியலாம். நீதிமானாக வாழ்ந்த, ஆனால் உபத்திரவம் அனுபவித்த யோபு இதை மனதில் வைத்தே, ‘துன்மார்க்கர் ஜீவித்து விருத்தராகி, வல்லவராவானேன்?’ எனறு கேட்கிறார். யோபு 21:7.

`கிறிஸ்துவுக்காக நிற்கும்போது வருகிற பாடுகளை பேதுரு குறிப்பிடுகிறார். வேறு காரணங்களுக்காகவும் பாடுகள் வரலாம். உங்கள் நண்பர் யாராவது கடும் பாடுகளை அனுபவித்தால், அவர் ஆச்சரியப்படவேண்டிய அவசியமில்லை என்பதை பக்குவமாக விளக்குவதற்கு, 1பேதுரு 4:12-19 எவ்வாறு உதவக்கூடும்?`