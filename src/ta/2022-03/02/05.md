---
title:  புடமிடுகின்ற அக்கினிக் குப்பிகள்
date:   06/07/2022
---

> <p></p>
> ‘ஆகையால், இதோ, நான் அவர்களை உருக்கி, அவர்களைப் புடமிடுவேன் என்று சேனைகளின் கர்த்தர் சொல்லுகிறார்; என் ஜனமாகிய குமாரத்தியை வேறெந்தப் பிரகாரமாக நடத்துவேன்?’ எரே 9:7.

‘உங்களைப் புண்படுத்துகிற தேவவசனத்தை தேவ ஆவியானவர் உங்கள் மனதில் ஞாபகப்படுத்துகிறார் என்றால், உங்களில் ஏதோ ஒன்றை முற்றிலும் அழிக்கும்வரை புண்படுத்த விரும்புகிறார் என்று நிச்சயமாகப் புரிந்துகொள்ளலாம்’.—Oswald Chambers, My Utmost for His Highest (Uhrichsville, OH: Barbour & Company, Inc., 1963), p. 271.

`மேலுள்ள வசனத்தையும், மேற்கோளையும் எவ்வாறு புரிந்துகொள்கிறீர்கள்? புடமிடுகிற செயல்முறை சம்பந்தப்பட்ட வேதனைகளை அனுபவித்திருக்கிறீர்களா?`

எரே 9:7-16ஐ வாசியுங்கள். யூதாவையும் எருசலேமையும் தாம் ‘உருக்கி, புடமிடப்போவதாக’ தேவன் சொல்கிறார். எரே 9:7. அதற்கு தேவன் சொல்கிற இரண்டு காரணங்கள் என்ன? எரே 9:13, 14. அந்தச் சுத்திகரிப்பு எவ்வாறு நிகழப்போகிறது? எரே 9:15, 16.

தேவன் உருக்கி, புடமிடுவதில் தீவிர செயல்முறை உள்ளது. உருக்கிப் புடமிடுவது ஒரு அக்கினிக் குப்பியின் அனுபவமாக இருப்பதற்கு மூன்று காரணங்களைச் சொல்லலாம்.

1. நம் பாவத்தை நம் கவனத்தில் கொண்டுவர தேவன் சூழ்நிலைகளை அனுமதிக்கும்போது, நாம் வேதனையை அனுபவிக்கிறோம். ஒரு சில அதிகாரங்களுக்கு முன்னர்தான் எரேமியா, ‘துருத்தி வெந்தது; ஈயம் நெருப்பினால் அழிந்தது; புடமிடுகிறவனுடைய பிரயாசம் விரு தாவாய்ப்போயிற்று; பொல்லாப்புகள் அற்றுப்போகவில்லை’ என்று புலம்புகிறார். எரே 6:29. எனவே சிலசமயங்களில், நம் கவனத்தைப் பெறுவதற்கு தீவிர நடவடிக்கை தேவையாக இருக்கிறது.
2. பாவத்தை தெளிவாகக் கண்டதும், அதற்காகத் துக்கப்படுகிறோம்; அது வியாகுலத்தை உண்டுபண்ணுகிறது.
3. வித்தியாசமாக வாழ முயற்சிக்கும்போது, விரக்தி உண்டாகிறது. இதுவரை நம்மில் ஓர் அங்கமாகவே இருந்த விஷயங்களை விடுவது அசௌகரியமாகவும் கடினமாகவும் இருக்கிறது.

`உங்களுக்கு பெரும் போராட்டமாக இருந்த பாவங்களைப் பற்றி யோசியுங்கள். தேவன் இன்று உங்களைப் புடமிட்டுச் சுத்திகரித்தால், அதை எவ்வாறு செய்யலாம்? தேவன் இஸ்ரவேலரிடம் நடந்ததுபோல உங்களிடமும் தீவிரமாக நடப்பதற்கு முன் நீங்கள் என்ன நடவடிக்கை எடுக்கலாம்?`