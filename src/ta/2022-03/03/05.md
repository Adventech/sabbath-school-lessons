---
title:  நிலைத்திருக்கவேண்டிய முன்னோர் பண்பு
date:   13/07/2022
---

`1பேதுரு 1:6, 7இல் பேதுரு சொல்வது என்ன?`

கஷ்டங்களைச் சந்தித்துவந்த, தனிமையாக உணர்ந்த மக்களுக்கு பேதுரு இதை எழுதுகிறார். ‘பொந்து, கலாத்தியா, கப்பத்தோக்கியா, ஆசியா, பித்தினியா தேசங்களிலே சிதறியிருக்கிறவர்களில் தெரிந்துகொள்ளப்பட்ட’ மக்களுக்கு பேதுரு எழுதினார். 1பேதுரு 1:1. அவர்கள் ‘பலவிதமான சோதனைகளினாலே துக்கப்படுவது’ தனக்குத் தெரியும் என்றும் சொல்கிறார். 1பேதுரு 1:6.

`பிற தேசங்களில் ‘சிதறியிருந்தவர்கள்’ என்று சொல்வதன்மூலம் பேதுரு குறிப்பிடுவது என்ன? அது எவ்வாறு சோதனையைப் பெரிதாக்கியிருக்கும்?`

அந்தச் சமயங்களில் கிறிஸ்தவர்கள் என்போர் புதியதொரு கூட்டத்தார்; குறைவான விசுவாசிகளே இருந்தார்கள்; பெரும்பாலான இடங்களில் அவர்கள் சிறுபான்மை மக்களாக இருந்ததால், அவர்களைப் பற்றிய தவறான எண்ணமும் அதனால் உபத்திரவமும் அதிகமாக இருந்தது. அந்தப் பாடுகள் எதைச்சையாகவோ எதிர்பாராமலோ நிகழவில்லையென பேதுரு உறுதியளிக்கிறார். 1பேதுரு 1:6, 7. ‘பலவிதமான சோதனைகளில்’ நிலைத்து நிற்பவர்களின் இலக்கு மெய்யான விசுவாசமாகத்தான் இருக்கும்.

`மக்களுடைய பாடுகளின்மத்தியில் பேதுரு இறுதியாக அவர்களுக்குக் கொடுத்த நிச்சயம் என்ன? 1பேதுரு 1:6-9. அந்த நம்பிக்கை எவ்வாறு நமக்கும் உறுதியாக இருக்கிறது?`

அவர்களுடைய பாடுகளும் உபத்திரவமும் எதுவாக இருந்தாலும், கிறிஸ்து வரும்போது கிடைக்கிற நித்திய வாழ்க்கைக்கு அவை ஈடாகுமா? நம்முடைய தற்போதைய பிரச்சனைகள் எதுவாக இருந்தாலும், பேதுருமூலம் அந்த வார்த்தைகளை தேவன் நமக்கும் சொல்லியிருக்கிறார். நம் பாடுகள் எவ்வளவு கடினமாகவும் வேதனையாகவும் இருந்தாலும், இறுதியாக வேதனையும் உபத்திரவமும் மரணமும் இல்லாத புதிய வானம், புதிய பூமியில் நாம் வாழப்போவதை மறக்கவே கூடாது. 

`அப்படிப்பட்ட வாக்குறுதியை, இயேசுவின் மரணம் உறுதிசெய்திருக்கும்போது, நாம் விசுவாசத்தை இழக்காமல், நம் பாடுகளின்போது நமக்கும் தேவனுக்கும் இடையில் நிற்கிற அனைத்திலுமிருந்து நம்மைச் சுத்திகரிக்கும்படி நாம் தேவனிடம் கேட்கவேண்டியது எவ்வளவு முக்கியம்!`