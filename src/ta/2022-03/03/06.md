---
title:  அக்கினிச் சோதனை
date:   14/07/2022
---

அலெக்ஸ் என்றொரு வாலிபர் இருந்தார். போதைமருந்து, வன்முறை, சிலகாலம் சிறைச்சாலை போன்ற கடுமையான அனுபவங்களைக் கடந்து வந்தவர். பிறகு ஒரு திருச்சபை அங்கத்தினர் அவர்மேல் இரக்கம்காட்ட, இயேசுவை ஏற்றுக்கொண்டார். அந்தத் திருச்சபை அங்கத்தினரிடமிருந்து அவர் திருடியிருந்தார் என்பது குறிப்பிடத்தக்கது. பிரச்சனைகள், போராட்டங்கள், முந்தைய தடுமாற்றங்கள் போன்றவை இருந்தாலும், இயேசுவில் ஒரு புதிய மனிதனாக மாறியிருந்தார். தேவனை நேசித்தார்; அவருடைய கற்பனைகளுக்குக் கீழ்ப்படிந்து அந்த அன்பை வெளிப்படுத்த பிரயாசப்பட்டார். 1யோவான் 5:1, 2. ஒரு கட்டத்தில், தான் ஊழியக்காரனாக வேண்டும் என்று ஆழமாக உணர்த்தப்பட்டார். அவர் வாழ்க்கையின் ஒவ்வொரு நிகழ்வும் அதையே சுட்டிக்காட்டியது. அது தேவ அழைப்பாக இருந்த்து என்பதில் சந்தேகம் இல்லை.

கல்லூரியில் முதலில் எல்லாம் நன்றாகச் சென்றது. பிறகு பிரச்சனைக்கு மேல் பிரச்சனை ஏற்பட்டு, வாழ்க்கை மீண்டும் சிக்கலாகியது. பணமில்லை; அவருக்கு நெருக்கமான ஒரு நண்பன் அவருக்கு எதிராக மாறி, அவரைப்பற்றி பொய்யான குற்றச்சாட்டுகளைச் சொல்லி, அவர் மதிப்பைக் கெடுத்தான். பிறகு, அவருக்கு சுகமில்லாமல் போனது. அதற்கு என்ன காரணம் என்று யாருக்கும் தெரியவில்லை; ஆனால் கல்லூரி படிப்பே போய்விடுமோ என்று பயப்படுமளவிற்கு அவருடைய படிப்பில் அது தாக்கம் ஏற்படுத்தியது. எல்லாவற்றிற்கும் மேலாக, போதைப்பொருட்களால் கடுமையான சோதனை உண்டானது. அந்தப் பகுதியில் போதைமருந்துகள் அதிகமாகக் கிடைத்தன. ஒரு கட்டத்தில் மீண்டும் போதைமருந்துகளை எடுக்கவும் ஆரம்பித்தார். ஏன் அவ்வாறு நடக்கிறதென அலெக் ஸால் புரிந்துகொள்ள முடியவில்லை. ஏனென்றால் தேவன் தாம் தன்னை அந்தக் கல்லூரிக்கு வழிநடத்தினார் என்று உறுதியாக நம்பியிருந்தார். அவ்வாறு அவர் நம்பினது தவறா? தவறென்றால், தேவனோடிருந்த அந்த முழு அனுபவமும் பொய்யானதா? விசுவாசத்தின் அடிப்படை விஷயங்களில்கூட அவருக்கு சந்தேகம் உண்டாக ஆரம்பித்தது.

`அந்த நெருக்கடியில், அலெக்ஸ் உங்களிடம் வந்து, ஆலோசனை கேட்கிறார் என்று வைத்துக்கொள்வோம். என்ன சொல்வீர்கள்? அவரைப் போன்ற ஒருவருக்கு உதவும்படி உங்களுடைய என்னென்ன அனுபவங்கள் உதவியாக இருக்கும்? எந்தெந்த வேதவசனங்களைக் காட்டுவீர்கள்? அத்தகைய சூழ்நிலையில் பின்வரும் வசனங்கள் எவ்வாறு உதவியாக இருக்கும்? நீதிமொழிகள் 3; எரே 29:13; ரோமர் 8:28; 2கொரி 12:9; எபி 13:5.`

`தேவனைப் பின்பற்றுகிற அனைவருக்குமே நெருக்கடிகள் வருவதுண்டு; அந்தச் சமயங்களில் ஆண்டவருடைய வழிநடத்துதலில் சந்தேகம் வரும். அந்தச் சூழ்நிலைகளில் வாக்குறுதிகளைப் பற்றிக்கொள்ள வேண்டும்; கடந்தகாலத்தில் தேவன் வழிநடத்தின விதங்களை எண்ணிப்பார்க்க வேண்டும், விசுவாசத்தோடு நிலைத்திருப்பதற்காக ஜெபிக்க வேண்டும். தேவன் நம்மை ஒருபோதும் கைவிடுவதில்லை. கேள்வி இதுதான்: அவர்மேல் நம்பிக்கை இழப்பதற்கான சோதனையில் அகப்படாதபடிக்கு நாம் எவ்வாறு தப்பலாம்?`