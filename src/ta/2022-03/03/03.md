---
title:  கசப்பான தண்ணீர்
date:   11/07/2022
---

> <p></p>
> ‘பின்பு இஸ்ரவேல் புத்திரராகிய சபையார் எல்லாரும் கர்த்தருடைய கட்டளையின்படியே சீன்வனாந்தரத்திலிருந்து புறப்பட்டு, பிரயாணம்பண்ணி, ரெவிதீமிலே வந்து பாளயமிறங்கினார்கள்; அங்கே ஜனங்களுக்குக் குடிக்கத் தண்ணீர் இல்லாதிருந்தது’. யாத் 17:1.

ஒருவேளை நாம் விரும்புகிற அனைத்தும் தேவனிடமிருந்து கிடைக்காமல் இருக்கலாம்; ஆனால் நமக்குத் தேவையானவற்றை அவரிடம் எதிர்பார்க்கலாம் அல்லவா? அதுவும் நமக்குத் தேவையென நாம் நினைப்பவைகளை அல்ல, உண்மையிலேயே நமக்கு தேவைப்படுகிறவற்றைப் பெறலாம் அல்லவா?

இஸ்ரவேலர் மிகப்பெரிய ஒரு தேவையில் இருந்தார்கள்; அது தண்ணீர். தேவன் இஸ்ரவேலரை செங்கடல் வழியாக மேகஸ்தம்பத்திலிருந்து வழிநடத்தினபிறகு, சூடான, தண்ணீரற்ற வனாந்தரம் வழியாக மூன்று நாட்கள் அவரைப் பின்பற்றிச் சென்றார்கள். குறிப்பாக வனாந்தரத்தில் தண்ணீர் மிக அவசியம் என்பதால்தான், அவர்கள் தண்ணீரின்றி கஷ்டப்பட்டிருக்க வேண்டும். அவர்களுக்குத் தேவையான தண்ணீர் எப்போது கிடைக்கும்?

தேவன் அவர்களை எங்கே வழிநடத்துகிறார்? அந்த ஸ்தம்பம் மாராவுக்குச் சென்றது; அங்கே தண்ணீர் இருந்தது. அவர்கள் மிகவும் மகிழ்ந்திருப்பார்கள். ஆனால் தண்ணீரை வாயில் வைத்ததும் துப்பிவிட்டார்கள்; ஏனென்றால், அது மிகவும் கசப்பாக இருந்தது. ‘அப்பொழுது ஜனங்கள் மோசேக்கு விரோதமாய் முறுமுறுத்து: என்னத்தைக் குடிப்போம் என்றார்கள்’. யாத் 15:24.

பிறகு, ஒருசில நாட்கள் கழித்து, அதேபோல மேகஸ்தம்பம் நிற்கிறது; ஆனால் அந்த இடத்தில் தண்ணீரே இல்லை. யாத் 17:1.

`மாராவிலும் ரெவிதீமிலும் தேவன் தம்மைப் பற்றி அவர்களுக்கு என்ன வெளிப்படுத்தினார்? அவர்கள் என்ன பாடங்களைக் கற்றிருக்க வேண்டும்? யாத் 15:22-27; 17:1-7.`

`ரெவிதீமில் இஸ்ரவேல் புத்திரர் எழுப்பின கேள்வி என்ன? யாத் 17:7. அதே கேள்வியை நீங்கள் எப்போதாவது கேட்டிருக்கிறீர்களா? எவ்வாறு உணர்ந்தீர்கள்? அதற்குப் பதில் கிடைத்தபிறகு என்ன பாடங்களைக் கற்றுக்கொண்டீர்கள்? இவ்வாறு கேட்பதை நிறுத்துவதற்கு முன் எத்தனைமுறை பதில் பெற வேண்டியுள்ளது?`