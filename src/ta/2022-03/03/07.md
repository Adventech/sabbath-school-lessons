---
title:  மேலும் படிக்க
date:   15/07/2022
---

‘‘முற்கால தம் ஜனங்களை தேவன் ரெவிதீமுக்கு வழி நடத்தியதுபோல, நம் மெய்ப்பற்றைச் சோதிக்க நம்மையும் அங்கு வழிநடத்தத் தீர்மானிக்கலாம். அவர் எப்போதும் இனிமையான இடங்களுக்கு நம்மை வழிநடத்துவதில்லை. அவ்வாறு வழிநடத்தியிருந்தால், நாம் சுயநிறைவுச் சிந்தையால், அவர் நம் துணையாக இருப்பதை மறந்துவிடுவோம். தம்மை நமக்கு வெளிப்படுத்தவும், நம் கைக்கு எட்டிய தூரத்தில் வைத்துள்ள ஏராளமான ஆசீர்வாதங்களை நமக்கு வெளிப்படுத்தவும் விரும்புகிறார்; நாம் நம் உதவியற்ற நிலையை உணரவும், உதவி கேட்டு அவரைநோக்கிக் கூப்பிடக் கற்றுக்கொள்ளவும், பாடுகளையும் ஏமாற்றங்களையும் அனுமதிக்கிறார். அவரால் கடினமான பாறையிலிருந்து குளுமையான தண்ணீர் ஓடிவரச் செய்ய முடியும். நாம் அவரை நேருக்குநேராகச் சந்திக்க வேண்டும்; அவர் நம்மைப் பார்க்கிற பிரகாரமாக நாம் நம்மைப் பார்க்க வேண்டும்; அவர் நம்மை அறிந்திருக்கிற பிரகாரமாக நாம் நம்மை அறிய வேண்டும். அதுவரையிலும் ‘‘நமக்காக அவர் எவ்வளவு பாரங்களைச் சுமந்தார்’’ என்பதையும், ‘‘நாம் சிறுபிள்ளைபோல நம் பாரங்களை அவரிடம் கொண்டு சென்றிருந்தால், எவ்வளவு பாரங்களை நமக்காக சந்தோஷமாகச் சுமந்திருப்பார்’’ என்பதையும் நாம் அறிந்துகொள்ளவே முடியாது’.—Ellen G. White, “Rephidim,” Advent Review and Sabbath Herald, April 7, 1903. 

**கலந்துரையாடக் கேள்விகள்**

`1. சோதனை அவரவருக்கு தனித்தனியே வருகிற ஒன்று என்பது உண்மைதான். ஆனால் ஒரு திருச்சபையாக, ஸ்தலச் சபையாக நாம் ஏதாவது சோதனைகளிலிருந்து நம்மைக் காத்துக்கொள்ள வேண்டியதுள்ளதா? இருந்தால், அவை என்ன?`

`2. தாங்கள் வழிநடத்தப்பட்ட "விரும்பத் தகாத இடங்கள்" பற்றிப் பேசத் தயாராக இருப்பவர்களிடம் பேசச் சொல்லுங்கள். அவை ஏன் விரும்பத் தகாத இடங்களாக இருந்தன? அதே அனுபவங்களுக்குள் இன்று செல்ல வேண்டியதிருந்தால், அவற்றை வித்தியாசமாகப் பார்ப்பார்களா?`

`3. நம்மைப் பாடுகளால் புடமிட்டு, சுத்திகரிக்க தேவன் அனுமதிப்பதின் பின்னணியிலுள்ள நியதியை அனைவரும் அறிவோம். ஒருவர் வாகன விபத்தில் மரிக்கிறாரென வைத்துக்கொள்வோம்; எந்த மதிப்பும் இல்லாததுபோலத் தோன்றுகிறஅத்தகைய பாடுகளை நாம் எவ்வாறு புரிந்துகொள்ள முடியும்? இதற்குச் சாத்தியமான பதில்களை ஒரு வகுப்பாகக் கலந்தாலோசியுங்கள்.`

`4. ஒவ்வொருவரும் பாடுகளைச் சகித்து, இறுதிமட்டும் நிலைத்திருப்பதற்கான பெலனைப் பெறும்படிக்கு ஒருவருக்காக ஒருவர் ஜெபியுங்கள்.`

`5. பாடுகளுக்கு ஆளாகி, விசுவாசத்தைவிட்டு விலகின யாரையாவது வகுப்பினர் அறிவார்களா? அறிந்தால், அந்த நபரை மீண்டும் விசுவாசத்திற்குள் கொண்டுவருவதற்கு, அவர் அறிந்துணரும் வகையில் ஒரு வகுப்பாக நாம் என்ன உதவிசெய்யலாம்?`