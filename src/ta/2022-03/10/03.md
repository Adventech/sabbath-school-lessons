---
title:  கிருபைக்காகப் பரிந்துபேசுதல்
date:   29/08/2022
---

`யாத் 32:1-14இல் மோசே எப்படிப்பட்ட ஒரு பங்காற்றுகிறார்?`

ஜனங்கள் பொன் கன்றுகுட்டியைத் தொழுதார்கள்; எனவே, அவர்கள் எல்லைமீறிச் சென்றதாகவும், அதனால் அவர்களை அழித்து, மோசேயை ஒரு பெரிய ஜாதியாக்குவதாகவும் மோசேயிடம் தேவன் சொன்னார். ஆனால் தேவனுடைய அந்தச் சலுகையை ஏற்றுக்கொள்ளாமல், தேவன் தம் மக்களுக்கு கிருபை காட்டுமாறு மோசே வேண்டினார்; தேவனும் சம்மதித்தார்.

யாத் 32:1-14 இரண்டு முக்கிய விஷயங்களை வலியுறுத்துகிறது. ஒன்று, கலகக்கார ஜனங்களை அழித்து, மோசேயை ஆசீர்வதிப்பதாக தேவன் கொடுத்த சலுகையானது மோசேக்கு வைக்கப்பட்ட ஒரு சோதனை. கீழ்ப்படியாத அந்த மக்கள்மேல் மோசே வைத்திருந்த மனதுருக்கத்தை அவர் வெளிப்படுத்த தேவன் விரும்பினார். மோசே அந்தச் சோதனையில் வெற்றிபெற்றார். இது ஒரு சுவாரஸ்யமான உண்மையை வெளிப்படுத்துகிறது. அதாவது, நாம் எதிர்ப்பைச் சந்திக்கவும், அக்கினிக் குப்பியில் இருக்கவும் தேவன் அனுமதிக்கலாம்; ஆனால், வழிதப்பிப்போகிறவர்கள்மேல் தேவனும் நாமும் வைத்துள்ள மனதுருக்கத்தை பிரபஞ்சம்முழுவதும் புரிந்துகொள்ள வேண்டுமென்பது அவர் நோக்கமாக இருக்கும்.

`இஸ்ரவேலை அழிக்கவேண்டாமென கர்த்தரிடம் கேட்டபோது, மோசே சொன்ன காரணங்கள் என்ன?`

இரண்டாவது, எதிர்ப்பும் கீழ்ப்படியாமையும் கிருபையை வெளிப்படுத்துவதற்கான ஓர் அழைப்பு என்பதை இவ்வசனங்கள் காட்டுகின்றன. தகுதியற்றவர்களுக்குக் காட்டப்படுகிற இரக்கமே கிருபை. ஆனால் இரக்கம்பெறத் தகுதியற்றவர்கள்மேல்தான் இரக்கங்காட்ட நமக்கு விருப்பமும் இருக்காது. ஆனால் மோசேயின் சகோதரியான மிரியாம் அவரை விமர்ச்சித்தபோது, அவளுடைய குஷ்டரோகத்தைக் குணமாக்கும்படி தேவனிடம் வேண்டினார். எண் 12. கோராகுமேலும், அவனைப் பின்பற்றினவர்கள் மேலும் தேவன் கோபங்கொண்டு, அவர்கள் அனைவரையும் அழிக்கப் போவதாகச் சொன்னபோது, மோசே முகங்குப்புற விழுந்து, அவர்கள் அனைவருக்காகவும் உடனடியாக பாவநிவிர்த்தி செய்யும்படி ஆரோனிடம் கூறினார். எண் 16. அக்கினிக் குப்பிக்கு மத்தியில் இருந்த சமயத்திலும், மோசே சாந்தகுணத்தோடும் சுயநலமின்மையோடும், தகுதியற்ற மக்களுக்கு கிருபை காட்டவேண்டினார்.

`இரக்கம்பெற கொஞ்சமும் தகுதியற்றவர்களென நீங்கள் கருதுகிற மக்கள் உங்களைச் சுற்றிலும் இருக்கலாம். நீங்கள் எவ்வாறு சாந்தகுணத்தோடும், சுயநலமற்ற தாழ்மையோடும் தேவனுடைய கிருபையை அவர்களுக்கு வெளிப்படுத்த முடியும்?`