---
title:  பிய்க்கப்பட்ட அப்பம், ஊற்றப்பட்ட திராட்சரசம்
date:   28/08/2022
---

`நாம் ‘பிய்க்கப்பட்ட அப்பமும் ஊற்றப்பட்ட திராட்சரசமுமாக’ மாறவேண்டுமென ஆஸ்வால்ட் சேம்பர்ஸ் சொல்கிறார். அவர் சொல்வதின் அர்த்தம் என்ன?`

பிறருக்குச் சேவைசெய்ய ‘பிய்க்கப்பட்ட’ நபர்கள் பற்றின உதாரணங்களை வேதாகமம் முழுவதிலும் காணலாம். மோசே ஜனங்களை வாக்குத்தத்த தேசத்திற்கு வழிநடத்திச் சென்றபோது, ஏகப்பட்ட வதந்திகளையும் விமர்சனங்களையும் சகிக்கும்படி அழைக்கப்பட்டார். எகிப்தில் யோசேப்பு அரசபதவிக்கு உயர்த்தப்படுவதற்கு முன் நம்பிக்கைத்துரோகத்திற்கும் சிறையிருப்புக்கும் ஆளாகிற பயணத்தை மேற்கொள்ள அழைக்கப்பட்டார். இருவர் அனுபவத்திலும், தம்முடைய பிள்ளைகளின் வாழ்க்கை அவர்களுடைய நன்மைக்காகமட்டுமல்ல, பிறருக்கு அவருடைய கிருபையையும் அக்கறையையும் வெளிப்படுத்தி, அவர்களுக்கு நன்மையான இடமாக விளங்கும்படி தேவன் அந்தச் சூழ்நிலைகளை அனுமதித்தார். அதேபோல தேவன் நம்மையும் பயன்படுத்தலாம். அத்தகைய சூழ்நிலைகளில் கோபப்படுவதும் புண்படுவதும் எளிது. ஆனால், நேற்று பார்த்ததுபோல, சாந்தகுணம் என்பது, ‘பொறுமையோடும் மனக்கசப்பின்றியும் அவற்றைச் சகித்துக்கொள்ள’ தேவன் கொடுக்கிற திறனாகும்.

`எசே 24:15-27இல் சொல்லப்படும் சம்பவம் என்ன? எசேக்கியேலை எதற்காக அத்தகைய ஓர் அக்கினிக்குப்பியில் வைத்தார்?`

‘எசேக்கியேல் உங்களுக்கு அடையாளமாக இருப்பான்; அவன் செய்தபடி எல்லாம் நீங்களும் செய்வீர்கள்; இப்படி வரும்போது நான் கர்த்தராகிய ஆண்டவர் என்று அறிந்துகொள்வீர்கள்’ என்று தேவன் சொல்லுகிறார். எசே 24:24. எசேக்கியேலின் உதாரணத்தின்மூலமாக தேவன் அனைத்துலக ராஜா என்கிற உண்மையை இஸ்ரவேல் மக்களுக்கு உணர்த்தினார். எசேக்கியேலின் வாழ்க்கை சுட்டிக்காட்டின தீர்க்கதரிசனத்தின் நிறைவேறுதல் மூலமாகவும், அவர் அனுபவித்த உபத்திரவம்மூலமாகவும் இந்தச் சத்தியத்தைக் காணவிருந்தார்கள். நம்முடைய உபத்திவரங்கள்மூலம் எத்தனை பேர் ‘அனைத்துலக ராஜாவை’ காணப்போகிறார்கள் என்பது யாருக்குத் தெரியும்?

`வாழ்க்கையில் ஏதாவது ஒரு கட்டத்தில் எல்லாருக்குமே உபத்திரவம் வருகிறது. உபத்திரவத்தைச் சந்தித்ததில் உங்களுடைய அனுபவம் என்ன? என்ன பாடங்களைக் கற்றுக்கொண்டீர்கள்? உங்களுடைய அக்கினிக் குப்பியின் அனுபவத்தை தேவன் எவ்வாறு மற்றவர்களுடைய நலனுக்காகப் பயன்படுத்த முடியும்?`