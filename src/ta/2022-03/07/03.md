---
title:  நம் பிதா எப்படிப்பட்டவர்?
date:   08/08/2022
---

ஆஸ்வால்ட் சேம்பர்ஸ் பின்வருமாறு எழுதுகிறார்: ‘தேவன் என்ன செய்யப்போகிறார் என்று நீங்கள் கேட்கிறீர்களா? தாம் செய்யப்போவதை தேவன் உங்களிடம் சொல்வதில்லை; தாம் யார் என்பதை வெளிப்படுத்துகிறார்’.—My Utmost for His Highest (Uhrichsville, OH: Barbour & Company, Inc., 1963), January 2. 

`இந்தக் கருத்துமூலம் சேம்பர்ஸ் சுட்டிக்காட்டுவது என்ன?`

யோபு புத்தகத்தின் துவக்கத்தில், யோபுவுக்கு நேரிட்ட மகா பெரிய வேதனையை வாசிக்கலாம். தன்னுடைய உயிர், மனைவி தவிர அனைத்தையும் இழக்கிறார்; அவளோ, ‘‘தேவனைத் தூஷித்து ஜீவனை விடும்’’ என்று சொல்கிறாள். யோபு 2:9. உபத்திரவத்திற்கான காரணத்தைக் கண்டுபிடிக்க அவர் நண்பர்கள் முயல்கிறார்கள். தேவன் அமைதியாக இருக்கிறார்.

பிறகு திடீரென யோபு 38இல், தேவன் பிரசன்னமாகி, ‘அறிவில்லாத வார்த்தைகளினால் ஆலோசனையை அந்தகாரப்படுத்துகிற இவன் யார்?’ என்று கேட்கிறார். யோபு 38:2. தொடர்ந்து, வாயே திறக்கமுடியாத அளவுக்கு 60 கேள்வி களைக் கேட்கிறார். யோபு 38, 39.

கடைசிக் கேள்விக்குப் பின் யோபு, ‘இதோ, நான் நீசன்; நான் உமக்கு என்ன மறுஉத்தரவு சொல்லுவேன்; என் கையினால் என் வாயைப் பொத்திக்கொள்ளுகிறேன். நான் இரண்டொருதரம் பேசினேன்; இனி நான் பிரதியுத்தரம் கொடாமலும் பேசாமலும் இருப்பேன்’ என்கிறார். யோபு 40:4, 5. ஆனால் தேவன் முடிக்கவில்லை. தொடர்ச்சியாக ‘பெரிய பெரிய’ கேள்விகளைக் கேட்கிறார்.

`இறுதியாக யோபு சொன்னதை யோபு 42:1-6 இல் வாசியுங்கள். யோபுவுக்கு தேவன் உணர்த்த விரும்பியது என்ன? அது அவரில் ஏற்படுத்திய தாக்கம் என்ன?`

யோபுவின் நண்பர்கள் ‘காரணம்’ கேட்டு எழுப்பிய எந்தக் கேள்விகளுக்கும் தேவன் பதிலளிக்கவில்லை. மாறாக, சிருஷ்டிப்பின் அற்புதக் கிரியைகளில் வெளிப்படுகிற தம்முடைய ஈடுஇணையற்ற மகத்துவத்தை முன்வைக்கிறார். அதன்பிறகு, யோபுவுக்கு எந்தப் பதிலும் தேவையாக இருக்கவில்லை. தேவனுடைய மகத்துவத்தின் ஈடுஇணையற்ற காட்சி, அவர் எதற்கும் விளக்கமளிக்கத் தேவையில்லை என்பதை உணர்த்தியது.

இந்தச் சம்பவம் ஓர் அற்புதமான முரண்பாட்டை முன்வைக்கிறது. அதாவது நமக்கு அதிகம் தெரியாது என்பதை உணரும்போது, நம்பிக்கையும் தைரியமும் துளிர்க்கிறது. அனைத்தும் புரிந்துவிட்டால் ஆறுதலாக இருக்குமென நினைக்கிறோம்; அதனால் எதுவும் புரியாதபோது, அதைரியமடைகிறோம். எனவே தங்களைவிட பெரியவரில்தான் மனிதர்கள் நம்பிக்கை காண முடியும் என்பதை உணர்த்த, தேவன் நம் அறியாமையை வலியுறுத்திக் காட்டுகிறார்.

`உங்களால் புரிந்துகொள்ள முடியாத சம்பவங்கள் தற்சமயம் நிகழ்கின்றனவா? நிகழ்ந்தால், தேவனுடைய குணத்தை நோக்கிப் பாருங்கள். உங்களால் புரிந்துகொள்ள முடியாத விஷயங்களில் நீங்கள் நம்பிக்கையோடு இருப்பதற்கு அது எவ்வாறு உங்களுக்கு நம்பிக்கை கொடுக்க முடியும்?`