---
title:  நம் பிதாவின் பிரசன்னம்
date:   09/08/2022
---

> <p></p>
> ‘உன் தேவனாயிருக்கிற கர்த்தராகிய நான் உன் வலது கையைப் பிடித்து: பயப்படாதே, நான் உனக்குத் துணைநிற்கிறேன் என்று சொல்லுகிறேன்’ ஏசாயா 41:13.

‘தேவன் தூரத்தில் இருப்பதுபோலத் தெரியும்போது, அந்த இடைவெளிக்கு காரணம் யார்?’ என்று கேட்பார்கள். பிரச்சனைகள் வரும்போது, தேவன் நம்மைக் கைவிட்டுவிட்டதாக நினைக்கிறோம். ஆனால், அவர் நம்மைவிட்டுச் செல்வதில்லை என்பதுதான் உண்மை.

நாடு கடத்தப்பட்ட யூதர்கள், தேவன் தங்களைவிட்டு தூரத்தில் சென்றதாக நினைப்பார்கள். ஆனால், அவர்களுக்கு விடுதலை காத்திருந்ததை ஏசாயாமூலம் தேவன் உறுதிப்படுத்துகிறார். ஆனாலும், அவர்கள் எருசலேமுக்குத் திரும்புவது இன்னும் பல வருடங்கள் கழித்து நிகழவிருந்தாலும், தாம் அவர்களை விட்டுச் செல்லவில்லை என்பதையும், அவர்கள் நம்பிக்கைகொள்ள முற்றிலும் காரணங்கள் இருந்ததையும் தம் மக்கள் புரிந்துகொள்ள விரும்பினார்.

`எதிர்கால விடுதலைக்காக ஆவலுடன் காத்திருக்கப்போகிற மக்கள் நம்பிக்கையோடு காணப்பட என்னென்ன காரணங்களை ஏசா 41:8-14 சொல்கிறது?`

அற்புதமான ஒரு காட்சியை 13ம் வசனம் காட்டுகிறது. பிரபஞ்சத்தின் அரசரான தேவன், தம் மக்கள் பயப்படத் தேவையில்லை என்று சொல்லுகிறார்; ஏனென்றால் அவரே அவர்கள் ‘வலது கையைப் பிடித்திருக்கிறார்’. நம் பூமியிலிருந்து பல ஒளி ஆண்டுகள் தொலைவிலுள்ள பரலோகத்தின் மகத்துவ சிங்காசனத்திலிருந்து பூமியின் நிகழ்வுகளைக் கட்டுப்படுத்துவது தேவன்தாம். ஆனால் அவரே தமக்கு பிரியமானவர்களுடைய கரங்களைப் பிடித்து நடத்துமளவிற்கு மிகவும் நெருக்க மானவராகவும் இருக்கிறார். ஆச்சரியமான இருவேறு காட்சிகள்!

நாம் பரபரப்பாக இயங்கிக்கொண்டிருந்தால், தேவன் நமக்கு அருகில் இருப்பதே மறந்துவிடும். ஆனால் அவர் இம்மானுவேல் ‘நம்மோடு இருக்கிற தேவன்’ என்பதை உணரும்போது, அது உண்மையில் வித்தியாசத்தை உண்டுபண்ணும். தேவபிரசன்னம் நம்மோடிருக்கும்போது, அவருடைய நோக்கங்களையும் வாக்குறுதிகளையும் மாற்றத் தக்க வல்லமையையும் நினைவில் வைத்திருப்போம்.

`அடுத்த சில நாட்களுக்கு ஒரு சோதனையைச் செய்துபாருங்கள். பிரபஞ்சத்தின் தேவன் உங்கள் அருகிலேயே இருந்து உங்கள் கரத்தைப் பிடித்து, உங்களுக்கு உதவிசெய்வதாக வாக்குரைப்பது போல ஒவ்வொரு கணமும் நினைத்துப் பாருங்கள். அது உங்கள் வாழ்க்கையில் எத்தகைய மாற்றத்தை உண்டுபண்ணுகிறதெனக் குறிப்பெடுங்கள். இந்தச் சோதனைபற்றி ஓய்வுநாள் வகுப்பில் கலந்தாலோசிக்க மறவாதிருங்கள்.`