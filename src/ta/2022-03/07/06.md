---
title:  நம் பிதாவின் சிட்சை
date:   11/08/2022
---

`எபிரெயர் 12:5-13இல் நமக்குள்ள செய்தி என்ன? இந்தக் காலாண்டில் நாம் தியா னித்துவருகிற கருத்துடன் அது எவ்வாறு ஒத்துப்போகிறது?`

எபி 12:5-13இல் பாடுகளை சிட்சையின் பின்னணியில் பவுல் விவரிக்கிறார். நியூ இன்டர்நேசனல் ஆங்கில வேதாகமப் பதிப்பில், ‘சிட்சை’ என்பதற்கான வெவ்வேறு வார்த்தைகள் பத்துமுறை வருகின்றன. கிரேக்க கலாச்சாரத்தில், ‘கல்வி’ பின்னணியில் பொதுவாக இந்த வார்த்தை வரும். எனவே ‘சிட்சை’ என்றால், விசுவாசம் எனும் பள்ளியில், தேவன் நமக்குக் கற்றுக்கொடுக்கிற கல்வியாகும்; அதுபற்றியே முந்தின அதிகாரமான எபி 11இல் பவுல் பேசிவருகிறார்.

எபிரெயர் 11 முழுவதிலும் விசுவாசத்தோடு வாழ்ந்த ஆண்கள் மற்றும் பெண்கள்பற்றி பவுல் விவரிக்கிறார். பலவிதமான சோதனைகளின்மத்தியில் தங்கள் விசுவாசத்தின்நிமித்தம் அவர்கள் நிலைத்திருந்தார்கள். 12ம் அதிகாரத்தில் வாசகர்களாகிய நம்மிடம் பவுல் பேசுகிறார். அதாவது, நமக்கு முன்னிருந்த அநேகர் நம்பமுடியாத தடைகளுக்கு மத்தியில் நிலைத்திருந்ததால், நாமும் விசுவாச வாழ்க்கை ஓட்டத்தை ஓடி முடிக்கமுடியுமெனச் சொல்கிறார். சூழ்நிலைகள் கடினமாகும்போது, இயேசுவே நம் முன்மாதிரியாக இருக்க வேண்டும். எபி 12:3. எனவே விசுவாச ஓட்டத்திற்கு முக்கியம், இயேசுவைவிட்டு நம் கண்ணை விலக்காமல் இருப்பதே. எபி 12:2. 12ம் அதிகாரத்தின் வசனங்கள், வெவ்வேறு வகை கண்ணாடிகள் போன்றவை. அந்தக் கண்ணாடிகள் இல்லாமல் கடினமான சூழ்நிலைகளை நாம் தெளிவாகக் காண்பது கடினம். ஆனால் அந்தக் கண்ணாடிகள் வழியாகப் பார்த்தால், உபத்திரவம்பற்றி நம் கலாச்சாரம் புகுத்தியிருக்கிற தவறான பார்வை நீங்கி, சரியான பார்வை கிடைக்கும். அப்போது பாடுகள் பற்றித் தெளிவாகப் புரிந்து, புத்திசாலித்தனமாகக் கையாளுவோம்.

**எபி 12:1-13இன் ‘கண்ணாடிகளின்’ வழியாக வாசியுங்கள். குறிப்பாக 5-13 வசனங்களைத் தியானித்து, பின்வரும் கேள்விகளுக்குப் பதிலளியுங்கள்.**

`சிட்சைக்கான அடிப்படை காரணம் என்ன?`

`சிட்சைக்கு நம் எதிர்வினை எப்படி இருக்க வேண்டும்?`

`சிட்சையின் நோக்கம் என்ன?`

`மீண்டும் எபி 12:1-13ஐ வாசியுங்கள். நாம் நம்பிக்கை அடைவதற்கு அங்குச் சொல்லப்படுகிற அனைத்து காரணங்களையும் கண்டுபிடியுங்கள். நீங்கள் ஆவிக்குரிய ‘பாடங்களைக்’ கற்றுக்கொண்ட நாட்களில், இந்த நம்பிக்கையை எவ்வாறு அனுபவித்தீர்கள்?`