---
title:  நமக்கான நம் பிதாவின் திட்டம்
date:   10/08/2022
---

`எல்லாருமே நம்பிக்கையைத் தேடுகிறார்கள். ஆனால் அதை எங்கே காணலாம்? நண்பரின் சிரிப்பில் சிலர் நம்பிக்கை காண்கிறார்கள். பண பலம் அல்லது நிலையான திருமணம் ஆகியவற்றில் வேறு சிலர் நம்பிக் காண்கிறார்கள். பொதுவாக, நம்பிக்கையையும் தைரியத்தையும் நீங்கள் எங்கே தேடுகிறீர்கள்?`

‘பாபிலோன் ஆறுகள் அருகே நாங்கள் உட்கார்ந்து, அங்கே சீயோனை நினைத்து அழுதோம்’. சங் 137:1. நாடுகடத்தப்பட்டு, இவ்வாறு நம்பிக்கை இழந்த நிலையிலிருந்த மக்களுக்கு எரேமியா புத்தகத்தில் தீர்க்கதரிசி நம்பிக்கை தருகிறார். அவர்கள் உள்ளம் உடைந்த நிலையில் இருந்தாலும், நம்பிக்கை இழக்காமல் இருப்பதற்கான காரணங்களை எரேமியா எழுதுகிறார்.

`என்னென்ன காரணங்களுக்காக நம்பிக்கையோடு இருக்குமாறு வலியுறுத்துகிறார்? எரே 29:1-10.`

இந்தப் பகுதியில், நம்பிக்கையோடு இருப்பதற்குச் சொல்லப்படும் மூன்று முக்கியக் காரணங்கள் குறிப்பிடத்தக்கவை.

1. தம் மக்கள் அந்த நிலைக்குச் சென்றது எதேச்சையாலோ எதிர்பாராத தீமையாலோ அல்ல என்பதால், அவர்களை நம்பிக்கையோடு இருக்கும்படி தேவன் சொலகிறார். ‘தாம் யூதாவை எருசலேமிலிருந்து பாபிலோனுக்குச் சிறைப்பட்டுப்போகப்பண்ணினதாக’ அவர் தாமே சொல்கிறார். எரே 29:4. தீமை அவர்களைச் சூழ்ந்திருந்ததுபோலத் தெரிந்தாலும், தேவ கரங்களிலிருந்து யூதா நழுவிச் சென்றுவிட வில்லை.

2. அவர்களுடைய அப்போதைய சூழ்நிலைகளுக்கு மத்தியிலும் தம்மால் செயல்பட முடியும் என்பதால், தம் மக்கள் நம்பிக்கையிழக்க தேவையில்லை என்று சொல்கிறார். ‘நான் உங்களைச் சிறைப்பட்டுப்போகப் பண்ணின பட்டணத்தின் சமாதானத்தைத் தேடி, அதற்காகக் கர்த்தரை விண்ணப்பம் பண்ணுங்கள்; அதற்குச் சமாதானமிருக்கையில் உங்களுக்கும் சமாதானமிருக்கும்’. எரே 29:7.

3. குறிப்பிட்ட காலத்தில் அவர்களுடைய சிறையிருப்பை மாற் றப்போவதால், தம் மக்கள் நம்பிக்கையிழக்க வேண்டாமெனச் சொல்கிறார். ‘பாபிலோனிலே எழுபதுவருஷம் நிறைவேறினபின்பு நான் உங்களைச் சந்தித்து, உங்களை இவ்விடத்துக்குத் திரும்பிவரப்பண்ணும்படிக்கு உங்கள்மேல் என் நல்வார்த்தையை நிறைவேறப்பண்ணுவேன் என்று கர்த்தர் சொல்லுகிறார்’. எரே 29:10.

அவர்களுடைய கடந்தகாலமும் நிகழ்காலமும் எதிர்காலமும் தம்முடைய கட்டுப்பாட்டில் இருந்ததாக தேவன் விளக்கிவிட்டு, தம் மக்கள்மேலான கனிவான அக்கறையை அழகாகச் சொல்கிறார். எரே 29:11-14.

`எரே 29:11-14இன் வாக்குறுதிகளை தேவன் உங்களுக்கே சொல்வதுபோல, உங்கள் எனும் வார்த்தைக்குப்பதிலாக உங்களுடைய பெயரைப் போட்டு வாசியுங்கள். தற்போதைய உங்கள் போராட்டம் எதுவாக இருந்தாலும், இந்த வாக்குத்தத்தங்களை உங்களுக்குச் சொந்தமாக்குங்கள்.`