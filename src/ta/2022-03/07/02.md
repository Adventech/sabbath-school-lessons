---
title:  முழுக் கண்ணோட்டம்
date:   07/08/2022
---

வேதனையில் இருக்கும்போது, நம் வேதனைமட்டும்தான் நமக்கு பெரிதாகத் தெரியும். ஆனால் ‘எனக்கு’ என்பதைவிட ஒரு பெரிய கண்ணோட்டம் அதில் சம்பந்தப்பட்டிருக்கும். வெளி 12:7; ரோமர் 8:22.

`ஆபகூக்கிற்கு என்ன நேரிட்டது? ஆபகூக் 1:1-4.`

‘‘ஆபகூக்கே, அது உண்மையில் மோசம்தான். நான் உடனே வந்து உனக்கு உதவிசெய்கிறேன்’’ என்று தேவன் சொல்லியிருந்தால் நன்றாக இருக்குமென நினைக்கலாம். ஆனால் தேவனுடைய பதில் அதற்கு நேரெதிராக இருந்தது. நிலைமை அதைவிட மோசமாவது நல்லதென்று சொல்கிறார். அதை ஆபகூக் 1:5-11இல் வாசிக்கலாம்.

இஸ்ரவேலை அசீரியர்கள் சிறைபிடித்திருந்தார்கள்; ஆனால் அதைவிட மோசம் நிகழப்போகிறது, பாபிலோனியர்கள் யூதா மக்களைக் கொண்டுசெல்வார்களெனக் கூறுகிறார். ஆபகூக் மீண்டும் புலம்புகிறார். வச 12-17. பிறகு தேவன் சொல்வதைக் கேட்கக் காத்திருக்கிறார்.

`பாபிலோனின் அழிவுகுறித்துச் சொல்வதற்கு முன் தேவன் பேசுகிற அறிமுக வார்த்தைகள் எவ்வாறு நம்பிக்கையைக் கொடுக்கின்றன? ஆபகூக் 2:2, 3.`

பாபிலோனின் அழிவுகுறித்து ஆபகூக் 2இல் தேவன் வாக்குரைக்கிறார். வருங்காலத்தில் மேசியாவின் வருகைக்கும் இந்த வாக்குறுதி பொருந்த இருந்ததை ஆபகூக் 2:3ஐ மேற்கோள் காட்டி, எபிரெயர் 10:37 பேசுகிறது. பாபிலோனின் அழிவுகுறித்து வாக்குரைக்கப்பட்டது எவ்வளவு நிச்சயமோ, அதுபோல ‘மகா பாபிலோனின்’ அழிவும் நிச்சயம். வெளி 18:2.

ஆபகூக்கிற்கு ஒருபுறம் மிகப்பெரிய தீமை சூழ்ந்திருந்தது; இன்னொருபுறம், இன்னும் நிலைமை மோசமாகுமென்று தேவன் வாக்குரைத்திருந்தார். இரட்சிப்பின் வரலாறு முழுவதிலும் இந்த நிலையைக் காணலாம். மகா தீங்கு நம்மைச் சூழ்ந்துள்ளது; ஆனால் நிலைமை இன்னும் மோசமடையுமென வேதாகமம் முன்னுரைக்கிறது. ஆனால் முழுக்கண்ணோட்டத்தையும் பார்த்தபோதுதான் ஆபகூக்கிற்கு நம்பிக்கை பிறந்தது. எதிர்காலத்தில் தேவன் செய்யப்போவதை எண்ணி, அருமையான ஒரு துதியின் ஜெபத்தை ஏறெடுக்கிறார். ஆபகூக் 3.

`தன் நம்பிக்கைக்கு என்னென்ன காரணங்களை ஆபகூக் சொல்கிறார்? ஆபகூக் 3:1619. இறுதி தீர்க்கதரிசன நிகழ்வுகள் சம்பவிக்க காத்திருக்கிற தேவபிள்ளைகளின் நம்பிக்கை என்ன? இந்த நம்பிக்கையை நீங்கள் எவ்வாறு சொந்தமாக்கலாம்?`