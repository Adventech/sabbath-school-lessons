---
title:  ஜெயங்கொடுக்கிற ஆயுதம்
date:   25/08/2022
---

துதி ஒரு வல்லமையான ஆயுதம். யோசபாத் அதைக் கண்டுகொண்டார். 2நாளா 20:1-30. ‘ஏராளமான ஜனங்கள்’ தனக்கு எதிராக யுத்தத்திற்கு வருவதாக யோசபாத்திற்கு செய்தி கிடைக்கிறது. உடனே அவர் போரில் இறங்கவில்லை; மாறாக, ‘கர்த்தரைத் தேடுகிறதற்கு ஒருமுகப்பட்டார்’. 2நாளா 20:3. யூதாவின் ஜனங்கள் எருசலேமுக்கு பண்டிகை கொண்டாட வந்தபோது, சூழ்நிலையை உள்ளபடி ஒத்துக்கொண்டு, ‘எங்களுக்கு விரோதமாக வந்த இந்த ஏராளமான கூட்டத்திற்குமுன்பாக நிற்க எங்களுக்குப் பெலனில்லை; நாங்கள் செய்யவேண்டியது இன்னதென்று எங்களுக்குத் தெரியவில்லை; ஆகையால் எங்கள் கண்கள் உம்மையே நோக்கிக்கொண்டிருக்கிறது’ என்று தேவனிடம் சொன்னார். 2நாளா 20:12.

`உங்களுக்கு எதிராக ‘ஏராளமான ஜனங்கள்’ வருவதைப் பார்த்ததும், உங்கள் உள்ளுணர்வு எப்படி இருக்கும்? 2நாளா 20:3-12இல் யோசபாத் நடந்துகொண்ட விதத்திலிருந்து, நம்மையும் மிஞ்சிய எதிர்ப்பின்போது நடக்கவேண்டியவிதம் பற்றி என்ன கற்றுக்கொண்டீர்கள்?`

யகாசியேல் மேல் கர்த்தருடைய ஆவி இறங்கினபோது, அவன் தைரியமடைந்து, ‘இந்த யுத்தத்தைப் பண்ணுகிறவர்கள் நீங்கள் அல்ல; யூதா மனுஷரே, எருசலேம் ஜனங்களே, நீங்கள் தரித்துநின்று கர்த்தர் உங்களுக்குச் செய்யும் இரட்சிப்பைப் பாருங்கள்; பயப்படாமலும் கலங்காமலும் இருங்கள்; நாளைக்கு அவர்களுக்கு எதிராகப் புறப்படுங்கள்; கர்த்தர் உங்களோடே இருக்கிறார்’ என்று சொன்னான். 2நாளா 20:17. அதன்பிறகு அவர்கள் தேவனைத் தொழுது, ‘மகா சத்தத்தோடே’ அவரை துதித்துப் பாடினார்கள். 2நாளா 20:19. தேவன் அவர்களுக்காகப் போரிட இருந்தாலும், அவர்கள் எதிரியை எதிர்த்துச் செல்லவேண்டியதிருந்தது.

ஆனால், அது ஒரு வழக்கமான போர் அணிவகுப்பு அல்ல. அவர்கள் அணிவகுத்துச் செல்லும்போது கர்த்தரைத் துதித்துப் பாடுவதற்கு யோசபாத் ஒரு பாடகர் குழுவை நியமித்தான். ‘அவர்கள் பாடித் துதிசெய்யத் தொடங்கினபோது, யூதாவுக்கு விரோதமாய் வந்து பதிவிருந்த அம்மோன் புத்திரரையும், மோவாபியரையும், சேயீர் மலைத்தேசத்தாரையும், ஒருவருக்கு விரோதமாய் ஒருவரைக் கர்த்தர் எழும்பப்பண்ணினதினால் அவர்கள் வெட்டுண்டு விழுந்தார்கள்’. 2நாளா 20:22. அவர்கள் தேவனுடைய ‘பரிசுத்தமுள்ள மகக்துவத்தைத் துதித்து’, அவருடைய வாக்குறுதியில் விசுவாசத்தைக் காண்பித்தபோது, தேவன் தலையிட்டதாக அதை எழுதினவர் சுட்டிக்காட்டுகிறார். 2நாளா 20:21.

`இன்றைய ஆராய்ச்சி வசனங்களை மீண்டும் வாசியுங்கள். தேவனோடுள்ள அனுபவத்தில் குறிப்பாக சோதனையும் வேதனையுமான நாட்களில் நீங்கள் அப்பியாசிக்க வேண்டிய என்ன ஆவிக்குரிய நியதிகள் அவற்றில் உள்ளன?`