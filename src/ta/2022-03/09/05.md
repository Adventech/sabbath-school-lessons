---
title:  பிறரை உணர்த்துகிற சாட்சி
date:   24/08/2022
---

துதியின் சத்தத்தைக் கேட்ட மக்களில் அது அற்புத தாக்கத்தை ஏற்படுத்தியதை அப்போஸ்தலர் புத்தகத்தில் காணலாம். அப் 16:16-34. பவுலையும் சீலாவையும் வஸ்திரங்களை உரிந்து, பயங்கரமாக அடித்து, சிறைச்சாலைக்குள் போட்டார்கள். அடியால் முதுகு பிய்ந்திருக்க, அதில் மருந்துபோட அங்கே ஆட்களில்லை. அதிகமாக வலித்தது; கால்களை சங்கிலியால் கட்டியிருந்தார்கள். சிறையில் இருட்டறையில் அடைத்திருந்தார்கள். ஆனால் மற்ற சிறைக்கைதிகள் கேட்டுக்கொண்டிருக்க, பவுலும் சீலாவும் ஜெபித்து, பாடல் பாடினார்கள்.

அப்போது பூமியதிர்ந்தது; பவுலோ சீலாவோ சிறைக்கைதிகளோ சிறையிலிருந்து தப்பவில்லை; அதைக் கண்ட சிறைச்சாலைக்காரன், ‘பவுலுக்கும் சீலாவுக்கும் முன்பாக விழுந்து, அவர்களை வெளியே அழைத்துவந்து: ஆண்டவமாரே, இரட்சிக்கப்படுவதற்கு நான் என்ன செய்ய வேண்டும்’ என்று கேட்டான். அப் 16:29, 30.

`இந்த நிகழ்வானது எவ்வாறு அந்தச் சிறைச்சாலைக்காரனை அவனுடைய இரட்சிப்புபற்றி யோசிக்க வைத்தது? சிறைக்கைதிகள் தப்பித்து ஓடாமல் இருந்ததிலும், சிறைச்சாலைக்காரனும் அவனுடைய குடும்பத்தார் அனைவரும் மனம்மாறினதிலும் பவுல் மற்றும் சீலாவுடைய ஜெபங்களும் பாடல்களும் என்ன பங்காற்றின?`

நாம் துதிப்பதால் நம்மைச் சுற்றியுள்ளோரின் நித்திய வாழ்வில் தாக்கத்தை ஏற்படுத்த முடியும். மற்ற சிறைக்கைதிகள்போல பவுலும் சீலாவும் சிறையின் இருட்டறையில் முறுமுறுத்தும் குறைசொல்லியும் இருந்திருந்தால், அந்த இரவில் யாராவது இரட்சிக்கப்பட்டிருப்பார்களா?

அந்தச் சிறைச்சாலைக்காரனும் அவனுடைய குடும்பத்தாரும் பின்னர் என்னவானார்கள் என்பது நமக்குத் தெரியாது; ஆனால் ரோமில் வேறொரு சிறையில் இருந்தபோது பவுல் எழுதின பின்வரும் வார்த்தைகளை அவர்கள் வாசித்திருப்பார்கள்: ‘ஏனெனில் கிறிஸ்துவினிடத்தில் விசுவாசிக்கிறதற்கு மாத்திரமல்ல, அவர் நிமித்தமாகப் பாடுபடுகிறதற்கும் உங்களுக்கு அருளப்பட்டிருக்கிறது. நீங்கள் என்னிடத்திலே கண்டதும் எனக்கு உண்டென்று இப்பொழுது கேள்விப்படுகிறதுமான போராட்டமே உங்களுக்கும் உண்டு’. பிலி 1:29, 30. இதை அவர்கள் வாசித்து, பவுலின் உபத்திரவம் தங்களுக்கு சந்தோஷத்தைக் கொண்டுவந்த விதம்பற்றி தியானித்திருந்தால், அது அவர்கள் இருதயங்களில் ஒரு பாடலைக் கொடுத்திருக்கும்; என்னவானாலும் உண்மையோடு இருக்க அவர்களைத் தீர்மானிக்கச் செய்திருக்கும். 

`நீங்கள் உங்கள் இருதயத்திலிருந்து தேவனைத் துதித்துப் பாடுவதால் யார்மேல் அது தாக்கத்தை ஏற்படுத்தக் கூடுமென நினைக்கிறீர்கள்? மற்றவர்களோடு இருக்கும்போது தேவனை வல்லமையாகவும் வெளிப்படையாகவும் துதிப்பதற்கு அதிக உறுதியான முயற்சிகளை எடுங்கள். அது எத்தகைய நல்ல தாக்கத்தை ஏற்படுத்துமென உங்களுக்குத் தெரியாது.`