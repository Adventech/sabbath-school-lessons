---
title:  துதிக்கான அடிப்படை அமைப்பு
date:   21/08/2022
---

பிரபல ரஷ்ய எழுத்தாளரான பியோடார் டாஸ்டோவ்ஸ்கி என்பவருக்கு மரணதண்டனை விதிக்கப்பட்டு, கடைசி நேரத்தில் ரத்து செய்யப்பட்டது. அவர் பல வருடங்களை சிறையில் கழித்தார். தன்னுடைய சிறைச்சாலை அனுபவம்பற்றி பின்வருமாறு எழுதுகிறார்: ‘எல்லாரும் வழிவிலகி, நீங்கள்மட்டுமே உண்மையுள்ளவராக இருந்தாலும், கடைசிவரை நம்பிக்கை வையுங்கள்; அப்போதும் உங்கள் காணிக்கையைக் கொண்டுவந்து, தனிமையான அந்த நிலையில் தேவனைத் துதியுங்கள்’.

பவுல் எவ்வாறு நம்பமுடியாத அளவுக்கு எதிர்ப்பையும் உபத்திரவத்தையும் சந்தித்தாரென இந்தப் பாடங்களில் பார்த்தோம். இப்போது ஒரு ரோமச் சிறையில் இருக்கிறார். ஆனால் அவர் மனம் சோரவில்லை. மாறாக, பிலிப்பியிலிருந்த விசுவாசிகளை ஊக்குவிக்கும்படி ஆர்வத்தோடு எழுதுகிறார்!

`பவுல்தானே சிறையில் இருக்க, அவரால் எவ்வாறு இப்படி எழுத முடிந்தது? பிலி 4:4-7. ‘தேவசமாதானத்தை’ பெறுவதற்கான இரகசியங்கள்பற்றி இவ்வசனங்கள் சொல்வது என்ன?`

எல்லாமே நன்றாகச் செல்லும்போது, சந்தோஷமாக இருக்கலாம். ஆனால் எப்பொழுதும் சந்தோஷமாக இருக்கும்படி பவுல் நம்மை அறிவுறுத்துகிறார். கேட்பதற்கு விநோதமாக இருக்கலாம். பவுல் எழுதுவதில் இரண்டு முக்கிய விஷயங்கள் சம்பந்தப்பட்டுள்ளன:

1. எப்பொழுதும் சந்தோஷமாக இருக்க வேண்டும் என்றால், சந்தோஷப்படுவதற்குக் காரணம் ஏதும் இல்லாததுபோலத் தோன்றுகிற சூழ்நிலைகளிலும் சந்தோஷமாக இருக்க வேண்டும்.

2. எப்பொழுதும் சந்தோஷமாக இருக்க வேண்டும் என்றால், சந்தோஷமாக உணராத சமயங்களிலும் சந் தோஷமாக இருக்க கற்றுக்கொள்ள வேண்டும்.

பார்ப்பதற்கு துதிக்கமுடியாத சூழ்நிலைபோலத் தெரிந்தாலும், தேவனைத் துதிக்கும்படி பவுல் நம்மை அழைக்கிறார். அது காரணமற்றதாகவும் தோன்றலாம். அந்தச் சமயத்தில்தானே சந்தோஷப்பட வேண்டும். துதிப்பது ஒரு விசுவாசச் செயல். விசுவாசம் நம் சூழ்நிலைகளைச் சார்ந்தது அல்ல; தேவனைக் குறித்த சத்தியத்தைச் சார்ந்தது. எனவே துதிப்பது நாம் நல்ல நிலையில் இருக்கும்போது செய்கிற செயல் அல்ல; மாறாக, தேவனையும் அவர் நமக்கு வாக்களித்திருப்பதையும் உணர்ந்து செய்கிற செயலாகும். அத்தகைய விசுவாசம்தான் நம் எண்ணங்களையும் உணர்வுகளை யும் சூழ்நிலைகளையும் மாற்ற ஆரம்பிக்கிறது.

`சிறைச்சாலையில் இருந்தாலும் தான் சந்தோஷமாக இருப்பதற்கு தேவனைப் பற்றி எந்தச் சத்தியம் தனக்கு உதவியதாக பவுல் சொல்கிறார்? தேவனைப் பற்றிய சத்தியத்தை ஒரு பட்டியலாக எழுதுங்கள். அந்தப் பட்டியலைப் படித்து, ஒவ்வொன்றிற்காகவும் தேவனைத் துதியுங்கள். உங்கள் சூழ்நிலைகளை நீங்கள் பார்க்கிறவிதத்தையும், உணர்கிற விதத்தையும் அது எவ்வாறு மாற்று கிறது?`