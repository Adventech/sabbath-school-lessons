---
title:  ஜெபத்தால் சுவர்களை இடித்தல்
date:   22/08/2022
---

முட்டுச்சந்தில் மாட்டிக்கொண்டால் எப்படி இருக்கும்? அதாவது, தரையில் வண்ணமடித்துக் கொண்டே ஒரு மூலைக்குச் செல்கிறீர்கள்; பிறகுதான், புதிதாக அடித்த வண்ணத்தை மிதிக்காமல் வெளியே வர முடியாது, அது காய்கிற வரையிலும் அங்கேதான் இருக்க வேண்டும் என்பது புரிகிறது!

சிலசமயம் நம் விசுவாசம்கூட நம்மை ஒரு முட்டுச்சந்தில் சிக்கவைத்தது போலத் தெரியும். அந்தச் சூழ்நிலையைப் பார்க்கும்போது ஒன்று நாம் தேவனையும் விசு வாசத்தையும் ஒவ்வொரு நம்பிக்கையையும் புறக்கணிக்க வேண்டும் அல்லது சாத்தியமற்றதுபோலத் தோன்றுகிற விஷயங்களை நம்புவதற்கு விசுவாசத்தைப் பயன்படுத்த வேண்டும்.

தேவன் இஸ்ரவேலரை ஒரு முட்டுச் சந்திற்குக் கொண்டு சென்றார். அவர்கள் வனாந்தரத்தில் 40 வருடங்கள் அலைந்து திரிந்த பிறகு, வெட்ட வெளியான, பசுமையான புல்வெளிக்கு வழிநடத்தவில்லை. அந்தப் பகுதியிலேயே இருந்த அதிக அரணான பட்டணம் ஒன்றிற்கு வழிநடத்தினார். பிறகு எரிகோவைச் சுற்றிலும் அமைதியாக ஆறு நாட்கள் நடக்கவேண்டியதிருந்தது. ஏழாம் நாளில், ஆர்ப்பரிக்குமாறு தேவன் சொன்னார். எக்காளச் சத்தத்தோடு அவர்களும் ஆர்ப்பரிக்கும்போது அவர்களுக்கு வெற்றி கிடைக்கவிருந்தது.

`இஸ்ரவேலருக்கு தேவன் கற்றுக்கொடுக்க விரும்பியது என்ன? யோசுவா 5:13-6:20.`

சத்தமாக ஆர்ப்பரிப்பது சுவர்களை விழச்செய்கிற அளவுக்கு அதிர்வலைகளை உண்டாக்கப் போவதில்லை. ‘ஆர்ப்பரிக்குமாறு’ இஸ்ரவேலரிடம் தேவன் சொன்னது, சங்கீதம் 66இல் தாவீது எழுதுகிற அதே ஆர்ப்பரித்தல் ஆகும்: ‘பூமியின் குடிகளே, நீங்கள் எல்லாரும் தேவனுக்கு முன்பாகக் கெம்பீரமாய்ப் பாடுங்கள். அவர் நாமத்தின் மகத்துவத்தைக் கீர்த்தனம்பண்ணி, அவருடைய துதியின் மகிமையைக் கொண்டாடுங்கள்’. சங் 66:1, 2. இந்தக் கெம்பீரச் சத்தம் துதி! ஆறு நாட்களாக அந்தப் பிரமாண்டமான மதில்களையே பார்த்துக் கொண்டிருந்தார்கள்; அவற்றை தங்களால் உடைக்க முடியாது என்பது அவர்களுக்குப் புரிந்திருக்கும்.

`எபி 11:30இன் அர்த்தத்தைப் புரிந்துகொள்ள இந்தக் கருத்து எவ்வாறு உதவுகிறது?`

தேவன் நம் வாழ்க்கையில் புதிதாக ஓர் மாற்றத்தைச் செய்ய விருக்கும்போது, நம்மை ஒரு எரிகோவினிடத்திற்கு வழிநடத்தலாம்; வெற்றிக்கான வல்லமை நம் சுயபெலத்தாலும் வியூகங்களாலும் வருவதில்லை என்பதை நமக்குப் போதிப்பது அவர் நோக்கமாக இருக்கலாம். நமக்குத் தேவையான அனைத்தும் நமக்கு வெளியேயிருந்து வரவேண்டியதுள்ளது. எனவே, நமக்குமுன்பாக எது இருந்தாலும், அது எவ்வளவு பெரிய தடையாகத் தோன்றினாலும், தேவனைத் துதிப்பதே நம்முடைய பங்கு; அவரே நமக்கு தேவையான அனைத்திற்கும் ஆதாரமானவர். இதுதான் செயல்படுகிற விசுவாசமாகும்.