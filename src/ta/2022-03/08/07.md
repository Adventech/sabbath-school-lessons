---
title:  மேலும் படிக்க
date:   19/08/2022
---

‘தம்மிடம் கேட்பவர்களுக்கு தாம் பரிசுத்த ஆவியைக் கொடுப்பதாக தேவன் சொல்ல வில்லையா? இந்த ஆவியானவர் மெய்யான வழிகாட்டி அல்லவா? சிலர் தேவ வார்த்தையை அப்படியே ஏற்றுக்கொள்வது தங்களது ஊகமாகிவிடுமெனப் பயந்து, அப்படியே நம்பப் பயப்படுகிறார்கள். ஆண்டவர் நமக்குப் போதிக்க வேண்டும் என்று விரும்புகிறார்கள்; ஆனாலும் தேவன் ஆணையிட்டுக் கொடுத்த வார்த்தையை நம்பகமானதெனச் சொல்லவும், அவரால் நாம் போதிக்கப்பட்டிருக்கிறோம் என்பதை நம்பவும் பயப்படுகிறார்கள். நாம் நம் பரலோகப் பிதாவிடம் கற்றுக்கொள்கிற மனநிலையுடன், ஆர்வத்துடனும், விருப்பத்துடனும் தாழ்மையுடன் செல்லும்போது, தேவன் தம் வாக்குறுதியை நிறைவேற்றுவாரா மாட்டாரா என்று நாம் ஏன் பயப்பட வேண்டும்? ஒரு கனம்கூட நீங்கள் அவரைச் சந்தேகிக்கக் கூடாது; சந்தேகித்தால் அவரை கனவீனப்படுத்துகிறீர்கள். அவருடைய சித்தத்தை அறியமுயன்றிருந்தால், தேவசித்தத்தைச் செய்வதற்கு அவரே உங்களை வழிநடத்துவார், பாதைகாட்டுவார், ஆசீர்வதிப்பார் என்று நம்புவதுதான் உங்களுடைய பங்கு. அவருடைய போதனைகளை தவறாகப் புரிந்துகொள்ளாதபடிக்கு நம்மைநாமே நம்பக் கூடாது; மாறாக அதை ஜெபத்தில் வைத்து, அவரை நம்ப வேண்டும்; அவருடைய திட்டங்களையும் அவருடைய வழிநடத்துதலின் செயல்பாட்டையும் சரியாகப் புரிந்துகொள்ள பரிசுத்த ஆவியானவர் உங்களை சரியாக வழிநடத்துவார் என்று முழுமையாக நம்ப வேண்டும்’.

‘எதிர்க்கிற செல்வாக்குகளோடும் சந்தேகங்களோடும் மோதும் போதுதான் விசுவாசம் வலுவாக வளருகிறது. அந்தச் சோதனைகளில் பெறக்கூடிய அனுபவமானது விலையுயர்ந்த ஆபரணங்களைவிட மிகவும் விலையேறப்பெற்றது’.

**கலந்துரையாடக் கேள்விகள்**

`1. உண்மையில் இருக்கிற, ஆனால் நம் கண்களுக்குப் புலப்படாத விஷயங்கள் பற்றியும், நாம் காணாதிருந்தும் விசுவாசிக்கிற விஷயங்கள்பற்றியும் வகுப்பில் கலந்தாலோசியுங்கள். ‘அதரிசனமானவரை’ தரிசிப்பதின் அர்த்தம்பற்றிப் புரிந்துகொள்ள இது எவ்வாறு உதவக்கூடும்?`

`2. புதன்கிழமை ஆராய்ச்சியின் கடைசிக் கேள்வியை கலந்தாலோசியுங்கள். எத்தனைமுறை இதே சூழ்நிலையில் அகப்படுகிறோம்? தேவனுடைய வழியை நாம் விரும்பாவிட்டாலும், அதுவே சிறந்த வழி என்று நம்புவதற்கு நாம் என்ன செய்யலாம்?`

`3. ‘எதிர்க்கிற செல்வாக்குகளோடும் சந்தேகங்களோடும் மோதும்போது’ விசுவாசம் வளர்கிறதென்றால், அது ‘மிகவும் விலையுயர்ந்த ஆபரணங்களைவிட அதிக மதிப்புள்ள’ ஒன்றிற்கு வழிநடத்துகிறதென்றால், அத்தகைய சச்சரவுகளை நாம் கண்ணோக்குகிற விதத்தை அது எவ்வாறு மாற்ற வேண்டும்?`

`4. மற்ற மனிதர்களோ, சக கிறிஸ்தவர்களோ மிகவும் பயங்கரமான விளைவுகளைச் சந்தித்த சூழ்நிலையில் இருந்ததைப் பார்த்திருப்போம். அதிகமாக ஜெபித்தும், சிறப்பாக முயற்சிகள் எடுத்தும், நாம் பயந்ததுபோல நடந்திருக்கும். நாம் ஆராய்ந்து வருகிற விஷயங்களின் வெளிச்சத்தில் இதை நாம் எவ்வாறு புரிந்துகொள்ளலாம்?`