---
title:  இயேசுவின் நாமத்தில்
date:   15/08/2022
---

‘என் நாமத்தினாலே நீங்கள் எதைக்கேட்டாலும் அதை நான் செய்வேன்’. யோவான் 14:14. இயேசு தம் சீடர்களைவிட்டு சீக்கிரத்தில் பிரியவிருந்தார். அவர்களுக்கு ஆதரவும் ஊக்கமுமாக இருந்தவர் பரலோகத்திற்குச் செல்லவிருந்தார்; சீடர்களோ கைகால் முறிந்தாற்போல பெலனற்றவர்களாக உணர்ந்தார்கள். அதன்பிறகு சரீரப்பிரகாரமாக அவரைப் பார்க்க முடியாது என்றாலும், அவர்களுக்கு விசேஷித்த ஒரு வாக்குத்தத்தத்தைக் கொடுத்தார்.

யோவான் 14:1-14. இயேசுவின் நாமத்தினால் நாம் ‘எதைக் கேட்டாலும்’ அதை தாம் செய்வதாக அவர் சொல்கிறார். வச 14. அதனால்தான் எப்போதுமே ஜெபித்து முடிக்கும்போது, ‘இயேசுவின் நாமத்தினால், ஆமென்’ என்று சொல்லுகிறோம்.

`இதைச் சொல்லும்போது, நமக்குள் என்ன எண்ணம் இருக்கிறது? என்ன அர்த்தத்தில் இவ்வாறு ஜெபிக்குமாறு இயேசு ஊக்கப்படுத்துகிறார்? இந்த வசனங்களில் அவர் சொல்கிற அர்த்தத்தைப் புரிநதுகொள்ள உதவுகிற குறிப்புகள் யாவை?`

‘இயேசுவின் நாமத்தினால்’ நாம் வேண்டுகோளை வைக்கும்போது, ஒட்டுமொத்த பரலோக அமைப்பும் நம் சார்பாக செயலில் இறங்குகிறதென்கிற நிச்சயத்துடன் இருக்கலாம். தூதர்கள் நம்மைச் சுற்றிலும் செயல்பட்டுக் கொண்டிருப்பதை நாம் காணமுடியாமல் இருக்கலாம். ஆனால் அவர்கள், நம்முடைய வேண்டுகோள்களை நிறைவேற்றுவதற்கு பரலோகச் சிங்காசன அறையிலிருந்து அனுப்பப்படுகிறார்கள்.

சிலசமயம், இயேசுவின் நாமத்தினால் ஜெபித்துவிட்டு, கண் விழித்ததும் எல்லாம் மாறியிருக்க வேண்டுமென எதிர்பார்ப்போம்; ஆனால் எதுவும் மாறியிருக்காது. ஆனாலும் தேவனுடைய வல்லமையானது இயேசு புயலை அடக்கினதுபோல தடபுடலாக வெளிப்படுவதுண்டு; கெத்செமனேயில் இயேசுவைத் தாங்கியதுபோல நம் கண்ணுக்குப் புலப்படாத வகையில் அமைதியாகவும் வெளிப்படுவதுண்டு. நாம் நினைத்த காரியம் தடபுடலாக நடக்காமல் இருக்கலாம்; அதற்காக தேவன் செயல்படவில்லை என்று அர்த்தமல்ல.

`யோவான் 14:1-14ஐ மறுபடியும் வாசியுங்கள்; இயேசு உங்களோடு நேருக்குநேராகப் பேசுவது போல கற்பனைபண்ணிக்கொள்ளுங்கள். இந்த வாக்குத்தத்தங்களிலிருந்து நீங்கள் என்ன நம்பிக்கையும் ஊக்கமும் பெற முடியும்? அதேநேரம், ‘இந்த வாக்குறுதிகள் நிறைவேறாதபடிக்கு என் வாழ்க்கையில் என்னென்ன விஷயங்கள் தடையாக இருக்கக்கூடும்? என்ன மாற்றத்தைச் செய்ய நான் தீர்மானிக்க வேண்டும்?’ என்று உங்களையே நீங்கள் கேட்டுப்பாருங்கள்.`