---
title:  நம் கவலைகளையெல்லாம் சுமப்பதற்கு
date:   17/08/2022
---

‘ஏன் கவலைப்பட வேண்டும், ஜெபிக்கலாமே?’ என்கிற வாசகப் பலகைகளை வீடுகளில் தொங்கவிடுவது உண்டு. ஆனால் தேவனிடம் சென்று, நம் கவலைகளை அவரிடம் சொல்லுவதற்குப் பதிலாக கவலைப்படுவதே நம் இயல்பு.

‘நம் வாழ்க்கைமுழுதும் முடிச்சுகள் விழுந்திருந்தால், அவற்றை அவிழ்க்குமாறு தேவனிடம் சொல்ல வேண்டும்’ என்று ஒருவர் சொன்னார். அதைச் செய்யவே தேவன் ஏக்கமாக இருக்கிறார். ஆனால் அந்தப் பிரச்சனைகளை விடாமல் பிடித்துக் கொண்டிருப்போம். வேறு வழியே இல்லாமல் போனபிறகுதான் ஆண்டவரிடம் செல்வோம்.

`சங்கீதம் 55:2 இலிருந்து 1பேதுரு 5:7இல் பேதுரு மேற்கோள் காட்டுகிற வசனத்தின் அடிப்படைச் செய்தி என்ன? மேலும் பார்க்க: மத் 6:25-33.`

சாதாரண வசனம்தான்; இரகசியம் எதுவுமில்லை; வசனம் சொல்கிறபடியே அர்த்தம் காணலாம். வைத்துவிடுங்கள் என்றால் அவரிடம் எறிந்துவிடுங்கள் என்று அர்த்தம்; அதன்பிறகு அதற்கும் உங்களுக்கும் தொடர்பில்லை; இனி நீங்கள் வேதனைப்பட வேண்டியதில்லை. ஆனால், அவை இல்லாததுபோல எறிந்துவிட முடியாது, அவை திடீரென இல்லாமலும் போய்விடாது. மாறாக பரலோகத்திலிருக்கிற பிதாவினிடத்தில் அவற்றைக் கொடுக்கிறோம்; அதை தாம் சரிசெய்வதாக அவர் வாக்குரைத்திருக்கிறார். அதைத்தான் மத்தேயுவில் இயேசு சொல்லுகிறார். அதைச் செய்வது கடினம் என்பதால் அல்ல, அதைச் செய்வது மிகவும் எளிதாக, நம்ப முடியாததாக இருப்பதால்தான் நாம் செய்வதில்லை.

பலவிதமான காரியங்களால் பதற்றம் உண்டாகிறது. வேலை அழுத்தம், எதிர்பாராத விமர்சனம், வெறுக்கப்படுகிற உணர்வு, அன்புகூரப்படாத உணர்வு, உடல்நலப் பிரச்சனை, பணப்பிரச்சனை, தேவனுக்கு தகுதியற்றவன் என்கிற உணர்வு, மன்னிக்கப்படவில்லை என்கிற உணர்வு போன்றவை காரணமாக இருக்கலாம்.

காரணம் எதுவாக இருந்தாலும், பிரச்சனைகளை நம்மால் தீர்க்கமுடியுமென நினைப்பதால்தான் அவற்றைப் பிடித்துத் தொங்கிக்கொண்டிருக்கிறோம். அப்படிப்பட்ட எண்ணங்களைச் சீர்தூக்கிப் பார்க்குமாறு பேதுரு அழைக்கிறார். தேவன் பார்த்துக் கொள்வதால் நாம் கவலைப்பட அவசியமில்லை. ஆனால் திருமண உறவு முறிகிற நிலையில் இருக்கும்போதும், நாம் முற்றிலும் பயனற்றவர்களாக உணரும்போதும் தேவன் அக்கறை காட்டுவாரா? எந்தச் சூழ்நிலையையும் மாற்றுமளவிற்கு அவர் அக்கறைகாட்டுவார்.

`தற்சமயம் உங்களைக் கவலைப்படுத்துகிற விஷயங்கள் என்ன? அவை நியாயமாக, மிகவும் சிக்கலாக இருந்தாலும், கர்த்தரால் கூடாத காரியம் ஏதாவது உண்டா? ஆனாலும் நம்மிடம் இருக்கிறமிகப்பெரிய பிரச்சனை என்னவென்றால், தேவனுக்கு அது தெரியும், அவரால் அதைச் சரி செய்ய முடியும் என்று நாம் அறிந்திருந்தாலும், நாம் விரும்புகிறபடி அதைத் தீர்க்கமாட்டாரென நினைப்பதுதான். உங்கள் வாழ்க்கையில் அது எவ்வளவுக்கு உண்மையாக இருக்கிறது?`