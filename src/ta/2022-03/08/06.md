---
title:  தேவனைக் காணமுடியாத நிலையிலும் விசுவாசம்
date:   18/08/2022
---

யாருமே நம்மேல் அக்கறை காட்டவில்லை என்று நினைத்தால் சங்கடமாக இருக்கும். ஆனால் தேவனுக்கு நம்மைத் தெரியாது; அவர் நம்மேல் அக்கறை காட்டவில்லை என்று நினைத்தால் நம்பிக்கையே போய்விடும்.

பாபிலோனுக்கு நாடுகடத்தப்படவிருந்த யூதர்களுக்கு தேவன் தங்கள் சூழ்நிலைகுறித்த அக்கறை காட்டாததுபோலத் தெரிந்தது. அவர்கள் நாடுகடத்தப்பட்டதற்கும், தேவன் கைவிட்டதாக உணர்ந்ததற்கும் காரணம் அவர்களுடைய பாவம்தான். ஆனால் ஏசாயா ஆறுதலான வார்த்தைகளைக் கூறுகிறார். அவர்களுக்கு தேவனைப்பற்றி கனிவோடு ஏசாயா பேசுகிற வார்த்தைகள்தாம் ஏசாயா 40ம் அதிகாரம். ‘மேய்ப்பனைப் போலத் தமது மந்தையை மேய்ப்பார்; ஆட்டுக்குட்டிகளைத் தமது புயத்தினால் சேர்த்து, தமது மடியிலே சுமந்து கறவலாடுகளை மெதுவாய் நடத்துவார்’. ஏசா 40:11. ஆனால் நாடுகடத்தப்பட்டிருந்தவர்களோ, ‘ஆண்டவரே, நீர் எங்கே இருக்கிறீர்? நீர் இருப்பதற்கும் அல்லது எங்கள்மேல் அக்கறை காட்டுவதற்கும் எங்களால் ஒரு அடையாளத்தையும் காணமுடியவில்லை’ என்பதுபோல யோசித்துக் கொண்டிருந்தார்கள்.

`தேவனைப் பற்றி ஏசாயா எவ்வாறெல்லாம் விவரிக்கிறார்? ஏசா 40:27-31. ‘என் வழி கர்த்தருக்கு மறைவாயிற்று, என் நியாயம் என் தேவனிடத்தில் எட்டாமல் போகிறது’ என்று அவர்கள் சொன்னதற்கு அந்த விளக்கம் எவ்வாறு பதிலளிக்கிறது? ஏசா 40:27.`

இதேபோல தங்கள் வழி கர்த்தருக்கு மறைவாயிற்று என்று எண்ணியிருக்கக்கூடிய மக்களை எஸ்தர் புத்தகத்தில் காணலாம். அப்புத்தகத்தில் தேவன் என்கிறவார்த்தை ஒரு இடத்தில்கூட வரவில்லை. ஆனால் அந்தப் புத்தகம் முழுவதுமே, மாற்றமுடியாத ஒரு சட்டத்தால் அழிவுக்கு ஆளாகிவிருந்த தம் மக்களைக் காப்பாற்ற தேவன் தலையிட்டது பற்றிய விபரமாகும். அந்தச் சம்பவம் நடந்து முடிந்த நிகழ்வுகளைமட்டும் விவரிக்கவில்லை; எதிர்காலத்தில் தேவ மக்கள் மீண்டும் உபத்திரவத்திற்கு ஆளாக்கப்போகிற, அவர்களை அழிக்கும்படி மீண்டும் ஒரு சட்டம் கொண்டுவரப் படப்போகிற ஒரு காலக்கட்டத்தைப் பற்றி எச்சரிக்கிறது. வெளி 13:15. அவ்வளவு கொடிய சூழ்நிலைகள் இருந்தால், தேவன் தம் மக்களை நிச்சயமாகவே கைவிட்டுவிட்டார் என்கிற முடிவுக்கு வருவது எவ்வளவு எளிதென்பதைக் கற்பனைசெய்ய முடிகிறதா? ஆனால் நாம் பயப்படவேண்டியதில்லை. எஸ்தரின் அனுபவத்தில் தெரிந்துகொள்ளப்பட்டவர்களைக் காப்பாற்றின அதே தேவன் அந்த இறுதி நெருக்கடிக் காலத்தில் மீண்டும் விடுவிப்பார். 

`நாடுகடத்தப்படவிருந்தவர்களுக்கு தேவனைப் பற்றி ஏசாயா எவ்வாறு விளக்கினாரெனப் பார்த்தோம். தேவன் மறந்துவிட்டார், அவர் தங்களைக் கைவிட்டுவிட்டார் என்று நினைக்கிறவர்களுக்கு தேவனைப் பற்றி எவ்வாறு விளக்குவீர்கள்? அவர்கள் தங்களைச் சுற்றிலும் நிகழ்வதை மனித கண்களால் பார்த்து, அதைச் சார்ந்திருக்காமல், விசுவாசக் கண்களோடு பார்ப்பதற்கு எவ்வாறு போதிப்பீர்கள்?`