---
title:  புடமிடுகிற அக்கினிக்குமத்தியில் விசுவாசம்
date:   18/07/2022
---

யுத்தத்தில் பங்கேற்பது ஒருவிதம்; யுத்தத்திற்கு அணிவகுத்துள்ள படைகளைப் பார்க்காமலேயே பங்கேற்பது இன்னொரு விதம். கிறிஸ்தவர்கள் இரண்டாம்வகை யுத்தத்தில்தான் பங்கேற்றிருக்கிறார்கள். படைகள் இருப்பது தெரியும்; நம் வாழ்க்கையில் அதை உணர முடியும்; ஆனாலும் ‘அதரிசனமானவர்மேல்’ நம்பிக்கை வைத்து, நாம் விசுவாசத்தோடு தொடர்ந்து முன்னேற வேண்டியுள்ளது. எபி 11:27.

`யோபுவினுடைய போராட்டத்தின் சாராம்சம் என்ன? யோபு 23:1-10. அவன் எதைக் காணவில்லை? அதேநேரம், தன்னுடைய அனைத்துப் பாடுகளுக்குமத்தியிலும், அவர் வைத்திருந்த விசுவாசம் என்ன?`

கொடிய பாடுகளுக்குமத்தியிலும் யோபு கர்த்தரை நம்பினார். அனைத்திற்கு மத்தியிலும் தன் நம்பிக்கையில் உறுதியாக இருக்கத் தீர்மானித்தார். அவர் நிலைத்திருக்க உதவிய விஷயங்களில் ஒன்று பொன்; அதாவது பொன் பதக்கம் அல்ல. மாறாக, தான் தேவனைப் பற்றிப் பிடித்தால், எதிர்காலத்தில், பொன்னைப் போல மாற முடியும் என்று நம்பினார். திரைக்குப் பின்னால் நிகழ்ந்தவற்றை யோபு எவ்வளவு தூரம் அறிந்திருந்தார் என்று தெரியவில்லை. ஆனால் தனக்கு மறைவாக அதிகம் இருந்தாலும், புடமிடுகிற அக்கினியைச் சகித்துக் கொண்டார்.

அக்கினிக்குப் பயப்படுகிறீர்களா? சூழ்நிலைகள் உருவாக்குகிற வெப்பம் உங்களைக் கலங்கச்செய்கிறதா? யோபுவின் அனுபவத்தைப் போல, தேவன் அனுமதிக்கிற வெப்பத்திற்கான காரணம் புரியாமல்கூட இருக்கலாம். புதிய வீடு, புதிய வேலை, குடும்பச் சிக்கல் போன்றவற்றால் அந்தப் போராட்டம் நேரிட்டிருக்கலாம். நோயாலோ பணக்கஷ்டத்தாலோ ஏற்பட்டிருக் கலாம். புரிந்துகொள்ள கடினமாக இருந்தாலும், தேவன் உங்களைப் புடமிட்டு, சுத்திகரித்து, உங்களுடைய குணத்தில் தம்முடைய சாயலைக் கொண்டுவருவதற்கு இந்தப் பாடுகளைப் பயன்படுத்த முடியும்.

பொன்னைப் போல விளங்கப்போகிறோம் என்பது யோபுவுக்கு ஊக்கமளித்தது; அதிலேயே நோக்கமாக இருக்கச் செய்தது; இக்கட்டுகளைக் கடந்துசெல்ல உதவியது. அனைத்து வலிகளுக்கும் உபத்திரவங்களுக்கும்மத்தியிலும், சுத்திகரிப்புச் செயல்முறையின் யதார்த்தத்தை அவரால் உணரமுடிந்ததே அவருடைய குணாதிசயத்திற்கு வலுவான சாட்சியாக இருந்தது. தனக்குப் புரியாதபோதிலும்கூட, அந்தப் பாடுகள் தன்னைச் சுத்திகரிக்குமென அறிந்திருந்தார்.

`உங்களுடைய அனுபவத்தில் பாடுகள் எவ்வாறு உங்களைப் புடமிட்டுச் சுத்திகரிக்கின்றன? உபத்திரவங்கள் மூலமாக மட்டுமல்லாமல், வேறு என்ன வழிகளில் நீங்கள் சுத்திகரிக்கப்பட முடியும்?`