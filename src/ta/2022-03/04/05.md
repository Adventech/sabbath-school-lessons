---
title:  புத்தியுள்ளவர்கள்
date:   20/07/2022
---

இரண்டாம் வருகைக்காகக் காத்திருப்பவர்கள் கிறிஸ்துவின் குணத்தைப் பெறுவது எவ்வளவு முக்கியமென நேற்று பார்த்தோம். குறிப்பாக, இயேசுவின் இரண்டாம் வருகையின்போது உயிரோடு இருப்பவர்களின் குணத்தின் முக்கியத்துவம்பற்றி குறிப்பாக இன்று பார்ப்போம்.

`தானியேல் 12:1-10இன் பின்னணி என்ன? பூலோக வரலாற்றின் எந்தக் காலக்கட்டம் அங்கே சுட்டிக்காட்டப்படுகிறது? முக்கியமாக, அந்தச் சமயங்களில் தேவ மக்களின் குணம் எப்படி இருக்குமென வசனங்கள் சொல்கின்றன? அவர்களுக்கும் துன்மார்க்கருக்கும் குணத்தில் என்னென்ன வித்தியாசங்கள் காணப்படுகின்றன? மேலும் பார்க்க: வெளி 22:11.`

இயேசுவின் வருகைக்குச் சற்றுமுன், உலகவரலாற்றில் ஏற்பட்டிராத ஓர் இக்கட்டுக் காலம் வருமென தானியேலுக்குச் சொல்லப்பட்டது. அந்தச் சமயத்தில் இருக்கிற துன்மார்க்கர், நீதிமான்கள்பற்றி தானி 12:3,10 விவரிக்கிறது. துன்மார்க்கர் ‘துன்மார்க்கமாய் நடப்பார்கள்’, நீதிமான்கள் ‘சுத்தமும் வெண்மையு மாக்கப்பட்டு, புடமிடப்பட்டவர்களாய்’ ‘பிரகாசிப்பார்கள்’. தானி 12:10, 3. ‘யாதொரு ஜாதியாரும் தோன்றினதுமுதல் அக்காலமட்டும் உண்டாயிராத ஆபத்துக்காலத்தில்’ இந்தக் காட்சி காணப்படுகிறது. தானி 12:1. மேலும் துன்மார்க்கர் அதை அறியமாட்டார்கள்; நீதிமான்களோ ‘ஞானவான்களாக’ அதை அறிந்து கொள்வார்கள்.

எதை அறிந்துகொள்வார்கள்? கணக்கு, அறிவியல், உயர்திறன் ஆய்வு போன்றவற்றில் அறிவைப் பெறுவார்களா? ‘கர்த்தருக்குப் பயப்படுதலே ஞானத்தின் ஆரம்பம்’. நீதி 1:7. இதன் பின்னணியில், ‘ஞானவான்கள்’ இறுதிக் கால நிகழ்வு களையும், ஆபத்துக்காலம் வெளிப்பட ஆரம்பிப்பதையும் புரிந்துகொள்வதால் ஞானவான்களாக இருக்கிறார்கள். அதைக் கண்டு ஆச்சரியமடையமாட்டார்கள்; வேத வசனத்தை ஆராய்ந்து, ஆபத்துக்காலம் வருமென அறிந்திருக்கிறார்கள். முக்கியமாக, அந்த ஆபத்துக்காலம் தங்களைப் புடமிட்டு, சுத்திகரிக்க அனுமதிக்க வேண்டும் என்பதையும் அறிந்திருக்கிறார்கள். மாறாக துன்மார்க்கர், தங்கள் கலகத்தில் மேலும் கடினப்பட்டு, தங்கள் துன்மார்க்கத்தில் தொடர்கிறார்கள்.

புடமிடுதல் எனும் சுத்திகரிப்புச் செயல்முறைக்கு ஆளாகிற கூட்டத்தார் பற்றி இந்த வசனங்கள் சொல்வது கவனிக்கத்தக்கது.

`பூமியின் கடைசி நாட்களின் பின்னணியில் நாம் இந்த வசனங்களைப் பார்த்தாலும், புடமிடுதல் ஆகிய சுத்திகரிப்பின் செயல்முறைகளை இன்றைக்கு நாம் புரிந்துகொள்வதற்கான என்ன நியதிகள் அவற்றில் உள்ளன?`