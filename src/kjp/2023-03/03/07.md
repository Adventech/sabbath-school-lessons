---
title:  မၩလိၪအၪထၪ့အဂး
date:   14/07/2023
---

အၪ့ဎၬနၪ၁့ၪကဆါဎရံၬ အဆၧထုၭဖျီၪထၪ့နံၫမံၩ့လၧ Ellen G. White အဆၧကွ့ၭဖျီၪထၪ့ဆၧအဖၧၩ့ယီၩဆံၭ.

“ထီးကဆါဎရံၬနုၬလၩ့လၧမူၭခိၪတရၫ့ခိၪဒၩ့ထိၭနီၪ, မူၭခိၪအ၁ီၫ့လဖၪ ဒုၭကဲၪထၪ့အ၀့ၫ ၦဎွၩလၧဆၧအီၪက့ၪဒိၪမၩလၩမၩဖၩ့အ၀့ၫလၧဆၧယူၭယၪ့ပၭကၩ အဖၧၩ့လီၫ. မူၭအဆၧထံၫလၩ့ဒီၪလၩ့နီၪဂီၩ့၀့ၫတၭ, ၁ၭမုဆံၫ့ဎံၪနီၪ ဂဲၫလၩ့၀့ၫလၧ အထံၩအဖျဲ၁ံၪအအီၪလၧအဆိၫအချဲၫလ့ၬ, ဒဲကဆါဎရံၬဘၪဆၧမၩလၩမၩဖၩ့ ၀့ၫတၡါ, ဘဲၫအီၪ၀ဲၩ၀့ၫလၧအခၪ့ထံၭ လၧဖါကဆါအ၁ိၭအဆိၩအကၠၪအိၩနီၪ လီၫ. ဘိၪ့ယဲဆံၫအဆၧဆိၪဂ့ၩနီၪ မွဲ၀့ၫဒၪမူၭခိၪအဆၧဆုးကျိၭ လၧဆၧထိးထဲၩ့ တၩ့ထဲၩ့ကဆါ မၩန့အလးအလၩဂီၩ့၀့ၫအထီနီၪလီၫ. ဘဲၫအဆၧအုၩ့လၩ့အီၪ၀ဲၩ အ၁ိၭ အ၀့ၫဖျါလၩ့၁ၭမုဆံၫ့ဎံၪလၧမူၭခိၪ, ထီၩ့လၩ့စိၩလၧအထံၩအဖျဲ၁ံၪအအီၪ ဘဲၫအ၀့ၫဒိၭန့ဘၪ၀့ၫၦလုဆၧအခိၪဒဲစဎွၩအ၁ိၭနီၪ, ဆၧအစီၩ့အမၩ့အလၩအဖၩ့ အီၪ၀့ၫလၧမူၭခိၪဒဲဂၪ့ခိၪထီးနီၪ, မွဲဎရံၬဘၪဆၧဂုၪ (ဆၧအီၪက့ၪဆံၫ့ဎံၪ) ၀့ၫလၧ အၡၩခမျၧး၁ံၪအဖၫ့ခိၪလီၫ.” The Acts of the Apostles, pp. 38, 39.

“ဖါကဆါယွၩ ဖီၪ့၀ၬဖိၪကဆါယွၩ, ဒဲစံၭ၀့ၫ, ‘ကယဲယွၩအ၁ီၫ့လဂၩ လါလါနီၪ မွဲအဘၩထၪ့အ၀့ၫဒၪကိၭဂၩဒ့ၭဆံၭ.’ ဟံဘြုၫ ၁း၆.

“လၧဆၧ၁ၭထိၬထီးဒၪလ့ၬလီၩဖျီၪလ၁့ၪလၧၩ့ဘၪနီၪ, ၦပၧၩ့ဆၧ၁ံၪ ဒဲၦအဒိၪအခိၪ၁ံၪ ဒဲအစီၩ့ဒိၪမၩ့ဒိၪ၁ံၪလဖၪ အုၩ့လၩ့ထိးဆၧၫ့၁ၭမၧၫ့စဎွၩ အဆၧဒိၪ ထုၬထီၫထုၬနီၪလီၫ. အ၁ီၫ့၁ံၪလၧနီးဖၧၩ့လဖၪ ထွံၩလၩ့လၧအမ့ၬယၫ, လၧ၀ၬဖီၩ့ အလးဆီၩ့ဆီၦကိၭၡၭထၪ့၀့ၫလၧဆၧ၁ၭထိၬအလူဖၭဒိၪ, ‘၁ိၪဖိၪလၧအထိး၁ံၫ အ၁ၭနီၪ ကြၨၭန့ဘၪအစီၩ့အမၩ့, ဒဲဆၧလၧၫ့ဆၧဎွ့ၩ, ဒဲဆၧကိၪ့၁့ၪကိၪ့ဘၪ ဒဲဆၧဂဲးဆၧဘၭ, ဒဲဆၧယူၭဆၧယၪ့, ဒဲဆၧလၩဆၧဖၩ့, ဒဲဆၧစံၭထၪ့အၪ့အူၭ၀့ၫလဖၪ လီၫ.” နဲၪဖျီၪ ၅း၁၂.

“ဆၧမၩနၧၩ့ဆၧအဆၧ၁ၭအွံၪဒဲ လၧအ၁ီၫ့၁ံၪအဆၧအူၪဆၧဒံၩ့အ၁ိၭ, မူၭ၀ၩ့ ထၧၫ့၀;ယၫအီၪဎွ့ၩဒဲဆၧ၁ံၫကျံၩအၪ့အူၭနီၪလီၫ. ဆၧအဲၪဆၧကွံၩနီၪ မၩနၧၩခွံၬ ဆၧယူၭ. ဒၪန့ထဲၩ့ဘၪၦလၩ့မါ၁ံၪလဖၪယူၭ. မူၭခိၪအလူ၁ီၫထၪ့လၧအထီၫထုၬ လၧဆၧထုၭထၪ့ဘိၭဘၪ၁့ၪယၫဆၧ, ‘ဆၧစံၭထၪ့အၪ့အူၭ, ဒဲဆၧယူၭဆၧယၪ့, ဒဲဆၧလၩဆၧဖၩ့, ဒဲဆၧဂဲးဆၧဘၭလဖၪ, မွဲအအီၪလၧၦလၧအဆၧၫ့နၩ့ လၧလး ဆီၩ့ဆီအဖၫ့ခိၪ ဒဲ၁ိၪဖိၪနီၪ အဆိၩဆိၩအကၠၪကၠၪဆံၭ.’ နဲၪဖျီၪ ၅း၁၃.” The Desire of Ages, pp. 834, 835.