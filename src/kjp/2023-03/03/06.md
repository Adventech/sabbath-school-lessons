---
title:  ယ့ၫရှူၬ, ဆၧကိၭမံၩ့, ဒဲအဆၧအီၪကီၪ့
date:   13/07/2023
---

ၦဎရံၬဖိၪ၁ံၪလၧအခၪ့ထံၭလဖၪဒၪန့ (အၪ့အူၭ ၁၁၀း၁) နီၪ, ယ့ၫရှူၬလဂၩ လၧဘၪဆၧအီၪက့ၪထၪ့ထီၫအ၁ိၭး “ယဟိ၀ၩစံၭယကဆါ, ‘ဆၧၫ့နၩ့လၧ ယစူၪထွ့ၪ ထီးယအီၪက့ၪနဒုၪနဒၩလၧနခၪ့ယဲးလၩ့အလးနီၪဆံၭ’”. အ၀့ၫ၁ံၪဖီအၪ့အူၭ (၈) နီၪဘဲၫနီၪဆ့, လၧဆၧအီၪက့ၪဂုးခၧၫ့ဆၧ, “နအီၪက့ၪလၩ့ဆၧထီးအလူၬ လၧအခၪ့အဖၫ့လၬ,” (အၪ့ ၈း၆), “ၦၡၩအဖိၪခွၫ” အခၪ့ (အၪ့ ၈း၄) နီၪလီၫ. လၧအ၀့ၫ၁ံၪနဲၩလၧဆၧခံၭအစီၩ့အမၩ့၁ံၪ အီၪလၧမူၭခိၪလဖၪနီၪ အီၪလၧအ၀့ၫ၁ံၪ အဖၫ့ခိၪ ဒဲမိမၩနၧၩ့အ၀့ၫ၁ံၪဆ့လါနၫ့ဂ့ၩ, ဒဲ၁့ၪယၫဘၪ၀့ၫလၧကယဲဆၧအစီၩ့ အမၩ့လဖၪနီၪ အီၪလၧကဆါဎရံၬအခၪ့ယဲးလၩ့အဖၫ့လၬနီၪ မွဲဆၧမွဲဆၧတီၩ လီၫ.

ဆီၫ့မီၪ့ယိထံၫထံၫဆၭဆၭလၧ “အီၪက့ၪလၩ့ဆၧထီးအလူၬလၧအခၪ့အဖၫ့ လၬ” နီၪ, မွဲဖါကဆါထုၭဖျီၪ၀့ၫလၧ “ကယဲဆၧလမံၩ့လါလါ ဘၪဆဲၫ့လၧဆၧအီၪကီၪ့နီၪ, မွဲအအီၪက့ၪအ၀့ၫဒၪလၧအခိၪလီၫ.” ဆၧချဲၩ့လၧ “ဆၧထီးအလူၬ” ယီၩဘၪထွ့ၫလၧမူၭ၀ၩ့ဒီၪ့, စပီလူၫအီၪက့ၪ၁ၭလၧဆၧအစီၩ့အမၩ့နီၪ ဘဲၫနီၪအ၁ိၭ လီၫ (အ့ ၁း၂၁). ဆၧထီးအလူၬၪလၧမူၭ၀ၩ့ဒီၪ့အဖၧၩ့, ဆၧအခိၪ၁ံၪ, ဒဲဆၧအစီၩ့ အမၩ့၁ံၪလဖၪနီၪ အီၪလၧကဆါဎရံၬအခၪ့အဖၫ့လၬ, ဘၪယိထၪ့အၪ့ယၫအ၀့ၫ ဒၪလီၫ.

`ဆၧအခိးအတၩလဖၪ လၧဎရံၬဘၪဆၧအီၪက့ၪထၪ့ထီၫ လၧမူၭ၀ၩ့ဒီၪ့အစီၩ့ နီၩ့ခိၪနီၪ မွဲဆၧနီၪလဲၪ. ဒဲအ၀့ၫပၧၩ့ဆၧလၧမူၭခိၪဒဲဂၪ့ခိၪထီးအလူၬအဖၫ့ခိၪနီၪ, ဖ့ၪလၫ့အဆၧအီၪကီၪ့ဆၧနီၪလဲၪ. အ့ ၁း၂၂, ၂၃.`

ဖါကဆါဖ့ၪလၫ့ကဆါဎရံၬ ဆၧမၩနၧၩ့ဆၧလၧဆၧအၧၩ့ဆၧ၁ၫ့ထီးအလူၬ အဖၫ့ခိၪလီၫ. ဆၧအီၪကီၪ့ဆ့, အီၪဘူၭဎုၬထဲးလၧကဆါဎရံၬနီၪ, န့ဘၪဆၧ မၩနၧၩ့ဆၧအဆၧအုၩ့လၩ့လီၫ. ကဆါယွၩအစီၩ့အမၩ့, ဖျီၪထၪ့၀့ၫလၧဎရံၬအဆၧ ဂဲထုၪ့မၧၫ့ထၪ့ထဲၩ့နီၪ, မွဲဆၧအီၪကီၪ့အဆၧမၧၫ့ဆၧဂဲၩလီၫ. မွဲလၧကဆါယွၩ ဖ့ၪလၫ့ကဆါဎရံၬ ဆၧမၩနၧၩ့ဆၧလၧဆၧအီၪကီၪ့အဂးနီၪ ကဲၪဆၧအီၪဎူၫအီၪဎၩ့ ဘဲၫအမိၡါလဂၩဎးလၧအ၀့ၫနီၪလီၫ.

ၦဆူနဲၩဆၧဖိၪပ၀့ၫ၁ံၪယီၩ ပမိ၁့ၪယၫဘၪကဆါဎရံၬဘၪဆၧအီၪက့ၪထၪ့ ထီၫဒဲ ယွၩအစီၩ့အမၩ့အဆၧလ့ၩခၫ့ဖျီၫ့လၧ ပဆၧအီၪမၧၫ့အီၪဂဲၩဖၧၩ့ဘဲၫ၁့ၪလဲၪ. ဘဲၫစံၭ၀့ၫအ၁ိၭ, စပီလူၫထုၭဖျီၪထၪ့အဆၧဘၩဆိၪဖၪ အဆၧကွ့ၭနဲၪ့နီၪ မွဲဆၧ အဒီၩ့အထ့ၬလၧပဂးလီၫ. စပီလူၫနဲၩ၀့ၫလၧ ကဆါယွၩကစံၭဆၧၫ့ (ကထိးဆၧၫ့) အဆၧဘၩဆိၪဖၪနီၪလီၫ. မွဲဆၧနီၪ, အ၀့ၫအီၪက့ၪဂုးခၧၫ့ အဆၧမၩလၩဖၩ့ယွၩ အစီၩ့အမၩ့ လၧဖျီၪထၪ့၀့ၫလၧဎရံၬနီၪ, ဘဲၫ၁ိၭအမိကဲၪထၪ့ၦဆူနဲၩဆၧဖိၪ၁ံၪလဖၪအဆၧမၧၫ့ဆၧဂဲၩအဂးနီၪလီၫ.

`နနၫ့ဆါဒၪန၀့ၫ အဆၧလ့ၩခၫ့ဖျီၫ့လၧဆၧဘၩဆိၪဖၪအစီၩ့အမၩ့နီၪ မွဲဆၧ နီၪလဲၪ. ဆၧဘၩဆိၪဖၪထီးလူၬ, ဒိၭန့ဘၪဆၧစံၭဆၧၫ့မွဲဂ့ၩ, လဒိၭန့ဘၪမွဲဂ့ၩ, ဆၧနီၪ၁ုၭဘူၭထဲၩ့ပၧၩလၧကဆါယွၩ ဒဲလၧဆၧအစီၩ့အမၩ့လၧဎရံၬအဖၧၩ့ဘဲၫ၁့ၪလဲၪ.`