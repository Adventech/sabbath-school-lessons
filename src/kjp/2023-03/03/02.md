---
title:  ဆၧဘၩဆိၪဖၪဒဲဆၧစံၭခိးစံၭတၩဆၧ
date:   09/07/2023
---

စပီလူၫအ၁ၭမုၬ၀့ၫ လၧအနါဂၧၫ့ဘၪၦဆူနဲၩဆၧဖိၪ၁ံၪလၧအ့ဖစၧၭလဖၪ ဂုထၪ့ဎွ့ၩထၪ့လၧဆၧဆူဆၧနဲၩကဆါယ့ၫရှူၬအဖၧၩ့ ဒဲဆၧဘၪလိၬအိၭလိၬအီၪလၧထၧၫ့ဖု၀ဲ၁ံၪအကျၩ (ဆၧပရၧၫ့ခၫ့ဖျီၫ့လၧ စတံခကၧၭ/Tychicus, အ့ ၆း၂၁, ၂၂) နီၪ, စပီလူၫလီၩထၪ့၀့ၫလၧ ဘၩဆိၪဖၪန့အ၀့ၫ၁ံၪအဂးဘဲၫ၁့ၪလဲၪနီၪဆ့လီၫ.

`ထိၪဎီၩ့စပီလူၫအဆၧဘၩဆိၪဖၪနံၫမံၩ့လၧ ၦအ့ဖစၧၭဖိၪ၁ံၪအဂး လၧအလီၩ ဖျီၪထၪ့၀့ၫနီၪဆံၭ - အ့ဖစၧၭ ၁း၁၅-၂၃ ဒဲ အ့ဖစၧၭ ၃း၁၄-၂၁. ဆၧဂဲးမိၡါလၧ ဆၧနံၫမံၩ့အဖၧၩ့နီၪ မွဲဆၧနီၪလဲၪ.`

ဘၪလဘျၩ့ဘျၩ့ ပဆၧဘၩဆိၪဖၪအဂဲးအဖးနီၪ မိကဲၪဘဲၫဆၧစီၪဆံၭ (ပ့ၫ) လၩ့၁ၭ, ဘဲၫဂၪ့ဆၧယၧၩ့ဆၧလၧဆၧကၪဆၧဂဲၩအဖၧၩ့၁့ၪလီၫ. စပီလူၫဖ့ၪဂဲး ဖ့ၪဘၭဒဲဖ့ၪကိၪ့အ၀့ၫ၁ံၪလၧဆၧစံၭထၪ့အၪ့အူၭ မွဲဆၧချဲၩ့လမံၩ့ဎးလၧ ဆၧဘၩ ဆိၪဖၪနီၪလီၫ. ပဆီၫ့မီၪ့စူၭကီၪ့ယွၩအဆၧဆိၪဂ့ၩလဖၪ ဒဲစံၭထၪ့အၪ့အူၭအ၀့ၫ လၧဆၧနီၪအကၠီၩ့နီၪလီၫ. ပအၪ့ဎၬယွၩအမ့ၬ လၧဆၧကၪဆၧဂဲၩအထီလဖၪ ဒဲစံၭထၪ့အၪ့အူၭအဆၧမၩဘၪလိၬထဲၩ့ဆၧလၧ ပဆၧအီၪမၧၫ့အဖၧၩ့လဖၪလီၫ. မၩလၩဖၩ့ဆၧအခိးအတၩ ယ့ၫရှူၬအစီၩ့အမၩ့ (အ့ ၁း၂၀-၂၃), ၦစံၭခိးစံၭတၩ အဆၧဆိၪဂ့ၩလၧ အဖ့ၪစီၩ့ဖ့ၪမၩ့ပၧၩဆၧလၧပနဲၩ့ပဎီၩ့အဂးဆ့လီၫ. လၧပီလူၫ အဂး, ဆၧဘၩဆိၪဖၪနီၪ မွဲဆၧစံၭထၪ့အၪ့အူၭဒဲဆၧစံၭခိးစံၭတၩ အဆၧအီၪ၁ူၪလး လီၫ.

စပီလူၫစံၭ၀့ၫဆ့လၧ “ယစံၭထၪ့အၪ့အူၭဆၧလၧန၁ံၪအကၠီၩ့, လထုၬဘၪ တၭ, ယဘၩဆိၪဖၪန့န၁ံၪအဂး” (အ့ ၁း၁၆; ဖီဆ့လၧ ဖံၫ ၁း၃, ၄; ၁၁့ၭ ၁း၂; ဒဲလၧ ၁၁့ၭ ၅း၁၆-၁၈).

ဆၧအခီၫပယီၫလၩ့ထံးလၧ “ဘၩဆိၪဖၪဆၧအီၪပထုၬလဂ့ၩ” နီၪ မွဲဆၧ နီၪလဲၪ. ကိၭအဆၧၫ့ထီဒ့ၭ, ပဘၪထွံၩလၩ့အီၪလၧယွၩအမ့ၬယၫနီၪ မွဲအ့ၬ. မွဲဒၪ ဘၪဆိၪဂ့ၩလၧယွၩအ၁ၭမု, တၭပမၧၫ့ပဂဲၩလၧ၁ၭအီၪ၀ဲထၪ့အ၁ၭ လၧကဆါယွၩ အမ့ၬယၫ, အၪ့ဎၬန့အဆၧၫ့အထီ လၧစံၭခိးစံၭတၩကဆါအဂးလီၫ. အနီၪမွဲ ဆၧအီၪတဲၩ့၀ဲၩ၁ၭလၧ မိမၩန့ဆၧအဆၧၫ့အထီ အီၪဘူၭလၧကဆါယွၩ, ဒဲမိဒိၭန့ဘၪ ဆၧဖ့ၪကိၪ့လၧကဆါယွၩအအီၪလီၫ. မွဲဆ့ဆၧအီၪမၧၫ့လၧအီၪလၩ့စဲၪလၧ ကဆါယွၩအ့ၬ, မွဲဒၪအီၪ၁ၭလၩ့ဎိၭလၧအ၀့ၫဒၪ အီၪထီခိၭနၪအ၀့ၫအဆၧ၁ိၫ့ဆၧ တဲၩ့အဂးနီၪလီၫ.

ပ၀့ၫ၁ံၪဆ့အၪဘျၩ့နီၪ ပဆီၫ့မီၪ့ဆၧဘၩဆိၪဖၪနီၪ မွဲဆၧလၩ့ထံးလမံၩ့, မွဲဆၧမၩအၪထၪ့ထံၩဖျဲအလး လၧဆၧလ့ၩခၫ့ဖျီၫ့လၧအီၪကြၨၭအီၪဘၪအထီလီၫ. အ့ၪမွဲစပီလူၫနီၪ စီၪဆီၫ့မီၪ့၀့ၫလၩ့ဆၫ့လမံၩ့လီၫ. ဆၧဘၩဆိၪဖၪအဆၧမၩလၧ ၦအ့ဖစၧၭဖိၪ၁ံၪအဂးနီၪ အ၀့ၫအီၪက့ၪဆီၫ့မီၪ့၀့ၫယိၬယိၬဎၧၫ့ဎၧၫ့လ့ၬလီၫ. အ၀့ၫမၩ၀့ၫလၧဆၧဖ့ၪလၫ့စံၭခိးစံၭတၩဆၧအ၀့ၫ၁ံၪအဂး (အ့ ၁း၁၆; ထိၪဎီၩ့လၧ အ့ ၁း၃-၁၄), ဒဲအၪ့ကံၩ့အၪ့ယၫဆၧလၧအ၀့ၫ၁ံၪအဂးဆ့လီၫ (အ့ ၁း၁၇-၂၃; ထိၪဎီၩ့လၧ အ့ ၃း၁၄-၂၁). လၧအ၀့ၫအဂးနီၪ, ဆၧဘၩဆိၪဖၪမွဲဆၧမိထုၪ့, အီၪလၧဆၧထီးလူၬအ၁ၭခံဖၧၩ့, မွဲၦဎရံၬဖိၪဆၧဆူဆၧနဲၩအဆၧမၩလီၫ. လံၬဆံၫ့ဎံၪ အဆၧၫ့လဖၪယီၩ ထုၭဖျီၪထၪ့ဆၧမၩအမၧၫ့လမံၩ့လၧဆၧဘၩဆိၪဖၪအဖၧၩ့, ဖံၭ၁ိၭပၧၩကိၭဂၩဒ့ၭ လၧပနၫ့ဆါဒၪပ၀့ၫဆီၫ့မီၪ့ယိထံၫဆၧလၧ “ဆၧဘၩဆိၪဖၪ အဆၧမၩ” (prayer ministry) လၧစပီလူၫဖ့ၪနဲၪဆၧဖၩ့လၧအဆၧဖ့ၪလၫ့၁ၭ အဂးနီၪလီၫ.

`ဘၪမွဲနီၪ ဆၧစံၭခိးစံၭတၩယွၩလၧဆၧဘၩဆိၪဖၪအဖၧၩ့ယီၩ အကၧၩ့ဒိၪလၧ ဆၧအခိးအတၩအဂးနီၪလဲၪ.`