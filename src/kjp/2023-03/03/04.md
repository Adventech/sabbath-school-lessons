---
title:  ဆၧမၩဎိၭလၩ့ဆၧလၧ ဆၧဂဲထုၪ့မၧၫ့ထၪ့ထဲၩ့အစီၩ့အမၩ့
date:   11/07/2023
---

စပီလူၫအဆၧထုၭဖျီၪထၪ့ဆၧဘၩဆိၪဖၪအဂဲးလၧ (အ့ဖစၧၭ ၁း၂၀-၂၃) အဖၧၩ့နီၪ, အ၀့ၫလီၩအၪထၪ့၁ၭကိၪ့ထၪ့ဖၭလၩ့ဘၪ လၧၦဆူနဲၩဆၧဖိၪ၁ံၪအဖၧၩ့ လနၩ့လီၫ. အနီၪမွဲအ၀့ၫမၩဖိၬထွ့ၫကဆါယွၩအစီၩ့အမၩ့ဖၭဒိၪ လၧအ၀့ၫ၁ံၪ အလးလီၫ. အ၀့ၫမၩ၀့ၫအခၪ့ထံၭလၧဆၧဖ့ၪနဲၪ ဆၧထိးထဲၩ့တၩ့ထဲၩ့အဆၧလ့ၩ ခၫ့ဖျီၫ့နံၫမံၩ့ ဘဲၫဆၧဒုၭနဲၪအဂုခိၪထုၬအ၁ိၭနီၪလီၫ.

(၁) ယ့ၫရှူၬအဆၧဂဲထုၪ့မၧၫ့ထၪ့ထဲၩ့လၧဆၧ၁ံၫ

(၂) ဆၧအီၪက့ၪထၪ့ထီၫယ့ၫရှူၬလၧမူၭ၀ၩ့ဒီၪ့အစီၩ့နီၩ့ခိၪ (အ့ ၁း၂၀).

`ကဆါယွၩအစီၩ့အမၩ့ဖျီၪထၪ့လၧယ့ၫရှူၬအဆၧဂဲထုၪ့မၧၫ့ထၪ့ထဲၩ့ဘဲၫ၁့ၪ လဲၪ. အ့ ၁း၂၀; ၁ကီ ၁၅း၂၀-၂၂; ဖံၫ ၃း၈-၁၁; ဟံ ၁၃း၂၀, ၂၁; ၁ပံ ၁း၃.`

ဆၧလၧယ့ၫရှူၬအဆၧဂဲထုၪ့မၧၫ့ထၪ့ထဲၩ့အဂဲးနီၪ ပမိဘၪလီၩအၪဆၧ အလးလအီၪဘၪလီၫ (၁ကီ ၁၅း၁၄, ၁၇). မွဲလၧဎရံၬဂဲထုၪ့ထဲၩ့အကၠီၩ့နီၪ ၦဆူနဲၩဆၧဖိၪအတီၩလဖၪအီၪခိၭယိလါ, ဆၧဂဲထုၪ့မၧၫ့ထၪ့ထဲၩ့အမုနံၩဖၭဒိၪ လၧယၫခီၫ, လၧဎရံၬမိဂဲၫလၩ့ထဲၩ့အထီနီၪလီၫ (၁ကီ ၁၅း၂၀-၂၃). ဆၧနီၪမွဲလၧ ကဆါဎရံၬဂဲထုၪ့မၧၫ့ထၪ့ထဲၩ့အဂဲးနီၪ ပဒၪဘၪဆၧ၁ၭထိၬအပရၧၫ့အဆၧဆိၪဂ့ၩ, ဎုၬထဲးလၧ၁ၭမုဆံၫ့ဎံၪမၩဆၧလၧ ပဆၧအီၪမၧၫ့ဖၧၩ့နီၪလီၫ.

ဆၧဆီၫ့မီၪ့လၧ ဖါကဆါယွၩ “အီၪက့ၪ၀့ၫ (ဎရံၬ) လၧအစူၪထွ့ၪလခီၫ” (အ့ ၁း၂၀) နီၪ, ပဒၪဘၪအီၪဒိၭနဲၩ့အ၁ၭလၧ (အၪ့အူၭ ၁၁၀း၁) နီၪလီၫ. ဆၧအီၪက့ၪထၪ့ထီၫဎရံၬအခံးအဂၩ့ (အဆၧနဲၪဖျီၪ) နီၪ အဂ့ၩထုၬလၧအ့ဖစၧၭ အဖၧၩ့နီၪလီၫ. ၦဆူနဲၩဆၧဖိၪလဖၪဆ့ “ဒုၭဆၧၫ့နၩ့၀့ၫလၧမူၭခိၪအလး၁ံၪလၧယ့ၫရှူၬဎရံၬအဖၧၩ့” နီၪလီၫ (အ့ ၂း၆). အၪနဲၪ့အနီၪ, စပီလူၫလီၩဖျီၪထၪ့ယ့ၫရှူၬ အဆၧထဲၩ့ထၪ့ထဲၩ့နီၪ ဘဲၫဆၧနဲၪဆိၫ၀ဲၩဆၧလၧဎရံၬဖ့ၪလၫ့ဆၧအခိးအတၩ ကိၭမံၩ့လၧအဆၧအီၪကီၪ့အဂးလီၫ (အ့ ၄း၈-၁၁).

လၧ အ့ဖစၧၭ ၄း၈-၁၁ အဖၧၩ့, စပီလူၫလီၩနၪ့ထၪ့ဖ့ၪထုၪ့၁ၭပၧၩ ထီးပဆီၫ့မီၪ့ဆၧလၧ ဆၧအၪ့လုဖိၪပၧၩနီၪ မွဲန့ၫဎရံၬအီၪလၧဖါကဆါယွၩအစီၩ့နီၩ့ ခိၪဘၪ, အ့ၪမွဲလခီၫ “လံၬဆံၫ့ဎံၪအ၁ၫ့ ထုၭဖျီၪထၪ့ဆၧမၩအ၁ၭ လၧဎရံၬထိး ဆၧအီၪက့ၪထၪ့ထီၫလၧ၁ၭမုဆံၫ့ဎံၪနီၪ, ဖ့ၪနဲၪအဆၧမၩနၧၩ့ဆၧ ဒဲဆၧမၩနၧၩ့ ဆၧထီးအထုၬလီၫ.” F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), p. 133 မွဲဆၧနီၪ စပီလူၫဒုၭဖျီၪထၪ့ဆၧအီၪက့ၪထၪ့ထီၫ/ဆၧမၩလၩမၩဖၩ့ ဎရံၬနီၪ လမွဲဆၧအဒီၩ့အထ့ၬလၧ ယွၩဖ့ၪနဲၪအစီၩ့အမၩ့လမံၩ့လီၫဘၪ, မွဲဆၧဒုၭနဲၪ ဆၧအစီၩ့အမၩ့အခၪ့ထံၭခၪ့ဎၧၩ့အလးနီၪလီၫ.

`နအဲၪဒိၭန့ဘၪကဆါဎရံၬအစီၩ့အမၩ့လၧနဆၧအီၪမၧၫ့အဖၧၩ့၁ၭနီၪ ဘဲၫ၁့ၪ လဲၪ, ဒဲမွဲပအီၪမၧၫ့ကြၨၭဘၪလၩ့ဎိၭ လၧအစီၩ့အမၩ့နီၪဘဲၫ၁့ၪလဲၪ. ပဆၧမၩမွဲနီၪအီၪပဒၩ့ထၬပၧၩ လၧအ၀့ၫအစီၩ့အမၩ့ဖၧၩ့၁ၭနီၪလဲၪ.`