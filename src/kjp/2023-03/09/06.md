---
title:  ဆၧဘိၪ့ဆၧဘၩလၧအဎွ့ၩ၀့ၫလၧ၁ၭမုဆံၫ့ဎံၪ
date:   24/08/2023
---

`လၧ အ့ဖစၧၭ ၅း၁၈-၂၀ အဖၧၩ့, စပီလူၫဆီၫ့မီၪ့ယိထဲၩ့၀့ၫဒၪ ၦဆူနဲၩဖိၪ၁ံၪစူၭကီၪ့ယူၭအ၁ၭ လၧဆၧဘိၪ့ထၪ့ဘၩထၪ့အဂးနီၪလီၫ. စပီလူၫဒုၭဖျီၪထၪ့ အ၀့ၫ၁ံၪအဆၧဘိၪ့ဆၧဘၩအဂဲးဘဲၫ၁့ၪလဲၪ.`

လၧဆၧဂဲးလိၬတ့ၭလိၬ အလးခဲၫ့ထုၬဘၪဆဲၫ့လၧ အ့ဖစၧၭ ၅း၁-၂၀, စပီလူၫဖ့ၪဂဲးဖ့ၪဘၭပၧၩ ဘဲၫၦကခွံၬၡိၭခွံၬဆၧလၧအမၩမၧၩ့မၩပၠိၭ, မၩဎၧၫ့ပ၁ၭ၁့ၪ ဆၧလဖၪယီၩဂီၩ့တၭ, မၩန့ထဲၩ့ဆၧဒၪခီၩ့ လၧၦအီၪလၧ၁ၭမုဆံၫ့ဎံၪအမ့ၬယၫအဂဲး နီၪလီၫ. စပီလူၫပဒၩ့ထၬဆၧအီၩဆၧမၧၩ့ဆၧပၠိၭ, ၁ံၭထံၫဂၬထံၫဘဲၫ လံၬဒီၩ့လၩ့ ၂၃း၃၁ ဖ့ၪကိၪ့ထၭပၧၩအ၁ိၭနီၪလီၫ. ဆၧအီၩစဘံၭထံၫလၧအမၧၩ့ပၧၩ၁့ၪလဖၪယီၩ စပီလူၫအဲၪဒိၭနးဆံၭအ့ၬ...(ဒီၩ့လၩ့ ၂၀း၁;  ဒီၩ့လၩ့ ၂၃း၂၉-၃၅). ဆၧအၧၩ့ ဆၧ၁ၫ့လၧအကဲၪထၪ့ခၫ့ဖျီၫ့လၧ ၦအီၩမၧၩ့အ၁ၭလၧ၁ံၭထံၫဂၬထံၫလဖၪနီၪ မွဲ “ဆၧ၁ၭထၪ့, ဆၧချဲၩ့အဲၪလဲးအဲၪဖၭ, ဆၧချဲၩ့ဂၭဂီၩ့ဂၭစၪ, ဆၧဆီၫ့မီၪ့ဆီၫ့မၬ လအီၪဘၪ, ဆၧလဆံၫ့ဎံၪဘၪဒဲဆၧဘၩဆၧဂၩ့ဆၧဖၪ့ (အ့ဖစၧၭ ၅း၃-၁၄)  အီၪစဲၪထၪ့လၧအ၀့ၫ၁ံၪအီၪနီၪလီၫ. လၧဆၧနီၪအလး ၦကဘၪမၩထဲၩ့ဆၧဘိၪ့ ဆၧဘၩလၧ ကမၩဂ့ၩထၪ့ၦ၁ၭအဂးနီၪလီၫ.

စပီလူၫဖ့ၪဂဲးဖ့ၪဘၭထၪ့ပၧၩ မွဲဘဲၫၦကအီၪလၧအီၩလၨၪစဘံၭထံၫလဂ့ၩ, အ့ၪမွဲလခီၫ လၧၫ့ထၪ့ဎွ့ၩထၪ့လၧ၁ၭမုနီၪလီၫ (အ့ဖစၧၭ ၅း၁၈). လၧဆၧဘိၪ့ ဆၧဘၩအဖၧၩ့ ဆၧ၁ၭအွံၪ၁ၭဆၧၩ့အီၪထၪ့ဒဲ ဆၧချဲၩ့အီၪထၪ့၀့ၫလၧ ၦဆူနဲၩဖိၪ အကျၩနီၪလီၫ. လါနၫ့ဂ့ၩဆၧစံၭဆၧၫ့အီၪ၀့ၫဒၪလၧ ကလီစံၫ ၃း၁၆ ဒဲ မၩဆၧ ၁၆း၂၅;  ယ့ၫမံၭ ၅း၁၃ အဖၧၩ့ ပဒၪထဲၩ့ဘၪနီၪလီၫ.

ဆၧနီၪကၠီၩ့ ဘဲၫ အ့ဖစၧၭ ၅း၂၀ ဖၧၩ့စံၭ၀့ၫဒၪအ၁ိၭ ဆၧဘိၪ့ထၪ့ဘၩထၪ့ ယွၩအဆၧၫ့အထီ စံၭထၪ့အၪ့အူၭယွၩလၧဆၧ၁ၭအွံၪမွဲဂ့ၩ, ဆၧအူၪဆၧဒံၩ့မွဲဂ့ၩ ဆၧထီးလူၬအကျၩဆၧအရ့ၩဒိၪထုၬနီၪ မွဲ၀့ၫဒၪ၁ၭမုဆံၫ့ဎံၪနီၪလီၫ. ဆၧနီၪဘၪ ယွၩအ၁ၭတၡါၡါနီၪလီၫ. စပီလူၫဒုၭဖျီၪထၪ့ထဲၩ့ၦဎရံၬဖိၪအဆၧအီၪမၧၫ့ဒဲဆၧဘိၪ့ဆၧဘၩအဂဲး ဒဲအ၀့ၫဒုၭဖ့ၪနဲၪထဲၩ့ယွၩကဆါယ့ၫရှူၬဒဲ၁ၭမုဆံၫ့ဎံၪထီးလူၬယီၩ ဘၪဆၧဘိၪ့ထၪ့ဘၩထၪ့၀့ၫဒၪအဂဲးနီၪလီၫ.

`လၧနဆၧဘိၪ့ဆၧဘၩအဖၧၩ့ န၁ိၩ့ထဲၩ့ဆၧအူၪဆၧဒံၩ့လၧ နကမၩမုၬထၪ့ နဆၧဘိၪ့ဆၧဘၩ အဆၧထံၫလၩ့ဒီၪလၩ့နီၪဘဲၫ၁့ၪလဲၪ.`