---
title:  မၩလိၪအၪထၪ့အဂး
date:   25/08/2023
---

ထီးပယိထၪ့ထဲၩ့ အ့ဖစၧၭ ၅း၁-၂၀ ဂ့ၩဂ့ၩဘၪဘၪတၭ, ပဒၪထဲၩ့ဘၪစပီလူၫ ချဲၩ့ထၪ့ဒုၪဒၩထဲၩ့ဆၧဒဲၩဘၭဒဲဆၧအၧၩ့ဆၧ၁ၫ့ လၫ့ဆၫ့ဒၪဆၧဘၪဆဲၫ့လၧ ဆၧမၩမၪမုၪမၩမၪခွၫဆၧအဲၪလဲးအဲၪဘျၪဒဲဆၧချဲၩ့အဲၪလဲးအဲၪဖၭ ဆၧချဲၩ့ဂၭဂီၩ့ ဂၭစၪ, ဆၧချဲၩ့နံချဲၩ့ကွ့ၩလၧ ဆၧအီၪကီၪ့ဖိၪ၁ံၪအကျၩ, လၧဆၧအီၪမၧၫ့အဖၧၩ့နီၪလီၫ.

လၧယွၩအခ့ၫအၡၩလဖၪအကျၩ တခ့ၭဖ၀ၭလဂ့ၩဘၪအ၀့ၫမုၫလါအီၪထဲၩ့ အ့ၬ. အ့ၪမွဲလခီၫအ၀့ၫကိၭထဲၩ့ၦအ့ဖစၧၭဖိၪ၁ံၪ ဘဲၫကအီၪလၧဆၧအီၪမၧၫ့အဆၫ့ ထီၫထီၫဒဲ မၩန့ထဲၩ့အ၀့ၫ၁ံၪအလးအလၩလၧယွၩအမ့ၬယၫ ဘဲၫကမၩလၩမၩဖၩ့ ယွၩကန့အဂး, ဘဲၫကအီၪဘဲၫၦဆံၫ့ဎံၪလဖၪအ၁ိၭနီၪလီၫ (အ့ဖစၧၭ ၅း၁-၁၀). အ၀့ၫဆူနဲၩ၀့ၫဒၪၦဎရံၬဖိၪအ့ၪအီၪမၧၫ့ဘဲၫနီၪ၁ိၭတၭ, အ၀့ၫ၁ံၪကကဲၪထၪ့မ့ၪဒိၩ့ ဆၧဖၩ့, လၧဆၧခံၭအကျၩ, ကကိၭထဲၩ့ဂံၪ့နဲၩ့ဎၫ့နဲၩ့ဖိၪ၁ံၪ လၧဆၧဆူဆၧနဲၩ့ဖၧၩ့, ကမၩဆၧၩ့ထဲၩ့ၦလၧအမၩလၩ့ဎီးအ၁ၭ ခၫ့ဖျီၫ့လၧဆၧအီၩဆၧမၧၩ့ဆၧပၠိၭ, ဆၧချဲၩ့ စံၪစၪ, ဆၧမၩမၪမုၪမၩမၪခွၫလဖၪအဂးနီၪလီၫ. အ၀့ၫ၁ံၪက၁ိၫ့ထဲၩ့ၦဂူၫဂၩလၧ ယွၩအဆၧအဲၪ, ဆၧဖ့ၪလၫ့ဒဲဆၧတီၩဆၧလီၩ့အဖၧၩ့နီၪလီၫ (အ့ဖစၧၭ ၅း၁၁-၁၄).

စပီလူၫဆီၫ့မီၪ့ထဲၩ့၀့ၫဒၪဆၧအီၪကီၪ့ယီၩ အထၪ့ဖီၫဒဲဖျီၪထၪ့လၧၦခမျၧး အမ့ၬယၫ ခၫ့ဖျီၫ့လၧအ၀့ၫ၁ံၪအဆၧအီၪမၧၫ့ “လ့ၩဆၧဘဲၫဆၧဖၩ့အဖိၪ” အ၁ိၭ လၧအ၀့ၫ၁ံၪအီၪခိၭယိလါထဲၩ့ဎရံၬအဆၧဂဲၫလၩ့နီၪလီၫ (အ့ဖစၧၭ ၅း၈;  အ့ဖစၧၭ ၅း၁၅, ၁၆) ဒဲအ၀့ၫ၁ံၪကဘၪဆိၪဂ့ၩ၀့ၫ ဘဲၫအ၀့ၫ၁ံၪအီၪလၧဎရံၬအမ့ၬယၫနီၪ လီၫ (အ့ဖစၧၭ ၅း၁၄) အ့ၪမွဲအ၀့ၫ၁ံၪ၁့ၪယၫလၩ့ထဲၩ့အ၁ၭ ဘဲၫယွၩအဖိၪအ၁ိၭတၭ, ဎရံၬထိး၁ံၫခ့ၭအ၁ၭလၧအ၀့ၫ၁ံၪအဂး (အ့ဖစၧၭ ၅း၁, ၂) ဒဲဎွ့ၩ၀့ၫလၧ၁ၭမုဆံၫ့ဎံၪနီၪတၭ (အ့ဖစၧၭ ၅း၁၈). အ၀့ၫ၁ံၪအဆၧဘိၪ့ထၪ့ဘၩထၪ့ဆၧနီၪ ကလၧၫ့ဎွ့ၩ၀့ၫ လၧဆၧစံၭထၪ့အၪ့အူၭ, ဖ့ၪစီၩ့ဖ့ၪမၩ့ဒဲမၩလၩမၩဖၩ့ထၪ့ယွၩနီၪလီၫ. အ၀့ၫ၁ံၪအဆၧယိလါမူၭခိၪဘၩ့မုးနီၪ အီၪစၧၩ့လၩ့အ၁ၭလၧ ယွၩအဆၧအဲၪအဆၧမၩလၧပဂး  လၧအ၀့ၫမၩဆၧလၧပဂး ဘိၩ့နဲၪယီၩဒဲ ကမၩထဲၩ့၀့ၫခၫ့ဖျီၫ့လၧဎရံၬပကဆါ ယ့ၫရှူၬနီၪလီၫ (အ့ဖစၧၭ ၅း၁၈-၂၀).

အ့ၪမွဲပနၪ၁့ၪဘဲၫနီၪတၭ, လံၬဆံၫ့ဎံၪအဆၧၫ့ယီၩ မွဲဒၪအဖ့ၪနဲၪပၧၩဎရံၬဖိၪ အဆၧအီၪမၧၫ့အ့ၬ, အ့ၪမွဲလခီၫ ကကဲၪထၪ့လၧမီၪအဆၧကိၭ ဘဲၫၦကဒိၭန့ထဲၩ့ ဘၪ၁ၭမၧၫ့အဆိၩအကၠၪအဂး ဒဲဖၧၩ့၁ၭလၧပကဘၪအီၪမၧၫ့လၧမုနံၩခဲၫ့ထုၬယီၩနီၪလီၫ. ၦကမၩန့ထဲၩ့ယွၩအဆၧဖ့ၪလၫ့လၧမုနံၩယီၩ ချုၭၦကဆါလဂဲၫလၩ့ဒံၭဘၪ အထီယီၩနီၪလီၫ (အ့ဖစၧၭ ၅း၁၆).