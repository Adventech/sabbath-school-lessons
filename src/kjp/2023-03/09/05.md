---
title:  မၩန့ဆၧနၪ၁့ၪဖျဲၪမၬ
date:   23/08/2023
---

စပီလူၫမၩထုၬခွံၬ အ့ဖစၧၭ ၅း၁-၂၀ လၧဆၧဂဲးနံၫမံၩ့နီၪလီၫ. အခၪ့ထံၭ လမံၩ့မွဲ၀့ၫဒၪ အ၀့ၫအဆၧဖ့ၪပဂုးထၪ့ၦၡၩ “ထီးလၩ့န၁ံၪအ၁ၭဘဲၫ၁ိၭန၁ံၪမိလ့ၩ အ့ၪဂ့ၩအ့ၪဘၪ” (အ့ဖစၧၭ ၅း၁၅), နံၫမံၩ့လမံၩ့နီၪ “အီၪမၧၫ့ဘဲၫၦအဂီၩ့ဖိၪလဂ့ၩ. နၪ၁့ၪအီၪမၧၫ့ထဲၩ့လၧကဆါအဆၧဘၪအ၁ၭ” (အ့ဖစၧၭ ၅း၁၇) “မုနံၩလဖၪ မွဲလၧအအၧၩ့အ၁ၫ့အကၠီၩ့နီၪ ဎွ့ၩန့ (ရွံန့ထဲၩ့) အဆၧၫ့အထီဆံၭ (အ့ဖစၧၭ ၅း၁၆).

`ဆီၫ့မီၪ့ထဲၩ့စပီလူၫအဆၧဖ့ၪပဂၨၪထၪ့ပၧၩ ဘဲၫၦကအီၪမၧၫ့လၧဆၧဘၩဆိၪဖၪ, လၧဆၧ၁့ၪယၫနၪ၁့ၪ (အ့ဖစၧၭ ၅း၁၅-၁၇). လ့ၩဆၧဘဲၫၦဂၭဂီၩ့ ဂၭစၪအ၁ိၭလဂ့ၩ, မွဲဘဲၫၦလၧအကိၪ့၁့ၪဆၧအ၁ိၭဆံၭ. ဆၧယီၩအခီၫပယီၫအီၪဘဲၫ၁့ၪလဲၪ. “ဎွ့ၩန့ (ရွံန့) ထဲၩ့ဆၧအဆၧၫ့အထီ” အခီၫပယီၫမွဲဘဲၫ၁့ၪလဲၪ.`

လၧလံၬအ့ဖစၧၭဖၧၩ့ စပီလူၫ၁ိၩ့ထဲၩ့လံၬဆံၫ့ဎံၪလးလံၩအဆၧချဲၩ့ “လ့ၩဆၧ” လၧ “ဆၧအီၪမၧၫ့” အဂးဆၧချဲၩ့ဒီၩ့အၪဘျၩ့လ့ၬနီၪလီၫ. (အ့ဖစၧၭ ၂း၂, ၁၀;  အ့ဖစၧၭ ၄း၁, ၁၇;  အ့ဖစၧၭ ၅း၂, ၈). အ၀့ၫအဲၪဒိၭဒုၭဖ့ၪဂဲးထၪ့ ယွၩအထံၫအဖျဲကိၭဂၩဒ့ၭနီၪလီၫ. ဘဲၫနဂၭဖၬလၧလိး၁ံၪလဲၫ့၁ံၪအကျၩဒဲမုခံၭ၁ၫ့နၩ အကျၩ နဘၪယိလၩ့နခၪ့ထံၭဂ့ၩဘၪစဲၪအ၁ိၭ နဆၧအီၪမၧၫ့ဖၧၩ့နကဘၪယိထဲၩ့ ခွါထဲၩ့နဆၧလ့ၩဆၧထဲၩ့ဆၧဖံၭဆၧမၩဂ့ၩဂ့ၩလ့ၬနီၪလီၫ (အ့ဖစၧၭ ၅း၁၅). ၦကဘၪအီၪမၧၫ့မွဲဘဲၫၦအဂီၩ့ဖိၪအ၁ိၭအ့ၬ. ကဘၪမွဲဘဲၫၦကိၪ့ဆၧ၁့ၪအ၁ိၭနီၪလီၫ. “ဆၧလၧၫ့ဎွ့ၩလၧဆၧ၁့ၪယၫနၪ၁့ၪ” နီၪ “မွဲၦလၧအ၁့ၪယၫထဲၩ့ယွၩအ၁ၭ မွဲဘဲၫ၁့ၪလဲၪနီၪလီၫ” (အ့ဖစၧၭ ၅း၁၇).

ထီးစပီလူၫ၁ိၩ့ထဲၩ့ “ရွံန့ (ဎွ့ၩန့) ထဲၩ့ဆၧအဆၧၫ့အထီ” (အ့ဖစၧၭ ၅း၁၆) အခီၫပယီၫမွဲ၀့ၫ “မၩန့ထဲၩ့ဆၧဖျဲၪမၬ” ဘဲၫၦအီၪခိၭထဲၩ့ဎရံၬအဆၧဂဲၫလၩ့နီၪ လီၫ. ဘဲၫအဆၧၫ့အထီ, အခွ့ၫအယၫအီၪဒံၭအထီယီၩ ရွံန့ထဲၩ့ဆၧၫ့ထီဂ့ၩဘၪဆံၭ. မုနံၩလဖၪယီၩ မွဲလၧအအၧၩ့အ၁ၫ့အကၠီၩ့နီၪ (အ့ဖစၧၭ ၅း၁၆) ဂၪ့ခိၪချိၫ့ယီၩ ဆ့ဘၪဆၧပၨၩ့၀့ၫဒၪ “ဆၧဖိၭဖၫ့အစီၩ့အမၩ့” (အ့ဖစၧၭ ၂း၂) အကၠီၩ့ ပကဘၪရွံန့ဆၧ အဆၧၫ့အထီဂ့ၩဂ့ၩလ့ၬနီၪလီၫ.

ၦဆူနဲၩ့ဖိၪလၧအယိလါထဲၩ့ဎရံၬဒဲ ဘၪအီၪမၧၫ့လၧဆၧၫ့ထီအကၪဂဲၩအဖၧၩ့ လါနၫ့ဂ့ၩ အခိးအတၩအီၪ၀့ၫဒၪဒိၪဒိၪလ့ၬနီၪ ၦကဘၪ၁့ၪယၫထဲၩ့နီၪလီၫ. အ၀့ၫ၁ံၪ ကဘၪထုၪ့လၩ့အ၁ၭဘဲၫကဎွ့ၩန့ဆၧၫ့ထီကန့အဂးလီၫ. ဆၧထိးထဲၩ့တၩ့ထဲၩ့ယီၩ မွဲၦအၪ့ဎွ့ၩလန့ဘၪလါနၫ့ဂ့ၩ ဘဲၫဎရံၬဖ့ၪလၫ့ပၧၩအဆၧၫ့အထီယီၩ ၦကဘၪမၩန့ထၬတၡါလီၫ.