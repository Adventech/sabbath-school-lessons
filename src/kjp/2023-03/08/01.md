---
title:  ဆၧအီၪမၧၫ့အီၪဂဲၩလၧဎရံၬ
date:   12/08/2023
---

### ဖီလနွ့ၫယီၩအဂးဆၧမၩလိၪ
အ့ဖစၧၭ ၄း၁၇-၃၂;  ကလီၫစံၫ ၃း၁-၁၇;  ဇ့ၭခရဲအၫ ၃း၃-၅;  ဇ့ၭခရဲအၫ ၈း၁၆;  အဲၫစ့ယၫ ၆၃း၁၀;  ရိမၫ ၈း၁၆, ၂၆, ၂၇.

> <p>၁နိၫထီၫ့</p>
> “ဘဲၫ၁ိၭန၁ံၪမိဘဲၪ့လၩ့ခွံၬ န၁ံၪအနၫ့ဆါအလးလံၩ န၁ံၪအဆၧမၩ လၧဖျိၩ့နီၪ, လၧအအုၪ၀့ၫ, ဘဲၫဆၧ၁ၭကွံၩလဖၪ လၧအအၪ့လီၫဆၧအ၁ိၭ, အီၪလၧန၁ံၪအ၁ုၪ့န၁ံၪအ၁ၭ၁ၫ့ထၪ့ထဲၩ့ ကီၩ့ထၪ့၁ိၭထၪ့န၁ံၪအနၫ့ဆါ အ၁ၭဘဲၫယွၩအ၁ိၭ, လၧဆၧတီၩဆၧလီၩ့, ဒဲဆၧဆံၫ့ဎံၪလၩ့ထံးလၩ့ဆ့ၭ အဖၧၩ့ဆံၭ” (အ့ဖစၧၭ ၄း၂၂-၂၄).

Jose Antonio အီၪလၧဖၧၩ့၁ၭအမံၩ့ Palma, Spain  ဘဲၫၦလၧအဂံၪ့ လအီၪဘၪအ၁ိၭအၪနံၪ့အၪလၩနီၪလီၫ. လၧအခိၪဆီၫ့ဒဲနိၭဆီၫ့နၪဒံၭလဖၪအီၪ ဘွၩထၪ့ဒဲဘၨဘူၪဆၧဎၭအကၠီၩ့တၭ ဖျီၪအ၁ၭၡါနဲၪ့အ၀့ၫအ၁ၭ ၅၇ နံၪ့နီၪဒံၭလီၫ. Salva Garcia ဒၪထဲၩ့အ၀့ၫဒဲ မၩဆံၫ့ထၪ့ထဲၩ့အ၀့ၫဂ့ၩမၬလ့ၬနီၪလီၫ.

Jose လဂၩ အီၪလၧၦလၧအမၩဂ့ၩထၪ့ၦလၧဖၪအခိၪဒဲအ၀့ၫ၁ံၪမၩဂ့ၩထၪ့ ထဲၩ့ Jose အခိၪဒဲအနိၭဆီၫ့၁ံၪလဖၪ, ဒုၭကီၩ့ဒုၭ၁ိၭထၪ့ထဲၩ့အ့ၪအ၀့ၫလၧဆၧကီၩ့ ဆၧ၁ိၭအ၁ၫ့အကၠီၩ့ Jose ယီၩအီၪထၪ့ဆံၫ့မၬနီၪလီၫ. Jose ယိထၪ့အ၁ၭလၧ  နွၩဖၧၩ့ဂီၩ့စံၭလၩ့အ၁ၭ “အယီၩမွဲယၧၩတၡါဧၪ, ၦၡၩလဖၪမွဲက၁့ၪယၫယၧၩလၧၩ့ အ့ၬ,” လၧခဲၫ့ထဲၩ့ Jose စံၭ၀့ၫဒၪ ဆၧအဆၧၫ့အထီအနီၪ မွဲအၪ့လဲၩထၪ့ဒၪ ယမိၡါအ့ၬ. အၪ့လဲၩထၪ့ထဲၩ့ယ၁ၭမၧၫ့နီၪလီၫ.

လၧ အ့ဖစၧၭ ၄း၁၇-၃၂ အဖၧၩ့ စပီလူၫစံၭ၀့ၫဒၪ ၦဆူနဲၩဖိၪ၁ံၪလဖၪဘၪ ဒၪဆၧၫ့ယၫထဲၩ့ ဆၧအၪ့လဲၩထၪ့အ၁ၭဂ့ၩဂ့ၩဘၪဘၪနီၪလီၫ. အ၀့ၫ၁ံၪအီၪက့ၪလၩ့ ထးခွံၬ၁ၭမၧၫ့အလးလံၩလဖၪဂီၩ့တၭ, မၩန့ထဲၩ့ခံးဂၩ့ဂ့ၩဘၪနီၪလီၫ. မိၡါ လကၭဘၪ “၁ၭယီၩဘၪဆၧမၩဆံၫ့ထၪ့ဂ့ၩဂ့ၩဘၪဘၪဆ့နီၪလီၫ” (အ့ဖစၧၭ ၄း၂၃), မၩဂ့ၩထၪ့ဆၧ “လၧဆၧတီၩဆၧလီၩ့ ဒဲဆၧဆံၫ့ဎံၪလၩ့ထံးလၩ့ဆ့ၭ အဖၧၩ့” (အ့ဖစၧၭ ၄း၂၄). ဆၧယီၩမွဲဆၧအၪ့လဲၩထၪ့ထဲၩ့အ၁ၫ့လီၫ.