---
title:  ဆၧ၁ၭဂ့ၩ, ဆၧလၩ့အဲၪဒိၭ (မွဲဆၧအခၪအ့ၬ)
date:   17/08/2023
---

“ဆၧမၩဖီၩ့ဖျ့ၭအမုနံၩ” (အ့ဖစၧၭ ၄း၃၀) ဆၧချဲၩ့ယီၩစပီလူၫဒုၭ၁့ၪယၫထဲၩ့ ၦဖီလံၬ၁ံၪလဖၪ ဘၪဆဲၫ့လၧအ၀့ၫ၁ံၪအဆၧလူဆၧချဲၩ့ဒဲဆၧမၩဖီၩ့ဖျ့ၭအမုနံၩယီၩ အီၪဆုးဘူၭလိၬအ၁ၭနီၪလီၫ. လၧ (အ့ဖစၧၩ့ ၄း၃၁, ၃၂) စပီလူၫမုၫလါထဲၩ့ ၦဆူနဲၩဖိၪ၁ံၪ ပကဘၪပဲၩခွံၬဆၧလဂ့ၩဘၪဒဲ ပကဘၪဖျါခွံၬလိၬအ၁ၭ ဘဲၫဎရံၬဖျါ ပၧၩအ၁ိၭနီၪလီၫ.

`လၧဎရံၬအဂဲၫလၩ့နံၫဖၧၫ့လဖၧၫ့အဆၧဖၩ့အဖၧၩ့ ဆၧအီၪက့ၪ၁ုၪ့အီၪက့ၪ၁ၭ, ဆၧဖံၭဆၧမၩလၧအဆုးဘူၭအ၁ၭ လၧပဆၧချဲၩ့လဖၪ မွဲကလၩ့မါခွံၬအ့ၬ. ပကဖီၪ့ဂုးတၭ ဆၧအီၪက့ၪ၁ုၪ့အီၪက့ၪ၁ၭဒဲ ဆၧဖံၭဆၧမၩဂ့ၩလဖၪဘဲၫ၁့ၪလဲၪ. (အ့ဖစၧၭ ၄း၃၁, ၃၂).`

ဆၧဖံၭ၁ိၭအလးခဲၫ့ထုၬလၧ (အ့ဖစၧၭ ၄း၁၇-၃၂) စပီလူၫမုၫလါထဲၩ့ ၦပဲၩခွံၬဆၧဒဲၩဘၭ, ဆၧအၧၩ့ဆၧ၁ၫ့, (အ့ဖစၧၭ ၄း၃၁) ဒဲပကဘၪအီၪက့ၪလၧ ၦ၁ၭဖၧၩ့ဆၧ၁ၭဂ့ၩ, ဆၧယၪ့၁ၭ, ဆၧဖျါခွံၬ (အ့ဖစၧၭ ၄း၃၂) လဖၪနီၪလီၫ. ပကဘၪဖျါလိၬအ၁ၭဆၧမၪလဖၪ ဘဲၫယွၩဖါကဆါဖျါပဆၧမၪခၫ့ဖျီၫ့လၧဎရံၬ နီၪလီၫ (အ့ဖစၧၭ ၄း၃၂). စပီလူၫအဲၪဒိၭပၧၩ ဘဲၫပကအီၪက့ၪပဲၩခွံၬဆၧလဖၪနီၪ “ကယဲဆၧအခၪ, ဒဲဆၧ၁ၭထၪ့, ဒဲဆၧ၁ၭဂဲၫ့, ဒဲဆၧအၪ့လၬ, ဒဲဆၧဒုၪဒွ့ၪ, ဒဲဆၧအအၧၩ့ထီးအလူၬနီၪ, ခွံၬၡိၭခွံၬဆံၭ” (အ့ဖစၧၭ ၄း၃၁).

၁ၭလၧအမၩထၪ့ဆၧအၧၩ့ဒဲ ချဲၩ့ထၪ့လၧဆၧ၁ၭထၪ့လဖၪထီးအလူၬနီၪ ပကဘၪခွံၬၡိၭခွံၬလၧၦဆၧအီၪမၧၫ့အဖၧၩ့ယီၩနီၪလီၫ. ၦမွဲဎရံၬဖိၪအကၠီၩ့ ဘဲၫဆၧယံၩဆၧၡီၩ့ကအီၪအ၁ိၭ, ဘဲၫဆၧအီၪကီၪ့ကလ့ၩထၪ့လ့ၩထီၫအ၁ိၭ ပကဘၪ ခွံၬၡိၭခွံၬဆၧအခၪ, ဆၧ၁ၭထၪ့, ဆၧ၁ၭဂဲၫ့, ဆၧအၪ့လၬဒဲဆၧဒုၪဒွ့ၪလဖၪလၧ ၦဆၧအီၪမၧၫ့အီၪဂဲၩအဖၧၩ့ကိၭဂၩဒ့ၭနီၪလီၫ (အ့ဖစၧၭ ၄း၁-၁၆).

ဆၧချဲၩ့အၧၩ့, ဆၧဆီၫ့မီၪ့အအၧၩ့လဖၪ ပကဘၪထုၭပဲၩခွံၬဒဲကယဲပချဲၩ့လၩ့ ဎိၭဆၧလၧဆၧအီၪကီၪ့ဖိၪလဖၪမွဲဂ့ၩ, ဂံၪ့ဒီၪ့ဖိၪ၁ံၪလဖၪအကျၩမွဲဂ့ၩ ဆၧချဲၩ့ဒဲ  ဆၧဖံၭဆၧမၩလဖၪ ကဘၪအီၪ၀့ၫလၧဆၧဂ့ၩ, ဆၧ၁ၭဂ့ၩ, ဒဲဆၧလၩ့အဲၪဒိၭ, ဆၧဖျါခွံၬ, ဘဲၫကဆါဖ့ၪလၫ့ဖျါခွံၬပၧၩအ၁ိၭနီၪလီၫ (အ့ဖစၧၭ ၄း၃၂). စပီလူၫဒုၭဖျီၪ ထၪ့၀့ၫဒၪ “ဘဲၫယွၩဖျါခွံၬပဆၧဒဲၩဘၭ” အ၁ိၭ “ပကဘၪဖျါခွံၬလိၬအ၁ၭ အဆၧမၪ” နီၪလီၫ. (ကလီစံၫ ၃း၁၃;  မၭ၁ုၫ ၆း၁၂, ၁၄, ၁၅).

`ဆီၫ့မီၪ့ထဲၩ့နဆၧချဲၩ့လဖၪ အစီၩ့အမၩ့အီၪဆံၭအၪလဲၪ. ဘဲၫနကဆိၬ ထၪ့ထီၫၦဂူၫဂၩအဂး နက၁ိၩ့ဘဲၫ၁့ၪလဲၪ.`