---
title:  ၁ၭမုဆံၫ့ဎံၪလၧၦဆူနဲၩဖိၪအ၁ၭမၧၫ့ဖၧၩ့
date:   16/08/2023
---

`ထီးၦချဲၩ့လၩ့ဎိၭထဲၩ့ဆၧဘၪဆဲၫ့လၧ ဆၧလူဆၧချဲၩ့အဆၧဒဲၩဘၭလၧပခရၧၫ့ ဖၧၩ့နီၪတၭ စပီလူၫအဆၧဖ့ၪကိၪ့ဘၪဆဲၫ့ထဲၩ့လၧ ၁ၭမုဆံၫ့ဎံၪအဂဲးနီၪ မွဲအီၪဘဲၫ ၁့ၪလဲၪ. (အ့ဖစၧၭ ၄း၃၀).`

စပီလူၫဒုၭဖ့ၪထုၪ့၁ၭပၧၩဒဲဖ့ၪလၫ့ထဲၩ့ဆၧအုၩ့လၩ့အီၪလၩ့ဆ့နီၪလီၫ. ဆၧဒဲၩဘၭလၧပမၩမၪလိၬအ၁ၭလၧ ဆၧအီၪကီၪ့ဖၧၩ့လဖၪယီၩ ဆီၫ့မီၪ့ထဲၩ့ဘၪဆၧ ဆံၭဆံၭဖိၪလဂ့ၩ...ဆၧဒဲၩဘၭလၧအမၩဆၫထဲၩ့၁ၭမုဆံၫ့ဎံၪအ၁ၭနီၪ မွဲဆၧဒဲၩဘၭ လၧအချဲၩ့ဆၫၦၡၩ, မၩၡၪ့ၦၡၩအ၁ၭ, မၩဂၭဂီၩ့ၦၡၩလၧဆၧချဲၩ့နီၪလီၫ. ပကဘၪ ၁့ၪယၫထဲၩ့ၦချဲၩ့ထဲၩ့၁့ၪယီၩ မွဲယွၩအခိးအတၩဒဲအဆၧဖ့ၪလၫ့နီၪလီၫ. (အ့ဖစၧၭ ၄း၂၅-၂၇, ၂၉, ၃၁, ၃၂). ဆၧအနီၪစပီလူၫမၩန့ထဲၩ့ အဲၫစ့ယၫ ၆၃း၁၀ “အ၀့ၫ၁ံၪပိၩ့ထၪ့မၩဆၫ အ၁ၭမုဆံၫ့ဎံၪနီၪ” အခိးမွဲအ၀့ၫဒၪကဲၪထၪ့ကဒၩထဲၩ့ အ၀့ၫ၁ံၪအဒုၪအဒၩတၭ, အနၫ့ဆါဒၪ၀့ၫဒုၭ၁ုၭထၫ့ဒုၪဒၩအ၀့ၫ၁ံၪလီၫ.” ဆၧချဲၩ့နီၪ ဘဲၫစပီလူၫမၩန့ထဲၩ့နီၪလီၫ.

စပီလူၫအဆၧချဲၩ့အဖၧၩ့စံၭ၀့ၫဒၪ ၁ၭမုဆံၫ့ဎံၪယီၩ “န၁ံၪဘၪဆၧစဲၩနဲၪ့ထၬ ဆ့ လၧ၁ၭမုဆံၫ့ဎံၪ လၧဆၧလီၩဘၪ၀ဲၩဆၧနီၪလီၫ” (အ့ဖစၧၭ ၁း၁၃, ၁၄). “ထီၩ့လၧဆၧမၩဖီၩ့မၩဖျ့ၭအမုနံၩခိၬနီၪလီၫ” (အ့ဖစၧၭ ၄း၃၀). ၁ၭမုဆံၫ့ဎံၪ  အဆၧမၩလၧၦဆူနဲၩဖိၪ၁ံၪအဂးနီၪ ကအီၪဂုးခၧၫ့ကိၭအဆၧၫ့အထီ ထီးအလူၬ  နီၪလီၫ. ၁ၭမုဆံၫ့ဎံၪယီၩ မွဲအစဲၩနဲၪ့ထၬပၧၩဒဲ မွဲအဒုၭ၁့ၪယၫထဲၩ့ပၧၩ ပအီၪလၧ ကဆါယွၩအဆၧပဒၩ့ထၬပၧၩနီၪလီၫ.

စပီလူၫဒုၭဖျီၪထၪ့၁ၭမုဆံၫ့ဎံၪယီၩ မွဲအခံးအဂၩ့အီၪဒဲလၧၫ့ဎွ့ၩလၧအစီၩ့အမၩ့ ဒဲအ၁ၭဆၫ၁့ၪအဂဲးနီၪလီၫ. (ရိမၫ ၈း၁၆, ၂၆, ၂၇;  ၁ကီရံၫ ၂း၁၀, ၁၃;  ၁ကီရံၫ ၁၂း၁၁;  ဂလ့ၡၫ ၅း၁၇, ၁၈).

အ့ၪမွဲပချဲၩ့လၩ့ဎိၬဒဲအၪ့ဎၬထဲၩ့ယွၩအဂဲးနီၪတၭ ၦကဘၪထုၪ့လၩ့ပ၁ၭဂ့ၩဘၪ စဲၪနီၪလီၫ. ၁ၭမုဆံၫ့ဎံၪယီၩ မွဲယွၩအီၪ၀့ၫဒၪလၧ ယွၩဒဲယ့ၫရှူၬဆ့နီၪလီၫ. “၁ၭမုဆံၫ့ဎံၪယီၩ အီၪ၀့ၫဒၪလၧအဆၧဆီၫ့မီၪ့ဆီၫ့မၬဒဲ မၩဆၧဘဲၫအ၀့ၫဒၪအ၁ၭ အီၪအ၁ိၭလီၫ. အ၀့ၫအ၁ၭဆၫ၁့ၪဒဲ နချဲၩ့စံၪစၪအ၀့ၫ၁့ၪဆ့လီၫ. ဆၧလဖၪနီၪ ပဒၪဘၪလၧၦၡၩခံးဂၩ့အီၪ၀့ၫဒၪလဖၪအဖၫ့ခိၪအကၠီၩ့ ၁ၭမုဆံၫ့ဎံၪယီၩ မွဲဒၪဆၧအစီၩ့အမၩ့အ့ၬ, အ့ၪမွဲလခီၫ အီၪ၀့ၫလၧခံးဂၩ့ဆ့နီၪလီၫ. အ့ၪပလီၩဘဲၫနီၪတၭ, ၁ၭမုဆံၫ့ဎံၪယီၩ မွဲခံးဂၩ့ဘဲၫနၧၩဒဲယၧၩအ၁ိၭအ့ၬ. လၧၦၡၩအဆၧ၁့ၪယၫနၪ၁့ၪ အဖၧၩ့ ပလီၩထဲၩ့ယွၩ, ဆၧထီၫထုၬအဂဲးဒၪနီၪလီၫအကၠီၩ့ လၧၫ့ဎွ့ၩထၪ့လန့ဘၪနီၪလီၫ.” (Paul Petersen, God in 3 Persons - In the New Testament, (Silver Spring, MD: Biblical Research Institute, 2015), p. 20.

`ယွၩ၁ၭမုဆံၫ့ဎံၪယီၩ အီၪ၀့ၫဒၪလၧပၧၩ, ဒဲပဆၧဖံၭဆၧမၩလဖၪ, မၩဆၫ အ၀့ၫအ၁ၭ၁့ၪနီၪလီၫ. ၦဆၧအီၪမၧၫ့ယီၩ ဆုးဘူၭအ၁ၭလၧယွၩဒဲ ၁ၭမုဆံၫ့ဎံၪယီၩ စဲၩနဲၪ့ထၬပၧၩ လၧမုနံၩထုၬအဂးနီၪလီၫ. ၦဆၧဆူဆၧနဲၩယီၩ ကြၨၭစံၭဆၧၫ့ထဲၩ့ ဆၧမွဲဆၧတီၩယီၩဘဲၫ၁့ၪလဲၪ.`