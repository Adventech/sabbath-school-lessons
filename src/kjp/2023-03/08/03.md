---
title:  ဆၧကီၩ့ဆၧ၁ိၭအၪ့လဲၩထၪ့အ၁ၭ
date:   14/08/2023
---

`စပီလူၫလီၩ၁့ၪယၫထဲၩ့ၦခိၭနၪဆၧဖိၪ၁ံၪ ဘၪဆဲၫ့လၧအ၀့ၫအဆၧအၪ့လဲၩ ထၪ့အ၁ၭအဘိၩ့ဘၭနီၪ အ၀့ၫဒုၭဖျီၪထၪ့ဆၧဂဲးတိၩ့၁ၭလဖၪနီၪ မွဲဘဲၫ၁့ၪလဲၪ. (အ့ဖစၧၭ ၄း၂၀-၂၄).`

စပီလူၫလီၩဖျီၪထၪ့အ၀့ၫ အဆၧဒၪခီၩ့ဘၪဆဲၫ့လၧအ၀့ၫအဆၧအီၪမၧၫ့ အဖီၩ့ခွံၬအဆၧၫ့အထီဒၪလဖၪအိၩ အဂဲးအကၠီၪ့ဘၪဆဲၫ့၀့ၫလၧ “မၩလိၪဎရံၬ” (အ့ဖစၧၭ ၄း၂၀). “ဘဲၫအ၀့ၫ၁ံၪနါဂၧၫ့ဎရံၬအလူဒဲဘၪဆၧ၁ီၪ့လၧအဖၧၩ့ဘဲၫ ဆၧမွဲဆၧတီၩ အီၪလၧယ့ၫရှူၬအဖၧၩ့အ၁ိၭ” နီၪလီၫ. (အ့ဖစၧၭ ၄း၂၁). စပီလူၫ အဂးနီၪ အ၀့ၫဆူနဲၩထၪ့ဆၧခၫ့ဖျီၫ့လၧ အဆၧဒၪခီၩ့လၧယ့ၫရှူၬနီၪလီၫ. အ၀့ၫ မၩလိၪထဲၩ့ဎရံၬခၫ့ဖျီၫ့လၧအဆၧဒၪခီၩ့ဎရံၬနီၪလီၫ. ဎရံၬလၧအဂဲထုၪ့မၧၫ့ထၪ့ဒဲ ဘၪဆၧဆိၬထၪ့ထီၫလဂၩယီၩ အီၪမၧၫ့၀့ၫဒၪဒဲအီၪလၧၦ၁ိၭကိၭအဆၧၫ့အထီဒ့ၭ နီၪလီၫ. အ၀့ၫကၧၩ့ထၪ့ပၧၩခၫ့ဖျီၫ့လၧအဆၧ၁ီၪ့ဆၧ၁ၫ့, ဆၧဒီၩ့ဂ့ၩထ့ၬဘၪဒဲ ပကဘၪအီၪတီၩလၧဎရံၬ ဘဲၫၦကဆါအ၁ိၭနီၪလီၫ. ၦကဘၪ၀ဲထၪ့ၦ၁ၭမၧၫ့ လၧအ၀့ၫအဖၧၫ့၁ၭ, အ၀့ၫအဆၧထိၪနဲၪစိၩဆၧလၧယၫ ခၫ့ဖျီၫ့လၧ၁ၭမုဆံၫ့ဎံၪဒဲလံၬဆံၫ့ဎံၪနီၪလီၫ.

စပီလူၫစံၭ၀့ၫဒၪ ဆၧမၩန့ကီၩ့၁ိၭထၪ့ဎရံၬယီၩလိၫ၀့ၫဒၪ ဆၧ၁ၧၫ့မံၩ့နီၪလီၫ. ဆၧအဆၧၫ့အထီ၁ၧၫ့မံၩ့ယီၩ အ၀့ၫဒုၭဖျီၪထၪ့လၧဆၧအၪ့လဲၩထၪ့ခွံၬဆၧကီၩ့ ဆၧ၁ိၭအဆၧဒီၩ့လၩ့နီၪလီၫ. (၁) “ဘဲၪ့လၩ့ခွံၬန၁ံၪအနၫ့ဆါအလးလံၩ” အီၪက့ၪ လၩ့ထးခွံၬ၁ၭမၧၫ့ဆၧအီၪမၧၫ့အီၪဂဲၩအလးလံၩ (အ့ဖစၧၭ ၄း၂၂)း  (၂) ၦကဘၪ ဒိၭန့ထဲၩ့ဘၪနး၁ၭအဆၧအၪ့လဲၩထၪ့၁ၭ (အ့ဖစၧၭ ၄း၂၃), “ၦကဘၪကီၩ့ထၪ့ ၁ိၭထၪ့ၦနၫ့ဆါအ၁ၭဘဲၫယွၩ” အ၁ိၭနီၪလီၫ (အ့ဖစၧၭ ၄း၂၄). (ပဒၪထဲၩ့ဘၪဆၧ ဂဲးလၩ့ဆၫ့ဘဲၫနီၪ လၧလံၬဆံၫ့ဎံၪလးလံၩဖၧၩ့အိၩဆ့နီၪလီၫ. (အၪ့အူၭ ၇၃း၆;  ဇ့ခရဲအၫ ၃း၃, ၄;  မၫလခဲၫ ၂း၁၆) ဆၧလဖၪနီၪ ဘၪဆဲၫ့လၧဆၧဒဲၩဘၭဒဲ ဆၧလၧအဘၪဆဲၫ့ဆၧထိးထဲၩ့တၩ့ထဲၩ့နီၪ (အဲၫစ့ယၫ ၆၁း၁၀;  အဇံၫခအ့လၭ ၁၆း၈;  ဇ့ၭခရဲအၫ ၃း၄, ၅).

`ဆၧဂဲးလၩ့ဆၫ့လၧ “ဆၧအၪ့ဎၬထဲၩ့ဎရံၬအဂဲး” ဒဲ “အၪ့ဎၬဆၧဘဲၫက၁့ၪ ယၫဎရံၬ” နံၫမံၩ့အကျၩယီၩ မွဲဘဲၫ၁့ၪလဲၪ.`