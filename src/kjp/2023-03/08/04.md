---
title:  ၁ုၪ့ထၪ့ထဲၩ့ဆၧယံၩဆၧၡီၩ့ဒဲဆၧချဲၩ့လၧအလၧၫ့ဎွ့ၩလၧဆၧယၫ့၁ၭ
date:   15/08/2023
---

`စပီလူၫအဆၧဖ့ၪကိၪ့ဘၪဆဲၫ့ထဲၩ့လၧ ဆၧလူဆၧချဲၩ့လၧၦဆူနဲၩဖိၪ၁ံၪ အကျၩ အကၧၩ့ဒိၪဆံၭအၪလ့ၬ လၧမုဆၫလနံၩယီၩအဂးနီၪလဲၪ. (အ့ဖစၧၭ ၄း၂၅-၂၉).`

စပီလူၫမုၫလါထဲၩ့ၦဆူနဲၩဖိၪ၁ံၪလဖၪ “ခွံၬၡိၬထဲၩ့ဆၧချဲၩ့ဘျံၭဆၧချဲၩ့ဘျၪ” “ချဲၩ့လိၬပ၁ၭလၧဆၧချဲၩ့အမွဲအတီၩ” လဂၩဒဲလဂၩအဖၫ့ခိၪနီၪလီၫ (အ့ဖစၧၭ ၄း၂၅). “အဂဲးဘဲၫယီၩၦမွဲဆၧအမိၡါအဂၩ့ဘၪဆဲၫ့လိၬအ၁ၭဆုၬဆုၬလီၫ.” ၦမွဲ၀့ၫၦမိၡါလဂၩဒၪအခံးအဂၩ့လဖၪအကၠီၩ့တၭ, ပကဘၪအဲၪလိၬကွံၩလိၬပ၁ၭ ဒဲချဲၩ့ဆၧချဲၩ့အတီၩအလီၩ့နီၪလီၫ. စပီလူၫမၩန့ထဲၩ့ဇ့ၭခရဲအၫအဆၧချဲၩ့လၧ ဇ့ၭခရဲအၫ ၈း၁၆ ဖၧၩ့ ဘဲၫၦကချဲၩ့ဆၧချဲၩ့အတီၩအလီၩ့ လၧကမၩကဲၪထၪ့ဆၧမုၬ ဆၧရှူၫအဂးနီၪလီၫ.

လၧစပီလူၫအဆၧချဲၩ့လၧ အ့ဖစၧၭ ၄း၃၁ အဖၧၩ့ ဖ့ၪထုၪ့၁ၭပၧၩဘဲၫ “ၦကခွံၬၡိၬခွံၬဆၧအခၫ, ဒဲဆၧ၁ၭထၪ့, ဒဲဆၧ၁ၭဂဲၫ့, ဒဲဆၧအၪ့လၬဒဲဆၧဒုၪဒွ့ၪ ဒဲဆၧအအၧၩ့ထီးအလူၬ” နီၪလီၫ. ဆၧနီၪအကၠီၩ့လၧအ၀့ၫအဆၧချဲၩ့လၧ အ့ဖစၧၭ ၄း၂၆ အဖၧၩ့ အ၀့ၫပဒၩ့ထၭပၧၩ ဘဲၫၦလ၁ၭထၪ့ဘၪဆၧလၧဆၧအီၪကီၪ့ဖိၪလဖၪ အမ့ၬယၫနီၪလီၫ. “စပီလူၫအဆၧကွ့ၭနီၪ မွဲဘဲၫယီၩ၁ိၭ, လၧ၁ၭထၪ့ဆၧနီၪ ထီးမၩမၪဆၧလဂ့ၩ, လၧန၁ံၪအ၁ၭထၪ့အဘိၩ့ဘၭနီၪ ထီးဒုၭလၩ့နုၬမုလဂ့ၩ.”

လကၭဒံၭဘၪ ၦလၧအမၩမၪဆၧလဖၪ ထီးလမၩလၧၩ့ဘၪအဂးနီၪ အ၀့ၫ ကွ့ၭဖျီၪထၪ့ဘဲၫယီၩ “ၦလၧအအၪ့ဂူၪယူၭ ဆၧမွဲအထီးအၪ့ဂူၪလၧၩ့ဆၧလဂ့ၩ” (အ့ဖစၧၭ ၄း၂၇-၂၈). ဆၧအဘျၪလဂၩယီၩ မၩထဲၩ့ဆၧဖံၭဆၧမၩအတီၩအလီၩ့ ဂီၩ့တၭ ဘဲၫကမၩဆၧၩ့ထဲၩ့ၦဂူၫဂၩကန့အဂးနီၪလီၫ. (အ့ဖစၧၭ ၄း၂၈;  ၁ကီရံၫ့ ၄း၁၂;  ၁၁့ၭစလနဲကၫ ၄း၁၁). ဆၧအၪ့ဂူၪအၪ့ဘျၪဆၧဒဲဘၪအၪ့လံၩ့အၪ့ လီၫဆၧယီၩ မွဲဆၧဒဲၩဘၭအဆုးဘူၭအ၁ၭတၡါၡါအကၠီၩ့နီၪ ပဒၪဘၪလၧ “စအၫ့နနဲအၭဒဲနးစဖဲရၫ့အဂဲးလၧ” (မၩဆၧ ၅း၁-၁၁) နီၪလီၫ. စပီလူၫအဆၧနဲၩလၧဎရံၬအစီၩ့အမၩ့အဖၫ့ခိၪယီၩ ဎိၩ၀့ၫဒိၪမါအကၠီၩ့ ၦလၧအအၪ့ဂူၪအၪ့ဘျၪဆၧ လဂၩယီၩ ကဲၪထၪ့ထဲၩ့ၦလၧအမၩဆၧၩ့ဖ့ၪလၫ့ထဲၩ့ ၦၡၩဂူၫဂၩနီၪလီၫ.

စပီလူၫဒုၭဖ့ၪထုၪ့၁ၭပၧၩ “ဆၧချဲၩ့အအၧၩ့အ၁ၫ့နီၪ ထီးဒုၭဂဲၫထၪ့လၧန၁ံၪ အနိၭဖၧၩ့နးထံၪလဂ့ၩ” (အ့ဖစၧၭ ၄း၂၉). ဆၧချဲၩ့အအၧၩ့အ၁ၫ့, အဘျံၭအဘျၪ လဖၪယီၩ မၩဂၭဂီၩ့ဆၧ၁့ၪ၀့ၫဒၪအၪမၬအကၠီၩ့နီၪလီၫ. စပီလူၫမုၫလါထဲၩ့၀့ၫဒၪ ထီးပအီၪထုၬခွံၬဆၧအၧၩ့လဖၪလကၭဒံၭဘၪ ပကဘၪမၩဂ့ၩထၪ့ဆၧနီၪဆ့လီၫ. ဆၧမၩဂ့ၩထၪ့ဆၧအီၪ၀့ၫဒၪ၁ၧၫ့မံၩ့ (၁) ၦလၧအခိၭနၪဆၧလဖၪအဂး မိန့ထဲၩ့ အခိးအတၩး  (၂) ချဲၩ့ဆၧဂ့ၩး  (၃) ဆၧချဲၩ့လၧအမၩထၪ့မၩထီၫဆၧလဖၪနီၪ လီၫ. အ့ၪမွဲပဆၧချဲၩ့ထီးလူၬလဖၪ အ့ၪကဲၪဘဲၫနီၪ၁ိၭတၭ ကန့ခိးန့တၩထဲၩ့ဒိၪဒိၪ အၪအၪလ့ၬနီၪလီၫ.