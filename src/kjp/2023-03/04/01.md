---
title:  ကဆါယွၩထိးထဲၩ့တၩ့ထဲၩ့ပၧၩဘဲၫ၁့ၪလဲၪ
date:   15/07/2023
---

### ဖီလနွ့ၫယီၩအဂးဆၧမၩလိၪ
အ့ ၂း၁-၁၀; အ့ ၅း၁၄; ရိ ၅း၁၇; အ့ ၅း၆; ၂ထံ ၁း၇.

> <p>၁နိၫထီၫ့</p>
> "အ့ၪမွဲယွၩလၧအလၧၫ့ဎွ့ၩ လၧဆၧယၫ့၁ၭနီၪ, မွဲလၧအအဲၪပၧၩ ကွံၩပၧၩအၪအၪလ့ၬအကၠီၩ့နီၪ, ၦလၧအ၁ံၫလၧဆၧမၪအဖၧၩ့ပ၀့ၫဒၪယီၩ, အ၀့ၫဒၪမၩမၧၫ့ထၪ့ထဲၩ့ဎုၬပၧၩလၧဎရံၬ,..” (အ့ဖစၧၭ ၂း၄, ၅).

လၧလၩအီကထိဘၧၫ ၁၄, ၁၉၈၇ အနံၪ့နီၪ, ဖိၪ၁-မုၪဂဲၠၩစံကၫ (Jessica) အ၁ၭအီၪလနံၪ့လၧလၩဎူၫဘံၪ့, လၩထ့ၬလၧထံၫဖၧၩ့အလးလံၩ (ယိၬ ၂၂ဒ ) အဖၧၩ့ လီၫ. အဆၧကၪဆၧဂဲၩလၧဘၪလ့ၩခၫ့ဖျီၫ့၀့ၫနီၪ ထုၭန့ၦမံဒံယၧၫ့ (media) ဖိၪ၁ံၪလဖၪအီၪလၧ Texas နီၪလီၫ. ၦခမျၧးလၧဂၪ့ခိၪထၧၫ့ဖျိၪ့ယၫ ယိထၪ့ဘၪ “ဖိၪ၁ၪ Jessica ဖိၪ” လၧဘၪမံၪ၀့ၫ, ဘၪဂၪ့၀့ၫ, ဘၪ၁ၭအွံၪ၀့ၫဆၧ, ဒဲကိၭထၪ့ အမိမိလၧအလူ၁ံၪလဖၪနီၪလီၫ. အ၀့ၫ၁ံၪယိဖၧၩ့ၦမၩဆၧၩ့ဆၧ၁ံၪ လၧအ၁ိၫ့လၩ့ လံၩအဆံၫ့ (fresh air) လၧထံၫဖၧၩ့ (အယိၬ ၂၂ဒ ) ခၫ့ဖျီၫ့လၧ pipe နီၪလီၫ.

လၧခဲၫ့ထဲၩ့, ယံၬ၀့ၫ ၅၈ နၩရံၬဂီၩ့အလးခဲၫ့, ၦၡၩခမျၧးဒၪဘၪ Jessica ဖိၪ ဂဲၫထဲၩ့စဲၪ့ထၪ့ဘၪလၧထံၫဖၧၩ့အဂၭဂီၩ့လၧအယိၬ, ဒဲအအဲၪ့ခိၬဖိၪအဖၧၩ့ယံၬ၀့ၫ နံၫ၁ၫ့ဘျဲၪအထီနီၪလီၫ. ၦဒိၪဆၧဂၩ့ (photographer) စကီၭၡီၩ (Scott Shaw) န့ဘၪခိၪဖၭဆၧဖ့ၪလၩဖ့ၪဖၩ့ လၧဒိၭန့ဘၪဆၧဂၩ့ လၧဆၧမၩအ၁ၭအထီနီၪလီၫ. ၦမၩဖီၩ့ဖျ့ၭဆၧလဂၩယိလၩ့ ဖျုၩလၧအခွံၬလၩ့အ့ၪ၀့ၫဖိၪ၁-အဂးနီၪ လၧဆၧအၪ့ယိၪခဲၫ့ကံၭဖၭဒိၪအဖၧၩ့နီၪလီၫ.

ဆၧမိထုၭန့ၦၡၩအ၁ၭ ဂ့ၩဒိၪနဲၪ့ဆၧမၩဖီၩ့ဖျ့ၭဆၧအလ့ၩခၫ့ဖျီၫ့, ဘဲၫစပီလူၫ လီၩဖျီၪထၪ့၀့ၫ, လၧအ့ဖစၧၭ ၂း၁-၁၀ အဖၧၩ့နီၪ မိအီၪဒံၭဧၪ. ဆၧနီၪဖ့ၪနဲၪပၧၩ လၧဆၧအဘူၭထုၬလၧပနၫ့ဆါဒၪပ၀့ၫ လၧအဒိၪထုၬ, အီၪဎွ့ၩဒဲဆၧမိမၩဂၭဂီၩ့ ဆၧမၩဖျ့ၭဆၧအဖျီၩ့နီၪ, ကိၭအဆၧၫ့ထီဒ့ၭကဆါယွၩ အဆၧထုၭဂဲးထုၭဘၭလၧ မိဎွ့ၩန့ထဲၩ့ၦၡၩဆၨၩလဖၪယီၩနီၪလီၫ. ဆၧမၩအ၁ၭယီၩ ပလမွဲဘၪန့ၫၦယိဖၧၩ့ ဆၧဘၪ, မွဲပနၫ့ဆါဒၪပ၀့ၫပဆၧထိး၁ၭ လၧဆၧလ့ၩခၫ့ဖျီၫ့ယီၩနီၪလီၫ.