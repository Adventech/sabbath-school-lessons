---
title:  ဘိၩ့ယီၩဘၪဆၧထိးထဲၩ့တၩ့ထဲၩ့လၧကဆါယွၩ
date:   20/07/2023
---

`ဖီထဲၩ့ အ့ဖစၧၭ ၂း၁-၁၀ နီၪ, ယိထံၫလၩ့ဆၫ့လၧအဆၧၫ့ဖိၪ ၈-၁၀. အ၀့ၫထုၭဖျီၪဂ့ၩဆၧအဂဲးအဖးလၧအထုၬနီၪ မွဲနီၪလဲၪ.`

လၧ အ့ဖစၧၭ ၂း၁-၃ အဖၧၩ့နီၪ, စပီလူၫကွ့ၭနဲၪ့ထၬဆၧထိးထဲၩ့တၩ့ထဲၩ့ လၧၦအ့ဖစၧၭဖိၪအဂးနီၪ မွဲလၧအ၀့ၫ၁ံၪအဆၧမၩဂ့ၩ ဒဲအ၀့ၫ၁ံၪအဆၧကိၪ့၁့ၪလဖၪအကၠီၩ့ဘၪနီၪလီၫ. လၧအခၪ့ထံၭနီၪ, အ၀့ၫ၁ံၪအနး၁ၭ၁ံၫထး၀့ၫလီၫ. ဆၧအဂ့ၩအီၪနးမံၩ့အ့ၬ (အ့ ၂း၁). ဘၪထိးဆၧဒဲၩဘၭ အဆၧမၩနၧၩ့မၩစၪလီၫ. ဆၧအီၪမၧၫ့ထီးဒၪအဆၧဘၪ၁ၭ, လၧအဆၧကိၪ့၁့ၪဒၪ၀့ၫ, လၧဆၧမၩဘၪမၪအဆၧဆီၫ့မီၪ့လဖၪအဖၧၩ့လီၫ (အ့ ၂း၂, ၃).

လၧဆၧလ၁့ၪယၫလၩ့ထဲၩ့ဘၪအ၁ၭ, အ၀့ၫ၁ံၪအဆၧမၩဂ့ၩလဖၪနီၪ ဘၪထွ့ၫ ဘၪဎုၬထဲးလၧၦဂူၫဂၩအထူၫအရှူၫလဖၪ, ကဲၪထၪ့ဆၧထၪ့ဒုၪဒၩ ကဆါယွၩ အမွဲအတီၩ ဒဲမိထီၩ့စိၩ၀့ၫလၧမုလနံၩလၧယွၩအဆၧစ့ၩရၫ့နီၪလီၫ. “အ၀့ၫ၁ံၪ မွဲဆၧ၁ၭထၪ့အဖိၪ ဘဲၫဂူၫဂၩအ၁ိၭနီၪလီၫ” (အ့ ၂း၃).

လမွဲဘၪလၧအ၀့ၫ၁ံၪအဆၧဂ့ၩလဖၪဘၪ, ဆၧထိးထဲၩ့တၩ့ထဲၩ့အ၀့ၫအဂး နီၪ ဂဲၫလၩ့ဆၨၩ၀့ၫလၧကဆါယွၩအဆၧအဲၪ လၧၦဆီၫ့မီၪ့လူၬလန့ဘ--ၦထိၪဎီၩ့ လၧဆၧအလုအဎွ့ၩအဂၩလန့ဘၪနီၪလီၫ. လၧအဆၧယၫ့၁ၭဒဲအဆၧအဲၪအဖၧၩ့, ကဆါယွၩမၩဆၧလၧအ၀့ၫအလး လၧဎရံၬအဖၧၩ့ (အ့ ၂း၄), ဒုၭဂဲထုၪ့ထဲၩ့ အ၀့ၫ၁ံၪ လၧနး၁ၭအဆၧ၁ံၫဖၧၩ့လီၫ. အ၀့ၫ၁ံၪလ့ၩခၫ့ဖျီၫ့ဘၪ ဆၧလ့ၩဆၧအလၩ့ ဆၫ့လၩ့မဲၩလမံၩ့ လၧအလ့ၩဖိၬဘၪကဆါယ့ၫရှူၬအခဲၫ့နီၪလီၫ.

လၧနး၁ၭအဆၧ၁ံၫဘဲၫဎီးလဂၩ အီၪလၧဆၧမၩနၧၩ့ဖၭယိၬအဖၧၩ့နီၪ, န့ဘၪထဲၩ့ဆၧဂဲထုၪ့ဒဲ၁့ၪယၫထဲၩ့ဘၪ၀့ၫ လၧဆၧအီၪက့ၪအ၀့ၫ၁ံၪလၧ “မူၭခိၪ အလး၁ံၪ” ဒဲဆၧၫ့နၩ့ဘၪလၧမူၭ၀ၩ့ဒီၪ့အလးဆီၩ့ဆီ လၧကဆါဎရံၬအ၁ိၭနီၪလီၫ (အ့ ၂း၅, ၆). ဘဲၫလၫ့၀ဲဒံၭအဆၧဖၩ့ယုၩ့ယဲဘၩ့ခဲၫလါနၫ့ဂ့ၩ, မွဲဆၧလဆိ လလးဖိၪအ့ၬ. ဆၧဖၩ့အဆိၩအကၠၪ မွဲလၧကဆါယွၩမိအီၪက့ၪအခိးအတၩ ယီၩလၧအ၀့ၫ၁ံၪ လၧကဆါဎရံၬအဖၧၩ့အဆိၩအကၠၪနီၪလီၫ (အ့ ၂း၇).

လၧ အ့ဖစၧၭ ၂း၁-၁၀ အဖၧၩ့ စပီလူၫအဆၧချဲၩ့အထုၬ, လၩ့ဆၫ့လၧ အဆၧၫ့ဖိၪ ၈-၁၀ နီၪ, အ၀့ၫအဲၪဒိၭမၩဂုးခၧၫ့လၩ့ထံးအဆၧချဲၩ့နီ-- ဆၧထိးထဲၩ့တၩ့ထဲၩ့လၧၦဆူနဲၩဆၧဖိၪ၁ံၪအဂးနီၪ, မွဲကဆါယွၩအဆၧမၩ, မွဲလၧ ၦၡၩအဆၧမၩဂ့ၩနးမံၩ့အ့ၬ. မွဲအီၪဂဲၫကဲၪထၪ့လၧပဖၧၩ့အ့ၬ. မွဲဒၪလၧကဆါယွၩ အဆၧဖ့ၪလၫ့ဖၧၩ့လီၫ. လၧဆၧနီၪအဂး ၦၡၩမိချဲၩ့ဎိၩချဲၩ့ဒိၪလၩ့အ၁ၭအလး အီၪအ့ၬ (အ့ ၂း၈, ၉). ဆၧၫ့ထုၪ့လၧယွၩအခိးအတၩ, ၦဆူနဲၩဆၧဖိၪ၁ံၪလဖၪယီၩ ပမွဲယွၩအဆၧမၩကဲၪထၪ့ပၧၩ “လၧယ့ၫရှူၬဎရံၬအဖၧၩ့” လီၫ (အ့ ၂း၁၀).

`ဘၪမွဲနီၪဆၧယီၩ မွဲဆၧအကၧၩ့ဒိၪလၧဆၧနၪ၁့ၪ ပဆၧထိးထဲၩ့တၩ့ထဲၩ့ယီၩ မွဲဒၪလၧကဆါယွၩ, ဒဲမွဲဆၧအဂဲၫလၩ့ဆၨၩလၧ ပဆၧလၧၫ့ဆၧဎွ့ၩနးမံၩ့အ့ၬနီၪ လဲၪ.`