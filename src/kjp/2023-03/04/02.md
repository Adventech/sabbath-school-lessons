---
title:  ၁ံၫထးလဘျၩ့ လၧမုၪခီၩလဲးအဆၧအၪ့လွ့ၫ
date:   16/07/2023
---

`ဖီ အ့ဖစၧၭ ၂း၁-၁၀. ဆၧဂဲးမိၡါလၧ စပီလူၫအဆၧဖ့ၪလၫ့ပၧၩဘၪထွ့ၫ ယ့ၫရှူၬမၩဆၧလၧပဂးနီၪ မွဲဆၧနီၪလဲၪ.`

စပီလူၫစံၭ၀ဲၩလၧဆၧဖ့ၪလၫ့ဆၧထိးထဲၩ့တၩ့ထဲၩ့လၧ ၦဎရံၬဖိၪ၁ံၪအဂးယူၭ (အ့ ၁း၃-၁၄, ၁၅-၂၃) ဒဲလီၩထဲၩ့ ၦဆူနဲၩဆၧဖိၪ၁ံၪလၧ အ့ဖစၧၭလဖၪအဂဲးဆ့ (အ့ ၁း၁၃). လၧ အ့ဖစၧၭ ၂း၁-၁၀ အဖၧၩ့နီၪ, စပီလူၫမိလီၩအ၀့ၫ၁ံၪအဆၧလ့ၩခၫ့ဖျီၫ့လၩ့ထံး, လၧအ၀့ၫ၁ံၪအနၫ့ဆါဒၪ၀့ၫအဖၧၩ့အၪအၪလီၫ. အ၀့ၫဒုၭနဲၪဎီၩ့အ၀့ၫ၁ံၪအဆၧလ့ၩလၧအဖီၩ့ခွံၬ၀့ၫ, ဆၧအီၪမၧၫ့ဘၪထွ့ၫလၧဆၧဒဲၩဘၭအဖၧၩ့ (အ့ ၂း၁-၃) ဎုၬထဲးဆ့လၧ ကဆါယွၩအဆၧထိးထဲၩ့တၩ့ထဲၩ့အဆၧဆိၪဂ့ၩ, လၧအဘၪထွ့ၫဎုၬလၧဆၧဂဲထုၪ့မၧၫ့ထၪ့ထဲၩ့, ဆၧထဲၩ့ထၪ့ထဲၩ့လၧမူၭခိၪ, ဒဲဆၧမၩ လၩမၩဖၩ့ကဆါဎရံၬ (အ့ ၂း၄-၇), ဒဲအ၀့ၫမၩမူၭအၪ့အူၭဆၧ ဆၧထိးထဲၩ့တၩ့ ထဲၩ့နီၪမွဲလၧဆၧအခိးအတၩအဖၧၩ့ ဒဲယွၩမၩကဲၪထၪ့ဆၧလဖၪနီၪလီၫ (အ့ ၂း၈-၁၀).

အ့ဖစၧၭ ၂း၅, ဘဲၫဆၧကွ့ၭလၩ့ဖၨၪ လၧလံၬ၁ၧၫ့ဖျီၩ့အဖၧၩ့-

(၁) “ပ၁ံၫထးယူၭလၧ ပမၩမၪဆၧအဖၧၩ့”

(၂) ယွၩ “မၩမၧၫ့ထၪ့ထဲၩ့ဎုၬပၧၩလၧဎရံၬ”

(၃) “နန့ဆၧထိးထဲၩ့တၩ့ထဲၩ့နၧၩလၧဆၧအခိးအတၩ”

လၧ အ့ဖစၧၭ ၂း၁, ၂ အဖၧၩ့နီၪ စပီလူၫလီၩဖျီၪထၪ့အဆၧ၁ၭအုၭလၧ အၡၩခမျၧး၁ံၪလအၪ့လဲၩ၀ဲၩဘၪအ၁ၭနးမံၩ့ လၧအ၀့ၫ၁ံၪအနး၁ၭ၁ံၫထးလၧ ကိၭမုနံၩအဆၧအီၪမၧၫ့လၧဆၧဒဲၩဘၭအဖၧၩ့နီၪ (အ့ ၂း၁) ဒဲဘၪဆၧမၩန့ဆီၪ့လၧ စၫတၫ့နီၪလီၫ (အ့ ၂း၂). ထီးစပီလူၫကွ့ၭထဲၩ့၀့ၫဒၪလၧၦအမၧၫ့လဖၪနီၪ, အ၀့ၫ လီၩနၪ့ထၪ့ထဲၩ့ဆ့ဆၧ၁ံၫထးလဘျၩ့ လၧဆၧချဲၩ့ဒီၩ့လၩ့ထိၪဎီၩ့ဆၧအဖၧၩ့ဒီၭလီၫ (ထိၪဎီၩ့လၧ အ့ ၅း၁၄). လါနၫ့ဂ့ၩအ၀့ၫ၁ံၪအဆၧလ့ၩခၫ့ဖျီၫ့နီၪ လၩ့၁ၭမဲၪ၀့ၫတၡါ လ့ၬ ခီၫလၧအီၪထုၭဖၭအ၁ၭလၧကဆါယွၩ, မွဲ၁ၭမၧၫ့အခၪ့ထံၭခၪ့ဎၧၩ့နီၪလီၫ (ထိၪဎီၩ့လၧ ကလီစံၫ ၂း၁၃; ရိမၫ ၅း၁၇; ရိမၫ ၆း၂၃).

လၧအ၀့ၫ၁ံၪအဆၧလ့ၩခၫ့ဖျီၫ့အဖၧၩ့ စပီလူၫဖ့ၪနဲၪဆၧမၩထံၬထၬအ၀့ၫ၁ံၪ ဆၧနံၫမံၩ့-

၁\. “ဂၪ့ခိၪယီၩအဖၧၩ့၁ၭ” (အ့ ၂း၂) - ဆၧအလုၫအလါအထူၫအရှူၫလၧ ၀ံးအ့ဖစၧၭဖၧၩ့အၪဒၪဆၧနီၪ, မၩဘၪမၪၦၡၩအဆၧအီၪက့ၪ၁ုၪ့အီၪက့ၪ၁ၭဒဲ ၁ိၫ့စိၩဆၧလၧဆၧထၪ့ဒၩကဆါယွၩလခီၫလီၫ.

၂\. “ဆၧအစီၩ့အမၩ့အဘၪမၪ” - မုၪခီၩလဲး (စၫတၫ့) စံၭလၩ့အ၁ၭလၧ “မူၭဖိၭ ဖၫ့အစဎွၩ” (အ့ ၂း၂) “လၧလံၩကျၩ” (မူၭခိၪအလး၁ံၪ), မိစံၭ၀့ၫလၧဆၧအစီၩ့ အမၩ့လၩ့ဆၫ့အီၪအလး, ဎုၬထဲးလၧဆၧအၧၩ့ဆၧ၁ၫ့နီၪလီၫ (ထိၪဎီၩ့လၧ အ့ ၁း၃; အ့ ၃း၁၀; အ့ ၆း၁၂). အ၀့ၫဂဲၩ၀ၭမၩဆၧခီၫလၧ အ၀့ၫကဲၪထၪ့ “ၦလခိၭနၪဘၪဆၧ” နီၪယူၭလီၫ (အ့ ၂း၂).

`ဆၧလဖၪနီၪ ၁ီၪ့လိၬပၧၩလၧ ဆၧဂဲးလိၬတ့ၭလိၬ၁ၭဖၭဒိၪအဆၧမၩအ၁ၭ မွဲနီၪလဲၪ. လထံၪဎးနီၪ, ပမၩန့ဆၧမၩမုၬ၁ၭဒဲဆၧမုၫလါလၧဆၧ၁့ၪယၫနၪ၁့ၪ, လၧယ့ၫရှူၬမၩနၧၩ့ဆၧဒဲပ၀့ၫ၁ံၪဆ့ ပန့ဎုၬထဲးဘၪအဆၧမၩနၧၩ့ဘိၩ့ယီၩနီၪဘဲၫ၁့ၪလဲၪ.`