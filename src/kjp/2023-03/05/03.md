---
title:  ဆၧမၩဘၪလိၬထဲၩ့ဆၧ - ကဆါယွၩအဆၧဖ့ၪလၫ့လၧထုၪ့စူၪယၫ
date:   24/07/2023
---

“အဂဲးဘဲၫယီၩ ၦနံၫဒီၪ့နီၪ မွဲအဒုၭကဲၪထၪ့၀့ၫၦလဒီၪ့ဎးတၭ, မွဲပဆၧဘၪ လိၬအိၭလိၬ, ဒဲမၩလၩ့ဎီးခွံၬဆၧဒီၪ့အီၪလၧအဘိၩ့ဆၧၩ့, ဒဲမၩဂၭဂီၩ့ခွံၬလၧ အဖံၭ အယၪအဖၧၩ့, . . . မိဒုၭကဲၪထၪ့ၦနံၫဒီၪ့လၧၦအ၁ၫ့လဒီၪ့ဎး . . . လၧယွၩလၧ အနၫ့ဆါလဂၩဎးအဖၧၩ့, လၧထုၪ့စူၪယၫအကၠီၩ့နီၪလီၫ” (အ့ ၂း၁၄-၁၆).

`စပီလူၫလီၩဖျီၪထၪ့ထုၪ့စူၪယၫ ဒဲဆၧအခိးအတၩလၧဎရံၬအမၩဘဲၫ၁့ၪ လဲၪ. နမိလီၩစပီလူၫစံၭဆၧလၧထုၪ့စူၪယၫအဂဲးဒဲ ဆၧအၪ့လဲၩ့ထဲၩ့ပဆၧဘၪထွ့ၫ လိၬ၁ၭနီၪဘဲၫ၁့ၪလဲၪ. (ဖီ အ့ ၁း၇, ၈; အ့ ၄း၃၂; အ့ ၂း၁၃, ၁၄; အ့ ၂း၁၆; အ့ ၅း၂, ၂၅).`

ဆၧဘၪထွ့ၫလိၬ၁ၭ လၧမၩလိၪလနွ့ၫယီၩအဖၧၩ့, အ့ဖစၧၭ ၂း၁၁-၂၂, ထုၪ့စူၪယၫဖ့ၪလၫ့ဆၧအခိးအတၩဖၭဒိၪ၁ၧၫ့မံၩ့ လၧၦဆူနဲၩဆၧဖိၪ၁ံၪအဂးၪ

(၁) ၦလခီၫဘၩ့မုး, “အီၪယဲၩ့” လၧယွၩဒဲအၡၩခမျၧးလဖၪနီၪ “အီၪဘူၭထၪ့ ထဲၩ့” (အ့ ၂း၁၃), ကဲၪထၪ့ထဲၩ့ ယွၩအဖိၪမုၪဖိၪခွၫ ဒဲဘိၩ့ယီၩမွဲထၧၫ့ဖု၀ဲ၁ံၪလဖၪ (အ့ ၂း၁၉).

(၂) ဆၧမ့ၬလဲၩလိၬ၁ၭ လၧၦယုဒၫဖိၪဒဲၦဆၨၩဂူၩဂၩဆၧနဲၩဆၧဖိၪလဖၪအဘိၩ့ ဆၧၩ့နီၪ “မၩ၁ံၫခွံၬ၀့ၫ” (အ့ ၂း၁၆). ဎရံၬအထုၪ့စူၪယၫ ထုၭပဲၩခွံၬဆၧမ့ၬလဲၩ လိၬ၁ၭ အီၪက့ၪလိၬ၁ၭဘဲၫဒုၪဒၩလဖၪအ၁ိၭနီၪ (အ့ ၂း၁၇).

(၃) လၧဆၧမ့ၬလဲၩအလးနီၪ ကဲၪထၪ့ထဲၩ့ဆၧဘၪလိၬအိၭလိၬလီၫ. အနီၪမွဲ ဎရံၬအဆၧထိစိၩလၧ “မိမၩဘၪလိၬထဲၩ့ဆၧနံၫခီၫလူၬ လၧယွၩလၧအနၫ့ဆါ လဂၩဎးအဖၧၩ့ လၧထုၪ့စူၪယၫအကၠီၩ့” (အ့ ၂း၁၆; ထိၪဎီၩ့လၧ ကလီစံၫ ၁း၁၉-၂၂).

နဒၪဘၪဆၧမၩဘၪလိၬထဲၩ့ဆၧ အခံးအဂၩ့ဘဲၫ၁့ၪလဲၪ. ၁ၭအဆၧမၩအ၁ၭ အီၪဘဲၫ၁့ၪလဲၪ. ဆီၫ့မီၪ့ယိဆၧမ့ၬလဲၩလိၬ၁ၭဖၭယံၬလ့ၬနီၪ ကဲၪထၪ့ထဲၩ့ဆၧလမံၩ့ဎးခၫ့ဖျီၫ့လၧ ဆၧအခိးအတၩဒဲဆၧကွဲၪဖျါနီၪဆံၭ. အနီၪမွဲဆၧမၩဘၪလိၬ ထဲၩ့ဆၧလီၫ. ဆၧမၩဘၪလိၬထဲၩ့ဆၧနီၪ မွဲဆၧ၁့ၪဆၧဘၪလၩ့ဆၫ့ဒဲ ဆၧ၁ီၪ့ဆၧ၁ၫ့လမံၩ့အ့ၬ, မွဲဒၪဆၧမၩဂ့ၩထၪ့ထဲၩ့ ၦၡၩခီၫၦၡၩအဆၧဘၪထွ့ၫလိၬ၁ၭ ဒဲဆၧဖိၬ လိၬဂ့ၩထၪ့ထဲၩ့ ဆၧဘၪထွ့ၫလိၬ၁ၭလၧအဂၭဂီၩ့ထး၀့ၫလမံၩ့နီၪလီၫ. စပီလူၫလီၩ ဆၧမၩအ၁ၭလၧထုၪ့စူၪယၫလီၩ့နီၪ မွဲန့ၫၦၡၩလဂၩဒဲလဂၩ အဆၧဘၪထွ့ၫအ့ၬ, မွဲ၀့ၫၦၡၩအဖုၫအဂီအဆၧဘၪထွ့ၫလိၬ၁ၭဆ့နီၪလီၫ. အ၀့ၫဆီၫ့မီၪ့ဆၧ လၧဆၧမၩဂၭဂီၩ့ခွံၬဆၧမၩလၩ့ဖၭဆၧ, မၩလၩ့မါခွံၬဆၧဘၪထံၭလိၬ၁ၭ, ဒဲမၩကဲၪထၪ့ထဲၩ့ ဆၧဖံၭထံၩဖံၭ၁ိၬမုၬ လၧဆၧနၪ၁့ၪလိၬ၁ၭလဂၩဘၪလဂၩနီၪလီၫ.

နမိဘၪမၩဆၧမၩဘၪလိၬထဲၩ့ဆၧ ဘဲၫယီၩအီၪလမံၩ့မံၩ့ဧၪ. နမိမၩဘဲၫ၁့ၪ လဲၪ.