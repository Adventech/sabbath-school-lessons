---
title:  ယ့ၫရှူၬ, ၦလီၩလၩ့လၬလၩ့ဆၧဘၪလိၬအိၭလိၬ
date:   26/07/2023
---

`စပီလူၫကွ့ၭဖၨၪလၩ့ ဎရံၬအဆၧမၩလၧ အ့ဖစၧၭ ၂း၁၇, ၁၈ အဖၧၩ့ဘဲၫ၁့ၪ လဲၪ.`

ဆၧဆီၫ့မီၪ့ဒၪဆၧ လၧဆၧဘၪလိၬအိၭလိၬအဂဲးနီၪ မွဲဆၧအကၧၩ့ဒိၪလၧ အ့ဖစၧၭအဖၧၩ့, လၧလံၬအခၪ့ထံၭဒဲလၧအထုၬနီၪ လီၩထဲၩ့ဎုၬ၀့ၫလၧဆၧဆိၪဂ့ၩ ဆိၪဘွၩ, “ဒဲဆၧဘၪလိၬအိၩလိၬလၧပဖါယွၩ, ဒဲကဆါယ့ၫရှူၬဎရံၬနီၪ, ဘၪန၁ံၪ ဆံၭ” (အ့ ၁း၂; ထိၪဎီၩ့ဆ့လၧ အ့ ၆း၂၃). ဆၧချဲၩ့ဆိၫ လၧအ့ဖစၧၭ ၂း၁၁-၂၁ အဖၧၩ့နီၪ, စပီလူၫလီၩဆၧလၧကဆါဎရံၬအနၫ့ဆါ မွဲဆၧဘၪလိၬအိၭလိၬအဂဲး, “မွဲပဆၧဘၪလိၬအိၭလိၬ,” ဒဲဒုၭကဲၪထၪ့၀့ၫလၧအထုၪ့စူၪယၫနီၪလီၫ (အ့ ၂း၁၄-၁၆). ကဆါဎရံၬနီၪ မၩလၩ့ဎီးဆၧလနၩ့ၪဆၧထၪ့ဒုၪထၪ့ဒၩလိၬ၁ၭလၧ ၦယုဒၫဖိၪ၁ံၪဒဲၦလခီၫဘၩ့မုး၁ံၪလဖၪအဘိၩ့ဆၧၩ့ (အ့ ၂း၁၄, ၁၅). မၩကဲၪထၪ့ ဆၧၪဒုၭကဲၪထၪ့ၦၡၩအ၁ၫ့လဒီၪ့, အီၪက့ၪ၀့ၫလၧဆၧမၩဘၪလိၬထဲၩ့ဆၧအဖၧၩ့ (အ့ ၂း၁၅-၁၇). ဆၧဘၪလိၬအိၭလိၬနီၪ မွဲန့ၫဆၧမၩလၩ့မါခွံၬဆၧထၪ့ဒၩလိၬ၁ၭ လမံၩ့လီၫအ့ၬ, မွဲဆ့လၧဆၧဒုၭကဲၪထၪ့ဆၧဎူၫဆၧဎၩ့ (shalom, Heb.), မွဲဆၧ လ့ၩခၫ့ဖျီၫ့လၧဆၧထၧၫ့ဖျိၪ့ယၫ ဒဲဆၧရှူၪဆၧမုၬအလၧၫ့အဎွ့ၩ, လၧပဆၧဘၪထွ့ၫလိၬ၁ၭလၧပဖါကဆါယွၩ (ရိ ၅း၁) ဒဲလၧၦဂူၫဂၩ၁ံၪနီၪလီၫ.

`စပီလူၫဆီၫ့မီၪ့ဆၧ လၧၦဆူနဲၩဆၧဖိၪလဖၪ မၩလၩ့ဎိၭဆၧလၧဆၧလီၩလၩ့ ယ့ၫရှူၬအဆၧဘၪလိၬအိၭလိၬအပရၧၫ့နီၪဘဲၫ၁့ၪလဲၪ. အ့ ၄း၃; အ့ ၆း၁၄, ၁၅; ထိၪဎီၩ့လၧ ရိ ၁၀း၁၄, ၁၅; လၧ အ့ ၂း၁၇-၁၉; အဲၫ ၅၂း၇; အဲၫ ၅၇း၁၉.`

ဆၧ၁ၭထိၬအပရၧၫ့နီၪ အီၪထဲးဎုၬလၧယ့ၫရှူၬအဆၧဒီၩ့ဆၧထ့ၬလဖၪ ဘဲၫဆၧဘၪလိၬအိၭလိၬနီၪလီၫ. လၧအ၀့ၫအဆၧချဲၩ့လၧခဲၫ့ထုၬနီၪ, အ၀့ၫအုၩ့လၩ့ အထံၩအဖျဲ၁ံၪဒဲပ၀့ၫ၁ံၪ - “‘ယအီၪက့ၪလၩ့ထးဆၧမုၬဆၧလၩလၧန၁ံၪအဂး တၭ, ယဆၧမုၬဆၧလၩနီၪ ယဖ့ၪလၫ့န၁ံၪလီၫ’” (ယီဟၫ့ ၁၄း၂၇). ဒဲမၩထုၬ အဆၧချဲၩ့, “ဘဲၫ၁ိၭန၁ံၪမိအီၪလၧ ဆၧမုၬဆၧလၩလၧယၧၩတၭ, ယလီၩဘၪ ယူၭန၁ံၪလၧဆၧယီၩလဖၪလီၫ. လၧဂၪ့ခိၪချိၫ့ယီၩ န၁ံၪမိဘၪဆၧအၡၪ့လီၫ. မွဲလါနၫ့တၭ, ၁ၭဎွံၫထၪ့န၁ံၪ၀့ၫဘီၪ, ယ၀့ၫဒၪယီၩ ယမၩနၧၩ့မၩစၪယူၭဂၪ့ခိၪယူၭ လီၫ” (ယီဟၫ့ ၁၆း၃၃). လၧအ၀့ၫဂဲထုၪ့မၧၫ့ထၪ့ထဲၩ့ဂီၩ့နီၪ, နဲၪဖျီၪအ၁ၭလၧအထံၩအဖျဲ၁ံၪအီၪ, လီၩ၀့ၫလဘျၩ့ဂီၩ့လဘျၩ့လၧ, “မွဲဆၧအမုၬအီၪလၧန၁ံၪအလီၩ့ဆံၭ” (ယီဟၫ့ ၂၀း၁၉, ၂၁, ၂၆) နီၪလီၫ.

လၧ အ့ဖစၧၭ ၂း၁၇, ၁၈ အဖၧၩ့နီၪ, စပီလူၫအ၁ၭဆီၪ့ထုၭဖျီၪထၪ့ ကဆါ ဎရံၬအဆၧလီၩလၩ့လၬလၩ့ ဆၧဘၪလိၬအိၭလိၬနီၪ မိထၪ့ဘၭဒၪ၀့ၫလၧအဆၧမၩ လၧဂၪ့ခိၪယီၩဂီၩ့၀့ၫအထီလီၫ. အ၀့ၫလီၩလၩ့လၬလၩ့ဆၧဘၪလိၬအိၭလိၬလၧ ဆၧလး “အယဲၩ့” (ၦလခီၫဘၩ့မုးလချုၭအၪ့လဲၩထဲၩ့အ၁ၭဒံၭဘၪနီၪ) ဒဲလၧလး “အဘူၭ” (ၦယုဒၫဆူနဲၩဆၧဖိၪ၁ံၪအအီၪ, ထိၪဎီၩ့, အ့ဖစၧၭ ၂း၁၁-၁၃) နီၪလီၫ. ၦထိးဆၧၫ့ဆၧထုၭဖျီၪထၪ့လဖၪယီၩနီၪ, မွဲၦဆူနဲၩဆၧဖိၪကိၭဂၩဒ့ၭ လ့ၩခၫ့ဖျီၫ့ဘၪ ဆၧဆိၪဂ့ၩအဒိၪအမုၪလမံၩ့နီၪလီၫ.

ပမၩန့ဆၧမၩလိၪ ဘဲၫၦမိကဲၪထၪ့ဆၧလီၩလၩ့လၬလၩ့ဆၧဘၪလိၬအိၭလိၬ အပရၧၫ့လၧဆၧဂဲးလိၬတ့ၭလိၬအဖၧၩ့နီၪဘဲၫ၁့ၪလဲၪ. ဆၧမၩအ၁ၭ မွဲနီၪလဖၪ ဘိၩ့ယီၩ မိဖ့ၪလၫ့ဆၧမၩမုၬမၩရှူၪလဲၪ.