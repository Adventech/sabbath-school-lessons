---
title:  ဘူၭထံးလိၬ၁ၭလၧဎရံၬအဖၧၩ့
date:   23/07/2023
---

`ထိၪဎီၩ့ အ့ဖစၧၭ ၂း၁-၃, စပီလူၫအဆၧနဲၪဖျီၪ ၦလခီၫဘၩ့မုးလၧအဖီၩ့ခွံၬ အိၩနီၪ, လၧအ့ဖစၧၭ ၂း၁၁, ၁၂ နီၪဆံၭ. အ၀့ၫအီၪက့ၪဒိၪဆၧနီၪ လၧအဆၧကွ့ၭ ဖျီၪထၪ့ဆၧအ၁ၫ့အဖၧၩ့နီၪလဲၪ.`

ၦလခီၫဘၩ့မုးလဖၪ လၧအကဲၪထၪ့ယူၭၦဆူနဲၩဆၧဖိၪ၁ံၪလၧဎရံၬအဖၧၩ့ ဘိၩ့ယီၩလဖၪ, မွဲအဆၧအီၪကီၪ့ဖိၪ၁ံၪလီၫ. စပီလူၫဖ့ၪကိၪ့အ၀့ၫ၁ံၪ, စံၭ၀့ၫ, “နၪ့ထၪ့ထဲၩ့” (အ့ ၂း၁၂) ဆၧအလးခဲၫ့နီၪလီၫ. အ၀့ၫထီးနီၪ, လၧ “ဎရံၬ လအီၪဘၪ” အထီနီၪ, ဘၪဆၧအီၪက့ၪလၩ့ဖၭ လၧၦအံၫစရ့လၭအဆၧဘၪထွ့ၫ လဖၪလီၫ. ဒဲအ၀့ၫ၁ံၪ “မွဲၦမွံၩလၧဆၧအုၩ့လၩ့အီၪလၩ့အဆၧစံၭ၀ဲၩလဖၪ,” လၧဆၧထိးထဲၩ့တၩ့ထဲၩ့အဂးလီၫ. အခီၫပယီၫအီၪလၧ ဆၧမုၫလါလအီၪဘၪလၧ အ၀့ၫ၁ံၪအဂးလီၫ (အ့ ၂း၁၂).

လၧဆၧအီၪမၧၫ့အဖီၩ့ခွံၬနီၪ, ၦလခီၫဘၩ့မုးလဖၪ ၦယုဒၫဖိၪ၁ံၪလဖၪနီၪ မွဲၦအဒုၪအဒၩ, ဒဲစ့ၩရၫ့လိၬ၁ၭဆၫဆၫလ့ၬလီၫ. လၧဆၧမ့ၬလဲၩလိၬ၁ၭအဖၧၩ့ ၦယုဒၫဖိၪ၁ံၪကိၭ ၦလခီၫဘၩ့မုးလၧၦဆၨၩလၧ “လဒိၭန့ဘၪဆၧကူၭတရံၭ” လဖၪ, ဒဲဘဲၫနီၪအ၁ိၭ ၦလခီၫဘၩ့မုး၁ံၪဆ့ကိၭဆၧၫ့ထဲၩ့ ၦယုဒၫဖိၪ၁ံၪလၧ “ၦဒိၭဆၧကူၭတရံၭဖိၪ” နီၪလီၫ (အ့ ၂း၁၁).

လါနၫ့ဂ့ၩ အ့ဖစၧၭ ၂း၁၃, ထုၭဖျီၪထၪ့ဆၧလၩ့ဆၫ့လၩ့မဲၩလမံၩ့ယီၩလီၫ. စံၭ၀့ၫဒၪ - “အ့ၪမွဲဘိၩ့နဲၪ့ယီၩ, လၧယ့ၫရှူဎရံၬအဖၧၩ့နီၪ, န၁ံၪ, ၦလၧအအီၪယဲၩ့ လၧအ၁ၫ့နီၪ အီၪဘူၭထၪ့ထဲၩ့လၧဎရံၬအ၁ွံၪအကၠီၩ့လီၫ.”

လၧစပီလူၫလီၩ ၦလခီၫဘၩ့မုးကဲၪထၪ့ထဲၩ့ၦဆူနဲၩဆၧဖိၪ၁ံၪလၧ “အီၪယဲၩ့” နီၪ, အ၀့ၫချဲၩ့ဒိၭနဲၩ့၀့ၫလၧ အဲၫစ့ယၫ ၅၇း၁၉, စံၭ၀့ၫ “‘ဆၧဎူၫဆၧဎၩ့, ဆၧဎူၫဆၧဎၩ့, မွဲအအီၪလၧၦလၧအယဲၩ့ဒဲၦလၧအဘူၭဆံၭ,’ ယဟိ၀ၩစံၭ၀့ၫဒၪး ‘တၭယမိမၩဘျၪထဲၩ့၀့ၫလီၫ’” (ထိၪဎီၩ့လၧ အ့ ၂း၁၇, ၁၈). လၧကဆါဎရံၬဒဲ အထုၪ့စူၪယၫနီၪ, ၦလခီၫဘၩ့မုးဆူနဲၩဆၧဖိၪ၁ံၪ အီၪဘူၭထဲၩ့ဘၪယူၭလၧ ကဆါယွၩ, န့ဆၧယိလါဎုၬဆၧလၧၦယုဒၫ ထၧၫ့ဖု၀ဲ၁ံၪလဖၪနီၪလီၫ. ဆၧမ့ၬလဲၩ လိၬ၁ၭ လၩ့မါခွံၬထီးယီၩလီၫ. ဆၧ၁ၭထိၬအပရၧၫ့ယီၩ ကိၭပၧၩလၧပမိဘၪဆီၫ့မီၪ့ ထဲၩ့ ဆၧလၩ့မုလၩ့ဖၭလဖၪအီၪလၧပဆၧအီၪမၧၫ့အဖၧၩ့ ဒဲလၧအီၪကီၪ့အဖၧၩ့၁ံၪ လဖၪ မိဘၪအၪ့လဲၩ့ခွံၬ၀့ၫလၧထုၪ့စူၪယၫအစီၩ့အမၩ့နီၪလီၫ.

ကဆါယ့ၫရှူၬထိးထဲၩ့တၩ့ထဲၩ့နၧၩလၧ ဆၧမၩအ၁ၭဆၧနီၪလဲၪ. ဘၪမွဲနီၪ ဆၧအကၧၩ့ဒိၪလၧ နကြၨၭနၪ့ထၪ့ထဲၩ့ဆၧလမံၩ့း လၧအ၀့ၫအၪ့ဎၬန့နၧၩနီၪ နအီၪခလဲၪ, ဒဲလၧအ၀့ၫအၪ့ဎၬနၧၩလန့ဘၪအခၫ နကြၨၭအီၪမွဲခလဲၪနီၪဆ့လီၫ.