### လံၬအ့ဖစၧၭ - ဘၪဖိၬယ့ၫရှူၬအခဲၫ့လၧဆၧမၩခွါ အထီဖၧၩ့ဘဲၫ၁့ၪလဲၪ

စပီလူၫကွ့ၭ၁ိၫ့စိၩလံၬလၧၦအ့ဖစၧၭဖိၪ၁ံၪအအီၪနီၪ, အ၀့ၫလီၩထဲးဘၪ ထွ့ၫလၧ ၦအ့ဖစၧၭဖိၪ၁ံၪအဂဲးဒၪ၀့ၫနီၪလီၫ. မုနံၩအဂုအ၁ၫ့ လၧအ့ဖစၧၭအဖၧၩ့ လၧၦဎရံၬဖိၪ၁ံၪအဆၧဖံၭဆၧမၩအီၪဒဲ ဆၧ၁ုၪ့ဂဲၩ၁ၭ၀ၭဖီၩ့ထၪ့အလးခဲၫ့နီၪ, ၦအ့ဖစၧၭဖိၪ၁ံၪလဖၪ ဘၪဒၪဆၧၫ့ယၫဆၧမၩခွါဖၭဒိၪ လၧအ၀့ၫ၁ံၪၦဎရံၬဖိၪအဆၧဆူဆၧနဲၩအဂးလီၫ.

စပီလူၫဆ့, ဘၪဆၧခွံၬၡိၬဒဲဆၧထံၭလၩ့အ၀့ၫလၧဆၧစၧၩ့ထၬအလး

လၧဒိၩ့အ့ဖစၧၭ, ၀ံးအဒိၪထုၬလံဖျိၪ့လဖျိၪ့လၧရိမၫအဘၩ့မုးဖၧၩ့နီၪလီၫ. အ၀့ၫအီၪ ကွ့ၭစိၩလံၬထီးနီၪ, လၧဆၧ၁ုၪ့ခိ၁ၭဂီၩဆၧလၧ ၦဆူနဲၩဆၧဖိၪလၧအ့ဖစၧၭလဖၪ မိဘၪ “၁ၭဂံၩဂၩ့,” ဒဲမိ၁ၭနၪ့ခွံၬအထံၩအဖျဲအဆၧလုဒိၪ လၧၦ၀ံးဖိၪ၁ံၪအဆၧ

ဘံၪဘူၪအကျၩနီၪလီၫ. ဆၧလၧ၀ံအ့ဖစၧၭနီၪ မွဲၦလခီၫဘၩ့မုးဘၩဆၧဂၩ့ဆၧဖၪ့ အခိၪဆၧၫ့အလးလီၫ. ၦလၧအ၀့ၫကွ့ၭစိၩလံၬလဖၪနီၪ မွဲၦကဲၪ၀ဲၩၦဎရံၬဖိၪ လါနၫ့ဂ့ၩ စပီလူၫအီၪက့ၪအ၀့ၫ၁ံၪဘဲၫၦထိးဆၧၫ့၁ၫ့ဎရံၬအ၁ိၭ, အ၀့ၫချဲၩ့ဆီၪ့ထၪ့ အ၀့ၫအခမျၧး လၧဆၧချဲၩ့အခၪ့ထံၬလဖၪနီၪလီၫ. အ၀့ၫမၩ၁ၫ့ထၪ့ထဲၩ့ဆၧလၧ အမိလးလံၩလဖၪ ဘဲၫဆၧအီၪကီၪ့ဂဲၫကၪ့ထၪ့၁ၫ့အထီ, အ၁ၭဂဲၩ၀ၭလၧဆၧဘိၪ့ ဆၧဘၩ လၧအမၩလၩ့ဎိၭဆၧလၧကဆါယွၩနီၪလီၫ.

ၦဎရံၬဖိၪအဆၧဆူဆၧနဲၩနီၪ မွဲကဆါဎရံၬလဂၩဒၪလီၫအကၠီၩ့တၭ, စပီလူၫ မၩဆီၪ့ထၪ့အဆၧအီၪက့ၪလုဒိၪဒဲ အဆၧဘိၪ့ထၪ့ဘၩထၪ့ကဆါယွၩထီးနီၪလီၫ. အ့ၪမွဲထံၩဖျဲလၧအ၁ၭလဂုးလခၧၫ့ဘၪလဖၪ အီၪက့ၪဂုးခၧၫ့ထဲၩ့အခၫ့ယဲးလးန့၁့ၪ နီၪ, ကမွဲဒၪလၧအဆၧအဲၪဎရံၬအခၪ့ထံၬ မၧၫ့ထၪ့ထဲၩ့လၧအဆၧယၫ့၁ုၪ့ယၫ့၁ၭ အစီၩ့အမၩ့ဖၧၩ့လီၫ. မွဲဆၧနီၪ စပီလူၫနဲၪဖျီၪထံၫကျၩ ဆၧအီၪက့ၪဒုၭထီၫထၪ့ ဎရံၬအလၩအဖၩ့လၧမူၭခိၪ, ဒဲအၪနဲၪ့အနီၪအ၀့ၫဖ့ၪနဲၪဆၧအစီၩ့အမၩ့လၧဆၧ ကိၭမံၩ့ဒ့ၭအဖၫ့ခိၪ ဒဲယွၩလၧအထုၭန့ၦဆူနဲၩဆၧဖိၪ၁ံၪလၧအ့ဖစၧၭအဖၧၩ့နီၪလီၫ.

ကဆါယ့ၫရှူၬနီၪမွဲ၀့ၫဆၧဂဲးမိထုၪ့လၧယွၩအဆၧကိၪ့ဆိၫ၀ဲၩဆၧလၧအဆိၩ၁ံၪ လဖၪနီၪ, မွဲလၧၦဆူနဲၩဆၧဖိၪလဖၪ မိမၩဘၪလၩ့ဎိၭဆၧလၧယွၩအဆၧမၩလၧ ဎရံၬအဖၧၩ့နီၪလီၫ. 

ဘဲၫၦဆူနဲၩဖိၪ၁ံၪလဖၪမိဒိၭန့ဘၪဆၧဘိၪ့ထၪ့ဘၩထၪ့ကဆါလၧ၁ုၪ့အ၁ၫ့ ၁ၭအ၁ၫ့နီၪ, စပီလူၫမၩလၩ့ဆါလၩ့ၡၩၦဎရံၬဖိၪအဆၧကျ့ၭစၨၭနးမံၩ့အ့ၬ. အ၀့ၫ လီၩဖျီၪပျၩ့ထၪ့ၦဎရံၬဖိၪအဆၧအီၪမၧၫ့အီၪဂဲၩ (အတခ့ၭ) အဂ့ၩအဘၪလၧၦဂူၫဂၩ မိထိးန့ဘၪအဂးနီၪလီၫ. ၦဎရံၬဖိၪ၁ံၪလဖၪနီၪ မွဲၦလၧအဘၪဆၧကိၭ၀့ၫလၧမိဘၪမၩဂဲၩ၀ၭထၪ့ (ထိၪဂုထိၪဂဲၩ) ၦအ၁ၭမု, ဒုၭဖျီၪထၪ့ဆၧယူၭယၪ့ဎရံၬ, ဆၧဘိၪ့ထၪ့ ဘၩထၪ့ယွၩ လၧၦကိၭဂၩလၧနၫ့ဆါဒၪ၀့ၫတီၩတီၩနီၪလီၫ. ဒဲဆၧနီၪ မွဲစပီလူၫ လီၩဖျီၪထၪ့၀့ၫလၧဆၧဖ့ၪနဲၪဒီၩ့လဘျၩ့ဘၪလဘျၩ့ (ခိၪမၬခိၪမၬ) နီၪလီၫ. ဆၧဘိၪ့ဆၧဘၩ့ကဆါဎရံၬနီၪ ကဘၪ (မိဘၪ) အီၪဖိၬထွ့ၫလၧၦဆၧလူဆၧချဲၩ့ဒဲ ၦဆၧဂဲၩဆၧ၀ၭနီၪလီၫ. ဆၧအဲၪကဆါဎရံၬနီၪ မွဲဆၧယူၭယၪ့ဒဲဆၧအီၪက့ၪဒိၪလိၬ ပ၁ၭလၧ ၦဆူနဲၩဆၧဖိၪ၁ံၪလဖၪအကျၩလီၫ. အခီၫပယီၫနီၪ မွဲဆၧအီၪပဒၩ့ဆၧၫ့ ထဲၩ့ ဆၧအီၪက့ၪ၁ၭလၧလီၫ့ကီၩ့၁ၭကွံၩဆၧ, ဒဲဆၧမၩအ၁ၭဘဲၫတခ့ၭဖ၀ၭအလၩ့ဎီး လၧမုၪ/ခွၫအဆၧဘၪထွ့ၫလဖၪနီၪလီၫ. မွဲပဘၪမၩန့ကဆါဎရံၬအဒီၩ့အထ့ၬ လၧပဆၧမၩဘၪထွ့ၫလိၬပ၁ၭ လၧဂံၪ့ဒီၪ့ဖၧၩ့ဒဲဆၧအီၪကီၪ့ဖၧၩ့နီၪလီၫ. ထီးပယိထၪ့ ၦအ့ဖစၧၭဖိၪ၁ံၪအဆၧမၩဘၪထွ့ၫလိၬ၁ၭလၧဆၧအဲၪနီၪ ပဒၪဘၪၦၡၩဆၨၩ၁ံၪ ယၫခီၫအဆၧအီၪမၧၫ့အီၪဂဲၩ အဆၧဎံၫဆၧလၩအဒီၩ့အထ့ၬအလၧၫ့အဎွ့ၩလီၫ. 

စပီလူၫအဆၧကွ့ၭ လၧဆၧ၁ုၪ့ဂဲၩ၁ၭ၀ၭအဖၧၩ့ ထုၭဖျီၪထၪ့ဆၧဒီၩ့ဆၧထ့ၬ အ၁ၫ့လမံၩ့ယီၩ လၧယွၩအဆၧအီၪကီၪ့ဖိၪလဖၪ မိဒုၭနဲၪလၩ့လၧၦၡၩဆၨၩလဖၪ အအီၪလီၫ. အ၀့ၫန့ဂဲးန့ဘၭလၩ့ဆၫ့ဒၪဆၧ လၧဆၧ၁့ၪယၫနၪ၁့ၪ လၧကဆါယွၩ မၩဆုးဘုၭ (join) ထဲၩ့ၦအီၪစဲၪလၩ့ဖၭ၁ံၪလဖၪ မိကဲၪထဲၩ့ဆၧလမံၩ့ဎး - ဘဲၫၦယုဒၫဖိၪ၁ံၪဒဲၦလခီၫဘၩ့မုးနီၪ, မိမွဲထဲၩ့ဆၧလမံၩ့ဎးလၧဆၧအီၪကီၪ့ဖၧၩ့နီၪ လီၫ. ဆၧထၪ့ဒုၪထၪ့ဒၩဆၧလဖၪနီၪ မိကဲၪထဲၩ့ဆၧဎူၫဆၧဎၩ့, ဒဲမိန့ဘၪထးဂ့ၩ ထီဘၪဆၧအီၪမၧၫ့အီၪဂဲၩအ၁ၫ့ လၧယွၩအၡၩခမျၧးအကျၩ, ထီးဒၪလ့ၬလၧယွၩ အဘၩ့အမုးအ၁ၫ့ထီးနီၪလီၫ.

အနီၪမွဲဆၧထုၭန့၁ၭအဂ့ၩဒိၪ လၧပမွဲၦလဒီၪ့လၧယွၩအဆၧအီၪကီၪ့ဖၧၩ့, ဒဲစပီလူၫကွ့ၭဖျီၪထၪ့ဆၧချဲၩ့ဒီၩ့လၩ့လံမံၩ့လၧဆၧအီၪကီၪ့နီၪလီၫ.

(၁) ၦဆူနဲၩဆၧဖိၪ၁ံၪ မွဲဎရံၬအမိၡါလဂၩဎး (the body of Christ), ဒုၭနဲၪ အ၀့ၫ၁ံၪအဆၧဘိၪ့ထၪ့ဘၩထၪ့ဎရံၬ လၧဆၧဎူၫဆၧဎၩ့အဖၧၩ့, အီၪယံၩအီၪၡီၩ့ လိၬ၁ၭလဂၩဘၪလဂၩလီၫ.

(၂) အ၀့ၫ၁ံၪမွဲဆၧလုဂံၪ့အမၧၫ့ (a living temple), အီၪ၁ုၪ့ထၪ့အ၁ၭလၧ ဎရံၬ အဆၧလုထၪ့အ၁ၭလၧကြၫနံ, မွဲဆၧဘိၪ့ထၪ့ဘၩထၪ့ဖါကဆါယွၩနီၪလီၫ.

(၃) အ၀့ၫ၁ံၪမွဲကဆါဎရံၬအတလၭမူၭမုၪ (the bride of Christ), လၧအအီၪခိၭယိလါတလၭမူၭခွၫ ဂဲၫလၩ့အမုနံၩနီၪလီၫ.

(၄) အ၀့ၫ၁ံၪမွဲယ့ၫရှူၬဎရံၬအ၁ုၭဖိၪလဖၪ (the army of Christ), လၧထိးဆၧၫ့ ဘၪဆၧမုၬဆၧရှူၪလၧအ၀့ၫအမံၩ့ ဒဲဒုၭဆၧၫ့ထဲၩ့ဆၧခံၭအ၁ုၭမုလၧယွၩအဂဲး အဘၭ ဘဲၫအ၀့ၫ၁ံၪယိစိၩဆၧလၧ ဎရံၬမိဂဲၫထဲၩ့လၩ့အမုနံၩနီၪလီၫ.

ၦအ့ဖစၧၭဖိၪ၁ံၪလဖၪနီၪ, မၩအ၁ၭဘဲၫပမုနံၩမု၁ၫ့ဘိၩ့ယီၩအ၁ိၭ, ဆၧၫ့ထီ လၧဘၪလ့ၩခၫ့ဖျီၫ့ဂၪ့ခိၪအဆၧထုၭန့ဆၧလၩ့၁ၭကွံၩလၧ အမိမၩဆါလၩ့ၡၩလၩ့ ၦဎရံၬဖိၪ၁ံၪထံၩဖျဲအဆၧအီၪမၧၫ့လုဒိၪလဖၪလီၫ. အ့ၪမွဲအထံၩအဖျဲတီၩနီၪ

အီၪမၧၫ့ထုၭထၪ့ထီၫဎရံၬအလၩအဖၩ့ဒဲအီၪက့ၪလုဒိၪ ဆၧဖိၬထွ့ၫဎရံၬအခဲၫ့အဆၧ လုဆၧဎွ့ၩ, ဒဲမွဲအၡၩခမျၧးလၧအီၪတီၩအီၪလီၩ့၀့ၫလၧ ဆၧယိလါကဆါမိဂဲၫထဲၩ့ လၩ့အမုနံၩအဂးနီၪလီၫ. လခွၩထၧၫ (လၩ၁ၧၫ့ဘံၪ့) အထးဖၧၩ့ယီၩ ပမိအၪ့ဎၬနၪ ၁့ၪလံၬအ့ဖစၧၭဒဲပမိထိးဆၧၫ့ဆၧမိမၩအ၁ၭလၧၦဖိၬယ့ၫရှူၬအခဲၫ့ လၧဆၧလၩ့ အၪ့ယိၪအဆၧၫ့အထီယီၩ လၧဆၧ၁ုၪ့ဂဲၩ၁ၭ၀ၭအဖၧၩ့နီၪလီၫ.

ၦဎိၭဒီၪဆၧမၩလိၪယီၩ, John K. McVay, Ph.D., နီၪမွဲခၩ့ခိၪဒိၪဒဲ ကိၪ့ဒိၪခိၪ (ပါၠမာက©) လဂၩလၧ ၦအၪ့ဎၬနၪ၁့ၪယွၩအဂဲးလၧ Walla Walla University လၧ College

အလး, Washington, USA, လၧအ၀့ၫမၩဆၧမၩထီးနီၪ လၧ ၂၀၀၆ နီၪလီၫ.