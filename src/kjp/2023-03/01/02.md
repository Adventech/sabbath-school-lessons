---
title:  စပီလူၫ, ၦမၩဆၧ၁ၭထိၬအပရၧၫ့အဆၧမၩလၧအ့ဖစၧၭ
date:   25/06/2023
---

`လၧစပီလူၫအဆၧလ့ၩလၧအ့ဖစၧၭ အဂုအ၁ၫ့လဖၧၫ့ လၧအဆိၬဆၧ၁ၭထိၬ အပရၧၫ့နံၫဖၧၫ့လဖၧၫ့အထုၬအထီနီၪ, အ၀့ၫမၩဆၧနီၪလဲၪ.`

အ့ဖစၧၭနီၪ မွဲ၀ံး (ဒိၩ့) လဖျိၪ့လၧ ၀ံးအဒိၪထုၬလဖၪအကျၩလၧခးရိမၫ အဘၩ့မုးဖၧၩ့, ၀ံးခမျၧးဖိၪအဂၩအီၪ၀့ၫဒၪ ၂၅၀,၀၀၀ နီၪလီၫ. မွဲ၀ံးဖၭဒိၭလဖျိၪ့ အကဲၪဒိၪထုၬလၧခးအ့ၡၫ (Asia) အဖၧၩ့, အ့ၡၫအဆၧပၧၩ့လး၀ၩ့နီၪ မွဲ၀့ၫဒၪ အ့ၩၡၧၫ့မဲၩ့နၫ (Asia Minor) လၧပ၁့ၪယၫမုဆၫလနံၩယီၩလီၫ. လၧစပီလူၫ အထီဒၪနီၪ, ဆၧပၧၩ့လး၀ၩ့လဖၪထီးနီၪ ဆၧလ့ၩထၪ့လ့ၩထီၫဒဲဆၧကဲၪဒိၪကဲၪမု အီၪထၪ့အၪမၬလ့ၬလီၫ. အ့ဖစၧၭနီၪ မွဲထံၫနဲၩ့၁န့ၫ၀ံး (port city) လဖျိၪ့, ဒဲအီၪ၁ုၪ့ထၪ့အ၁ၭလၧ ထံၫခးဖၭဒိၪအၪဘံၪ့အခးဆၧၫ့ ဖၧၩ့၁ၭထီးနီၪလီၫ. ဒဲၦၡၩခမျၧး အဆၧဘိၪ့ဆၧဘၩအီၪအၪမံၩ့အကျၩ, ကလိၭမုၪနးအၫတမံၭ (Artemis) နီၪ, အ၀့ၫ၁ံၪအီၪက့ၪ၀့ၫလၧ ကဆါမုၪလၧအယိထွ့ၫ ၀ံး (ဒိၩ့) ဖၭဒိၪထီးနီၪလီၫ. ဒဲစံၭ၀့ၫလၧအစီၩ့အမၩ့ဒိၪ၀့ၫဆ့လီၫ. အဆၧဘိၪ့ဆၧဘၩ၀့ၫနီၪ အၪဒၪဆၧမွဲလၧ ၀ံးအဆၧထံၫလၩ့ဒီၪလၩ့, အမူၭလဖၪ, ဘဲၫ၁ိၭဆၧပြၧၩ့လဖၪ, ဒဲလနံၪ့အဂးဆၧ ဘိၪ့လဖၪနီၪလီၫ. (ၦရိမၫဖိၪ၁ံၪလဖၪကိၭ Artemis အမံၩ့နီၪ လၧနးဒဲၫ့နၫ [Diana] ဆ့လီၫး ဖီလၧ မၩဆၧ ၁၉း၂၄, ၃၅).

လၧခဲၫ့ထဲၩ့, လၧအ၀့ၫဆိၬဆၧ၁ၭထိၬအပရၧၫ့ ၁ၧၫ့ဘျၩ့လဘျၩ့အထီနီၪ, စပီလူၫဂဲၫထဲၩ့ထီၩ့လၧအ့ဖစၧၭ (မၩဆၧ ၁၉း၁-၁၂), ဒဲအီၪထီ၀့ၫထီးနီၪ “၁ၧၫ့နံၪ့” လီၫ (မၩဆၧ ၂၀း၃၁). အဘိၩ့ဘၭထီးနီၪ အ၀့ၫကိၭၦအ့ဖစၧၭဖိၪ၁ံၪလၧဆၧအုၩ့လၩ့အကၧၩ့ဒိၪ, လၧၦဎရံၬဖိၪ၁ံၪအဆၧအီၪမၧၫ့ဂုးခၧၫ့အဂးလီၫ.

`ဆၧ၁ီၪ့ဆၧ၁ၫ့လၩ့ဆၫ့ လၧဘၪတရါလၩ့၀့ၫ လၧဆၧယူၭယၪ့ “ကဆါ ယ့ၫရှူၬ” လၧအ့ဖစၧၭအဖၧၩ့နီၪ မွဲဆၧနီၪလဲၪ. (မၩဆၧ ၁၉း၁၃-၂၀).`

စလုကၭဖ့ၪနဲၪပၧၩ ဆၧမၩအ၁ၭလၩ့ဆၫ့လၧစစံ၀ါအဖိၪခွၫနွ့ၫဂၩ, မွဲၦယုဒၫဖိၪ၁ံၪလၧအနၫ့စဲၪ့ခွံၬဆၧဖူၫဆၧနၪလဖၪအဂဲးလီၫ. လၧဆၧအူၪဆၧပီၩ့ အဖၧၩ့ အ၀့ၫ၁ံၪကိၭထၪ့ကဆါယ့ၫရှူၬအမံၩ့ဒဲစပီလူၫအမံၩ့ လၧမိနၫ့စဲၪ့ခွံၬဆၧနၪ လါနၫ့ဂ့ၩ ဆၧနၪနီၪမၩနၧၩ့မၩစၪထဲၩ့အ၀့ၫ၁ံၪလီၫ. ဒဲဆၧမၩအ၁ၭနီၪ ဂၧၫ့ထၪ့၀့ၫ ဎံၩ့လးလၧအ့ဖစၧၭဖၧၩ့တၭ, အ၀့ၫ၁ံၪလဖၪ “အီၪက့ၪဒိၪအီၪက့ၪထီၫကဆါ ယ့ၫရှူၬအမံၩ့လီၫ” (မၩဆၧ ၁၉း၁၇). ဆၧမၩအ၁ၭနီၪ ဘၪခိးဘၪတၩ၀့ၫလၧ ၦဆူနဲၩဆၧဖိၪ၁ံၪလဖၪနီၪ ဒိၪဒိၪလ့ၬတၭ, ၦလၧအ၁့ၪဆၧအူၪဆၧပီၩအၪဂၩ ဂဲၫဆိၬအီၪက့ၪကီၪ့အလံၬ၁ံၪလဲ၁ံၪတၭ, ဆူၭထၪ့ခွံၬ၀့ၫလၧၦထီးအလူၬအမ့ၬယၫ, ဆၧ၀ံထၪ့နၬထၪ့အဎွ့ၩနီၪအီၪ၀့ၫဒၪ “စ့ၩယဲလၬ” လီၫ. (မၩဆၧ ၁၉း၁၉). ၦအၪဂၩအီၪလၧဒိၩ့ဖၧၩ့လဖၪ, ဒဲၦဆူနဲၩဆၧဖိၪ၁ံၪလဖၪ၁့ၪယၫဘၪ၀့ၫ လၧဆၧဘိၪ့ထၪ့ဘၩထၪ့ကဆါယ့ၫရှူၬနီၪ အီၪဎုၬထဲး (လဲၩအ၁ၭ) လၧဆၧဘိၪ့ဆၧဘၩ အဂူၫဂၩနးမံၩ့အ့ၬနီၪလီၫ.

`ဆၧဆူၭထၪ့ခွံၬအ၀့ၫ၁ံၪအလံၬလဲလဖၪ လၧအဎွ့ၩဒိၪလၧအ၀့ၫ၁ံၪအဂးနီၪ, ဒုၭနဲၪဖျီၪဆၧနီၪလဲၪ. ဆၧဖ့ၪလၫ့၁ၭလၧကဆါအီၪလူၬဆံၫ့နီၪ အခီၫပယီၫ မွဲဆၧနီၪလဲၪ.`