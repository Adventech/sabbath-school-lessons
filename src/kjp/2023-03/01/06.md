---
title:  အ့ဖစၧၭၪလံၬလဘံၪ့လၧအအီၪလၧၫ့ဎွ့ၩဒဲဎရံၬ
date:   29/06/2023
---

`စပီလူၫလီၩဖျီၪထၪ့လံၬယီၩအဂဲးမိၡါဘဲၫ၁့ၪလဲၪ. အ့ ၁း၉, ၁၀.`

ပမိကွ့ၭလၩ့ဖၨၪ လံၬပရၧၫ့အ့ဖစၧၭယီၩအဂဲးမိၡါဘဲၫ၁့ၪလဲၪ. ခီၫလၧဆၧ စၧၩ့ထၬလး (ထီၫ့ဖၧၩ့), စပီလူၫအီၪက့ၪ၀ဲၩအဆၧကိၪ့လမံၩ့လၧကဆါယွၩအဆၧ ကိၪ့ဆိၫလၧဎရံၬအဖၧၩ့ လၧဆၧအီၪကီၪ့အဆၧမၩအဂးနီၪလီၫ. ကဆါယွၩ ဒုၭကဲၪထၪ့ဂုဆၧ, အဆၧကိၪ့ဆိၫမွဲ “ဆၧအီၪလၧမူၭခိၪမွဲဂ့ၩ, ဆၧအီၪလၧဂၪ့ခိၪ မွဲဂ့ၩ, မိဒုၭအီၪကီၪ့ဆၧထီးအလူၬလၧဎရံၬအဖၧၩ့လီၫ” (အ့ ၁း၁၀), ဒဲဒုၭကဲၪထၪ့ ၀့ၫဆၧအီၪကီၪ့ ဘဲၫဆၧ၁ုၪ့ထၪ့အခံးအဂၩ့အ၁ၫ့လဖျိၪ့ လၧၦယုဒၫဖိၪ၁ံၪဒဲၦလခီၫ ဘၩ့မုး၁ံၪနံၫဖုၫအကျၩနီၪလီၫ (အ့ ၂း၁၄). ၦဆူနဲၩဆၧဖိၪလဖၪယီၩ ဘၪဆၧကိၭန့ ၀့ၫဒၪလၧမိဘၪနဲၪဒီၩ့ဆၧလၧယွၩအဆၧကိၪ့ဆံၫ့ဎံၪအဖၧၩ့, မိဒုၭ၁့ၪယၫဘၪ ၦခမျၧး လၧယွၩအဆၧကိၪ့ဆိၫ၀ဲၩဆၧလၧ ဆၧစ့ၩရၫ့ဆၧအၧၩ့ဆၧ၁ၫ့နီၪလီၫ (အ့ ၃း၁၀).

ဘဲၫ အ့စဖၧၭ ၁း၉, ၁၀ ထုၭဖျီၪထၪ့၀့ၫအ၁ိၭ, ကဆါယွၩအဆၧမၩယံၩၡီၩ့ ဆၧနီၪ မွဲလၧကဆါဎရံၬအဖၧၩ့လီၫ. မွဲဆၧနီၪၦစံၭ လံၬအ့ဖစၧၭယီၩ မွဲကဆါ ယ့ၫရှူၬအဂဲးလီၫ. အလးဎံၩ့စီၪ့လၧလံၬဖၧၩ့ အီၪဎွ့ၩ၀့ၫလၧကဆါယွၩအဆၧမၩ လဖၪလၧဎရံၬအဖၧၩ့, မွဲၦဆၧနဲၩဆၧဖိၪ၁ံၪဂုထၪ့ဎွ့ၩလၧဎရံၬအဂဲးအဘၭအလး ဆ့လီၫ. စပီလူၫမၩန့ဆၧချဲၩ့ “လၧဎရံၬအဖၧၩ့” နီၪ အီၪအဘျၩ့၁ၧၫ့ဆံၫဘျဲၪထီး နီၪလီၫ. ထီးမွဲနဖီလံၬယီၩ, အၪ့ဎၬယိဆၧချဲၩ့နီၪ ဒဲအီၪက့ၪ၁ၭလၧစပီလူၫအ၁ၭ ဆုးလးနီၪ မွဲဎရံၬနီၪဆံၭ.

စပီလူၫဒုၭနၪ့ထၪ့ (မၩ၁ၫ့ထၪ့) ထဲၩ့အ၀့ၫ၁ံၪအဆၧအုၩ့လၩ့လဖၪဒဲ လီၩနၪ၁့ၪထဲၩ့အ၀့ၫ၁ံၪလၧအမွဲ ဆၧအီၪကီၪ့အမိၡါလဂၩဎးလၧဎရံၬအဖၧၩ့, ဒဲမွဲဆ့ ၦလၧအအီၪလၧကဆါယွၩအ၁ၭခံလၧအဆၧကိၪ့, လၧဆၧဎူၫဆၧဎၩ့လၧဎရံၬအဖၧၩ့ နီၪလီၫ. ထီးအ၀့ၫလီၩထဲၩ့ဆၧချဲၩ့ “ဆၧအီၪကီၪ့” (Church- ekklesia, လၧ Greek လခီၫနီၪ), အ၀့ၫစံၭ၀့ၫလၧ ဆၧအီၪကီၪ့လၧဂၪ့ခိၪထၧၫ့ဘံၪ့ယၫ (universal church) ဒဲဆၧအီၪကီၪ့အအၪအဂီနီၪလီၫ.

အဆၧကိၪ့တဲၩ့ဖၭဒိၪလံမံၩ့ လၧအဖ့ၪဒီၩ့ဆၧထံၫထံၫကျၩကျၩနီၪ, မွဲ၀့ၫ--

၁\. ဆၧအီၪကီၪ့ဘဲၫမိၡါလဂၩအ၁ိၭ (အ့ ၁း၂၂, ၂၃; အ့ ၂း၁၆; အ့ ၃း၆; အ့ ၄း၁-၁၆, ၂၅; အ့ ၅း၂၃, ၂၉, ၃၀).
၂\. ဆၧအီၪကီၪ့ဘဲၫဆၧ၁ုၪ့ထၪ့ ဆၧလုဂံၪ့အ၁ိၭ (အ့ ၂း၁၉-၂၂).
၃\. ဆၧအီၪကီၪ့ဘဲၫတလၭမူၭမုၪအ၁ိၭ (အ့ ၅း၂၂-၂၇).
၄\. ဆၧအီၪကီၪ့ဘဲၫ၁ုၭမုအ၁ိၭ (အ့ ၆း၁၀-၂၀).

ဆၧအခံးအဂၩ့လဖၪယီၩ, မွဲဆၧလမံၩ့ဎး, လၧအနဲၪဖျီၪကဆါယွၩအဆၧကိၪ့ဒဲအဆၧအီၪက့ၪလၩ့၁ၭ လၧအဆၧအီၪကီၪ့အဂးနီၪလီၫ.

ဘဲၫနမွဲဆၧလမံၩ့မံၩ့လၧဆၧအီၪကီၪ့အဖၧၩ့, လၧၦမုနွ့ၫနံၩအဆၧအီၪကီၪ့ ဖၧၩ့နီၪ, ကဆါယွၩကၠူၭန့ (ထုၭန့) ထံၫခးအၪဘံၪ့, ဆၧချဲၩ့အလၨအၪလၨ, ၦအဆၨၩအၪဆၨၩ, ဒဲဆၧဆၧးဎံၫဆၧးလၩ (cultural) အၪမံၩ့၁ံၪလဖၪအီၪၡီၩ့လး အဖုၫအဂီနီၪလီၫ (နဲၪဖျီၪ ၁၄း၆, ၇). ဆၧနီၪမိမွဲဆၧမၩလၧၫ့မၩဎွ့ၩထၪ့အ၀့ၫ အဆၧကိၪ့လၧ မိမၩဎူၫမၩဎၩ့ဆၧထီးအလူၬလၧဎရံၬအဖၧၩ့ (အ့ ၁း၉, ၁၀) နီၪလီၫ. မွဲပမိမၩဆၧလၧယွၩအဆၧဖ့ၪလၫ့ပၧၩ အဆၧကိၪ့ဆိၫ၀ဲၩဆၧနီၪဘဲၫ၁့ၪလဲၪ.