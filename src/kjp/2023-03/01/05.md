---
title:  အ့ဖစၧၭလၧအထီဒၪ၀့ၫနီၪ
date:   28/06/2023
---

`စပီလူၫချဲၩ့ဂုဆၧဒဲမၩထုၬထဲၩ့အဆၧချဲၩ့ လၧအလံၬပရၧၫ့လၧၦဆူနဲၩဆၧ ဖိၪ၁ံၪအအီၪလၧအ့ဖစၧၭနီၪဘဲၫ၁့ၪလဲၪ. ပဒိၭန့ဆၧမၩလိၪလၧအ၀့ၫအဆၧအဲၪဒိၭ လၩ့ထံးအဖၧၩ့နီၪ မွဲဆၧနီၪလဲၪ. ဖီ အ့ ၁း၁, ၂; အ့ ၆း၂၁-၂၄.`

လၧလံၬပရၧၫ့အခၪ့ထံၭနီၪ, စပီလူၫစံၭလၩ့အ၁ၭလၧၦကွ့ၭလံၬယီၩနီၪလီၫ (အ့ ၁း၁). ဘူၭထၪ့လၧအဆၧကွ့ၭဖိၭဖၫ့ (အ၁ၭကျၩ) နီၪ, စပီလူၫနဲၪဖျီၪထၪ့ဒီၭ အမံၩ့, ကိၭလၩ့အ၁ၭလၧ “ယ့ၫရှူၬဎရံၬအခ့ၫအၡၩလၧအဘၪထီၫ့ဖၧၩ့ လၧၦဆၨၩ လဖၪအဂး” (အ့ ၃း၁), မွဲဆၧလီၩဖျီၪထၪ့နၫ့ဆါအဆၧမၩဘဲၫဎရံၬအခ့ၫအၡၩ ဆၧအၪ့မၧၫ့ဖိၪအ၁ိၭနီၪလီၫ (အ့ ၃း၁-၁၃). ဒဲလၧအလးခဲၫ့နီၪ အ၀့ၫလီၩဖျီၪထၪ့ အဆၧမၩအီၪလၧဆၧစၧၩ့ထၬအဖၧၩ့ (အ့ ၆း၂၀), ဒဲမၩထုၬ၀့ၫအလံၬပရၧၫ့လၧ နၫ့ဆါအဆၧချဲၩ့ဒၪ၀့ၫ ဒဲလၧဆၧဆိၪဂ့ၩဆိၪဘွၩလၧခဲၫ့ထုၬနီၪလီၫ (အ့ ၆း၂၁, ၂၂). ၦအၪ့ဎၬမၩလိၪဆၧလနၩ့နၩ့ မိစ့ၭ၀့ၫလၧလံၬယီၩ မွဲစပီလူၫအဆၧကွ့ၭအ့ၬနီၪ လါနၫ့ဂ့ၩ, ပဒၪဘၪစပီလူၫအနၫ့ဆါဒၪ၀့ၫအဆၧထိးအ၁ၭပျၩ့ပျၩ့လ့ၬ, ဒဲလၧၫ့ဎွ့ၩ ၦစံၭလၧစပီလူၫမွဲၦကွ့ၭလံၬယီၩနီၪလီၫ. ၦဎရံၬဖိၪ၁ံၪအၪဒၪဆၧဆ့ ထိးဆၧၫ့၀့ၫ ဒၪလၧ ဆၧယီၩမွဲစပီလူၫအဆၧကွ့ၭနီၪလီၫ.

`စပီလူၫအၪ့ယိၪဆၧဘၪထွ့ၫလၧ အ၀့ၫအဆၧဘၪထိးဆၧစၧၩ့ထၬယီၩ မိဘၪထံၬထၬအ့ဖစၧၭ ၦဆူနဲၩဆၧဖိၪ၁ံၪအဂးဘဲၫ၁့ၪလဲၪ. ဖီ အ့ဖစၧၭ ၃း၁၃.`

ဘဲၫလံၬအ့ဖစၧၭအ၁ိၭ စပီလူၫအလံၬပရၧၫ့အဂူၫဂၩလဖၪဆ့ ပဒၪဘၪဆၧ ဘၪထွ့ၫလၧဆၧစၧၩ့ထၬဒဲ အဆၧမၩအ၁ၭ၁ံၪလဖၪနီၪ, ဘဲၫ၁ိၭကလီစံၫ (လီ ၄း၇, ၈) ဒဲဖလံမၧၫ့နီၪလီၫ. ဘဲၫနီၪအ၁ိၭ အ၀့ၫအဆၧဆီၫ့မီၪ့ဆၧလၧၦဂူၫဂၩအဂးနီၪ အီၪကဲၪထၪ့လၧအဆၧမၩထီးနီၪ လၧအ့ဖစၧၭနီၪလီၫ (အ့ ၁း၁၅; အ့ ၃း၁, ၂). စပီလူၫကွ့ၭလံၬအ့ဖစၧၭယီၩ လၧအ၀့ၫအီၪလၧဆၧစၧၩ့ထၬ လၧရိမၫအဖၧၩ့လၧ A.D. 62 နီၪလီၫ.

လၧလံၬအ့ဖစၧၭဖၧၩ့နီၪ, စပီလူၫလီၩဖျီၪထၪ့အၡၩခမျၧးအီၪလၧဒိၩ့အ့ဖစၧၭ ဖၧၩ့အဂဲးၡၩခိၭဖိၪလါနၫ့ဂ့ၩ အဆၧ၁ၭအီၪအထိၪအဒီၩ့နီၪ လဲ၀့ၫဒိၪ၀့ၫနီၪလီၫ. အ၀့ၫမၩန့အဆၧၫ့အထီဖၭယံၬ, ဒဲဘဲၫ၁ိၭကဆါယွၩအဆၧအီၪက့ၪလၩ့အ၁ိၭ စံၭ၀့ၫဒၪ “လၧဂၪ့ခိၪအခၪ့ထံၭလချုၭအီၪဒံၭဘၪ” နီၪ (အ့ ၁း၄). အ၀့ၫကျ့ၭစၨၭ မၩဆၧလၧယွၩအဆၧကိၪ့ဖၭဒိၪ, မွဲဆၧထိးထဲၩ့တၩ့ထဲၩ့လၧဎရံၬအဖၧၩ့နီၪလီၫ. မွဲလၧအဆၧမၩနီၪ, လံၬပရၧၫ့ယီၩဒုၭဖျီၪထၪ့ဆၧဒုၭထီၫထၪ့ဒဲဆၧအၪ့အူၭအၪ့ဎၧၩ့ ဒိၪဒိၪလ့ၬ, ဒဲအဆၧချဲၩ့ဒီၩ့လၩ့ထိၪဎီၩ့ဆၧနီၪ ဖျီၪ၀့ၫဂ့ၩဂ့ၩနီၪလီၫ. စပီလူၫမၩဆၧ ဘဲၫနီၪ လၧလးအဂူၫဂၩဆ့ (ပစံၭအဒီၩ့လၧ ရိမၫ ၈း၃၁-၃၉). ဒဲဆၧလဖၪနီၪ အီၪဂဲၫလၧလံၬအ့ဖစၧၭအဆၧအၪ့အူၭ, အဆၧဘၩဆိၪဖၪ, ဒဲအဆၧဘိၪ့ဆၧဘၩ အလၨနီၪလီၫ (အ့ ၁း၃-၁၄; အ့ ၁း၁၅-၂၃; အ့ ၃း၁၄-၂၁). လံၬအဆၧၫ့ လဖၪယီၩ ဘၪဆၧကွ့ၭနဲၪ့၀့ၫလၩ့ထံးလၩ့ဆ့ၭ, ဒဲမွဲဆၧချဲၩ့လၧအီၪလၧအလုအဎွ့ၩ အလၩအဖၩ့ဖၭဒိၪလီၫ (အဒီၩ့ အ့ ၄း၁-၁၆; အ့ ၅း၂၁-၃၃; အ့ ၆း၁၀-၂၀).