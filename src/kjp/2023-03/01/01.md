---
title:  စပီလူၫဒဲၦအ့ဖစၧၭဖိၪ၁ံၪလဖၪ
date:   24/06/2023
---

### ဖီလနွ့ၫယီၩအဂးဆၧမၩလိၪ
မၩဆၧ ၁၈း၁၈-၂၁; မၩဆၧ ၁၉း၁၃-၂၀း၁; မၩဆၧ ၂၀း၁၇-၃၈; အ့ဖစၧၭ ၁း၁, ၂; အ့ဖစၧၭ ၆း၂၁-၂၄; အ့ဖစၧၭ ၃း၁၃; အ့ဖစၧၭ ၁း၉, ၁၀.

> <p>၁နိၫထီၫ့</p>
> “ဘဲၫအ၁ၭဂ့ၩအီၪ၀့ၫအ၁ိၭနီၪ, ဆၧအီၪ၁ူၪလၧအ၁ၭခံဖၧၩ့ လၧအစ့ၩရၫ့၀ဲၩဒၪ၀့ၫနီၪ မွဲအဒုၭ၁့ၪယၫယူၭပၧၩယူၭ, ဘဲၫဆၧလၧအတဲၩ့၀ဲၩ ယူၭအမုအလၩအ့ၪဘၪနီၪ, ဆၧအီၪလၧမူၭခိၪမွဲဂ့ၩ, ဆၧအီၪလၧဂၪ့ခိၪ မွဲဂ့ၩ, မိဒုၭအီၪကီၪ့ဆၧထီးအလူၬလၧဎရံၬအဖၧၩ့လီၫ” (အ့ဖစၧၭ ၁း၉, ၁၀).

လၧဆၧကွ့ၭလံၬအပရၧၫ့ဖၧၩ့နီၪ, ဆၧအီၪက့ၪ၁ုၪ့အီၪက့ၪ၁ၭလၧ မိဒုၭကဲၪထၪ့ဆၧအီၪ၀့ၫဒၪ, ဒဲလဖၪၫ့ဖၧၫ့နီၪ အီၪလၧဆၧဆိၫ့န့ဘၪဆၧဒိၪဒိၪအၪအၪလီၫ. လံၬလၧ Abraham Lincoln ကွ့ၭ၀့ၫလၧ ၁၈၆၃ အနံၪ့, လၧဆၧဂၭဂီၩ့ဂၭစၪ ဒိၪဒိၪမုမု လၧခးအမ့ရကၩ ခၫ့ဖျီၫ့လၧဆၧဒုၭဆၧယၩ, လၧ၁ုၭဖိၪ (၇,၀၀၀) ဘၪ၁ံၫခွံၬ၀့ၫအဂဲးလီၫ. လၧအ၀့ၫအဆၧလီၩလၩ့ဆၧအဖၧၩ့နီၪ စံၭ၀့ၫ, ဆၧဒုၭဆၧယၩ လၧထံၫခးဖၧၩ့လဖၧၫ့နီၪ မွဲအဒိၪထုၬအနၭထုၬ, ထီးဒၪလ့ၬထံၫခးလၧအီၪ၁ုၪ့ထၪ့ ၀့ၫလၧ ၁၇၇၆ နီၪ မိအီၪဂုး၀့ၫ၁့ၪ, အ့ၪလမွဲ “မိဂၭဂီၩ့ခွံၬ၀့ၫလၧဂၪ့ခိၪယီၩ” နီၪ လီၫ.

စပီလူၫအဆၧကွ့ၭဖၧၩ့နီၪဆ့ အီၪလၧအဆၧထိစိၩဒိၪဒိၪမုမု ဒဲမွဲဆၧဒုၭ ဆီၪ့ထၪ့ၦအဂဲးအဘၭဆ့လီၫ. လၧအဆၧဖ့ၪဂဲးဖ့ၪဘၭဆၧအကျၩလနၩ့နီၪ မွဲလၧ အဘၪလၩ့လၧဆၧစၧၩ့ထၬအလး (ထီၫ့ဖၧၩ့) နီၪ (အ့ ၃း၁၃; ၆း၂၀), ဒဲလနၩ့နၩ့နီၪ မွဲလၧအ၀့ၫဘၪဆၧမၩနၧၩ့မၩစၪဒဲဆၧကျဲၩ့ဖစီၩ့, လၧၦအ့ဖစၧၭဖိၪ၁ံၪအ၁ၭမိဂၭဂီၩ့ (ဂံၩ့ဂၩ့) ၁့ၪ၀့ၫဒၪနီၪလီၫ. လါနၫ့စပီလူၫလီၩနၪ့ထၪ့ထဲၩ့အ၀့ၫ၁ံၪ လၧဆၧမၩအ၁ၭ လၧအ၀့ၫ၁ံၪဂဲၫကဲၪထၪ့၁ၫ့အထံၩအဖျဲ၁ံၪ လၧအ၀့ၫ၁ံၪထိးဆၧၫ့ဎရံၬဘဲၫအ၀့ၫ၁ံၪ အဆၧထိးထဲၩ့တၩ့ထဲၩ့ကဆါအထီနီၪလီၫ. အ၀့ၫ၁ံၪဂဲၫကဲၪထၪ့ကဆါဎရံၬ အမိၡါ (အ့ ၁း၁၉-၂၃; အ့ ၄း၁-၁၆), ဒဲမွဲဆၧပိၭဆၧလိၭလဖၪလၧဆၧလုဂံၪ့ လဖျိၪ့အဖၧၩ့ (အ့ ၂း၁၉-၂၂), ဎရံၬအတလၭမူၭမုၪ (အ့ ၅း၂၁-၃၃), ဒဲ၁ုၭဖိၪလၧ အီၪဒဲစူၪ၀ဲၩအလၧၫ့အဎွ့ၩ (အ့ ၆း၁၀-၂၀) နီၪလီၫ. အ၀့ၫ၁ံၪအီၪမၧၫ့မၩဆၧလၧ ကဆါယွၩအဆၧကိၪ့ဖၭဒိၪအဖၧၩ့, လၧအမိမၩဆုးဘုၭဆၧကိၭမံၩ့ဒ့ၭလၧကဆါဎရံၬအဖၧၩ့နီၪလီၫ (အ့ ၁း၉, ၁၀). စပီလူၫကွ့ၭထိၪဂုထိၪဂဲၩထၪ့ၦဆူနဲၩ ဆၧဖိၪ၁ံၪလၧအအီၪလၧအ့ဖစၧၭအဖၧၩ့လဖၪ ဘဲၫ၁ိၭအ၀့ၫ၁ံၪမိ၁့ၪယၫထဲၩ့ အဆၧအီၪဂုး ဒဲထးဂ့ၩထီဘၪလၩ့ဆၫ့ ဘဲၫၦကဲၪဘၪကဆါဎရံၬအထံၩအဖျဲအ၁ိၭ နီၪလီၫ.