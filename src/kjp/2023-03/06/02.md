---
title:  စပီလူၫ - အခ့ၫအၡၩလၧအဘၪထီၫ့ဖၧၩ့ လၧၦဆၨၩလဖၪအဂး
date:   30/07/2023
---

`ဖီ အ့ဖစၧၭ ၃. ဘဲၫနမၩဆၧဘဲၫနီၪအ၁ိၭ, အီၪက့ၪနဲၪ့ဆၧဂဲးမိၡါလထံၪ နံၫထံၪဆံၭ. စပီလူၫအီၪက့ၪမိထုၪ့ဆၧနီၪလဖၪလဲၪ.`

အ့ဖစၧၭ ၃ နီၪ နဲၪဖျီၪထၪ့ဆၧအခံးအဂၩ့လၩ့ဆၫ့လမံၩ့လီၫ. စပီလူၫကွ့ၭဂု ၀့ၫလံၬအဆၧၫ့နီၪ လၧဆၧချဲၩ့လဖၪယီၩလီၫ. “လၧဆၧနီၪလမံၩ့အကၠီၩ့တၭ, ယ့ၫရှူၬဎရံၬအခ့ၫအၡၩလၧအဘၪထီၫ့ဖၧၩ့ လၧၦဆၨၩလဖၪန၁ံၪ၀့ၫဒၪအဂး...” (အ့ ၃း၁). ထီးနီၪဂီၩ့, အ၀့ၫအီၪပထုၬထၬဆၧဂဲးနီၪ, ဒဲဘိၭကဒၩထဲၩ့အ၁ၭလၧ ဆၧဂဲးအဂၩလမံၩ့ကွ့ၭဖၭထီၫ၀့ၫဘၪထွ့ၫ အဆၧမၩဘဲၫၦမၩဆၧ၁ၭထိၬအပရၧၫ့ လၧၦဆၨၩလဖၪ (ၦလခီၫဘၩ့မုး) အဂးလီၫ (အ့ ၃း၂-၁၃).  အနီၪဂီၩ့လၧခဲၫ့, ခ့ၬထဲၩ့၀့ၫလၧဆၧချဲၩ့အခၪ့ထံၭ, “လၧဆၧယီၩလမံၩ့အကၠီၩ့” နီၪ (အ့ ၃း၁၄), ဒဲလၧအဆၧၫ့ဖိၪ ၁၄-၂၁, လၧအဆၧဘၩဆိၪဖၪလဖၪလီၫ.

လၧအ့ဖစၧၭ ၃း၁ အဖၧၩ့, စပီလူၫလီၩလၩ့အ၁ၭလၧ “ယ့ၫရှူၬဎရံၬအခ့ၫ အၡၩလၧအဘၪထီၫ့ဖၧၩ့,” စံၭဆၧနီၪ မွဲဘၪအီၪလၧရိမၫအဆၧစၧၩ့ထၬ လါနၫ့ဂ့ၩ, အ၀့ၫအီၪက့ၪအ၁ၭလၧဆၧထီးအလူၬ မွဲယ့ၫရှူၬအဂးလီၫ (ထိၪဎီၩ့လၧ အ့ ၄း၁).

စပီလူၫလီၩဖျီၪ့ထၪ့အဘၪ “ဆၧၡၪ့ဆၧနၭ” နီၪ (အ့ ၃း၁၃), ဒဲလီၩ၀့ၫ    လၧခဲၫ့ခီၫအဘၪဆၧစၧၩ့ထၬ (အ့ ၆း၂၀) နီၪ, မွဲၦၡၩအီၪက့ၪအ၀့ၫလၧဂံၪ့ဖၧၩ့အ့ၬ (ထိၪဎီၩ့လၧ မၩဆၧ ၂၈း၁၆) မွဲဒၪလၧထီၫ့ဖၧၩ့လီၫ. လၧရိမၫအထီထီၫ့နီၪ မွဲဆၧစၧၩ့ထၬလၧဂၪ့ခိၪလၬ (dungeon) လၧဘၪၡၪ့ဘၪနၭအၪအၪလ့ၬလီၫ. ဆၧမၩဆံၫ့မၩပျၩ့ဆၧလးဆၧကျဲၩ့အီၪအ့ၬ, ဆၧအၪ့ဆၧအီၩလၧၫ့ဎွ့ၩအ့ၬ (ကိၭဖၧၩ့အ့ၬ) နီၪလီၫ. ၦဘၪဆၧခွံၬလၩ့လၧထီၫ့ဖၧၩ့နီၪ မွဲဆၧစ့ၩရၫ့အဂးဒံၭအ့ၬ, မွဲၦအီၪလၧ ဆၧမၩယိခွါ (ဆၧအၪ့စၪ့ဆၧ) ဒဲၦအီၪခိၭဆၧခွံၬလၩ့အလူအထီနီၪလီၫ. ၦဘၪ ထီၫ့ဖၧၩ့လဖၪ ဘၪယိလါဆၧအၪ့ဆၧအီၩဒဲဘၪဒိၭနဲၩ့အ၁ၭလၧအထံၩအ၁ိၭ၁ံၪ, အဘူၭအထံး၁ံၪအအီၪလီၫ. လၧဆၧအၪ့ဆၧအီၩ ဒဲဆၧအဂူၫဂၩကိၭမံၩ့ဒ့ၭလီၫ.

စပီလူၫအဆၧအၪ့ယိၪအီၪလၧအထံၩအ၁ိၭ, ၦဆူနဲၩဆၧဖိၪ၁ံၪအဂးလၧ အမိကဲၪထၪ့ဆၧမၩမ့ၬမဲအ၀့ၫ၁ံၪနီၪလီၫ. အ၀့ၫအ၁ၭခိလၧ ၦဂူၫဂၩမိစံၭ၀့ၫလၧ, “စပီလူၫဘၪဆၧစၧၩ့ထၬဘိၩ့ယီၩ, မွဲအမိကဲၪထၪ့ဒံၭအခ့ၫအၡၩလၧဆိၬဆၧ၁ၭထိၬ အပရၧၫ့, မိဘၪလၩဖၩ့ဎရံၬအမံၩ့ဘဲၫ၁့ၪလဲၪ” နီၪလီၫ. မွဲဆၧနီၪအ၀့ၫလီၩထၪ့ ဆၧဂဲးနီၪခိၭမၬခိၭမၬ, ဘဲၫ၁ိၭၦဆူနဲၩဆၧဖိၪ၁ံၪမိဒၪ၀့ၫလၧ ကဆါယွၩအဆၧကိၪ့ လၧမံၩ့အ၁ိၭနီၪလီၫ. အ၀့ၫထိးဆၧနီၪလၧအ၀့ၫ၁ံၪအဂး “လၧန၁ံၪအကၠီၩ့,” ဒဲအဘၪဆၧမ့ၬမဲနီၪ မွဲလၧအ၀့ၫ၁ံၪမိန့ဘၪထဲၩ့ “အလၩအဖၩ့” နီၪလီၫ (အ့ ၃း၁၃).

`မွဲနမၩလိၪဘၪဆၧဒိၭနဲၩ့၁ၭလၧကဆါယွၩ လၧဆၧမၩအ၁ၭဘဲၫနီၪအထီ ဘဲၫ၁့ၪလဲၪ.`