---
title:  ဆၧလၩဆၧဖၩ့လၧဆၧအီၪကီၪ့ဒဲလၧယ့ၫရှူၬဎရံၬအဖၧၩ့
date:   03/08/2023
---

`စပီလူၫမၩထုၬအဆၧချဲၩ့လၩ့ဖၨၪ လၧဆၧစံၭထၪ့အၪ့အူၭယွၩနီၪလီၫ. အ၀့ၫ အၪ့အူၭထၪ့ကဆါယွၩလၧ ဆၧနီၪအဂးလဲၪ. အ့ ၃း၂၀, ၂၁.`

စပီလူၫကွ့ၭနဲၪ့ထၬ အဆၧဘၩဆိၪဖၪလၧၦဆူနဲၩဆၧဖိၪ၁ံၪအဂးလီၫ (အ့ ၃း၁၄-၁၉). အ၀့ၫဘၩဆိၪဖၪဆၧဘိၩ့ယီၩလထံၪဎးလၧဆၧဂဲးဆီၪ့ဘၭဆီၪ့, ဒဲဒုၭကဲၪထၪ့ဆၧအၪ့စၪ့နံၫထံၪ - (၁) ဆၧချဲၩ့လၧ “အ၀့ၫဒၪ, မွဲအဘၪဆၧစံၭ ထၪ့အၪ့အူၭ လၧဆၧအီၪကီၪ့အဖၧၩ့, ဒဲလၧယ့ၫရှူၬဎရံၬအဖၧၩ့” (အ့ ၃း၂၁) ယီၩလၧအအီၪက့ၪဆၧထီးအလူၬလၧဎရံၬအ၁ိၭနီၪ, မွဲဆၧလဘၪလၩ့ဎိၭဘၪအီၪလမံၩ့မံၩ့လၧဆၧ၁ုၭထီၫထၪ့ ဆၧအီၪကီၪ့အလးအလၩနီၪလဲၪ...လၧစပီလူၫ အ၁ၭဆုးလီၩ့လၧဆၧအီၪကီၪ့အ့ဖစၧၭဖၧၩ့ဒိၪဒိၪလ့ၬအခၫထီးနီၪ, ဎရံၬမွဲဆၧထိး ထဲၩ့တၩ့ထဲၩ့ကဆါ ခီၫလၧအအီၪလၧၦဆူနဲၩဆၧဖိၪ၁ံၪအ၁ၭခံဖၧၩ့အိၩယူၭနီၪလီၫ (အ့ ၃း၁၇). လၧဆၧချဲၩ့အၪ့အူၭဆၧအထုၬနီၪ, စပီလူၫအၪ့အူၭယွၩလၧ  ဆၧအီၪကီၪ့ဒိၭန့ဘၪဆၧထိးထဲၩ့တၩ့ထဲၩ့ ခၫ့ဖျီၫ့လၧယ့ၫရှူၬဎရံၬနီၪလီၫ.

(၂) ဆၧချဲၩ့ “အဆိၩအကၠၪထီးအလူၬ, လၩ့ဆိၩလၩ့ကၠၪ” (အ့ ၃း၂၁) နီၪ ထုၭဖျီၪထၪ့ဆၧအထီလၧထုၬလန့ဘၪနီၪ, ဆၧအီၪကီၪ့မိအီၪထးထီးယီၩလၧ ဂၪ့ခိၪ, ဒဲကဆါဎရံၬအဆၧဂဲၫထဲၩ့လၩ့နီၪ မိမွဲဆၧမၩခ့ၬ (ဆၧအၪ့လီၫ) လမံၩ့ဧၪ. လံၬအ့ဖစၧၭယီၩ မွဲဆၧထံၫလၩ့ဒုၭနဲၪဆၧယိလါအဂဲးဘၭဆီၪ့ လမံၩ့လၧယၫခီၫ အဂးလီၫ. အဒီၩ့လၧ အ့ဖစၧၭ ၄း၃၀ နီၪယိလါဆၧ “လၧဆၧမၩဖီၩ့ဖျ့ၭအမုနံၩ” လီၫ. ဘဲၫနီၪအ၁ိၭ, ၦဆူနဲၩဆၧဖိၪ၁ံၪမိလ့ၩခၫ့ဖျီၫ့ဎရံၬအဆၧအီၪက့ၪစ့ၩရၫ့ထၬ လၧ “ဆၧကဲၪခိၬနးကၠၪ” (အ့ ၁း၂၁) လီၫ. ဆၧပီလူၫအဆၧချဲၩ့အၪ့အူၭဆၧယီၩ ၦမိဘၪဖီဘဲၫ၁ိၭဆၧချဲၩ့မၩလၩဖၩ့ ဎရံၬအစီၩ့အမၩ့လၧပလီၩထုၬလန့ဘၪနီၪလီၫ.

အ့ၪပယိထဲၩ့စပီလူၫအဆၧကွ့ၭနဲၪ့နံၫဖၧၫ့လဖၧၫ့ (အ့ ၃း၁၄-၂၁)း  ထိၪဎီၩ့လၧ (အ့ ၁း၁၅-၂၃), အ၀့ၫလီၩဆၧဂဲးဆၧဘၭ လၧဖါကဆါယွၩအဆၧယိထွ့ၫ (အ့ ၃း၁၄, ၁၅), ၁ၭမုအဆၧအီၪတဲၩ့၀ဲၩ၁ၭ (အ့ ၃း၁၆), ကဆါဎရံၬနၫ့ဆါဒၪ၀့ၫ အဆၧမၩလၩ့ဎိၭ (အ့ ၃း၁၇), ဒဲဎရံၬအဆၧအဲၪ လၧပထိၪဎီၩ့လန့ဘၪ (အ့ ၃း၁၈, ၁၉) နီၪလီၫ. မွဲၦဆူနဲၩဆၧဖိၪ၁ံၪဘဲၫ၁ိၭ “မိလၧၫ့ထၪ့ဎွ့ၩထၪ့လၧယွၩအဆၧ လၧၫ့ဆၧဎွ့ၩထီးအလူၬ” အဂးလီၫ (အ့ ၃း၁၉). ဒဲမိန့ဘၪယွၩအစီၩ့အမၩ့လၧ အဖ့ၪလၫ့ၦဆံၫ့ဎံၪ၁ံၪအအီၪဆ့လီၫ (အ့ ၃း၂၀, ၂၁).

ထီးပဘၪဆၧကၪဆၧဂဲၩ, ဆၧကျဲၩ့ဖစီၩ့, ဒဲဆၧ၁ၭဂံၩ့ဂၩ့လဖၪနီၪ, ၦခ့ၬစိၩ လၧစပီလူၫအဆၧဘၩဆိၪဖၪလဖၪယီၩ၁့ၪလီၫ. အ၀့ၫဒုၭဒၪပၧၩလၧဆၧဒၪအ၁ၫ့ လၧပမွဲၦမၩဎုၬမၩၡီၩ့ဆၧလဖၪ ယွၩအဆၧကိၪ့ဖၭဒိၪအဖၧၩ့လီၫ (အ့ ၁း၉, ၁၀). အ၀့ၫအစီၩ့အမၩ့နီၪ မၩဆၧလၧပဖၧၩ့လီၫ.

`ဆၧဆိၪဂ့ၩအဂ့ၩထုၬလၧနဂးနီၪမွဲနီၪလဲၪ. မၩလိၪဖိၬထွ့ၫစပီလူၫအဆၧ စံၭထၪ့အၪ့အူၭဆၧနီၪလါဆံၭ.`