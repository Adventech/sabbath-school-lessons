---
title:  ပမွဲၦထိးဆၧၫ့ဆၧဒဲဖ့ၪလၫ့ဆၧအခိးအတၩလဖၪ
date:   28/09/2023
---

`ထီးနဖီ အ့ဖစၧၭ ၅ နီၪတၭ, ဖ့ၪနဲၪစပီလူၫလီၩဘၪပၧၩ အီၪမၧၫ့လၧဆၧ၁ၭ ထိၬအပရၧၫ့ လၧပဆၧမၩဘၪထွ့ၫလိၬ၁ၭလၧၦဂူၫဂၩလဖၪနီၪဆံၭ. မွဲဆၧနီၪလမံၩ့ လၧအထိၭဘၪန၁ၭ, လၧအဖ့ၪပဂၨၪထၪ့ဆၧလဖၪအကျၩနီၪလဲၪ.`

အ့ၪမွဲနအီၪ (စၭထၪ့) ဖီလၧ အ့ဖစၧၭ ၅ နီၪ, ဆၧဂဲးမိၡါအကၧၩ့ဒိၪမိအီၪထး၀့ၫလီၫ. မွဲဆၧနီၪ, အီၪဖီ (စၭထၪ့ဖီ) လၧ အ့ဖစၧၭ ၄း၃၂ နီၪ, လၧစပီလူၫ လီၩဘၪၦအ့ဖစၧၭဖိၪ၁ံၪ လၧမိဘၪ “အွံၪ၁ၭဆၧၩ့လိၬအ၁ၭ, ၁ုၪ့အီၪ၁ၭအီၪလိၬ၁ၭ, ကွဲၪဖျါလိၬ၁ၭအဆၧမၪလဂၩဘၪလဂၩ, ဘဲၫယွၩအီၪလၧဎရံၬအဖၧၩ့ ကွဲၪဖျါခွံၬ န၁ံၪအဆၧမၪအ၁ိၭ” နီၪလီၫ.

ဘဲၫၦဆူနဲၩဆၧဖိၪလဖၪအ၁ိၭ, ဆၧကိၭန့ပၧၩလၧဘၪကဲၪၦနဲၪဒီၩ့ဆၧမၩ၁ုၪ့ မၩ၁ၭလၧယွၩအဆၧကွဲၪဖျါဒဲ အခိးအတၩလၧဖၫ့ခိၪနီၪလီၫ. ပမွဲၦယိလိၪကဆါယွၩလီၫ (ထိၪဎီၩ့, မၭ ၅း၄၃-၄၈).

စပီလူၫစံၭဆၧအီၪမၧၫ့ လၧအယိလိၪကဆါယွၩနီၪ မွဲဘဲၫၦဂူၫဂၩ (pagan) မၩယံၫယါ၀့ၫအ၁ိၭနီၪအ့ၬ. မွဲဒၪဆၧအီၪက့ၪလုဒိၪလိၬ၁ၭလဂၩဘၪလဂၩဘဲၫ ထၧၫ့ဖု၀ဲ၁ံၪလၧယွၩအဂံၪဒီၪ့ဎၫ့ဒီၪ့အဖၧၩ့လီၫ. အ့ၪမွဲၦမၩထံၩမၩ၁ိၭလၧဆၧအီၪ က့ၪ၁ၭအလဲးအဘျၪ လၧဆၧလီၫ့ကီၩ့၁ၭကွံၩဆၧလဖၪနီၪ စပီလူၫဖ့ၪထုၪ့၁ၭ၀့ၫဒၪ (အ့ ၅း၃, ၄). အ့ၪမွဲဆၧမၩဘူၭမၩထံးဒဲဆၧဒိၭနဲၩ့လိၬ၁ၭဘဲၫနီၪလဖၪနီၪ န့၁ၫဘၪဘၩ့မုးလၧယွၩအဆၧကိၪ့ဖၧၩ့၁့ၪအ့ၬ (အ့ ၅း၅-၇).

အ့ၪမွဲလခီၫ, ၦဆူနဲၩဆၧဖိၪလဖၪ မိအီၪခ့ၬထဲၩ့အ၁ၭလၧဆၧခံၭအဖီၩ့ခွံၬဒဲ “လ့ၩဆၧဘဲၫဆၧဖၩ့ဖိၪအ၁ိၭနီၪ (အ့ ၅း၈-၁၀), မိယိလိၪမၩဒီၩ့ဖါကဆါယွၩ အဆၧအဲၪလီၫ. စပီလူၫဖ့ၪထုၪ့၁ၭကဒီၭ “ဆၧဖံၭ၁ိၭလိၬ၁ၭလၧဆၧခံၭအဆၧမၩ” ကဲၪထၪ့ “လၧဆၧအီၪ၁ူၪအဖၧၩ့” လဖၪနီၪလီၫ (အ့ ၅း၁၁, ၁၂). မွဲပကဘၪ အီၪမၧၫ့လၧဎရံၬအဆၧဖၩ့အဖၧၩ့ (အ့ ၅း၁၃, ၁၄). လၧဆၧပျီၩပျီၩအလးနီၪ, ပမိဘၪ “ဎွ့ၩန့ထဲၩ့အဆၧၫ့အထီ” ခၫ့ဖျီၫ့လၧဆၧစံၭထၪ့အၪ့အူၭယွၩ လၧအဆၧ အဲၪအဂးနီၪလီၫ (အ့ ၅း၁၅-၂၁).

စပီလူၫဖ့ၪကိၪ့ဆၧလၧ ဆၧယိလိၪယွၩအဆၧအဲၪနီၪ လၧၦဎရံၬဖိၪမၫဒဲ၀ၩ အဆၧအီၪမၧၫ့လီၫ. ဎရံၬအဆၧအဲၪ, အဆၧဖ့ၪလၫ့၁ၭလၧဆၧအီၪကီၪ့အဂးနီၪ မွဲဆၧဒီၩ့လၧၦဎရံၬဖိၪ၀ၩလဖၪအဂး (အ့ ၅း၂၅-၃၃), ဒဲဆၧအီၪကီၪ့အဆၧအီၪ တီၩအီၪလီၩ့လၧဎရံၬနီၪ ကဲၪထၪ့၀့ၫဆၧယိဒီၩ့လၧ ၦဎရံၬဖိၪမၫ၁ံၪအဂးဆ့လီၫ (အ့ ၅း၂၂-၂၄). ဆၧဖ့ၪ၁ၫဆၧမုၬဆၧလၩ လၧဘၪဆၧမၩ၀့ၫဘဲၫဆၧမၩမၪမုၪမၩမၪခွၫလၧတခ့ၭဖ၀ၭအၧၩ့အလးနီၪ, ၦဎရံၬဖိၪမၫ၀ၩလဖၪ မိဘၪအီၪက့ၪမိထုၪ့လၧ ဆၧအီၪက့ၪလုဒိၪလိၬ၁ၭ ဒဲယူၭယၪ့ပၭကၩလိၬ၁ၭလဂၩဘၪလဂၩ, ဒဲၦနံၫဂၩနီၪ မိကဲၪထၪ့ “ဆၧလ၁ွံၪဎးလယၪဎး” လီၫ (အ့ ၅း၂၈-၃၃).

“ယိလိၪယွၩဘဲၫဖိၪ၁ၭဘီၩ့၁ံၪအ၁ိၭဆံၭ” (အ့ ၅း၁). လၧယွၩအခိးအတၩ, နဒိၭန့ဘၪဆၧအီၪက့ၪနၧၩလနံၩယီၩ မိအီၪမၧၫ့ဘၪအီၪမၧၫ့လၧဆၧကြၨၭဆၧဘၪ လိၬ၁ၭလၧ ၦဂူၫဂၩလဖၪနီၪလီၫ.

`အ့ဖစၧၭ ၅း၂ လီၩဘၪပၧၩလၧပဘၪ “လ့ၩဆၧလၧဆၧအဲၪဆၧကွံၩအဖၧၩ့” နီၪ, ဒုၭနၪ၁့ၪပၧၩလၧစပီလူၫမိလီၩဆၧလၧ အ့ဖစၧၭ ၅း၁ အဖၧၩ့ “ယိလိၪယွၩ” နီၪဘဲၫ၁့ၪလဲၪ.`