---
title:  ဆၧဆူဆၧနဲၩအဆၧဘၪလိၬအိၭလိၬ
date:   27/09/2023
---

`လၧ အ့ဖစၧၭ ၄ အဖၧၩ့, စပီလူၫအၪ့မၧၫ့ၦဆူနဲၩဆၧဖိၪ၁ံၪမိအီၪပထုၬခွံၬ လၧဆၧမၩလနၩ့ဒဲ မိမၩလၩ့ထံးဆၧအဂူၫဂၩနီၪလီၫ. မွဲဆၧနီၪလဖၪနီၪလဲၪ.`

အ့ဖစၧၭ ၄ နီၪ မွဲဆၧ၀ဲထၪ့ဒဲဆၧမၩထုၬအဆၧအၪ့ယၫလၧ ဆၧအီၪကီၪ့ဖိၪ၁ံၪမိယိထွ့ၫလိၬ၁ၭလဂၩဘၪလဂၩနီၪလီၫ (အ့ ၄း၁-၃, ၃၂). လၧဆၧအၪ့ယၫဆၧ အဘိၩ့ဆၧၩ့နီၪ, စပီလူၫဖ့ၪလၫ့ဆၧကိၪ့လၧပမိဘၪလုဒိၪထၪ့ဆၧဘၪလိၬအိၭလိၬ လၧဆၧအီၪကီၪ့ဖၧၩ့လီၫ. အ၀့ၫစၭထၪ့၀့ၫလၧဆၧခိၭနၪဖိၬထွ့ၫ “လၧၫ့” နွ့ၫဖျိၪ့, မွဲ၀့ၫဒၪ (Seven "ones")- (၁) မိၡါလဂၩဎး,  (၂) ၁ၭမုလဂၩဎး,  (၃) ဆၧယိလါလမံၩ့ဎး,  (၄) ကဆါလဂၩဎး (မွဲဎရံၬ),  (၅) ဆၧနဲၩလမံၩ့ဎး,  (၆) ဘၭတံၫဇၫ့လမံၩ့ဎး,  ဒဲ (၇) ယွၩလဂၩဎး (မွဲဖါကဆါ) နီၪလီၫ (အ့ ၄း၄-၆). မွဲပအီၪစၧၩ့ထၬလိၬပ၁ၭလၧ ၁ၭမုအဆၧဘၪလိၬအိၭလိၬအဖၧၩ့ၪ မွဲဆၧနီၪ, ပမွဲ, ဆၧအီၪဎူၫအီၪဎၩ့ (ဆၧဘၪလိၬအိၭလိၬ) လီၫ.

ဆၧဘၪလိၬအိၭလိၬနီၪ မွဲဆၧဘိၪ့ဆၧဘၩဆၧအီၪက့ၪ၁ၭအလၩ့ထံးလမံၩ့ တၭ, ပကဘၪဖ့ၪနဲၪ့လၧပဆၧမၩလီၫ. မွဲဆၧနီၪပဘၪအၪ့ဂူၬ “အီၪဂုးခၧၫ့လၧ ၁ၭမုလဂၩဎးလၧဆၧဘၪလိၬအိၭလိၬ” လီၫ (အ့ ၄း၃). ပကဘၪဂဲၩ၀ၭလဂၩလၧ လဂၩအလး လၧဎရံၬအမိၡါဖၧၩ့လီၫ (အ့ ၄း၇-၁၆). ၦကိၭဂၩဒ့ၭလၧအဒိၭန့ဘၪ ဆၧဖ့ၪလၫ့အလးနီၪ ဘၪမၩဆၧၩ့ဎိၭလၩ့ဆၧလၧ မိၡါထၧၫ့ဂၩအဆၧဒိၪထၪ့လီၫ (အ့ ၄း၇, ၁၆). လဂၩလၧလဂၩအလးဒၪ၀့ၫအဆၧမၩ ဘဲၫဆၧအၪ့မၧၫ့ဖိၪ, မီၪ, ၦလီၩလၩ့လၬလၩ့ဆၧ, ဆရၫယိဆၧ, ဒဲဆရၫလဖၪနီၪလီၫ (အ့ ၄း၁၁, ၁၂). ၦကိၭဂၩဒ့ၭ, လဂၩဘၪလဂၩအဆၧမၩဎိၭလၩ့နီၪ မိဒုၭဒိၪထၪ့အၪထၪ့လၧဆၧထီး အလူၬ လၧအ၀့ၫဒၪအဖၧၩ့ လၧအမွဲဆၧအခိၪဎရံၬနီၪလီၫ (အ့ ၄း၁၃, ၁၅).

စပီလူၫလီၩဘၪအ၀့ၫ၁ံၪဆ့, လၧ “ဘဲၫ၁ိၭပထီးမွဲလၧၩ့ဖိၪ၁-၁ံၪလၧ အဂဲၩ၀ၭ၀့ၫ, ဒဲဖိၬကယဲဆၧ၁ီၪ့ဆၧ၁ၫ့, ဘဲၫလံၩအူၪ၀ံၩ့၀ၩ့၀့ၫအ၁ိၭနီၪအခဲၫ့, လၧၦအၪ့ လံၬအၪ့လီၫဆၧ လၧအမၩ၀ံၩ့၀ၩ့ဆၧနီၪ, ဒဲဆၧကိၪ့အၪ့လီၫဆၧအခဲၫ့လဂ့ၩ” (အ့ ၄း၁၄), အဆၧချဲၩ့လဖၪအဖၧၩ့ ဆၧဒုၭ၁့ၪယၫပၧၩလၧ ဆၧအီၪကီၪ့အခၪ့ထံၭဒံၭဒၪ အိၩဘၪဒၪဆၧၫ့ယၫဘၪ “ၦအၪ့လံၬအၪ့လီၫဆၧ” လဖၪဆ့လီၫ.

ထီးအဆၧချဲၩ့မိထီၩ့စိၩလၧခဲၫ့နီၪ အ၀့ၫအၪ့ကံၩ့အၪ့ယၫဆၧ, “အွံၪ၁ၭဆၧၩ့ လိၬန၁ံၪအ၁ၭ, ၁ုၪ့အီၪ၁ၭအီၪလိၬန၁ံၪအ၁ၭ, ကွဲၪဖျါခွံၬလိၬန၁ံၪအဆၧမၪ” (အ့ ၄း၃၂). အ၀့ၫစံၭ၀့ၫဆ့လၧ အ၀့ၫ၁ံၪမိဘဲၪ့လၩ့ခွံၬအနၫ့ဆါအလးလံၩ (အ့ ၄း၁၇-၂၄) ဒဲဂၭဎ့ၭဆၧချဲၩ့အအၧၩ့အ၁ၫ့, ချဲၩ့ဆၧဂ့ၩလၧအမၩထၪ့မၩထီၫဆၧဆံၭ (အ့ ၄း၂၅-၃၁).

`ပမၩဆၧမွဲနီၪ၁့ၪလၧ ပဆၧအီၪကီၪ့မိအီၪလၧဆၧဘၪလိၬအိၭလိၬနီၪလဲၪ (လး၀ၩ့လၧပအီၪမွဲဂ့ၩ, လၧဂၪ့ခိၪထၧၫ့ဘံၪ့ယၫအဆၫ့မွဲဂ့ၩ). ပမၩဆၧလၧပမၩ၁့ၪ နီၪ အကၧၩ့ဒိၪ၀့ၫဘဲၫ၁့ၪလဲၪ.`