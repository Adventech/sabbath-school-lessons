---
title:  မၩလိၪအၪထၪ့အဂး
date:   29/09/2023
---

ဆီၫ့မီၪ့လၩ့ထံး အ့ဖစၧၭ ၆, ပဒၪလၩ့ထဲၩ့ပ၁ၭ လၧပမွဲဆၧလၩ့ထံးလမံၩ့, ဒဲပမွဲဆၧအီၪကီၪ့နီၪ မွဲ၀့ၫဒၪပအၪ့ဎၬမၩန့ဘၪယွၩအဆၧဘၪလိၬအိၭလိၬလီၫ.

လၧလံၬအ့ဖစၧၭအဖၧၩ့, စပီလူၫထုၭဖျီၪထၪ့ဆၧအီၪကီၪ့နီၪ ဘဲၫဆါဎရံၬ အမိၡါအ၁ိၭ (အ့ ၁း၂၂, ၂၃;  အ့ ၄း၁၁-၁၆), ဘဲၫယွၩအဆၧလုဂံၪ့ (အ့ ၂း၁၉-၂၂), ဒဲဘဲၫတလၭမူၭမုၪ/ဎရံၬအမၫအ၁ိၭ (အ့ ၅း၂၁-၃၃) နီၪလီၫ. ဒဲလၧ အ့ဖစၧၭ ၆း၁၀-၂၀ အဖၧၩ့, စပီလူၫလီၩနဲၪ၀့ၫဆၧအီၪကီၪ့မွဲဘဲၫယွၩအ၁ုၭမုဒဲအၪ့ယၫ ဆၧလၧဆၧ၁ုၪ့အီၪ၁ၭအီၪ, ဘဲၫပမိ၁ိၭထၪ့ယွၩအစူၪ၀ဲၩနီၪလီၫ. ဆၧလီၩဖျီၪထၪ့ ဆၧလဖၪယီၩ ဘၪခိးဘၪတၩ၀့ၫဒိၪဒိၪလ့ၬ ဒဲကဲၪထၪ့ဆၧဆီၫ့မီၪ့ (စီၪ) ဘၪမၪဆၧ အီၪ၁့ၪဆ့လီၫ.

ဆၧစီၪဘၪမၪဆၧနီၪ မွဲလၧပမၩန့ထၪ့၁ုၭအစူၪ၀ဲၩလဖၪ, (အ့ၪ) ဆၧချဲၩ့ထၪ့ ဒၩလိၬ၁ၭလၧပဆၧဘၪထွ့ၫလၧၦဂူၫဂၩနီၪလီၫ. စပီလူၫလခီၫ, ဖ့ၪဆီၪ့ထၪ့ဆၧလၧဆၧဘၪလိၬအိၭလိၬအဂး, ဆၧချဲၩ့ဖ့ၪဂဲးဘၭလိၬ၁ၭ, ဒဲလၧဆၧယၫ့၁ုၪ့ယၫ့၁ၭ အဖၧၩ့လီၫ (ဖီလၩ့ဆၫ့လၧ အ့ ၄း၂၅-၅း၂). အ၀့ၫချဲၩ့ဖျီၪယွၩအဆၧပရၧၫ့မွဲ “ဆၧ၁ၭထိၬအပရၧၫ့ဘၪဆဲၫ့ဆၧဘၪလိၬအိၭလိၬ” (အ့ ၆း၁၅). လၧအဆၧဖ့ၪလၫ့ ဆၧချဲၩ့ဒီၩ့ဖျီၪပျၩ့နီၪ, ဆၧအီၪကီၪ့မိအၪ့ဎၬဒုၭကဲၪထၪ့ဆၧဒုၭဆၧယၩ (ဆၧထၪ့ ဒုၪဒၩ) လၧဆၧအထူၫအရှူၫအဆၧအီၪက့ၪ၁ၭအဖၧၩ့နီၪမွဲအ့ၬ. မွဲလခီၫ, ပအၪ့ဎၬ မၩန့ဆၧဘၪလိၬအိၭလိၬ လၧနး၁ၭအဆၧဒုၭဆၧၫ့ဆၧအၧၩ့ဆၧ၁ၫ့နီၪလီၫ. စပီလူၫ  လီၩဆၧယီၩ ဘဲၫ၁ိၭပမိဖ့ၪလၫ့စရၫ့နုၬလၩ့လၧဆၧဂဲးလိၬတ့ၭလိၬဖၭဒိၪ (the great controversy)  အဖၧၩ့လီၫ.

ပဘၪမၩဘဲၫနီၪနီၪ, ထီးပဆီၫ့မီၪ့ဆံၭ (ပ့ၫ) ဘၪ ဒုၪဒၩအဆၧမၩဒဲအဂဲး အဘၭနီၪလဂ့ၩအဂးလီၫ. ပဒုၭဆၧၫ့ဆၧယီၩမွဲလၧၦၡၩ (ဆၧ၁ွံၪဒဲဆၧဖံၭဆၧယၪ) အ့ၬ, မွဲလၧ “ထၪ့ဒၩဆၧအခိၪ၁ံၪ, ဆၧထၪ့ဒၩဆၧအစီၩ့အမၩ, ဒဲဆၧနၪအီၪလၧ မူၭဖိၭဖၫ့” လီၫ (အ့ ၆း၁၂), မွဲမုၪခီၩလဲးနီၪလီၫ (အ့ ၆း၁၁). လါနၫ့ဂ့ၩပဘၪ၁ၭ မဲၪ၀ၭထိၭ, ဘၪဂုၩခိၪဂုၩခဲၫ့လၧပဒုၪပဒၩနီၪအလးအီၪအ့ၬ.

ကဆါယွၩအီၪလၧပၧၩ လၧဆၧဒုၭပျၩ့ဖၧၩ့နီၪ (အ့ ၆း၁၀) ဒဲတဲၩ့၀ဲၩ၀့ၫစူၪ၀ဲၩ အဂ့ၩထုၬလၧပဂး, စူၪ၀ဲၩမွဲလၧအနၫ့ဆါဒၪ၀့ၫ, မွဲ “ယွၩအစူၪ၀ဲၩ” နီၪလီၫ (အ့ ၆း၁၁;  ထိၪဎီၩ့, အဲၫ ၅၉း၁၅-၁၇). အ၀့ၫအီၪက့ၪစူၪ၀ဲၩလဖၪလၧ ပမၩန့ဆိၫ့ကၩ (၁ိၩ့) မိန့အဂး မွဲ၀့ၫဒၪဆၧမွဲဆၧတီၩ, ဆၧတီၩဆၧလီၩ့, ဆၧဘၪလိၬအိၭလိၬ, ဆၧနဲၩ, ဆၧထိးထဲၩ့တၩ့ထဲၩ့, ဒဲ၁ၭမုနီၪလီၫ (အ့ ၆း၁၃-၁၇). မွဲလၧကဆါယွၩလ့ၩလၧ ပမ့ၬယၫ ဒဲပ၁ိၭထၪ့စူၪ၀ဲၩအလၧၫ့အဎွ့ၩလၧအဖ့ၪလၫ့ပၧၩယူၭနီၪ, ပဘၪထိးစၪ အလးလအီၪဘၪ. ဆၧမၩနၧၩ့နီၪအီၪ၀ဲၩလၩ့ထံးယူၭလီၫ.