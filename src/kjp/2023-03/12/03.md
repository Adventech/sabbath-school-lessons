---
title:  အၪ့ဎၬထဲၩ့ဂဲးဘၭလၧဎရံၬအဖၧၩ့
date:   11/09/2023
---

စပီလူၫစံၭ၀့ၫဒၪဘဲၫ၁ုၭခိၪနါအ၁ိၭ “လၧအခဲၫ့ထုၬ, ယဖု၁ံၪ၀ဲ၁ံၪဧ့, အီၪဂုးခၧၫ့လၧကဆါအဖၧၩ့ ဒဲလၧအစီၩ့အမၩ့, အဂဲးအဘၭအဖၧၩ့ဆံၭ” (အ့ဖစၧၭ ၆း၁၀) ဒဲလၧခဲၫ့ အ့ဖစၧၭ ၆း၁၁-၂၀ လီၩဖျီၪထၪ့ထၬ၀့ၫဒၪ ၦကဘၪမၩဘဲၫ၁့ၪလဲၪနီၪလီၫ.

`ဖီထဲၩ့ အ့ဖစၧၭ ၆း၁၀-၂၀ နးဖၧၫ့ဒီၭ. ဆၧဂဲးလိၬတ့ၭလိၬအခံးဂၩ့ဖၭဒိၪနီၪ နဒၪဧၫ. ဆၧဂဲးလိၬတ့ၭလိၬယီၩ မွဲ၀့ၫဒၪလၧဆၧခံၭအကဆါဒဲ ဆၧနၫအစီၩ့အမၩ့ လဖၪနီၪလီၫ. ဆၧယီၩအဒုၭဖ့ၪထုၪ့၁ၭပၧၩ ၦကဘၪလ့ၩဆၧ, အီၪလၧယွၩကိၭမုနံၩ ဒ့ၭနီၪ မွဲအရ့ၩဒိၪဆံၭအၪလဲၪ.`

စပီလူၫ၁့ၪယၫထဲၩ့ၦဆူနဲၩဖိၪ၁ံၪအဂဲးဘၭနီၪ မွဲဎရံၬလီၫ (အ့ဖစၧၭ ၂း၂၁;  ၄း၁, ၁၇;  ၅း၈;  ၆း၁-၂၁). ဆၧအီၪကီၪ့အဂဲးဘၭနီၪမွဲ၀့ၫ ဎရံၬအဂဲထုၪ့မၧၫ့ ထၪ့ထဲၩ့နီၪလီၫ.” G. G. Findlay, The Epistle to the Ephesians (New York: Ray Long & Richard R. Smith, 1931), p. 398

ဂဲးဘၭဒဲစီၩ့မၩ့လၧၦဆူနဲၩဖိၪ၁ံၪအဂးနီၪ မွဲ၀့ၫဒၪအီၪဂဲၫလၧကဆါဎရံၬ အအီၪနီၪလီၫ. စပီလူၫကွ့ၭစဲၩနဲၪ့ထဲၩ့၀့ၫဒၪ ယွၩအစီၩ့အမၩ့လၩ့လၧၦဆူနဲၩဖိၪ၁ံၪ အလီၩ့ (အ့ဖစၧၭ ၁း၁၉-၂၂;  အ့ဖစၧၭ ၂း၄-၆;  အ့ဖစၧၭ ၃း၁၆, ၁၇). မုဆၫလနံၩယီၩအဂးမွဲဂ့ၩ, မုနံၩကဂဲၫလၧအမ့ၬယၫလခီၫမွဲဂ့ၩ ၦဆူနဲၩဖိၪ၁ံၪအဂး ဂဲးဘၭနီၪ အီၪ၀့ၫဒၪလၧဎရံၬအဂဲထုၪ့မၧၫ့ထၪ့ထဲၩ့လဂၩနီၪလီၫ. ဆၧထီၫထုၬ ကဆါမွဲအဖ့ၪဂဲးပၧၩ ဘဲၫၦကထၪ့ဒၩထဲၩ့ဆၧခံၭအကဆါကန့အဂးနီၪလီၫ.

ဎရံၬမွဲဖ့ၪလၫ့ပၧၩဂဲးဘၭအ၁ိၭ ဖါယွၩကဆါဒဲ၁ၭမုဆံၫ့ဎံၪယီၩ မၩဆၧၩ့ပၧၩ ဘဲၫၦကမၩနၧၩ့ထဲၩ့ဆၧအၧၩ့ကန့အဂးလီၫ. “ယွၩဖ့ၪလၫ့ပၧၩစူၪ၀ဲၩ” (အ့ဖစၧၭ ၆း၁၁, ၁၃;  အဲၫစ့ယၫ ၅၉း၁၇). စပီလူၫ၁့ၪယၫထဲၩ့၀့ၫဒၪအကၠီၩ့ စံၭထဲၩ့၀့ၫဒၪ “ဘဲၫ၁ိၭအမိဖ့ၪလၫ့န၁ံၪအလၩအဖၩ့လၧၫ့ဎွ့ၩအ၁ိၭ ဘဲၫ၁ိၭအ၁ၭမုနီၪ မိမၩဂုး မၩခၧၫ့ထၪ့န၁ံၪအနၫ့ဆါလၧအဖၧၩ့လခီၫနီၪ” (အ့ဖစၧၭ ၃း၁၆) ဒဲ၁ၭမုဆံၫ့ဎံၪအနီၪ မွဲအဖ့ၪလၫ့နၭလၧၦကဒုၭဆၧၫ့ဆၧအဂး “ဆိၬ၁ၭမုအနၭလၧအမွဲယွၩအလူၫ အထၫဆံၭ” (အ့ဖစၧၭ ၆း၁၇). ၦဆူနဲၩဖိၪ၁ံၪလဖၪ ကဘၩဆိၪဖၪကိၭဆၧၫ့ထီ ဒ့ၭအဂး စပီလူၫဖ့ၪဂဲးထဲၩ့ဆ့လီၫ. “အၪ့ကံၩ့ဘၪဆိၪဖၪ လၧကယဲဆၧဘၩဆိၪဖၪ ဒဲဆၧအၪ့ယၫကိၭအဆၧၫ့အထီဒ့ၭ, လၧ၁ၭမုအဖၧၩ့နီၪ ဒဲအီၪခိၭဆၧလၧ၁ုၪ့ဂုး ၁ၭခၧၫ့လၧဆၧနီၪအဂးတၭ, ဘၩဆိၪဖၪန့ၦဆံၫ့ဎံၪကိၭဂၩဒ့ၭအဂး” (အ့ဖစၧၭ ၆း၁၈). စပီလူၫမိဒုၭ၁့ၪယၫထဲၩ့ပၧၩနီၪ မွဲ၀့ၫဒၪၦယွၩကဆါယီၩ မွဲအဒုၭ၁ိၭထၪ့ပၧၩ ယွၩအစူၪ၀ဲၩ ဘဲၫၦကဒုၭဆၧၫ့ထဲၩ့ဆၧအၧၩ့ကန့အဂးနီၪလီၫ.