---
title:  တၢ်မၤလိ
date:   07/09/2023
---
ကဆါလၧအမွဲ၀့ၫဒၪဎီးၡၩလဖၪ
လၧစပီလူၫအဆၧချဲၩ့ “ၦဎီးဖိၪမွဲဂ့ၩ, ၦပျီၩဖျ့ၭမွဲဂ့ၩ” ယီၩအဖၧၩ့ “ၦပျီၩဖျ့ၭ” ဆၧချဲၩ့ယီၩ မိစံၭ၀့ၫဒၪၦလၧဎီးၡၩ၁ံၪအကဆါနီၪလီၫ. လၧစပီလူၫအဆၧဒုၭဖျီၪ ထၪ့ယီၩ ၦဒၪဘၪဎီးၡၩမွဲဂ့ၩၦပျီၩဖျ့ၭ (ဎီးအကဆါလဖၪ) လါနၫ့ဂ့ၩဘၪဆၧၫ့ထုၪ့  လၧဎရံၬအဆၧစ့ၩရၫ့ခွးအမ့ၬယၫ မီၪ့ဎီၩ့နီၪလီၫ (၂ကီရံၫ့ ၅း၁၀;  ကလီစံၫ ၃း၂၄, ၂၅).

`ဆီၫ့မီၪ့လၩ့ထဲၩ့န၁ၭ နမွဲဎရံၬဖိၪဎီးၡၩလဖၪ အကဆါလၧအခိၭနၪထဲၩ့ ၦၡၩဖီထၪ့ထဲၩ့အ့ဖစၧၭလၧဆၧဘိၪ့ဆၧဘၩအထီတၭ နကစံၭဆၧၫ့ထဲၩ့ဆၧဖ့ၪကိၪ့ လဖၪနီၪဘဲၫ၁့ၪလဲၪ. လၧနဎီးအမ့ၬယၫ နကစံၭဆၧၫ့ဘဲၫ၁့ၪလဲၪ. အ့ဖစၧၭ ၆း၉.`

စပီလူၫလီၩထဲၩ့ကဆါ၁ံၪ ဒဲဖ့ၪဂဲးထၪ့ထဲၩ့အ၀့ၫ၁ံၪ လၧကဆါယ့ၫရှူၬ အဆၧအဲၪ ဒဲဒုၭ၁့ၪယၫထဲၩ့အ၀့ၫ၁ံၪ အဆၧအီၪက့ၪ၁ုၪ့အီၪက့ၪ၁ၭလၧ အအဲၪဒိၭ မၩနၧၩ့မၩစၪထဲၩ့အ၀့ၫ၁ံၪအဎီးအၡၩလဖၪနီၪလီၫ.

စပီလူၫစံၭထဲၩ့ကဆါလဖၪ “ကဆါ၁ံၪဧ့, မၩအ၀့ၫ၁ံၪဘဲၫနီၪအ၁ိၭတၭ, ထီးမၩဒူၩမၩဆီၪ့န၁ံၪအ၁ၭလဂ့ၩ” ကဆါလဖၪကြၨၭမၩထဲၩ့ဆၧလၧအ၀့ၫ၁ံၪ အဎီးအၡၩအဖၫ့ခိၪ ဘဲၫဎရံၬအဲၪအ၀့ၫ၁ံၪအ၁ိၭဆ့နီၪလီၫ. ဎီးၡၩ၁ံၪဆ့ကဘၪမၩ ထဲၩ့ဆၧဘဲၫ မၩထဲၩ့ဆၧဎရံၬအဂးအ၁ိၭ လၧဆၧဖံၭဆၧယၫကဆါလဖၪအဖၫ့ခိၪ နီၪလီၫ (အ့ဖစၧၭ ၆း၅-၈). စပီလူၫစံၭထဲၩ့ “ထီးမၩဒူၩမၩဆီၪ့န၁ံၪအ၁ၭလဂ့ၩ” မွဲဘၪနီၪလဲၪနီၪ အဆၧၫ့အထီအနီၪအိၩ ကဆါလဖၪမၩဆၧဘဲၫနီၪအကၠီၩ့လီၫ. “ဆၧဒိၪဆၧထး, ဆၧဖီၪ့ဆီၪ့ဆၧ, အၪ့ဆၫလၩ့၀့ၫဒၪ, ဆၧမၩၡၪ့၁ံၪနၭ၁ံၪ, ဒုၭအီၪ၀ံထဲၩ့အဆၪ, ဆၧထံၬစူၪ, ထံၬထၬခၪ့, ဘၪထိးမၩလၧထၭနိၪစဲၩ, ဘၪဆၧမၩ၁ံၫ အီၪ၀့ၫဒၪအၪမၬအကၠီၩ့ စပီလူၫစံၭထဲၩ့ကဆါလဖၪဘဲၫနီၪအ၁ိၭလီၫ.

(၁) စပီလူၫဒုၭ၁့ၪယၫထဲၩ့ကဆါ၁ံၪလဖၪ မွဲအ၀့ၫ၁ံၪကဲၪခိၪနါလၧ ဎီးၡၩ၁ံၪ လဖၪအဖၫ့ခိၪလါနၫ့ဂ့ၩ ၦလၧအပၨၩ့ထဲၩ့အ၀့ၫ၁ံၪအီၪလၧမူၭခိၪ မွဲယွၩနီၪလီၫ (ကလီစံၫ ၄း၁).

(၂) ယွၩလၧမူၭခိၪကဆါယီၩ စ့ၩရၫ့တီၩဆၧလၧဆၧမွဲဆၧတီၩနီၪလီၫ. ဘဲၫဂၪ့ခိၪကဆါလဖၪ မၩထဲၩ့အဎီးအၡၩအ၁ိၭ ယွၩကစ့ၩရၫ့ထဲၩ့အ၀့ၫ၁ံၪ ဘဲၫနီၪ အ၁ိၭလီၫ. (ဖလံမၧၫ့ ၁၅, ၁၆).

စပီလူၫအဆၧချဲၩ့လၧ အ့ဖစၧၭယီၩအၪဒၪဆၧဖ့ၪဂဲးထၪ့ထဲၩ့ၦဎီးဖိၪ၁ံၪ “ယွၩ အီၪက့ၪ၀ဲၩပၧၩလၧဖိၪအလး လၧယ့ၫရှူၬအကၠီၩ့” နီၪလီၫ. (အ့ဖစၧၭ ၁း၅). ရွံန့ထဲၩ့ပၧၩ (အ့ဖစၧၭ ၁း၇) ဒုၭဆၧၫ့နၩ့ပၧၩလၧမူၭခိၪအလး (အ့ဖစၧၭ ၂း၆) ဒဲ ၦကဲၪထၪ့ “ၦဒိၩ့ဖိၪဖံၭ၁ိၭလိၬအ၁ၭလၧၦဆံၫ့ဎံၪ၁ံၪဒဲယွၩအဂံၪ့ဖိၪဆ့နီၪလီၫ” (အ့ဖစၧၭ ၂း၁၉;  ၃း၁၄, ၁၅). ၦကဲၪထၪ့မိၡါလဂၩဎး (အ့ဖစၧၭ ၃း၆;  ၄း၁-၁၆).

အ့ဖစၧၭ ၆း၅-၉ ယီၩ ဖ့ၪလၫ့၁ီၪ့၁ၫ့ထဲၩ့ဆၧ ဘၪဆဲၫ့လၧဎီး၁ံၪဒဲကဆါ၁ံၪ အဆၧဖံၭ၁ိၭလိၬအ၁ၭဒဲဆၧဖ့ၪကိၪ့မွဲ၀့ၫဒၪ လၧဆၧလူဆၧချဲၩ့အဂးနီၪလီၫ (အ့ဖစၧၭ ၄း၂၅-၃၂) ဒဲ၁ၭကတၨၩလၧဆၧမံၫဎုၬဂဲၩဎုၬအဂး ဆၧဖ့ၪထုၪ့၁ၭအီၪ ၀့ၫဒၪလၧ (အ့ဖစၧၭ ၅း၁-၁၄) ဖၧၩ့နီၪဆ့လီၫ.