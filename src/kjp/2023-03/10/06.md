---
title:  ဆၧလ၁ွံၫဎးလယၪဎးလၧဆၧအီၪဎုၬ
date:   31/08/2023
---

`အၪ့ဎၬထဲၩ့ဆၧအီၪဎုၬအဂဲးလၧ ၁မိစ့ၭ ၂း၁၅-၂၅. ချုၭဆၧချဲၩ့ “လ၁ွံၫဎး လယၪဎး” လအီၪဒံၭဘၪ၀ၩဒဲမၫယီၩ ကဆါအဆၧဘၪအ၁ၭအီၪဘဲၫ၁့ၪလဲၪ.`

ဘဲၫၦက၁့ၪယၫထဲၩ့စပီလူၫအဆၧဖ့ၪကိၪ့ လၧဘၪဆဲၫ့၀ၩဒဲမၫလဖၪယီၩ အဂး ပကဘၪ၁့ၪယၫထဲၩ့ ၁မိစ့ၭ ၂း၂၄ ဖၧၩ့ယွၩအဆၧချဲၩ့ဒဲ လၧစပီလူၫဖ့ၪကိၪ့ ထဲၩ့ဆၧခၫ့ဖျီၫ့လၧ (၁မိစ့ၭ ၂း၂၄) ဖၧၩ့ယီၩနီၪလီၫ. (အ့ဖစၧၭ ၅း၃၁). ဘဲၫစပီလူၫ ဆီၫ့မီၪ့ထဲၩ့ဆၧဂဲးလၧ ၁မိစ့ၭဖၧၩ့တၭ အ၀့ၫ၁့ၪယၫထဲၩ့ဎရံၬဖိၪခမျၧးဒဲဆၧအီၪကီၪ့ ဖၧၩ့, ဂံၪ့ဒီၪ့ဖၧၩ့ဘဲၫဆၧဘၪလိၬဒဲဆၧအဲၪကအီၪအဂး အရ့ၩဒိၪအၪမၬနီၪလီၫ. ဆၧချဲၩ့လၧ ၁မိစ့ၭ ၂း၂၄ ယီၩ ဂဲၫထဲၩ့၁ီၪ့လၩ့ထဲၩ့ထီၩ့လၧမုလနံၩယီၩ မွဲမၫဒဲ၀ၩယီၩ ကဘၪမွဲထဲၩ့လ၁ွံၫဎး, လယၫဎးလၧဆၧအီၪဎုၬ, မံၫဎုၬ, ၁ုၪ့ကဖျိၪ့ဎး, ၁ၭကဖျိၪ့ဎး, လၧနးခီၫ့နး၁ၭနီၪလီၫ.

ၦကဘၪထုၪ့လၩ့ၦ၁ၭလမံၩ့ ချုၭလအီၪဎုၬဒံၭဘၪဆၧဂူၫဂၩနမၩလန့ဘၪနီၪ လီၫ. လါနၫ့ဂ့ၩလၧၦဆၧၫ့ၦထီယီၩ ၦၡၩမုၪဒဲခွၫအကျၩ ဆၧမၩမၪမုၪ, မၩမၪခွၫ ဆၧဂဲးဘဲၫနီၪ အီၪထၪ့၀့ၫအၪမၬအကၠီၩ့ ၦဆၧအီၪမၧၫ့၁နိၫလဖၪ လၩ့ဆံၭလၩ့ယွါ အၪမၬလ့ၬလီၫ. ဆၧမံၫဎုၬအၪ့ဎုၬ၁ံၪလဖၪယီၩ ကဲၪထၪ့ကိၭမုနံၩမုနၩဒ့ၭနီၪလီၫ. လါနၫ့ဂ့ၩဆၧဂဲးလၧ၁မိစ့ၭဖၧၩ့ယီၩနီၪ မွဲ၀့ၫဒၪ၁ၭလဖျိၪ့ဎးအဆၧမၩတၭ မွဲဆၧအဲၪ ဘိၩ့ဖိၪအဲၪဘိၩ့မၫအဂဲးနီၪအ့ၬ. ပယိထၪ့ထဲၩ့ဆၧချဲၩ့ “လ၁ွံၫဎးလယၪဎး” လၧ ၁မိစ့ၭ ၂း၂၄;  အ့ဖစၧၭ ၅း၂၁-၃၃. ပဒၪထဲၩ့ဘၪယွၩအဆၧဘၪအ၁ၭ ဘၪဆဲၫ့လၧ ဆၧအီၪဎုၬဒဲဆၧမံၫဎုၬအဂးဆၧ၁ီၪ့လိၪ, ဆၧဖ့ၪကိၪ့ဘဲၫကမွဲကတီၩလၧ လံၬဆံၫ့ဎံၪအဆၧ၁ီၪ့ဆၧ၁ၫ့အဂးနီၪလီၫ.

ဎရံၬဖိၪအဆၧအီၪဎုၬယီၩ ဘၪဆၧဒီၩ့လၩ့၀့ၫလၧဎရံၬဒဲဆၧအီၪကီၪ့အဆၧ အဲၪနီၪလီၫ. ဘဲၫဎရံၬအဲၪဆၧအီၪကီၪ့, ယိထွ့ၫခိၭထၬ၀့ၫဒဲဖ့ၪလၫ့အ၁ၭလၧ  ဆၧအီၪကီၪ့အဂးအ၁ိၭ ဎရံၬဖိၪအဆၧအီၪဎုၬ, အဆၧဆူဆၧနဲၩ, အဆၧအဲၪလဖၪ နီၪ ကဘၪမွဲဘဲၫ၁ိၭဎရံၬအဆၧအဲၪ လၧအ၀့ၫအတလၭမူၭမုၪဆၧအီၪကီၪ့ယီၩအ၁ိၭ နီၪလီၫ.

`လၧစပီလူၫအဆၧချဲၩ့လၧ (အ့ဖစၧၭ ၅း၃၃) အဖၧၩ့ ဆၧဖ့ၪကိၪ့လၧဂံၪ့ဒီၪ့ ဖိၪ၁ံၪကိၭဂၩအဂး မွဲ၀့ၫဒၪ “န၁ံၪ၀့ၫဒၪယီၩ လဂၩဘၪလဂၩ, လဂၩဘၪလဂၩ, မွဲအအဲၪအမၫဘဲၫအ၁ၭဒၪ၀့ၫအ၁ိၭနီၪဆံၭ. ဒဲအမၫနီၪ မွဲအယူၭယၪ့အ၀ၩဆံၭ.”`