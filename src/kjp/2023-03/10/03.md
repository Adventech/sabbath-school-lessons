---
title:  ဆၧအီၪကီၪ့မွဲဘဲၫတလၭမူၭအမုၪလၧဎရံၬအဂး (၁)
date:   28/08/2023
---

`ထိၪယိထဲၩ့ အ့ဖစၧၭ ၅း၂၅-၂၇, ၂၉ ဒဲလၧ အဇံၫခအ့လၭ ၁၆း၁-၁၄. စပီလူၫဒုၭဖျီၪထၪ့ထဲၩ့ဆၧဂဲးလၩ့ဆၫ့လဖၪနီၪ မွဲဘဲၫ၁့ၪလဲၪ.`

လၧ အ့ဖစၧၭ ၅း၂၅-၂၇, ၂၉ ဖၧၩ့ စပီလူၫကွ့ၭဖျီၪထၪ့ဎရံၬဒဲဆၧအီၪကီၪ့ အဆၧအီၪဎုၬမွဲဘဲၫ၁ိၭ တလၩမူၭအမုၪဒဲခွၫအီၪဎုၬမုၬအ၁ိၭနီၪလီၫ. မွဲဘၪနီၪလဲၪ နီၪဎရံၬယီၩး

(၁)  အဲၪထဲၩ့ဆၧအီၪကီၪ့ ဘဲၫတလၭမူၭအမုၪအ၁ိၭ (အ့ဖစၧၭ ၅း၂၅). ဆၧနီၪၦကြၨၭ၁ၭနၪ့ထဲၩ့နးဆိၭအ့ၪ. မွဲဎရံၬအဲၪပၧၩအကၠီၩ့နီၪလီၫ.

(၂)  အ၀့ၫဖ့ၪလၫ့ထဲၩ့, အၪ့ဎွ့ၩထဲၩ့ပၧၩလၧအ၁ွံၫဆံၫ့ဎံၪ, လၧအ၀့ၫအ၁ၭ နီၪလီၫ. “ဎရံၬအဲၪဆၧအီၪကီၪ့ဒဲဖ့ၪလၫ့ခွံၬအ၁ၭလၧအဂး” (အ့ဖစၧၭ ၅း၂၅). အ၀့ၫဖ့ၪလၫ့ထဲၩ့အဎွ့ၩလၧအ၀့ၫအဆၧအီၪဖျဲၪဒဲ အဆၧထိး၁ံၫအ၁ၭလၧထုၪ့စူၪ ယၫအလီၩ့ယီၩယူၭနီၪလီၫ.

(၃)  အ၀့ၫမၩဆံၫ့ထၪ့ပၧၩ (တလၩမူၭအမုၪ) ဘဲၫတလၭမူၭအခွၫအ၁ိၭ ဘဲၫကအီၪတဲၩ့၀ဲၩၦမုၪလၧဆၧအီၪဎုၬမုၬအဂးနီၪလီၫ. ဎရံၬဆ့မၩဆံၫ့ထၪ့ပၧၩ မၩဆံၫ့ဎံၪလၧအလူအထၫ “ဘဲၫအ၁ူၫ၀ၭဆံၫ့၀့ၫလၧထံၫအ၁ိၭနီၪလီၫ.”

(၄)  အ၀့ၫဖ့ၪလၫ့ထဲၩ့ဆၧအုၩ့လၩ့ “မၩဆံၫ့ဎံၪဆၧလၧအလူၫအထၫ” (အ့ဖစၧၭ ၅း၂၆) ဘဲၫတလၭမူၭအမုၪဒဲခွၫ ဆၧအုၩ့လၩ့အီၪလၩ့လိၬအ၁ၭအ၁ိၭ ဎရံၬဖ့ၪလၫ့ဆၧအုၩ့လၩ့လၧ ဆၧအီၪကီၪ့အဂးနီၪလီၫ.

(၅)  အ၀့ၫကယၧၩ့ဎံၫလၩထၪ့, ကၠၧၩ့ထၪ့ကၠီၩထၪ့တလၭမူၭမုၪနီၪဂ့ၩဘၪစဲၪ နီၪလီၫ. ဘဲၫတလၭမူၭမုၪဂဲၫထဲၩ့, ဘၪဆၧဖ့ၪလၫ့ထဲၩ့လၧတလၭမူၭခွၫအီၪနီၪတၭ အ၀့ၫဖျီၪဎံၫလၩဒိၪမၬနီၪလီၫ. မွဲဘဲၫ၁ိၭ “ဆၧအီၪကီၪ့အီၪလၧအလၩအဖၩ့, အမဲၪ ၁ၧၫ့မဲၪ၀ီၩမွဲဂ့ၩ, ဒဲအဖံၭ၁ွံၭမွဲဂ့ၩ . . . လအီၪဘၪ, မွဲဘဲၫ၁ိၭအမိဆံၫ့ဎံၪ၀့ၫတၭ, လ၁ံၪ၁ၧၫ့မူၭချၬဘၪလီၫ” (အ့ဖစၧၭ ၅း၂၇) ဎရံၬယီၩမွဲအ၁ူၫ၀ၭဆံၫ့ထၪ့ (တလၭမူၭ အမုၪ) ဆၧအီၪကီၪ့ဒၪလီၫအ့ၬ. အ၀့ၫကယၧၩ့ဎံၫလၩထၪ့၀့ၫဒၪဂ့ၩဘၪစဲၪနီၪလီၫ.

`လံၬဆံၫ့ဎံၪအဆၧၫ့လဖၪယီၩအဖၧၩ့ ပဒၪထဲၩ့ဘၪဎရံၬအဆၧအီၪက့ၪ၁ုၪ့ အီၪက့ၪ၁ၭလၧပဂး အီၪဘဲၫ၁့ၪလဲၪ. ပဂးဆၧမံၫ့၁ၧၫ့မံၫ့၁ၭကြၨၭအီၪဘဲၫ၁့ၪလဲၪ.`