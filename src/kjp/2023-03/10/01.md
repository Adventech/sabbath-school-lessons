---
title:  ၀ၩလဖၪဒဲမၫလဖ--လပိၩ့ဎးလၧထုၪ့စူၪယၫ
date:   26/08/2023
---

### ဖီလနွ့ၫယီၩအဂးဆၧမၩလိၪ
အ့ဖစၧၭ ၅း၂၁-၃၃; ဖလံဖံၫ ၂း၃, ၄;  အဇံၫခအ့လၭ ၁၆း၁-၁၄;  ၂ကီရံၫ့ ၁၁း၁-၄;  ၁မိစ့ၭ ၂း၁၅-၂၅.

> <p>၁နိၫထီၫ့</p>
> “ၦ၀ၩ၁ံၪဧ့, အဲၪန၁ံၪအမၫ၁ံၪ, ဘဲၫဎရံၬအဲၪဆၧအီၪကီၪ့အ၁ိၭ, ဒဲဖ့ၪလၫ့ခွံၬအ၁ၭလၧအဂး, ဒဲမၩဆံၫ့ထၪ့၀့ၫလၧဆၧ၁ူၫ၀ၭဆံၫ၀့ၫလၧထံၫတၭ, ဘဲၫ၁ိၭအမိမၩဆံၫ့ဎံၪ၀့ၫလၧဆၧအလူအထၫ, ဘဲၫ၁ိၭအမိအီၪက့ၪ၀့ၫလၧအမ့ၬယၫ ဒၪ၀့ၫကဲၪထၪ့လၧဆၧအီၪကီၪ့, အီၪလၧအလၩ အဖၩ့အမဲၪ၁ၧၫ့မဲၪ၀ီၩမွဲဂ့ၩ, ဒဲအဖံၭ၁ွံၭမွဲဂ့ၩ, ဒဲဆၧဘဲၫနီၪ၁ိၭထီးလူၬမွဲဂ့ၩ, လအီၪဘၪ, မွဲဘဲၫ၁ိၭအမိဆံၫ့ဎံၪ၀့ၫတၭ, လ၁ံၪ၁ၧၫ့မူၭချၬဘၪလီၫ” (အ့ဖစၧၭ ၅း၂၅-၂၇).

လၧ အ့ဖစၧၭ ၅း၂၁-၃၃, စပီလူၫ၁ုၪ့ထၪ့ဆၧလၧဆၧကိၪ့ဆၧတဲၩ့ဘၪဆဲၫ့ လၧၦဆူနဲၩဖိၪ၁ံၪအီၪက့ၪလၩ့လိၬ၁ၭ (ခိၭနၪလိၬအ၁ၭ) အကၠီၩ့နီၪလီၫ. (အ့ဖစၧၭ ၅း၂၁) လကၭဒံၭဘၪ အ၀့ၫဖ့ၪလၫ့ထဲၩ့ဆၧကိၪ့၁့ၪလၧ ဎရံၬဖိၪမၫလဖၪအဂး (အ့ဖစၧၭ ၅း၂၂-၂၄) ဒဲ၀ၩလဖၪအဂး (အ့ဖစၧၭ ၅း၂၅-၃၂) ဒဲဆၧ၁ီၪ့ဆၧ၁ၫ့လၧ မၫဒဲ၀ၩအဂးနီၪလီၫ (အ့ဖစၧၭ ၅း၃၃).

လၧဆၧဖ့ၪကိၪ့ယီၩအကၠီၩ့ ၦလၧအၪ့ဎၬထဲၩ့လံၬဆံၫ့ဎံၪလဖၪဆီၫ့မီၪ့ထဲၩ့၀့ၫ ဎရံၬလီၩ့ယိအၪ့ဎၬထဲၩ့ ၦဆၧမၩဒဲကိၭမံၩ့ဒ့ၭနီၪ၁့ၪ၀့ၫဒၪလီၫ. လါနၫ့ဂ့ၩ အ့ၪမွဲ ၦနၪ၁့ၪထဲၩ့ အ့ဖစၧၭ ၅း၂၁-၆း၉ ဖၧၩ့ ပဒၪထဲၩ့ဘၪဆၧဂဲးတိၩ့၁ၭလၧလံၬအ့ဖစၧၭယီၩ အဂးနီၪလီၫ. ဆၧနီၪမွဲ၀့ၫဒၪ “ဆၧယံၩဆၧၡီၩ့” လၧၦဎရံၬဖိၪဂံၪ့ဒီၪ့လၧမုဆၫ လနံၩယီၩအဂးနီၪလီၫ. ထီးမွဲအ၀့ၫချဲၩ့ဒုၪဒၩထဲၩ့ၦၡၩအလးလံၩအဆၧအီၪမၧၫ့ လၧဖျိၩ့နီၪဂီၩ့ (အ့ဖစၧၭ ၄း၂၂) အ၀့ၫစံၭထၪ့အၪ့အူၭထဲၩ့ဆၧဘၪလိၬၦနံၫဒီၪ့အကျၩ ကကဲၪထၪ့၁ၭလဖျိၪ့ဎး လၧယ့ၫရှူၬအဖၧၩ့အကၠီၩ့နီၪလီၫ (အ့ဖစၧၭ ၂း၁၅). ဆၧနီၪအကၠီၩ့ဆၧ၁ုၪ့ထၪ့အ၁ၫ့လၧဆၧအီၪမၧၫ့ဖၧၩ့ လၧၦဆူနဲၩဖိၪ၁ံၪဒုၭဖျီၪထၪ့ထဲၩ့ လဖၪနီၪ မွဲ၀့ၫဒၪဆၧဂဲးဆၧဘၭဒဲစီၩ့မၩ့အ၁ၫ့ မွဲ၀့ၫဒၪ၁ၭမုဆံၫ့ဎံၪအဆၧမၩဆၧၩ့ (အ့ဖစၧၭ ၂း၂၂;  အ့ဖစၧၭ ၃း၁၆;  ၅း၁၈-၂၁;  ၆း၁၇, ၁၈) ဒဲဆၧအီၪမၧၫ့အီၪဂဲၩအ၁ၫ့လၧဎရံၬ- (အ့ဖစၧၭ ၄း၁၃, ၁၅, ၂၀-၂၄, ၃၂;  အ့ဖစၧၭ ၅း၂, ၁၀, ၁၇, ၂၁-၃၃) ဆၧလဖၪယီၩအကၠီၩ့ ကဆါဒုၭဖျီၪထၪ့ယူၭယွၩအဆၧတဲၩ့၀ဲၩ အဆၧလၧၫ့ထၪ့ဎွ့ၩထၪ့ၦဒၪဘၪနီၪလီၫ.