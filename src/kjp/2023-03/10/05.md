---
title:  အဲၪထဲၩ့မၫဘဲၫနအဲၪလၫ့ဒၪန၁ၭအ၁ိၭဆံၭ
date:   30/08/2023
---

`စပီလူၫ၁ိၩ့ထဲၩ့ဆၧတ့ၭလိၬ၁ၭအဆၧချဲၩ့အ၁ၫ့ ဘဲၫကဖ့ၪဂဲးထၪ့ထဲၩ့၀ၩလဖၪ ဘဲၫကအဲၪထဲၩ့မၫလဖၪအဂးနီၪ မွဲဘဲၫ၁့ၪလဲၪ. အ့ဖစၧၭ ၅း၂၈-၃၀.`

စပီလူၫအ၁နိၫလၧဂံၪ့ဒီၪ့လဖၪအဂး (အ့ဖစၧၭ ၅း၂၁-၆း၉) ယီၩ ၀ဲထၪ့ထဲၩ့ ဆၧကၪဆၧဂဲၩလၧအမၩခွါၦဂံၪ့ဒီၪ့ဖိၪ၁ံၪ မုဆၫလနံၩယီၩနီၪလီၫ. လၧ အ့ဖစၧၭ ၅း၂၈-၃၀ စပီလူၫဒုၭဖျီၪထၪ့ထဲၩ့၀ၩလနၩ့နၩ့ လၧအမ့ၬလဲၩထဲၩ့အ၀့ၫ၁ံၪအဖံၭ အယၫ ဘဲၫအ၀့ၫ၁ံၪလအဲၪထဲၩ့ဘၪမၫလဖၪအဂဲးနီၪလီၫ (အ့ဖစၧၭ ၅း၂၈, ၂၉). ၦလၧအမၩနၧၩ့မၩစၪ, ဒဲဒိၪထးထဲၩ့အ၀့ၫ၁ံၪအမၫလဖၪအဂး စပီလူၫဒုၭ၁့ၪယၫ ထဲၩ့နီၪလီၫ. လၧစပီလူၫအခံၫ့နီၪ မွဲ ဂြံစၭ ဒဲ ရိမၫ ပၧၩ့ဆၧအထီဒဲ ဆၧစီၩ့ဆၧမၩ့ နီၪအီၪ၀့ၫဒၪလၧ “ဂံၪ့ဒီၪ့ခိၪနါဖါ” အအီၪဒၪနီၪလီၫ. အ၀့ၫ၁ံၪမၩနၧၩ့မၩစၪထဲၩ့ အ၀့ၫ၁ံၪအမၫ/ဒိၪထးဘၪ၀့ၫဘဲၫအ၀့ၫ၁ံၪဘၪအ၁ၭဒဲ မၩ၁ံၫထဲၩ့ဘၪ၀့ၫပၧၩ့ဆ့နီၪ လီၫ. အဖိၪမွဲဂ့ၩ, ဆၧအၪ့မၧၫ့ဖိၪလဖၪမွဲဂ့ၩ အ၀့ၫ၁ံၪအ၁ၭနီၪအီၪဒၪလၧဖါအစူၪ ဖၧၩ့နီၪလီၫ.

လၧ အ့ဖစၧၭ ၅း၂၅-၂၇ စပီလူၫဒုၭဖျီၪထၪ့ထဲၩ့ဆၧအဲၪအဆၧမၩနဲၪ့ဂ့ၩဂ့ၩ လ့ၬနီၪလီၫ. ဖျီၪပျၩ့ဂ့ၩမၬ . . . လၧဎရံၬအဆၧအဲၪလၧဆၧအီၪကီၪ့အဂး ဖ့ၪလၫ့ ထဲၩ့အဒီၩ့အထ့ၬလမီၪ့ဎီၩ့ဘၪလၧ ၦဂူၫဂၩလဖၪနီၪလီၫ. ချုၭအ၀့ၫလလီၩထဲၩ့ဘၪ ဆၧတ့ၭလိၬ၁ၭဆၧချဲၩ့, အ၀့ၫနဲၪစိၩထဲၩ့ဆၧဂဲးအဒီၩ့ လၧဎရံၬဖိၪ၀ၩလဖၪအဂး ဘဲၫအဲၪလၩ့အ၁ၭအ၁ိၭ ကအဲၪထဲၩ့အမၫက၁့ၪအဂးနီၪလီၫ. (အ့ဖစၧၭ ၅း၂၈). အ၀့ၫ၁ံၪကဘၪအဲၪထဲၩ့မၫ ဘဲၫဎရံၬအဲၪဒဲဖ့ၪလၫ့အ၁ၭလၧဆၧအီၪကီၪ့အဂးအ၁ိၭ နီၪလီၫ (အ့ဖစၧၭ ၅း၂၅-၂၇). စပီလူၫဖ့ၪလၫ့ဆၧကၪဆၧဂဲၩလၧဆၧမၩခွါလၧ ၦဎရံၬဖိၪ၀ၩလဖၪ ဘဲၫကခွံၬၡိၭခွံၬဆၧအၧၩ့ဆၧ၁ၫ့, ဆၧမၩနၧၩ့မၩစၪဆၧဂီၩ့ ကအၪ့ဎၬထဲၩ့ဆၧအဲၪလၧဎရံၬအီၪအဂးနီၪလီၫ.

လၧ အ့ဖစၧၭ ၅း၂၈-၃၀, စပီလူၫဖ့ၪဂဲးထဲၩ့ဎရံၬဖိၪ၀ၩလဖၪ ဘဲၫအဲၪလၩ့ အဖံၭအယၫအ၁ိၭ ကအဲၪထဲၩ့အမၫအဂးနီၪလီၫ. “ၦလၧအမ့ၬလဲၩအဖံၭအယၫ ဒၪ၀့ၫအီၪနးဂၩအ့ၬ.” ၀ၩလဖၪဒိၪလၩ့ထးလၩ့အ၁ၭ မ့ၬလဲၩထဲၩ့အဖံၭအယၫအီၪနးဂၩအ့ၬ. “မွဲအလုအၪ့လုအီၩ၀့ၫ” ကိၭဂၩ (အ့ဖစၧၭ ၅း၂၉) နီၪလီၫ. ဆၧနီၪအကၠီၩ့ ဘဲၫအ၀့ၫ၁ံၪကအီၪက့ၪပဲၩခွံၬဆၧအုၭ၁ကၠၩ့, ဆၧမၩဒုၪဒၩဆၧလဖၪဂီၩ့ ကအဲၪထဲၩ့အ၀့ၫ၁ံၪအမၫကိၭဂၩဒ့ၭအဂးနီၪလီၫ. မၫဒဲ၀ၩယီၩ မီၪ့ဎီၩ့ဒၪလိၬအ၁ၭ အကၠီၩ့ နမၩနၧၩ့မၩစၪ, နမၩဆၫထဲၩ့မၫနီၪ မီၪ့ဎီၩ့ဒၪနမၩဘၪထံၭလၩ့န၁ံၪအ၁ၭနီၪလီၫ. ၦလၧအ၁ၭလဂီၩ့လစၪဘၪနီၪ မွဲကမၩဆၧဘဲၫနီၪ၁ိၭအ့ၬ.

အ့ၪမွဲပခ့ၬယိထၪ့ထဲၩ့ဎရံၬအဆၧမၩနဲၪ့တၭ, ၦဒၪထဲၩ့ဘၪဎရံၬအဲၪထဲၩ့ၦဂူၫဂၩ ဒဲယိထွ့ၫခိၭထၬမၩဆၧၩ့၀့ၫဒၪတၡါၡါ, ဘဲၫအ၀့ၫယိလၩ့ထဲၩ့အမိၡါအ၁ိၭဆ့နီၪ လီၫ. (အ့ဖစၧၭ ၅း၂၉, ၃၀) ဆၧနီၪအကၠီၩ့ ဘဲၫစပီလူၫစံၭ၀့ၫဒၪအ၁ိၭ မၩဆၧလၧ နမၫဘဲၫနမၩလၩ့န၁ၭ, ဘဲၫနမၫဘဲၫနအဲၪလၩ့န၁ၭ, လုအၪ့လုအီၩထဲၩ့အ၀့ၫ ဘဲၫနလုအၪ့လုအီၩထဲၩ့နဖံၭနယၫအ၁ိၭနီၪဆံၭ.

`စပီလူၫစံၭ၀့ၫဒၪဎရံၬအ၁ၭမၧၫ့ယီၩ မွဲမၫဒဲ၀ၩနံၫဂၩလူၬအဂးအဒီၩ့အထ့ၬ အကၠီၩ့ ဘဲၫနကအဲၪဆၧလၧနဂံၪ့ဒီၪ့ဖၧၩ့ကန့အဂး နကမၩန့ဆၧမၩလိၪဘဲၫ၁့ၪ လဲၪ.`