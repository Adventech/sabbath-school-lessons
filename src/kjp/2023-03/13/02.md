---
title:  ဆၧအီၪကီၪ့ၪ၁ုၭမုလၧအအီၪဎူၫအီၪဎၩ့၀့ၫလဖုၪ
date:   17/09/2023
---

`ဖီ အ့ဖစၧၭ ၆း၁၀-၂၀. စပီလူၫလီၩဆၧဒုၭဆၧယၩမွဲနီၪလမံၩ့လၧ ဆၧအီၪ ကီၪ့ဘၪဒၪဆၧၫ့ယၫနီၪလဲၪ. စပီလူၫထုၭဖျီၪထၪ့နး၁ၭဆၧဒုၭဆၧယၩမၩနၧၩ့ဆၧၫ့ ထဲၩ့ဆၧအၧၩ့ယီၩ မွဲန့ၫၦလဂၩဘၪလဂၩအဂးလီၫဧၪ, (အ့ၪလမွဲ) လၧဆၧအီၪကီၪ့ အဖုၫအဆၧမၩလၩ့ဎိၭဆၧလခီၫဧၪ.`

ဆၧမၩနၧၩ့ဆၧ (victory) လၧဂြံစၭဒဲရိမၫ၁ံၪအဆၧဒုၭဆၧယၩဖၧၩ့နီၪ အီၪဒိၭနဲၩ့အ၁ၭလၧ ၦ၁ုၭဖိၪ၁ံၪအဆၧဎူၫဆၧဎၩ့လၧ၁ုၭမုဖၧၩ့ ဒဲလၩ့ဆၫ့ဒၪဆၧလၧ အ၀့ၫ၁ံၪမၩဘိၭမၩဆၧၩ့လိၬ၁ၭလဂၩဒဲလဂၩ လၧဆၧဒုၭဆၧယၩအဆၧခိဆၧ၀ီၩ ဖၧၩ့နီၪလီၫ. ဆၧယိလၩ့ဒၪလဂၩဘၪလဂၩအဂးလီၫနီၪ မွဲၦၡၩအရၧးအစၧး (barbarian) ၁ံၪအဆၧအီၪက့ၪ၁ၭ လၧအဘၪဆၧထိးစၪခွံၬအ၁ၭနီၪလီၫ.

ဆၧဆီၫ့မီၪ့အကၧၩ့ဒိၪလမံၩ့ စပီလူၫလီၩနၪ၁့ၪဆၧဘၪထွ့ၫလၧ၁ုၭဖိၪအဆၧမၩလ့ၩခၫ့ဖျီၫ့နီၪ ဘၪခိးဘၪတၩဆၧအီၪကီၪ့အဆၧလ့ၩခၫ့ဖျီၫ့ဒိၪဒိၪလ့ၬလီၫ (အ့ဖစၧၭ ၆း၁၀-၂၀).

၁\. လံၬဆံၫ့ဎံၪအဆၧၫ့ယီၩ မွဲအကၧၩ့ဒိၪထုၬ, အဂ့ၩဒိၪထုၬလၧဆၧကွ့ၭနဲၪဖျီၪဆၧအီၪကီၪ့အခံးအဂၩ့လီၫ. ဆၧလၩ့ဆၫ့မွဲစပီလူၫမၩထုၬအလံၬယီၩလၧဎရံၬအ၁ုၭဖိၪအဆၧဒုၭဆၧၫ့ထဲၩ့ဒုၪဒၩဆၧခံၭနီၪ လၧအဆၧကွ့ၭဖၭထီၫ အဖၧၩ့လီၫ.

၂\. အထုၬနီၪ, စပီလူၫချဲၩ့ဂ့ၩချဲၩ့ဆီၪ့ထၪ့ၦဎရံၬဖိၪ လၧအနဲၩန့ဘၪ၀့ၫနီၪ မိဘၩဆိၪဖၪန့ဆၧလၧ “ၦဆံၫ့ဎံၪကိၭဂၩဒ့ၭအဂး” (အ့ ၆း၁၈-၂၀).

၃\. ဆၧအကၧၩ့ဒိၪထုၬ, လၧအလီၩ၀့ၫဆၧအၧၩ့ဆၧ၁ၫ့အစီၩ့အမၩ့အဂဲးနီၪ, မုၪခီၩလဲးမၩထံၬထၬဆၧအီၪကီၪ့, မွဲန့ၫလဂၩဘၪလဂၩနီၪလီၫအ့ၬ. “..ဘဲၫန၁ံၪ ပဒၩ့မုၪခီၩလဲးအဆၧအၪ့လီၫလဖၪ မိ၁့ၪအ၁ိၭနီၪ” (အ့ ၃း၁၀).

မွဲဆၧနီၪ, အ့ဖစၧၭ ၆း၁၀-၂၀ နီၪဒုၭဖျီၪထၪ့ဆၧလၧၦလဂၩအဂးလီၫ  မွဲအ့ၬ, မွဲအ၀့ၫကိၭထၪ့ဆၧအီၪကီၪ့ဘဲၫ၁ုၭမုလဂီအ၁ိၭလီၫ. အ၀့ၫကိၭပၧၩလၧ ပမိ၁ိၭထၪ့ယွၩအစူၪ၀ဲၩထီးအလူၬ, ဘဲၫ၁ုၭမုလၧအအီၪဎူၫအီၪဎၩ့လဖုၫအ၁ိၭ, ဘၪလ့ၩထၪ့ဒုၭဆၧလၧဆၧဂဲးဆီၪ့ဘၭဆီၪ့အဖၧၩ့လီၫ. စပီလူၫလီၩဆၧယီၩ လၧဆၧ အီၪကီၪ့မိအီၪဂုးအီၪခၧၫ့လၧဎရံၬအမိၡါလမံၩ့ဎးအဖၧၩ့လီၫ (အ့ ၁း၂၂, ၂၃;  အ့ ၄း၁-၆), ဆၧ၁ုၪ့ထၪ့/ယွၩအဆၧလုဂံၪ့ (အ့ ၂း၁၉-၂၂) ဒဲဎရံၬအတလၭမူၭမုၪ (အ့ ၅း၂၁-၂၃). လၧဆၧနဲၪဒီၩ့လၧခဲၫ့ထုၬ, ဆၧအီၪကီၪ့ဘဲၫယွၩလၧအအီၪမၧၫ့ လဂၩအ၁ုၭမုအ၁ိၭနီၪလီၫ. ဘဲၫပနုၬလၩ့ (ပဘူၭထၪ့) လၧ “မုနံၩအအၧၩ့” အ၁ိၭ (အ့ ၆း၁၃), ဆၧဒုၭဆၧယၩဖၭထီၪယီၩအထုၬအထီနီၪ, ပဆၧဖ့ၪလၫ့ပ၁ၭလၧယွၩ ဒဲပဆၧတီၩလိၬ၁ၭလဂၩဒဲလဂၩလဖၪနီၪ မိလၩ့ဘျိၪလၩ့ဆါအလးအီၪလၧၩ့အ့ၬ.

`လၧဆၧဂဲးလိၬတ့ၭလိၬဖၭဒိၪအဖၧၩ့, ပမိမၩဆၧၩ့လိၬ၁ၭလၧဆၧဒုၭဆၧၫ့ထဲၩ့ ဆၧအၧၩ့ဆၧ၁ၫ့အဂး, ပမိမၩလၩ့ဎိၭဆၧလၧနးၡါလမံၩ့ဎးအဖၧၩ့ဘဲၫ၁့ၪလဲၪ.`