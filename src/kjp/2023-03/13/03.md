---
title:  ခၧၩ့ယးဒဲ၁ၭနၫပဒၩ့
date:   18/09/2023
---

`စပီလူၫဆီၫ့မီၪ့ဆၧလၧ ၦဆူနဲၩဆၧဖိၪ၁ံၪဘၪအီၪက့ၪတဲၩ့၀ဲၩ့၁ၭလၧဆၧဒုၭ ဆၧယၩမၩနၧၩ့ဆၧၫ့ထဲၩ့ဆၧအၧၩ့ဆၧ၁ၫ့နီၪဘဲၫ၁့ၪလဲၪ. အ့ ၆း၁၄;  ဖီဆ့ ၁ပံ ၄း၁;  ၁ပံ ၅း၈;  ရိ ၈း၃၇-၃၉.`

စပီလူၫဖ့ၪထုၪ့၁ၭဆၧလၧဆၧဒုၭဆၧယၩဖၭဒိၪလမံၩ့အဂး (အ့ ၆း၁၃) လၧဆၧအၪ့ယၫဆၧလၧခဲၫ့ထုၬ ဘဲၫပမိဆၧၫ့ထုၪ့ဂုးခၧၫ့အ၁ိၭ (ထိၪဎီၩ့လၧ အ့ ၆း၁၁, ၁၃), ဒဲဆၧကိၭလၩ့ထံးလၧဆၧကီၩ့ဆၧ၁ိၭအဂး (အ့ ၆း၁၄-၁၇) လီၫ. “ဆၧခဲးထူၬထၬယးဒံၩ့” (ထိၪဎီၩ့လၧ, အဲၫ ၁၁း၅). ထီးဆၧကီၩ့ဆၧ၁ိၭလၩ့ကွဲၪယီၫယီၫ လဂ့ၩအဂး ၦဘၪခဲးထူၬထၬအယးဒံၩ့လီၫ (လု ၁၂း၃၅, ၃၇;  လု ၁၇း၈). စပီလူၫ ဆီၫ့မီၪ့နဲၪဒီၩ့ၦဆူနဲၩဆၧဖိၪ မိကီၩ့၁ိၭထၪ့ဆၧနီၪ ဘဲၫရိမၫ၁ုၭဖိၪကယၧၩ့ထၪ့အ၁ၭ အ၁ိၭ, ၁ုၭအခၧၩ့ယး (ခါးပတ်) ဆၧဖံၭအခိၪနီၪ ကယၧၩ့ထၬ၀့ၫဂ့ၩဂ့ၩဘၪဘၪလီၫ. စပီလူၫဖ့ၪဒီၩ့ခၧၩ့ယးနီၪ လၧဆၧမွဲဆၧတီၩနီၪလီၫ.  ခၧၩ့ယးနီၪမွဲလၧဆၧခဲးထူၬ ယးဒံၩ့အဂးလကၭဘၪ, အီၪက့ၪဆၧအကၧၩ့ဒိၪအဂူၫဂၩလဖၪလၧအလီၩ့နီၪဆ့ လီၫ.

ဆၧလၧဆၧမွဲဆၧတီၩနီၪ မွဲၦဆူနဲၩဆၧဖိၪ၁ံၪအဆၧဒၪ၀့ၫအ့ၬ, မွဲကဆါ အဆၧဖ့ၪလၫ့လီၫ (ထိၪဎီၩ့လၧ အ့ ၂း၈). ဆၧနီၪမွဲလၧပကဘၪအီၪက့ၪဘံၪ့၁ူၪ ထၬအဂး, ဘဲၫဆၧအလုအဎွ့ၩလအီၪဘၪအ၁ိၭအ့ၬ. ဘဲၫစပီလူၫစံၭ၀့ၫအ၁ိၭ ကဘၪ “၁ိၭထၪ့” ယွၩအဆၧမွဲဆၧတီၩနီၪ, ကဘၪလ့ၩခၫ့ဖျီၫ့၀့ၫလၧယွၩအဆၧ ဖ့ၪလၫ့ (အခိးအတၩ) အလးနီၪလီၫ. အ၀့ၫ၁ံၪအီၪလၧယွၩအဆၧမွဲဆၧတီၩ အဖၧၩ့ဒဲဆၧမွဲဆၧတီၩနီၪ အီၪပၧၩ့ထၬအ၀့ၫ၁ံၪလၧဆၧဂၭဂီၩ့ဂၭစၪလီၫ.

စပီလူၫဖ့ၪလၫ့ဆၧအဂၩလမံၩ့မွဲ, ၁ိၭထၪ့ “ဆၧတီၩဆၧလီၩ့အ၁ၭနၫပဒၩ့” (ထိၪဎီၩ့, ၁၁့ၭ ၅း၈). ဘဲၫဆၧမွဲဆၧတီၩအခၧၩ့ယးအ၁ိၭ, ဆၧတီၩဆၧလီၩ့အ၁ၭနၫ ပဒၩ့ဆ့မွဲယွၩ (Yahweh) အစူၪ၀ဲၩလမံၩ့ လၧယွၩအမွဲၦဒုၭဆၧလၧဆၧတီၩဆၧလီၩ့ လဂၩလီၫ (အဲၫ ၅၉း၁၇).

မိၡါပဒၩ့ (အ့ၪ) ၁ၭနၫပဒၩ့နီၪ အီၪပဒၩ့ထၬဆၧအကၧၩ့ဒိၪလၧဒုၪဒၩမိမၩ နၧၩ့ဆၧလၧပမိၡါအလးလီၫ. ဘဲၫနီၪအ၁ိၭ ၦဆူနဲၩဆၧဖိၪ၁ံၪမိဒိၭန့ဘၪယွၩ အဆၧအီၪပဒၩ့ထၬဆၧလၧအဆၧဖ့ၪလၫ့ ဆၧတီၩဆၧလီၩ့အဖၧၩ့လီၫ. လၧအ့ဖစၧၭအဖၧၩ့နီၪ စပီလူၫလီၩဘၪထွ့ၫဆၧတီၩဆၧလီၩ့နီၪလၧ ဆၧဆံၫ့ ဆၧဎံၪ, ဆၧဂ့ၩဆၧဘၪ, ဒဲဆၧမွဲဆၧတီၩနီၪလီၫ (အ့ ၄း၂၄;  အ့ ၅း၉).

`နလ့ၩခၫ့ဖျီၫ့ဘၪဆၧမၩအ၁ၭလၧ ဆၧဂ့ၩဆၧဘၪ, ဆၧဆံၫ့ဆၧဎံၪ, ဒဲဆၧမွဲဆၧတီၩအီၪခိၬပဒၩ့ထၬနၧၩနီၪဘဲၫ၁့ၪလဲၪ.`