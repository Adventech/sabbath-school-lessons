---
title:  ၁ီၪ့လိၪမၩဂၧၩ့ဆၧဒုၭလးအဆၧဘၩဆိၪဖၪ
date:   21/09/2023
---

လၧအဆၧဖ့ၪပဂၨၪထၪ့ဆၧအထုၬနီၪ, စပီလူၫဖ့ၪဂဲးဖ့ၪဘၭ ၦဆူနဲၩဆၧဖိၪ လဖၪ ဘဲၫ၁ုၭဖိၪလဖၪဘၪမၩဂၧၩ့ဆၧ (မၩထွ့ၫဆၧ) ဆီၪ့ဆီၪ့လ့ၬအ၁ိၭ, လၧဆၧ အၪ့ကံၩ့ဘၩဆိၪဖၪန့ဆၧကိၭအဆၧၫ့အထီဒ့ၭ “လၧၦဆံၫ့ဎံၪကိၭဂၩဒ့ၭအဂး” (အ့ ၆း၁၈) ဒဲလၧအ၀့ၫမွဲဆၧအ၁ီၫ့လဂၩလၧအဘၪဆၧစၧၩ့ထၬအဂးနီၪဆ့လီၫ (အ့ ၆း၁၉, ၂၀). ဆၧအဒီၩ့အထ့ၬလၧလံၬဆံၫ့ဎံၪအဖၧၩ့ အီၪ၀့ၫအၪမၬဆ့လီၫ. ဆၧပဂၨၪထၪ့ဆၧလၧစဟၭဇအ့လၭ, စယဟီၡဖၭ လၧအ၁ိၫ့ဆၧလၧ “လၧဂၪ့ခိၪဒဲ ယုဒၫထီးအလူၬ, ဒဲၦအီၪလၧယရှုစလံၫ့အဖၧၩ့လဖၪ” နီၪ ၡီၩ့လၩ့အ၁ၭလၧ “ယဟိ၀ၩအမ့ၬယၫ, ဘိၪ့ထၪ့ဘၩထၪ့ယဟိ၀ၩ” လီၫ (၂ကွ့ၭ ၂၀း၁၈). ဆၧအၪ့ကံၩ့ဘၩဆိၪဖၪဆၧနီၪ လမွဲဘၪစူၪ၀ဲၩနွ့ၫမံၩ့လမံၩ့ဘၪလါနၫ့ဂ့ၩ, အနီၪမွဲပၫဎုၬ၀ဲၩလထံၪဎးလၧစပီလူၫ အဆၧပဂၨၪထၪ့ဆၧဘဲၫၦ၁ုၭဖိၪအဆၧဖ့ၪနဲၪ့ အ၁ိၭလီၫ.

ဆၧအၪ့ယၫအဆိၫထုၬလထံၪနီၪ, စပီလူၫအၪ့မၧၫ့မၩလၩ့ဎိၭဆၧလၧဆၧအၪ့ကံၩ့ဘၩဆိၪဖၪကိၭအဆၧၫ့အထီဒ့ၭ, လၧ၁ၭမုအဖၧၩ့, ဒဲအီၪခိၭဆၧလၧ၁ုၪ့ဂုး၁ၭ ခၧၫ့အဖၧၩ့, “လၧၦဆံၫ့ဎံၪကိၭဂၩဒ့ၭအဂး” လီၫ (အ့ ၆း၁၈). အ့ၪဆၧအီၪကီၪ့ မိမၩနၧၩ့ဆၧလၧနး၁ၭအဆၧဒုၭဆၧယၩအဖၧၩ့နီၪ, အ၀့ၫမိဘၪ၁ီၪ့လိၪမၩဂၧၩ့လိၬ၁ၭ တၡါ လၧဆၧဒိၭနဲၩ့၁ၭလၧကဆါယွၩ ခၫ့ဖျီၫ့လၧဆၧဘၩဆိၪဖၪလၧ၁ၭမုအဆၧထိၪဂုထိၪဂဲၩအဖၧၩ့လီၫ.

စပီလူၫအဆၧအၪ့ယၫနံၫထံၪလထံၪနီၪ, စံၭ၀့ၫၪ “ဒဲလၧယဂး...” (အ့ ၆း၁၉) ဆ့လီၫ. အ၀့ၫအဲၪဒိၭလၧ ယွၩမိဖ့ၪလၫ့အ၀့ၫလၧဆၧပရၧၫ့အကြၨၭအဘၪ (“ဘဲၫ၁ိၭဆၧမိဖ့ၪလၫ့”), လၧဆၧၫ့ထီအကြၨၭ (“ယအၩ့ထၪ့ယနိၭ”), လၧဆၧ လ့ၩခၫ့ဖျီၫ့အကြၨၭ (“လၧယ၁ၭဒူၩ”), ဒဲလီၩဖျီၪထၪ့ဘၪဆၧဂဲးမိထုၪ့အကၧၩ့ ဒိၪထုၬ “မၩဖျီၪထၪ့ဆၧ၁ၭထိၬအပရၧၫ့” နီၪလီၫ (အ့ ၆း၁၉). လံၬအထုၬလဖျီၩ့ ယီၩ မိစံၭ၀့ၫဒၪ “၀ဲထၪ့ဆၧအီၪ၁ူၪ” လၧယွၩနုၬလၩ့မၩဆၧခၫ့ဖျီၫ့လၧဎရံၬလၧ မိထိးထဲၩ့တၩ့ထဲၩ့ၦအဆၨၩလဖၪ, ထဲးဎုၬလၧၦယုဒၫဖိၪလဖၪနီၪ (အ့ ၃း၁-၁၃), ဒုၭကဲၪထၪ့ၦနံၫဒီၩ့လၧၦအ၁ၫ့လဒီၫ့ဎး (အ့ ၂း၁၅, NIV; ဖီဆ့လၧ, အ့ ၂း၁၁-၂၂) ဘဲၫအမွဲဆၧနဲၪ့လၧအဆၧကိၪ့ထၪ့ဘၭ၀့ၫ “မိဒုၭအီၪကီၪ့ဆၧထီးအလူၬ” လၧဎရံၬအဖၧၩ့လီၫ (အ့ ၁း၁၀).

`ယိလၩ့ထဲၩ့ “ဆၧကိၭလၧဆၧဘၩဆိၪဖၪအဂးလဖၪ” လၧလံၬဆံၫ့ဎံၪအ၁ၫ့ ဖၧၩ့နီၪလါဆံၭ. ဆၧလၧအထိၬဘၪန၁ၭအဒိၪထုၬနီၪ မွဲလထံၪလဲၪ. ဘၪမွဲနီၪလဲၪ. လု ၁၈း၁-၈;  ဖံၫ ၄း၆;  လီ ၄း၂;  ၁၁့ၭ ၅း၁၆-၁၈.`

ဘၪမွဲနီၪၦဆူနဲၩဆၧဖိၪလဖၪ ဘၪဆၧဖ့ၪဆီၪ့ထၪ့လၧမိဘၪမၩလၩ့ဎိၭဆၧလၧဆၧဘၩဆိၪဖၪဘဲၫနီၪလဖၪခိၪမၬခိၪမၬလဲၪ. စပီလူၫအဆၧဖ့ၪကိၪ့လၧဆၧ စံၭဆၧၫ့အဂးအီၪနံၫထံၪလီၫ.

(၁) ဒုၪဒၩ၁ၭမုအအၧၩ့အ၁ၫ့လဖၪ အစီၩ့အမၩ့လၧအၪ့လွ့ၫန့ဆၧလဖၪနီၪ အီၪ၀့ၫတၡါဒဲလၩ့၁ၭမဲၪ၀့ၫဒၪလီၫ.

(၂) ယွၩအဆၧအုၩ့လၩ့ ၁ၭမုအဂဲးအဘၭလၧအမၩနၧၩ့ခၫ့ဖျီၫ့ဆၧနီၪ အီၪလၧ ဆၧဘၩဆိၪဖၪလၧစပီလူၫဖ့ၪနဲၪဒီၩ့ဆၧအဖၧၩ့လီၫ (အ့ ၆း၁၀-၁၇). ဆၧအၪ့ကံၩ့ဘၩဆိၪဖၪဆၧလၧ၁ၭမုအဖၧၩ့ (လၧဆၧဂဲးဆီၪ့ဘၭဆီၪ့အဖၧၩ့), ဒဲလၧဆၧ၁ုၪ့ဂုး၁ၭခၧၫ့အဖၧၩ့နီၪ ဒုၭကဲၪထၪ့ဆၧထးဂ့ၩထီဘၪလၧပဂး, ဘဲၫ၁ိၭပမိခိၭနၪဖိၬထွ့ၫအဆၧအုၩ့လၩ့လဖၪလၩ့ထံးလၩ့ဆ့ၭ, ဒဲမိစံၭခိးစံၭ တၩယွၩအဆၧဖ့ၪလၫ့လဖၪ လၧဆၧမၩလၩဖၩ့အမံၩ့နီၪလီၫ.