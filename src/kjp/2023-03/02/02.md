---
title:  ဆၧရွံအၪ့ထၧၫ့ဒဲဆၧထိးဆၧၫ့လၧဎရံၬအဖၧၩ့
date:   02/07/2023
---

စပီလူၫအလံၬစံၭခိးစံၭတၩအဖၧၩ့ အ၀့ၫဒုၭဖျီၪထၪ့နး၁ၭအဆၧဆိၪဂ့ၩလဖၪ လီၫ. အ၀့ၫဖ့ၪလၫ့ထီးနဲၪ့ဆရၫ့ဖၭထီၫလၧ (အ့ဖစၧၭ ၁း၃-၁၄) ဘဲၫအ၀့ၫစံၭထၪ့ အၪ့အူၭယွၩ လၧဆၧ၁ၭထိၬအပရၧၫ့အဆၧဆိၪဂ့ၩနီၪလီၫ.

စပီလူၫစံၭထၪ့အၪ့အူၭယွၩလၧ “ကယဲဆၧဆိၪဂ့ၩထီးအလူၬဘၪဆဲၫ့လၧ၁ၭ, လၧမူၭခိၪအလးလၧဎရံၬအဖၧၩ့” (အ့ ၁း၃) နီၪလီၫ. ဆၧဆိၪဂ့ၩလဖၪနီၪ မွဲလၧနး၁ၭ (Greek, pneumatikos), စံၭ၀့ၫဒၪအီၪဂဲၫလၧနး၁ၭ (pneuma), လၧစပီလူၫအဆၧချဲၩ့လၧခဲၫ့ထုၬအဖၧၩ့, မွဲဆၧစဲၩနဲၪ့ထၬလၧ၁ၭမုဆံၫ့ဎံၪအဆၧ မၩဖၧၩ့နီၪလီၫ (အ့ ၁း၁၃, ၁၄).

လၧ အ့ဖစၧၭ ၁း၃-၆ အဖၧၩ့ ပဒၪန့ဆၧချဲၩ့လၧယွၩအဆၧဒၪပၧၩလၧ ဎရံၬအဖၧၩ့နီၪလီၫ. လၧဂၪ့ခိၪအခၪ့ထံၭလချုၭအီၪဒံၭဘၪနီၪ ကဆါယွၩရှွံအၪ့ ထုၫ့န့ပၧၩ လၧဎရံၬအဖၧၩ့ဒဲအီၪက့ၪ၀ဲၩ၀့ၫ “ဘဲၫ၁ိၭပမိကဲၪၦဆံၫ့ဎံၪ, ဒဲၦလၧ အဆၧမၪလအီၪဘၪ” လၧအမ့ၬယၫ (အ့ ၁း၁၄, ထိၪဎီၩ့လၧ အ့ ၅း၂၇), အီၪက့ၪ၀့ၫဘဲၫ၁ိၭ အဖိၪမုၪဖိၪခွၫ၁ံၪလၧအလုဒိၪဎွ့ၩဒိၪခၫ့ဖျီၫ့လၧ ဆၧတဲၩ့လၩ့ဒဲ ဆၧရွံန့ထဲၩ့ဆၧအခိးအတၩလီၫ (အ့ ၁း၅). ခီၫလၧမုလဖၩ့ထၪ့ဒံၭဘၪနီၪ, ယွၩအီၪက့ၪ၀ဲၩအဆၧထံၫဆၧဒီၪလၧပမိဘၪ “ဆၧထိးဆၧၫ့လၧၦ၁ၭဘီၩ့လဂၩ နီၪလီၫ” (အ့ ၁း၆). အ့ၪၦစံၭလၧအဖၨၪနီၪ, မွဲယွၩအဆၧအီၪက့ၪ၁ၭလၧပမိ ဒိၭန့ဘၪဆၧထိးထဲၩ့တၩ့ထဲၩ့အဂးလီၫ. အ့ၪမွဲပဘၪထိးစၪနီၪ ကမွဲဒၪလၧပ၀့ၫဒၪ ပနၫ့ဆါပဆၧရှွံအၪ့ထၧၫ့လဘၪဘၪနီၪလီၫ.

`ဆၧချဲၩ့စံၭ၀့ၫ “အီၪလၧမူၭခိၪလး၁ံၪ” နီၪ မွဲအခီၫပယီၫအီၪလၧ လံၬအ့ဖစၧၭဖၧၩ့ဆၧနီၪလဲၪ (အီၪဒၪလၧလံၬဆံၫ့ဎံၪအ၁ၫ့ဖၧၩ့လီၫ). အၪ့ဎၬနၪ၁့ၪ ဆၧချဲၩ့ယီၩလၧလံၬဆံၫ့ဎံၪဖၧၩ့ (အ့ ၁း၃, ၂၀; အ့ ၂း၆; အ့ ၃း၁၀; အ့ ၆း၁၂; ထိၪဎီၩ့ဆၧချဲၩ့ “လၧမူၭခိၪလး၁ံၪ,” အ့ ၃း၁၅; အ့ ၄း၁၀; အ့ ၆း၉).`

လၧအ့ဖစၧၭအဖၧၩ့ဆၧချဲၩ့ “လၧမူၭခိၪလး၁ံၪ” ဒဲ “လၧမူၭခိၪအဖၧၩ့” လဖၪနီၪ လီၩဖ့ၪနဲၪ၀့ၫလၧကဆါယွၩအီၪအလး (အ့ ၁း၃; အ့ ၆း၉), မွဲနး၁ၭ အစီၩ့အမၩ့လဖၪအီၪအလး (အ့ ၁း၁၀, ၂၀, ၂၁; အ့ ၃း၁၀, ၁၅; အ့ ၆း၁၂), ဒဲမွဲဆၧလးလၧကဆါဎရံၬဘၪဆၧအီၪက့ၪထၪ့ထီၫ၀့ၫလၧ ဖါကဆါယွၩ အစူၪထွ့ၫနီၪလီၫ (အ့ ၁း၂၀). ၦဆူနဲၩဆၧဖိၪလဖၪ မိဒိၭန့ဘၪ “မူၭခိၪအလး၁ံၪ လဖၪ” လၧနး၁ၭအဆၧဆိၪဂ့ၩလဖၪခၫ့ဖျီၫ့လၧကဆါဎရံၬနီၪလီၫ (အ့ ၁း၃; အ့ ၂း၆). “မူၭခိၪအလး၁ံၪ” နီၪ မိကဲၪထၪ့ၦဆူနဲၩဆၧဖိၪ၁ံၪအလးလါနၫ့ဂ့ၩ, အ၀့ၫ၁ံၪဘိၩ့ယီၩအီၪဒၪလၧ ဆၧလးလၧဆၧအၧၩ့ဆၧ၁ၫ့အဆၧထၪ့ဒုၪဒၩအဖၧၩ့ဘိၩ့ဒံၭ, မွဲလၧဆၧမိအၪ့ဂူၬန့ဎရံၬကဆါအလးနီၪလီၫ (အ့ ၃း၁၀; အ့ ၆း၁၂).

`အီၪဂုးလၧ အ့ဖစၧၭ ၁း၄, လၧအစံၭ၀့ၫဒၪဆၧရွံန့ပၧၩလၧအ၀့ၫ, ကဆါ ဎရံၬ, “လၧဂၪ့ခိၪအခၪ့ထံၭလချုၭအီၪဒံၭဘၪ” နီၪဆံၭ. အခီၫပယီၫမွဲဆၧနီၪလဲၪ. ဆၧဒုၭနဲၪဖျီၪပၧၩလၧ ကဆါယွၩအဆၧအဲၪပၧၩ ဒဲအ၀့ၫအ၁ၭအီၪလၧပမိန့ဘၪ ဆၧထိးထဲၩ့တၩ့ထဲၩ့နီၪမွဲဘဲၫ၁့ၪလဲၪ.`