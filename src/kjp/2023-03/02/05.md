---
title:  အီၪမၧၫ့လၧဆၧစံၭထၪ့အၪ့အူၭအ၀့ၫအလၩအဖၩ့ဖၧၩ့
date:   05/07/2023
---

“ၦလၧအမၩဆၧထီးအလူၬ ထီးဒၪအကိၪ့ထၪ့ဖၭလၩ့ဒၪ၀့ၫ ဘဲၫအဆၧ ကိၪ့၀ဲၩအ၁ိၭနီၪ, ပဘၪဆၧအီၪက့ၪ၀ဲၩပၧၩ, ဒဲပန့၁ၫဆၧလၧဎရံၬအဖၧၩ့နီၪ, ဘဲၫ၁ိၭၦလၧအယိလါဆိၫဆၧလၧဎရံၬအဖၧၩ့ပ၀့ၫဒၪယီၩ, ပမိကဲၪထၪ့ဆၧစံၭထၪ့အၪ့အူၭအ၀့ၫဒၪ အဆၧလၩဆၧဖၩ့နီၪအဂးလီၫ” (အ့ ၁း၁၁, ၁၂).

ၦဆူနဲၩဆၧဖိၪ၁ံၪလၧအ့ဖစၧၭအဖၧၩ့လဖၪ ဖျီၪဘဲၫအ၀့ၫ၁ံၪလ၁့ၪယၫလၩ့ ဘၪအ၁ၭလၧအမွဲၦဎရံၬဖိၪ၁ံၪ, ဒဲ “အ၁ၭလၩ့ဆါ” ၀့ၫအ၁ိၭလီၫ (အ့ ၃း၁၃). ဘဲၫအ၀့ၫမၩဂုးခၧၫ့၀ဲၩ၀့ၫလၧခီၩအ၁ိၭ (အ့ ၁း၃-၅), စပီလူၫအဲၪဒိၭမၩဂုးခၧၫ့ထဲၩ့ ကဒီၭလၧအဖ့ၪနဲၪထဲၩ့အ၀့ၫ၁ံၪ ၦဎရံၬဖိၪအလၩအဖၩ့နီၪလီၫ. ၦဆူနဲၩဆၧဖိၪ လဖၪနီၪ မွဲၦကဘၪမၩၡိၭမၩၡၩ့အဂးအ့ၬ, မွဲၦဘၪခ့ၬခိၬ၀ၩ့လဲၩဒဲဘၪမၪလၧ ကဆါအဂၩလဖၪအဂးအ့ၬဆ့လီၫ. အ၀့ၫ၁ံၪမွဲကဆါယွၩအဖိၪလဖၪ (အ့ ၁း၅) ခၫ့ဖျီၫ့လၧကဆါဎရံၬအဆၧ၁ီၪ့ဆၧ၁ၫ့ ဒိၭန့ဘၪဆၧဆိၪဂ့ၩအၪမၬလ့ၬနီၪလီၫ. အနီၪမွဲကဆါယွၩအဆၧထိ, အဆၧဖ့ၪကိၪ့, ဒဲအဆၧဘၪ၁ၭ (အ့ ၁း၁၁) မွဲမၩ အ၁ၭလၧအ၀့ၫ၁ံၪအဆၧအီၪမၧၫ့ဖၧၩ့လၧကဆါယွၩအဆၧကိၪ့ဆိၫ လၧအမၩဎူၫ မၩဎၩ့ဆၧကိၭမံၩ့လၧကဆါဎရံၬအဖၧၩ့နီၪလီၫ. (အ့ ၁း၁၀). အ၀့ၫ၁ံၪမိအီၪ ဂုးခၧၫ့၀့ၫဒၪလၧအဆၧနဲၩအဖၧၩ့နီၪ မွဲကဆါယွၩအဆၧဆိၪဂ့ၩလၩ့ဘၪလၧအ၀့ၫ အလီၩ့ လၩ့ထံးလၩ့ဆ့ၭနီၪလီၫ. အ၀့ၫ၁ံၪမိကိၭၡၭထၪ့ဆၧပရၧၫ့ (အ့ဖစၧၭ ၁း၃-၁၄) နီၪလၧအဆၧအီၪမၧၫ့အီၪဂဲၩအဖၧၩ့လၧ မွဲပကဆါယ့ၫရှူၬဎရံၬ အဖါ ကဆါယွၩ အလၩအဖၩ့မိဘၪဆၧစံၭထၪ့အၪ့အူၭလီၫ.

`ထိၪဎီၩ့ယိဆၧချဲၩ့ “ဆၧန့၁ၫ” လၧ အ့ဖစၧၭ ၁း၁၁, ၁၄, ၁၈ အဖၧၩ့နီၪ ဆံၭ. နဆီၫ့မီၪ့ ဘၪမွဲနီၪဆၧယီၩ အကၧၩ့ဒိၪ၀့ၫလၧစပီလူၫအဂးနီၪလဲၪ.`

လၧၦလဂၩဂၩအဆၧ၁ံၫနီၪ နဒိၭန့ဘၪဆၧန့၁ၫလဖၧၫ့ဖၧၫ့ဧၪ. ဘၪလဘၪ ၦလၧနဘူၭနထံးအဖၧၩ့ အီၪက့ၪထးအ့ၪနၧၩဆၧထူၭဆၧလၧၫ့, စ့ၩလနၩ့နၩ့ဧၪ. အ့ၪမွဲလၧစပီလူၫနီၪ, ၦဎရံၬဖိၪ၁ံၪဒိၭန့ဘၪဆၧန့၁ၫယီၩ မွဲလၧကဆါယ့ၫရှူၬ အဆၧမၩဂ့ၩလၧထိး၁ံၫအ၁ၭနီၪလီၫ (အ့ ၁း၁၄), ဒဲကဲၪထၪ့၀့ၫဒၪ ယွၩ “အဆၧဖ့ၪ၁ၫ” လၧၦဆံၫ့ဎံၪအဖၧၩ့လီၫ (အ့ ၁း၁၈).

လၧလံၬဆံၫ့ဎံၪအလးလံၩနီၪ, ယွၩအခမျၧးလဖၪဆီၫ့မီၪ့လၩ့ဒၪအ၀့ၫ၁ံၪ အ၁ၭလၧ ယွၩ “အဆၧန့၁ၫ” လီၫ (၅မိ ၉း၂၉; ၅မိ ၃၂း၉; ရဲ ၂း၁၂). ဆၧလၧ ယွၩအဆၧဖ့ၪ၁ၫနီၪ, ဖျီၪပျၩ့လၧ (အ့ဖစၧၭ ၁း၁၈) အဖၧၩ့, ဒဲအခီၫပယီၫနီၪ ဘၪလၩ့ဎိၭလၧဆၧချဲၩ့လၧ အ့ဖစၧၭ ၁း၁၁ အဖၧၩ့နီၪဆ့ (မိဘၪဆၧကွ့ၭကျိၭ၀့ၫဘဲၫ, “ပန့၁ၫဆၧလၧဎရံၬအဖၧၩ့” နီၪလီၫ. ဘဲၫအမွဲယူၭဆၧမိထုၪ့လၧ အ၀့ၫ၁ံၪ ၦဎရံၬဖိၪအလၩအဖၩ့အ၁ိၭ, စပီလူၫအဲၪဒိၭ၀့ၫလၧ ၦဆူနဲၩဆၧဖိၪ၁ံၪလဖၪ မိ၁့ၪယၫလၩ့ထဲၩ့အ၀့ၫ၁ံၪနၫ့ဆါအဆၧလုဆၧဎွ့ၩ လၧကဆါယွၩအမ့ၬယၫနီၪလီၫ. အ၀့ၫ၁ံၪလမွဲဘၪန့ၫအဒိၭန့ဆၧဖ့ၪ၁ၫလၧယွၩအီၪဘၪ (အ့ ၁း၁၄; အ့ ၃း၆; ထိၪဎီၩ့လၧ အ့ ၅း၅), မွဲ၀့ၫယွၩအဆၧန့၁ၫဆ့နီၪလီၫ.

ဆၧလၩ့ဆၫ့လိၬ၁ၭ လၧဆၧမၩမိဒိၭန့ဘၪဆၧလမံၩ့မံၩ့အဂး ဒဲလၧဆၧဖ့ၪ၁ၫ အဘိၩ့ဆၧၩ့နီၪ မွဲဆၧနီၪလဲၪ. ဆၧနီၪဒုၭနၪ၁့ၪအၪထၪ့ပၧၩ ဆၧလၧပဒိၭန့ဘၪလၧ ကဆါဎရံၬနီၪ ဘဲၫ၁့ၪလဲၪ.