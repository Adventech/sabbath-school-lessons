---
title:  ယွၩအဆၧဒိၪဆၧမု, ဆၧကိၪ့မိထုၪ့လၧဎရံၬအဖၧၩ့
date:   04/07/2023
---

`ကဆါယွၩအဆၧတဲၩ့၀ဲၩ့ “လၧအမုအလၩဘၪ” အထီနီၪ မွဲဆၧနီၪလဲၪ. ဒဲထီၩ့စိၩယဲၩ့လ့ၬဧၪ.`

စပီလူၫလီၩဖျီၪထၪ့ယွၩအဆၧကိၪ့ဆိၫလၧဆၧနဲၪ့၁ၧၫ့မံၩ့လီၫ. အ၀့ၫ၁ံၪနီၪ မွဲ၀့ၫဒၪ (၁) “အဆၧကိၪ့ဆိၫလၧအီၪ၁ူၪအ၁ၭ” (၂) “အဆၧထိစိၩ” ဒဲ (၃) “လၧအမုအလၩဘၪ” နီၪလီၫ. ကဆါယွၩအဆၧကိၪ့အဒိၪထုၬ, ဒဲလၧခဲၫ့ထုၬနီၪ မွဲဆၧနီၪလဲၪ. မိအီၪက့ၪကီၪ့၀့ၫဆၧကိၭမံၩ့ဒ့ၭ, လၧဆၧလးကိၭစီၪ့ဒ့ၭ, လၧယ့ၫရှူၬ အဖၧၩ့နီၪ မွဲဆၧနီၪလဲၪ.

ဆၧချဲၩ့လၧစပီလူၫလီၩ၀့ၫလၧအမိထုၭဖျီၪထၪ့အဆၧကိၪ့နီၪ မွဲဆၧဆီၫ့မီၪ့ အဆၧဒၪလမံၩ့ (Greek, anakephalaiosasthai), မိ “အီၪက့ၪၡီၩ့၀့ၫ,” မိ “အီၪက့ၪကီၪ့” ၀့ၫဆၧထီးအလူၬလၧဎရံၬအဖၧၩ့လီၫ. လၧဆၧထိၪဆၧတွၭလၧ ဖျိၩ့ဖျိၩ့ဒံၭဒၪအိၩ ဆၧအီၪက့ၪကီၪ့ဆၧလဖၪနီၪ အီၪက့ၪ၀့ၫလၧအဖၫ့ခိၪထုၬနီၪလီၫ. ယ့ၫရှူၬအီၪက့ၪကီၪ့ဖါယွၩအဆၧလၧခဲၫ့ထုၬနီၪ ထီးအလူၬလီၫ. ဆၧအီၪက့ၪ ဎရံၬလၧဆၧမိထုၪ့လမံၩ့ယီၩ မွဲဆၧကိၪ့အီၪ၀ဲၩ၀့ၫ “လၧဂၪ့ခိၪအခၪ့ထံၭလချုၭ အီၪဒံၭဘၪနီၪ” (အ့ ၁း၄) ဒဲအထိၪအဎၩ့လဲ၀့ၫလၧ အထီးစိၩ၀ၬစိၩ၀့ၫဎံၩ့လး, ဒဲ “ထီးအမုအလၩဘၪနီၪ” . . . “ဆၧအီၪလၧမူၭခိၪမွဲဂ့ၩ, ဆၧအီၪလၧဂၪ့ခိၪမွဲဂ့ၩ,” စပီလူၫထုၭဖျီၪထၪ့၀့ၫဆၧလမံၩ့ဎးလၧဎရံၬအဖၧၩ့, မိဒုၭအီၪကီၪ့ဆၧလၧဎရံၬ အဖၧၩ့” နီၪ မွဲဖါကဆါယွၩအဆၧဒိၪဆၧမု, မွဲဆ့ယွၩအဆၧထိစိၩလၧမူၭ၀ၩ့ဒီၪ့ ထၧၫ့ဘံၪ့ယၫအဖၧၩ့လီၫ.

လၧဆၧချဲၩ့ “ယွၩအတဲၩ့၀ဲၩ့ဆၧအမုအလၩဘၪနီၪ” (အ့ ၁း၁၀), စပီလူၫ ဖ့ၪလၫ့အဆၧဂဲးမိၡါ လၧအမိကွ့ၭလၩ့၀့ၫလၧလံၬထၧၫ့ဘံၪ့ယၫအဖၧၩ့လီၫ. ယွၩအီၪက့ၪထၪ့အဆၧကိၪ့လၧအမိအီၪဎူၫအီၪဎၩ့ဆၧကိၭမံၩ့, ထီးအလူၬလၧဆၧ၁ံၫ, ဆၧဂဲထုၪ့မၧၫ့ထၪ့ထဲၩ့, ဆၧထဲၩ့ထၪ့ထဲၩ့, ဒဲဆၧမၩလၩမၩဖၩ့ယ့ၫရှူၬနီၪ (အ့ ၁း၁၅-၂း၁၀). ခၫ့ဖျီၫ့လၧဆၧမၩဘၪလိၬထဲၩ့ ဆၧလၩ့ဆၫ့လိၬ၁ၭလဖၪလၧဆၧအီၪကီၪ့ဖၧၩ့, ဘဲၫအမွဲၦယုဒၫဖိၪဒဲၦလခီၫဘၩ့မုးဖိၪလဖၪနီၪလီၫ (အ့ ၂း၁၁-၃း၁၃).

ဆၧအီၪကီၪ့ထုၭဖျီၪထၪ့၀့ၫ ဆၧအၧၩ့ဆၧ၁ၫ့အစီၩ့အမၩ့လဖၪနီၪ အီၪလၧ ဆၧဖၫ့လၬလၧယွၩအဆၧကိၪ့အဖၧၩ့ ဒဲအ၀့ၫ၁ံၪအဆၧမၩလဖၪမိထုၬခွံၬဒၪ၀့ၫ လီၫ (အ့ ၃း၁၀). လၧလံၬဆံၫ့ဎံၪလးအဂူၫဂၩလစီၪ့နီၪစံၭ၀့ၫဒၪ- “...အဂဲး ဘဲၫယီၩ မုၪခီၩလဲး၁့ၪယၫ၀့ၫလၧအဆၧၫ့အထီလၧအဂး မွဲလဆိဖိၪတၭ, ဂဲၫလၩ့ ၀့ၫလၧန၁ံၪအအီၪလၧအ၁ၭထၪ့ဒိၪမၬလီၫ (နဲၪ ၁၂း၁၂).

လၧအလံၬဖိၭဖၫ့အလးခဲၫ့နီၪ စပီလူၫကိၭထၪ့ဆၧလၧ ဆၧဘၪလိၬအိၭလိၬ အဂး (အ့ ၄း၁-၁၆) ဒဲလီၩထွ့ၫ၀့ၫဆ့လၧ ဆၧပဂုးထၪ့ဆၧဖၭထီၫ ဘဲၫ၁ိၭ ကဂၭဎ့ၭစဲၪ့ဖီၩ့အ၁ၭ လၧဆၧမၩ၁ုၪ့မၩ၁ၭ လၧအမိမၩဂၭဂီၩ့ခွံၬဆၧဘၪလိၬအိၭလိၬ, ဒဲလၧဆၧနီၪအလး, ဒုၭကဲၪထၪ့ (၁ုၪ့ထၪ့) ဆၧယံၩၡီၩ့ဎူၫဎၩ့လၧၦဆၧနဲၩဆၧဖိၪ၁ံၪအကျၩ လဂၩဘၪလဂၩနီၪလီၫ (အ့ ၄း၁၇-၆း၉). စပီလူၫမၩထုၬခွံၬအဆၧ ပရၧၫ့နီၪ လၧဆၧအီၪကီၪ့အခံးအဂၩ့ မိကဲၪထၪ့ဘဲၫ၁ုၭမုလၧ အအီၪဎူၫအီၪဎၩ့ လဖုၫ, မၩဘိၭမၩဆၧၩ့လိၬ၁ၭလၧဆၧဂဲးဆီၪ့ဘၭဆီၪ့ မွဲဆၧဎူၫဆၧဎၩ့ကဲၪထၪ့ ၀့ၫလၧ ကဆါဎရံၬအမံၩ့ဖၧၩ့လီၫ (အ့ ၆း၁၀-၂၀).

နမိဒုၭ၁့ၪယၫဘၪၦဂူၫဂၩ လၧနဆၧစံၭခိးစံၭတၩဆၧလၧ နဆၧလ့ၩခၫ့ဖျီၫ့ ဘၪဆၧထိးထဲၩ့တၩ့ထဲၩ့လၧ ဎရံၬအဖၧၩ့, ဒဲအနီၪမွဲဆၧအဒိၪအမု ဘဲၫနမွဲဆၧ လမံၩ့ဎးလၧအ၀့ၫအ၁ိၭနီၪ, ဒဲအနီၪမွဲ ကဆါယွၩအဆၧကိၪ့ဆိၫအဂ့ၩဒိၪထုၬထီး အလူၬလၧဎရံၬအဖၧၩ့နီၪ ဘဲၫ၁့ၪလဲၪ.