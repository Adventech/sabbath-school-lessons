---
title:  ဆၧရွံန့၁့ၪအဂ့ၩထုၬနံၫဖၧၫ့လဖၧၫ့
date:   23/10/2025
---

`ဖီ ၂မိစ့ၭ ၁၇း၇-၁၃ ဒဲ ယီရှၤၫအ့ၫ ၆း၁၅-၂၀. နဒၪဘၪဆၧမၩအ၁ၭ ဘၪလၩ့ဎိၭလိၬ၁ၭမွဲဆၧနီၪလၧဆၧဒုၭ၁ုၭနံၫမံၩ့ယီၩအဘိၩ့ဆၧၩ့နီၪလဲၪ. ဒဲအီၪလၩ့ဆၫ့လိၬ၁ၭဆ့ဘဲၫ၁့ၪလဲၪ.`

ဆၧဒုၭအခၪ့ထံၭလဖၧၫ့လၧ ၂မိစ့ၭ ၁၇ အဖၧၩ့နီၪ မွဲၦအံၫစရ့လၭဖိၪအီၪပဒၩ့ အ၁ၭလၧ ၦအၫမလ့ၭနီၪလီၫ. ၦအံၫစရ့လၭဖိၪထိးအ၁ၭဆ့လၧ ကဆါယွၩအစူၪ ဆီၪ့မၩဘၪထံၭၦအံဇံၭဖိၪဒဲ၁ိၫ့အ၀့ၫ၁ံၪလၧဆၧဖလ့ၭအလးနီၪလီၫ. ပဒၪဘၪယွၩ အဆၧကိၪ့လၧၦအံၫစရ့လၭဖိၪအဂး လၧအ၀့ၫ၁ံၪလဘၪဒုၭဘၪဆၧလၧခမျၧး ဂူၫဂၩဘၪနီၪလီၫ (၂မိ ၂၃း၂၈; ၂မိ ၃၃း၂). လါနၫ့လၧဆၧဖီၩ့ဖျ့ၭလၧ အံဇံၭဂီၩ့ အလးခဲၫ့နီၪ, ၦအံၫစရ့လၭဖိၪစၭထၪ့ဂၪ့အူၩဂၪ့ထိၬဆၧလၧဖၧၩ့၁ၭနီၪ (၂မိ ၁၇း၃), ထီးဒၪလ့ၬအၪ့စၪ့ဆၧလၧကဆါယွၩမွဲအီၪဒံၭလၧအ၀့ၫ၁ံၪအ၁ိၭအကျၩဒံၭဆ့ဧၪ နီၪလီၫ. အနီၪမွဲလၧၦအၫမလ့ၭဖိၪဂဲၫဒုၭအ၀့ၫ၁ံၪအထးဖၧၩ့လီၫ. အနီၪမွဲလၧ ဆၧဘၪန့ဘၪထၪ့အထီမွဲအ့ၬ. ကဆါယွၩပျဲၩၦအၫမလ့ၭဖိၪထၪ့ဒုၪဒၩ ၦအံၫစရ့လၭဖိၪဘဲၫ၁ိၭအ၀့ၫမိအၪ့ဎၬဒိၭနဲၩ့ထဲၩ့အ၁ၭလၧအအီၪလခီၫဒီၭနီၪလီၫ.

ကဆါယွၩနီၪ အၪ့လဲၩခွံၬအ၁နိၫအ့ၬ, အ၀့ၫဂဲၫလၩ့လၧအၡၩခမျၧးအီၪ အလး, မၩ၀့ၫဘဲၫအဆၧကိၪ့ဆိၫ၀ဲၩအီၪအ၁ိၭနီၪ မၩလၧၫ့မၩဎွ့ၩ၀့ၫလီၫ. အၡါမၬ နီၪ, ၁နီၫဘၪထွ့ၫဆၧဒုၭ၁ုၭနီၪ ယွၩဖ့ၪလၫ့လၧ (၅မိစ့ၭ ၂၀) လၧဆၧလ့ၩခၫ့ဖျီၫ့ လၧမံၩ့လၬဖၧၩ့အနံၪ့ ၄၀ ဂီၩ့အလးခဲၫ့နီၪ, ဒဲမွဲဆ့လၧ ၦအံၫစရ့လၭဖိၪအဆၧဆူ ဆၧနဲၩလအီၪဘၪနီၪလီၫ. ဆၧမၩဆူၭဎၩ (ဆၧကိၪ့) အ၁ၫ့ (]ဗူဟာအသစ်) မိဘၪအီၪ၀့ၫလၧဆၧအီၪလး၀ၩ့အ၁ၫ့ဖၧၩ့နီၪ, ဒဲမွဲကဆါယွၩအၪ့မၧၫ့လၩ့ ၦအံၫစရ့လၭဖိၪ မၩနၧၩ့ (မၩဂၭဂီၩ့) ခွံၬ ၦကၫနအၫ့ဖိၪထီးအလူၬဆံၫ့နီၪလီၫ (၅မိ ၂၀း၁၆-၁၈).

ဆၧဒုၭ၁ုၭနီၪ ကဲၪထၪ့ဆၧမၩလၧၦအံၫစရ့လၭဖိၪမိဘၪမၩ၀့ၫ, ဒဲမွဲဆ့ဆၧ မၩခွါလၧအ၀့ၫ၁ံၪမိအီၪတီၩ၀့ၫလၧယဟိ၀ၩနီၪလီၫ. ကဆါယွၩအီၪက့ၪထးအ၀့ၫ ၁ံၪအ့ၬ, ပျဲၩအ၀့ၫ၁ံၪလ့ၩခၫ့ဖျီၫ့ဘၪအ၀့ၫအစီၩ့အမၩ့လၧ အဆၧဒိၭနဲၩ့၁ၭလၧ အ၀့ၫအဖၫ့ခိၪနီၪလီၫ.

ၦအံၫစရ့လၭဖိၪအဆၧမၩဎိၭလၩ့ဆၧလၧဆၧမၩနၧၩ့ဆၧနီၪ အီၪဖျီၪထၪ့ ၀့ၫဒၪလၧစယီရှၤၫအ့ၫအလံၬအထုးနီၪလီၫ. ဆၧစံၭ၀့ၫဒၪ ၦကၫနအၫ့ဖိၪဒုၭဆၧၫ့ ထဲၩ့ၦအံၫစရ့လၭဖိၪထီးနီၪလီၫ (ရှၤၫ ၂၄း၁၁). လၧယ့ၫရခိၫအဆၧဒီၪ့လၩ့ဎီးအထီ ထီးနီၪ မွဲဒၪကဆါယွၩအဆၧမၩလၩ့လၭ, ဒဲအံၫစရ့လၭခမျၧးဂဲၩ၀ၭဎိၭလၩ့ဆၧ လၧဆၧဒုၭ၁ုၭဖၧၩ့နီၪ ဒဲဆၧၫ့ယၫခွံၬၦဒိၩ့ဖိၪ၁ံၪလၧအခိၪနီၩ့ထီးနီၪလဖၪနီၪလီၫ.

အ၀့ၫ၁ံၪမၩၡီၩ့ (မၩဎိၭလၩ့) ဆၧလၧဆၧခိၭနၪနဲၩန့ ယဟိ၀ၩအဆၧမၩဆၧၩ့ အဖၧၩ့နီၪလီၫ. ဒဲဆၧဒုၭနၪ့ထၪ့ၦအံၫစရ့လၭဖိၪ (ရှၤၫ ၇း၁၂, ၁၃; ရှၤၫ ၁၀း၈) လၧဆၧမၩနၧၩ့ဆၧထီးအလူၬနီၪ အီၪဂဲၫလၧကဆါယွၩအစူၪဆီၪ့အဆၧမၩ, ဒဲအ၀့ၫ၁ံၪဒိၭန့ကဲၪထၪ့၀့ၫဒၪလၧ အ၀့ၫ၁ံၪအဆၧအီၪက့ၪအ၁ၭ ဒဲအဆၧနဲၩ လၧယွၩအဆၧအုၩ့လၩ့လဖၪအဖၫ့ခိၪနီၪလီၫ. ဆၧရွံအၪ့ထုၫ့ဆၧနီၪ မွဲအ၀့ၫ၁ံၪ အဆၧမၩလၧမိဘၪမၩ၀့ၫနီၪလီၫ.