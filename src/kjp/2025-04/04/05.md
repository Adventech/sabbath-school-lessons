---
title:  ယဟိ၀ၩမိဒုၭဆၧလၧန၁ံၪအဂး
date:   22/10/2025
---

`ဘဲၫဆၧစံၭ၀့ၫလၧ ၂မိစ့ၭ ၁၄း၁၃, ၁၄, ၂၅ ဖၧၩ့အ၁ိၭ, ကဆါယွၩ အဆၧကိၪ့အခၪ့ထံၭနီၪ မွဲဆၧနီၪလဲၪလၧအဘၪထွ့ၫဆၧနုၬလၩ့မၩဆၧ လၧၦအံၫစရ့လၭဖိၪအဆၧဒုၭဆၧယၩအဖၧၩ့နီၪလဲၪ.`

လၧၦအံၫစရ့လၭဖိၪဘၪဘံၭထၬလၧ ဆၧမၩဆီၪ့မၩနီၩ့ဆၧၡၪ့ဆၧနၭအထး ဖၧၩ့စမိစ့ၭစံၭဆၧ, “၁ၭမဲၪလဂ့ၩ, အီၪဂုးအီၪခၧၫ့တၭ, ဒၪဘၪယဟိ၀ၩအဆၧမၩ ဖီၩ့ဖျ့ၭလၧအမိဒုၭနဲၪန၁့ၪလၧမုဆၫလနံၩယီၩဆံၭ. အဂဲးဘဲၫယီၩ ၦအံဇံၭဖိၪလဖၪ လၧန၁ံၪဒၪဘၪလၧမုဆၫလနံၩယီၩ စူၩယၫအဆိဆိအကၠၪကၠၪန၁ံၪဒၪဘၪလၧၩ့ အ၀့ၫ၁ံၪအ့ၬ. ယဟိ၀ၩမိဒုၭဆၧလၧန၁ံၪအဂးတၭ, န၁ံၪမိဘၪအီၪလၩ့မါပံၭလီၫ” (၂မိ ၁၄း၁၃, ၁၄). ဘဲၫလံၬဆံၫ့ဎံၪစံၭ၀့ၫအ၁ိၭ ၦအံဇံၭဖိၪ၁့ၪယၫလၩ့ထဲၩ့အ၁ၭဒဲ စံၭဆၧ, “မွဲပစဲၪ့ခွံၬၡီၩ့လၧအံၫစရ့လၭအမ့ၬယၫဆံၭ, အဂဲးဘဲၫယီၩ ယဟိ၀ၩဒုၭ၁ုၭ လၧအ၀့ၫ၁ံၪအဂးတၭ, ထၪ့ဒုၪဒၩၦအံဇံၭဖိၪလခီၫလီၫ” (၂မိ ၁၄း၂၅).

ကဆါယွၩအဆၧမၩလၩ့လၭလၧၦအံၫစရ့လၭဖိၪလၧအဆၧ၁့ၪဆၧဘၪ လအီၪဘၪနးမံၩ့နီၪ ကဲၪထၪ့န့ဆၧအဒီၩ့အထ့ၬအလၩ့အၪ့အူၭနီၪလီၫ. အနီၪမွဲ ကဆါယွၩနုၬလၩ့မၩဆၧလၧၦအံၫစရ့လၭဖိၪအလးလီၫ. ယဟိ၀ၩဒုၭဆၧလၧ အ၀့ၫ၁ံၪအဂးနီၪ ၦအံၫစရ့လၭဖိၪမိဘၪမၩဆၧနးမံၩ့အ့ၬ (၂မိ ၁၄း၁၄). ယွၩမွဲ ၦဒုၭဆၧ၁ုၭ, ဒုၭကဲၪထၪ့ဆၧမၩအ၁ၭကိၭမံၩ့လၧ အၡၩခမျၧးအဂးလီၫ. ယဟိ၀ၩ အ့ၪလဒုၭဆၧလၧအ၀့ၫ၁ံၪအဂးဘၪနီၪ ၦအံၫစရ့လၭဖိၪဒိၭန့ဘၪဆၧမၩနၧၩ့ဆၧ ၁့ၪအ့ၬ.

နးအဲၫလၧၫ့ဝှဲၭချဲၩ့ကျိၭဆၧယီၩလၧဆၧထုၭဖျီၪထၪ့ယွၩအဆၧမၩလမံၩ့လၧ အစံၭ၀့ၫ, “ကဆါယွၩအီၪက့ၪလၩ့ဆၧမၩလၧ အ၀့ၫ၁ံၪမိန့ဘၪထံၫခးဆၧစံၭ၀ဲၩနီၪ မွဲလၧဆၧဒုၭဆၧယၩအ့ၬ, မွဲဒၪလၧအ၀့ၫ၁ံၪအဆၧခိၭနၪဖိၬထွ့ၫယွၩအဆၧမၪလူၬ (အလူအထၫ) ဖၧၩ့လီၫ.” Ellen G. White, The Signs of the Times, September 2, 1880. ဘဲၫအ၀့ၫ၁ံၪအဆၧဖီၩ့ဖျ့ၭလၧအံဇံၭအ၁ိၭ, ယွၩမိဒုၭဆၧလၧအ၀့ၫ၁ံၪအဂးလီၫ. ဆၧမၩထီးအလူၬအ၀့ၫ၁ံၪမိဘၪမၩ၀့ၫနီၪ မိဘၪအီၪဆၧၫ့ ထုၪ့ဂုးဒဲထိးအ၁ၭလၧ ယွၩအဆၧမၩလၩ့လၭနီၪလီၫ. မိဘၪဒိၭနဲၩ့အ၁ၭလၧ ယွၩဒဲ ထိးအ၁ၭလီၫ, မွဲမိဘၪဒုၭဆၧအ့ၬ (ယိလၧ ၂စဎွၩ ၁၉; ၂ကွ့ၭနဲၪ့ ၃၂; ဒဲ အဲၫစ့ယၫ ၃၇ အဖၧၩ့နီၪဆံၭ).

လၧကဆါယွၩအဆၧကိၪ့ဖၧၩ့ မွဲအ၀့ၫ၁ံၪမိဘၪဒုၭဆၧလၧအ၀့ၫ၁ံၪနၫ့ဆါ ဒၪ၀့ၫအဂးနးဖၧၫ့အ့ၬ. လါနၫ့ဂ့ၩအ၀့ၫ၁ံၪဘၪဒၪဆၧၫ့ယၫအဆၧလဆူလနဲၩဘၪ ဆၧအလံၩ့အလဲၫ့လၧအ၀့ၫ၁ံၪအဆၧစဲၪ့ထၪ့ဂီၩ့အလးခဲၫ့, လၧယွၩဖ့ၪလၫ့ အ၀့ၫ၁ံၪဆၧမၩလၧမိဘၪမၩဎုၬဆၧလၧယွၩလၧဆၧဒုၭ၁ုၭၦကၫနအၫ့ဖိၪနီၪလီၫ. ဘဲၫဆၧမၩအ၁ၭလၧ ခးအံဇံၭနီၪအ၁ိၭ အ၀့ၫ၁ံၪမိဘၪအီၪလၧဆၧခိၭနၪလၧဆၧ မၩနၧၩ့ကၫနအၫ့အဂးနီၪဆ့လီၫ (၅မိ ၇း၁၇-၁၉).

`“အ့ၪၦအံၫစရ့လၭအဖိၪအလံၩ၁ံၪ လဂၪ့အုၩဂၪ့ထိၬလၧကဆါယွၩ အမ့ၬယၫဘၪနီၪ, အ၀့ၫ (ယွၩ) မိမၩခ့ၬဆၧလၧဒုၪဒၩ၁ံၪနီၪနးမံၩ့အ့ၬ.” Ellen G. White, The Story of Redemption, p. 134. ဆၧဂၪ့အုၩဂၪ့ ထိၬဆၧနီၪအခိးအတၩထီၩ့လၩ့လၧပဆၧအီၪမၧၫ့မုလနံၩယီၩဘဲၫ၁့ၪလဲၪ.`