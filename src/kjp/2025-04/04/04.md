---
title:  ကဆါယွၩမွဲၦဒုၭ၁ုၭလဂၩ
date:   21/10/2025
---

`ဖီ ၂မိ ၂း၂၃-၂၅; ၂မိ ၁၂း၁၂, ၁၃; ဒဲ ၂မိ ၁၅း၃-၁၁. ဆၧစံၭ ဆၧယဟိ၀ၩမွဲၦဒုၭ၁ုၭလဂၩနီၪ အခီၫပယီၫမွဲဆၧနီၪလဲၪ.`

လၧအ၀့ၫ၁ံၪအဆၧလ့ၩဆၧဖၭယံၬလ့ၬလၧ ခးအံဇံၭအထးဖၧၩ့နီၪ ၦအံၫစရ့လၭဖိၪ၁ၭနၪ့ခွံၬကဆါယွၩအမွဲအတီၩလၧ အ၀့ၫ၁ံၪအဖံၫအဖူၫဂဲၫထဲၩ့ ဘၩ၀့ၫနီၪလီၫ. ဆၧမၩအ၁ၭအၪမံၩ့လၧ အဆၧလ့ၩဆၧလၧမံၩ့လၬကျၩနီၪ ဒုၭနၪ၁့ၪအ၀့ၫ၁ံၪလၧ စအၫဘြဟၫ့, စအံစၭ, ဒဲစယၫကူၭ၁ံၪအကဆါယွၩအဂဲးလါနၫ့ဂ့ၩ အ၀့ၫ၁ံၪမၩလဲၩဎုၬအ၁ၭလၧ ၦဂူၫဂၩ၁ံၪဆၧဘိၪ့ဆၧဘၩ ဒဲအထူၫအရှူၫလဖၪနီၪ လီၫ (ထိၪဎီၩ့လၧ ၂မိ ၃၂း၁-၄). လၧၦအံဇံၭဖိၪအဆၧမၩနၧၩ့မၩစၪအဖၫ့လၬ အ၀့ၫ၁ံၪကိၭၡၭထၪ့ဆၧလၧကဆါယွၩအအီၪ (၂မိ ၂း၂၃-၂၅), ဒဲလၧအဆၧၫ့ဂ့ၩ ထီဘၪနီၪ ကဆါယွၩနုၬမၩဆၧလၧအ၀့ၫ၁ံၪအလးလီၫ.

လၧလံၬ ၂မိစ့ၭ အဆိၫထုၬ ၁၂ ဆၧၫ့အဖၧၩ့ ဆၧကွ့ၭအ၁ၭဘၪထွ့ၫလၧ ဆၧထၪ့ဒၩလိၬ၁ၭအဒိၪနဲၪ့ဆီၪ့နဲၪ ဆၧဒုၭလၧစမိစ့ၭ ဒဲဖၫရိၫအဘိၩ့ဆၧၩ့နီၪလီၫ. ထံၫခးလၧဖံၬဖၧၩ့ပၪ့လဲၪမုထၪ့အခိၪဖဲၩ့လၧဖျိၩ့ဖျိၩ့အိၩ (ဗညခငနညအ Ancient Near Eastern) လဖၪအဆၧကွ့ၭနဲၪ့ဆၧဒုၭ၁ုၭအဂဲးနီၪဆ့စံၭ၀့ၫဒၪလၧ ဆၧဒုၭလိၬ၁ၭလၧ ကဆါယွၩလၧၦနဲၩန့၀့ၫ ဒဲကဆါယွၩလၧအဂူၫဂၩလဖၪအဘိၩ့ဆၧၩ့နီၪလီၫ. ၂မိစ့ၭ ၁၂း၁၂ လီၩဖျီၪထၬဆၧလၧကဆါယွၩအဆၧစ့ၩရၫ့နီၪ မွဲန့ၫလၧဖၫရိၫအဖၫ့ခိၪ လီၫအ့ၬ, မွဲဆ့လၧခးအံဇံၭအကဆါယွၩ၁ံၪလဖၪအဖၫ့ခိၪ, ဆၧနၪအစီၩ့အမၩ့ လဖၪအဖၫ့ခိၪနီၪလီၫ (၃မိ ၁၇း၇; ၅မိ ၃၂း၁၇). အ၀့ၫ၁ံၪနီၪမွဲအအီၪဆၧၫ့ထုၪ့ လၧအံဇံၭအစီၩ့အမၩ့လၧအမၩနၧၩ့မၩစၪဆၧနီၪလီၫ.

လၧအထုၬနီၪ, ကဆါယွၩမွဲထိးဆၧၫ့ဆၧထၪ့ဒၩဆၧနီၪကိၭအဆၧၫ့အထီ အ့ၬ, အ၀့ၫမိမၩနၧၩ့မၩစၪခွံၬဆၧဒဲၩဘၭနီၪလီၫ (အၪ့ ၂၄း၈; နဲၪ ၁၉း၂၂; နဲၪ ၂၀း၁-၄, ၁၄). အ၁ီၫ့အၧၩ့၁ၫ့ထီးအလူၬ, ဒဲၦၡၩလၧအ၁ၭဘုၭထၬလၧဆၧဒဲၩဘၭ ဖၧၩ့ထီးအလူၬလဖၪဆ့ မိဘၪထီၩ့၀့ၫလၧဆၧဂၭဂီၩ့တၡါလ့ၬလီၫ. ဘဲၫဆၧမၩ အ၁ၭယီၩအ၁ိၭ, ဆၧဒုၭဆၧယၩထၪ့ဒၩၦဒိၩ့ဖိၪအီၪလၧဆၧလး၀ၩ့လဖၪနီၪဆ့, ဒဲၦအၧၩ့၁ၫ့ဖိၪအဆၧမၩမိထၪ့ဘၭ၀့ၫလၧထုၪ့စူၪယၫလဖၪနီၪ, ပမိဘၪနၪ၁့ၪ လၧကဆါယွၩအဆၧစ့ၩရၫ့ဆၧလၧခဲၫ့ထုၬ လၧအ၀့ၫမိထုၭဖျီၪထၪ့အတခ့ၭဖ၀ၭ မွဲဆၧတီၩဒဲဆၧအဲၪနီၪ မိမၩပျၩ့ခွံၬမၩထုၬခွံၬဆၧအၧၩ့ဆၧ၁ၫ့ထီးအလူၬလီၫ.

ဆၧဆီၫ့မီၪ့နၪ၁့ၪဆၧလၧ ၦကၫနအၫ့ဖိၪအဆၧဘၪဂၭဂီၩ့ခွံၬ၀့ၫယီၩ မိဘၪ အီၪဒိၭနဲၩ့အ၁ၭလၧ လံၬဆံၫ့ဎံၪအ၁နိၫဘၪထွ့ၫလၧကဆါယွၩနုၬလၩ့မၩဆၧလၧ မူၭ၀ၩ့ဒီၪ့အဆၧထၪ့ဒၩဆၧလၧအဒုၭနၪ့ထၪ့ထဲၩ့ဆၧအၧၩ့ဆၧ၁ၫ့လၧမူၭ၀ၩ့ဒီၪ့ အခၪ့ထံၭနီၪလီၫ. ကဆါယွၩအတခ့ၭဖ၀ၭဒဲအလုၫအလါအထၪ့ဖျီၪဂ့ၩဒိၪထုၬထီး ယီၩ မွဲဆၧနီၪလဲၪ (ရိ ၃း၄; နဲၪ ၁၅း၃).

ခီၫလၧဆၧဒဲၩဘၭဂဲၫနုၬလၩ့လၧ ၦၡၩဆၨၩအဖၧၩ့နီၪ, ၦၡၩအီၪဆၧၫ့ထုၪ့ လၧဆၧနံၫမံၩ့အဘိၩ့ဆၧၩ့ (အ၁ၭကျၩ) န့နးဂၩအ့ၬ. မိဘၪမွဲလၧယွၩအအီၪ, အ့ၪလမွဲလၧဆၧအၧၩ့ဆၧ၁ၫ့အအီၪလခီၫလီၫ. မွဲဆၧနီၪ, ဆၧမၩပျၩ့ခွံၬၦကၫနအၫ့ဖိ ယီၩ ပမိဘၪဆီၫ့မီၪ့ဆၧမၩအ၁ၭလၧမုနံၩအထုၬအဆၧစ့ၩရၫ့ထီးနီၪလီၫ.

`ဆၧမိထိးဆၧၫ့ၦကိၭဂၩလၧဆၧအီၪဆၧၫ့ထုၪ့လၧဆၧလးလခီၫဎး လၧဆၧနံၫခီၫအဖၧၩ့ယီၩလီၫ. မွဲန၁့ၪယၫဘၪလၧနအီၪထၧၫ့ခီၫခီၫလဲၪ နီၪဘဲၫ၁့ၪလဲၪ.`