---
title:  ဆၧဒုၭဆၧယၩဆၧလၧမူၭခိၪ
date:   20/10/2025
---

`စယီရှၤၫအ့ၫနၪ၁့ၪ၀့ၫဒၪလၧအဆၧဒုၭဆၧနီၪ မွဲဆၧဂဲးလိၬတ့ၭလိၬ ဖၭဒိၪအကုၭအကျၩ့ဒၪနီၪလီၫ. ပ၁့ၪယၫမွဲဆၧနီၪလၧ ကဆါယွၩနၫ့ဆါ ဆၧၫ့ယၫဆၧဂဲးလိၬတ့ၭလိၬနီၪလဲၪ. ဖီ နဲၪ ၁၂း၇-၉း အဲၫ ၁၄း၁၂-၁၄; ဇံၫ ၂၈း၁၁-၁၉; ဒဲ ဒၫ့ ၁၀း၁၂-၁၄.`

ကဆါယွၩမၩဎွ့ၩမူၭ၀ၩ့ဒီၪ့လၧ ၦ၁့ၪယၫလၩ့အဆၧမၩဒၪ၀့ၫဒဲကဆါယွၩ ဖ့ၪလၫ့အ၀့ၫ၁ံၪဆၧပျီၩဖျ့ၭလၧမိရွံအၪ့ထုၫ့န့ဆၧအဂးနီၪလီၫ. ဆၧနီၪမွဲအကၧၩ့ ဒိၪ၀့ၫ (လအီၪလ၁့ၪဘၪ) လၧအမိထုၭဖျီၪထၪ့ဆၧအဲၪနီၪလီၫ. အ၀့ၫ၁ံၪထိးဆၧၫ့ ရွံန့ကဆါယွၩအဆၧဘၪ၁ၭ၁့ၪ, အ့ၪလမွဲမိအီၪပဲၩခွံၬ၀့ၫ၁့ၪဆ့လီၫ. ၦအဂဲးဆီၪ့ထုၬ လၧအ၁ီၫ့၁ံၪအကျၩ, လူၫစံၫဖၫလၧအပိၩ့ထၪ့ကဆါယွၩနီၪ ထုၭန့ (ကၠူၭန့) အ၁ီၫ့၁ံၪအၪဂၩလၧအအီၪနီၪလီၫ.

လံၬအဲၫစ့ယၫဒဲလံၬအဇံၫခအ့လၭ ကွ့ၭနဲၪဖျီၪဆၧဂဲးလိၬတ့ၭလိၬနီၪ လါနၫ့ဂ့ၩ, ၦထုၭဖျီၪထၪ့ဆၧအခီၫပယီၫလနၩ့နၩ့အီၪက့ၪဆၧၫ့စဲၪထၬ (ကန့်သတ်) အဲၫစ့ယၫ ၁၄ ဒဲ အဇံၫခအ့လၭ ၂၈ နီၪ မွဲဘၭဘလၧၫ့အစဎွၩဒဲၦပၧၩ့ဆၧလဂၩ လၧ၀ံးတဲအၫ (Tyre) နီၪလီၫ. လါနၫ့ဂ့ၩ အ့ၪမွဲလံၬဆံၫ့ဎံၪအဆၧၫ့နီၪ နဲၪဖျီၪဒၪ ဆၧမၩအ၁ၭအဒိၪထုၬလဖၪနီၪပျၩ့ပျၩ့လ့ၬလီၫ. ဘၭဘလၧၫ့အစဎွၩလၧ လံၬဆံၫ့ဎံၪဖၧၩ့ထီးနီၪ မွဲဆၧနဲၪစိၩဆၧမိမၩအ၁ၭလၧ ယွၩအလးဆီၩ့ဆီလၧမူၭခိၪနီၪ (အဲၫ ၁၄း၁၂, ၁၃), ဒဲတဲအၫအစဎွၩနီၪ မွဲဆၧထုၭဖျီၪလီၩထဲၩ့ဆၧလၧကျိၭအံဒံၫ့ အဖၧၩ့ ဘဲၫခ့ၫရှူၬအဆၧအီၪပဒၩ့ထၬကဆါယွၩအခိၪလီၩ့ဆံၫ့ဎံၪနီၪလီၫ (ဇံၫ ၂၈း၁၃-၁၅). မွဲဆၧဘၪထွ့ၫလၩ့ထံးလၧဘၭဘလၧၫ့ဒဲတဲအၫအစဎွၩအဂဲးအီၪနး မံၩ့အ့ၬလီၫ.

ဆၧဒီၩ့လၩ့ “စူၪ၁ံၪလၧမံၩ့ဆၧနဲၪ့အီၪ,” ဆၧဆံၫ့ဆၧဎံၪလၧ ဂၪ့ခိၪအစဎွၩနီၪ အလးအီၪနးစီၪ့အ့ၬလီၫ. မွဲဒၪဆၧဒီၩ့လၩ့ဆၧဂၧၩ့ထၪ့၁ၩလၩ့လမံၩ့နီၪ လီၫ.

အဲၫစ့ယၫဖ့ၪလၫ့ “ဆၧအဒီၩ့” လမံၩ့ (Heb. mashal), လၧအထုၭဖျီၪ ဆၧအခီၫပယီၫလၧဖးဖီၩ့အ၀ါလခီၫ, လၧအဒုၭနၪ၁့ၪပၧၩဘၭဘလၧၫ့အစဎွၩ မွဲဆၧအဒီၩ့လၧ ဆၧပိၩ့ထၪ့ဆၧ, ဆၧအီၪက့ၪဒိၪအီၪက့ၪထၪ့ထီၫ၁ၭနီၪလီၫ. ဘဲၫဆၧနီၪအ၁ိၭ, အဇံၫခအ့လၭဖ့ၪနဲၪဆၧလၩ့ဆၫ့လၧ တဲအၫအစဎွၩဖိၪ ဒဲအဎွၩဒိၪအဘိၩ့ဆၧၩ့ (ဇံၫ ၂၈း၂), လၧစဎွၩဖိၪမွဲအဂဲၩ၀ၭ၀့ၫလၧဂၪ့ခိၪအလး၀ၩ့, ဒဲစဎွၩဒိၪမွဲဆၧဒီၩ့လၩ့လၧမူၭခိၪလး၀ၩ့နီၪလီၫ.

ဘဲၫ ဒၫ့နအ့လၭ ၁၀း၁၂-၁၄ စံၭ၀့ၫအ၁ိၭ, ဆၧပိၩ့ထၪ့ဆၧလဖၪယီၩ မွဲၦမူၭခိၪဖိၪအဆၧကိၪ့မၩဂၭဂီၩ့ကဆါယွၩအဆၧမၩလဖၪလၧအမိမၩ၀့ၫလၧဂၪ့ခိၪ ယီၩနီၪလီၫ. ပမိဘၪနၪ၁့ၪဆၧယီၩ မွဲဂၪ့ခိၪအဆၧထုၭဖျီၪဆၧဂဲးလိၬတ့ၭလိၬဖၭဒိၪ လၧကဆါယွၩဒဲမုၪခီၩလဲးအဘိၩ့ဆၧၩ့နီၪ, ဒဲလၧဆၧအဂ့ၩဒဲဆၧအအၧၩ့အဘိၩ့ ဆၧၩ့- ဆၧထိစိၩအဒိၪထုၬထီၫထုၬမွဲယွၩအဆၧကိၪ့မၩဂ့ၩထၪ့ထဲၩ့အဆၧတီၩ ဒဲအဆၧအဲၪလၧဂၪ့ခိၪလၧအလၩ့ထ့ၬထးလၧဆၧဒဲၩဘၭအဖၧၩ့ယီၩလီၫ.

`မွဲပဒၪဘၪဆၧမၩအ၁ၭလၧ မူၭ၀ၩ့ဒီၪ့အဆၧဒုၭလိၬ၁ၭလၧဆၧအဂ့ၩ ဒဲဆၧအအၧၩ့အဘိၩ့ဆၧၩ့, လၧပဆၧအီၪမၧၫ့လၧပနဲၩ့ပဎီၩ့အဖၧၩ့ မွဲဆၧ နီၪလဲၪ.`