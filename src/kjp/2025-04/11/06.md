---
title:  ဆၧစ့ၩရၫ့ထၪ့ဒၩဆၧ
date:   11/12/2025
---

`ဖီ ယီရှၤၫအ့ၫ ၂၂း၃၀-၃၄. ဆၧမၩအ၁ၭထၧၫ့ထီယၫယီၩ ဖ့ၪလၫ့ ပၧၩဆၧနၪ၁့ၪလၧ ဆၧစ့ၩရၫ့ထၪ့ဒၩဆၧဒဲဆၧမၩဘၪလိၬထဲၩ့ဆၧအဖျီၩ့ လၧဆၧအီၪကီၪ့ဖၧၩ့ဘဲၫ၁့ၪလဲၪ. (ထိၪဎီၩ့လၧ အၪ့ ၁၃၃; ယီ ၁၇း၂၀-၂၃; ၁ပံ ၃း၈, ၉).`

ဆၧဆုးကျိၭလိၬ၁ၭအ၁နိၫအီၪအၪမံၩ့ လၧလံၬယီရှၤၫအ့ၫ ၂၂ အဖၧၩ့လၧအ၀့ၫဒၪကိၭမုနံၩအဆၧအီၪမၧၫ့လၧဂံၪ့ဒီၪ့ဖၧၩ့, ဆၧအီၪကီၪ့ဖၧၩ့, ဒဲလၧၦခမျၧး လး၀ၩ့ (community) ဖၧၩ့နီၪလီၫ.

၁. ထီးမွဲဆၧဘၪမၪ, ဒဲဆၧမၩအ၁ၭမိဘၪမၪ၀့ၫအထီနီၪ, ဆၧမၩအဂ့ၩဒိၪထုၬမွဲဆၧဆုးကျိၭလိၬ၁ၭလဂၩဘၪလဂၩ လၧဆၧအၪ့ဎၬဘံၭဘၧၩ့ဆၧအလးနီၪ လီၫ. မွဲအဂ့ၩ၀့ၫလၧ ကဆါယွၩအၡၩခမျၧးအဂး လၧလအီၪက့ၪထးဘၪဆၧအီၪ ဘံၭအီၪ၁ူၪထီးဆၧကၪဆၧဂဲၩ (ဆၧဆီၫ့မီၪ့မၪ) ကဲၪထၪ့၀့ၫနီၪလီၫ. မွဲမၬဆၧ အဂ့ၩဒိၪလၧၦဆၨၩဒီၪ့အခၫ့ဂၬယီၫဒၫ့လဖၪ ဆုးကျိၭလိၬ၁ၭဒဲကၩ့ကၩဎိၭလၩ့ဆၧလၧဆၧမၩကဲၪထၪ့ဆၧလုလးလဖျိၪ့အဂဲးအကၠီၪ့အဂးနီၪလီၫ.
၂. ၦလဂၩဂၩအဆၧဆီၫ့မီၪ့အၪ့ဎၬဆၧနီၪအ့ၪမွဲလၩ့ထံးဒၪ၀့ၫလါနၫ့ဂ့ၩ ကြၨၭစ့ၩရၫ့မၩဖျဲၪဆၧအ့ၬ. ၦဆၨၩဒီၪ့လၧယီၫဒၫ့မုနုၬလဖၪ ထီးနါဂၧၫ့ဆၧပရၧၫ့ ဆၧချဲၩ့ဎး (?ကာလာဟလ) နီၪ အ၀့ၫ၁ံၪစ့ၩရၫ့ဖျဲၪဆၧလၧၦဆၨၩဒီၪ့လၧယီၫဒၫ့ မုထၪ့လဖၪထၨၪခၫ့ဖၬ၁နိၫ (?ဖာက်ပြန်) ယူၭနီၪလီၫ.
၃. လချုၭနစ့ၩရၫ့ခွံၬလၩ့၁ၭဒံၭဘၪနီၪ ကၩ့ကၩဎိၭလၩ့ဂုဆၧမၩအ၁ၭလၧ ဂဲၫကဲၪထၪ့အဖျီၩ့နီၪဆံၭ.
၄. အီၪက့ၪလၩ့န၁ၭလၧဆၧယံၩဆၧၡီၩ့အဂးနီၪဆံၭ. ၦမုနုၬဖိၪလဖၪနီၪ အီၪက့ၪအ၁ၭလၧအမိဖ့ၪလၫ့ခွံၬအစူၪလးခၪ့ခိၪလနၩ့လၧဆၨၩဒီၪ့ဂူၫဂၩမိနုၬလၩ့အီၪ ဘၪ၀့ၫအ့ၪမွဲလၧဆၧဎူၫဆၧဎၩ့အဂးနီၪလီၫ.
၅. ဆၧစံၭန့ဆၧ (စွပ်စွဲချက်) နီၪ ဘၪဂ့ၩလဘၪဂ့ၩ စံၭဆၧၫ့ထဲၩ့ဆၧလၧ ဆၧချဲၩ့ဖူၬလူၭဘဲၫဆၧ၁ၭထၪ့မိလၩ့မါခွံၬအဂးနီၪဆံၭ. ဆၧလီၩဆၧၫ့ထဲၩ့ဆၧဘဲၫ ဆၧစံၭန့ဆၧအ၁ိၭနီၪ မၩဘၪလိၬထဲၩ့ဆၧန့နးဆိၭအ့ၬ. ကျ့ၭစၨၭအီၪက့ၪဂုဆၧနၪ ၁့ၪလၧလချုၭနၪ၁့ၪဒံၭဘၪနီၪဆံၭ.
၆. ထီးမွဲဆၧဘၪလိၬအိၭလိၬထဲၩ့လဖၧၫ့နီၪ စံၭထၪ့အၪ့အူၭကဆါယွၩလၧ ဆၧ၁ုၪ့ထိၬ၁ၭထိၬအဖၧၩ့ဆံၭ. ၦအံၫစရ့လၭဖိၪခမျၧးလး၀ၩ့မိၡါ လ့ၩခၫ့ဖျီၫ့ဘၪ ဆၧ၁ၭထိၬအမွဲအတီၩလၧအ၀့ၫ၁ံၪအၪ့ဎၬန့ဘၪဆၧဖ့ၪဂဲးဖ့ၪဘၭလၧ ၦဆၨၩဒီၪ့ နံၫဒီၪ့ဒဲလခီၫဒီၪ့နီၪလီၫ. အ၀့ၫ၁ံၪအီၪက့ၪထၪ့ထီၫအ၁ၭလၧ အ၀့ၫ၁ံၪအဆၧ စ့ၩရၫ့ဖၧၩ့နးမံၩ့အ့ၬ.

အ့ၪမွဲၦဆၨၩဒီၪ့ဖိၪလၧယီၫဒၫ့မုထၪ့လဖၪလ့ၩလၨၪခၫ့ဖၬ၁နိၫနီၪ, ၦအံၫစရ့လၭဖိၪထၧၫ့ဖုၫထၧၫ့ဂီယၫ မိဘၪစ့ၩရၫ့မၩဆၧလၧ ဆၧအုၩ့လၩ့အီၪလၩ့ အဆၧအီၪက့ၪ၁ၭအဖၧၩ့နီၪလီၫ. ဆၧအီၪဎူၫအီၪဎၩ့နီၪ မွဲဆၧမၩလၩ့ဆါ/မၩလၩၡၩ ဆၧမွဲဆၧတီၩလၧလံၬဆံၫ့ဎံၪအဆၧ၁ီၪ့ဆၧ၁ၫ့နီၪအ့ၬ. လါနၫ့ဂ့ၩ, ဆၧအီၪကီၪ့ အ၁နိၫလဖၪနီၪ မိဘၪအီၪလၧအလးခဲၫ့ထုၬ (မွဲဆၧအဂုခိၪအ့ၬ) အဆၧမၩ, အ့ၪမွဲဆၧအီၪကီၪ့ဆရၫမၩဘၪလိၬထဲၩ့ဆၧလန့လၧၩ့ဘၪနီၪလီၫ. ဆၧ၁ီၪ့ဆၧ၁ၫ့ဒဲ ၁နိၫလဖၪယီၩ အ့ၪၦမၩန့ဆိၫ့ကၩ၀့ၫတၡါနီၪ ပဆၧအီၪကီၪ့အခံးအဂၩ့ မိအီၪလၩ့ ဆၫ့၀့ၫ (မိဂ့ၩဒိၪ၀့ၫ) ဆံၭအၪလဲၪ.