---
title:  ဆၧအုၩ့လၩ့ဆၧ
date:   07/12/2025
---

`ဖီ ယီရှၤၫအ့ၫ ၂၂း၁-၈. ဆၧစံၭဘၪပၧၩဘၪထွ့ၫၦရှုဘံၫ့ဖိၪ, ၦဂၭဖိၪ, ဒဲၦမနၭစ့ၫဖိၪအလခီၫဒီၪ့အဆၧအၧၩ့လၩ့အဂဲးမွဲဆၧနီၪလဲၪ.`

စယီရှၤၫအ့ၫထိးအ၁ၭလၧ ၦအီၪလၧယီၫဒၫ့အ၀ါလခီၫ၁ံၪ မံၫ့၁ုၪ့မံၫ့၁ၭ၀့ၫ လၧအမၩဘၪမူၩဒၩလၧ စမိစ့ၭဖ့ၪလၫ့၀ဲၩ၀့ၫဘဲၫ၁ိၭအမိဘၪဖ့ၪလၫ့အ၁ၭလၧ ၦအံၫစရ့လၭဖိၪထီးလူၬအလးအစၩနီၪလီၫ. အ၀့ၫ၁ံၪဒုၭဆၧဆီၪ့လၧထၧၫ့ဖု၀ဲထီး နီၪလဖၪကၠၧၫ့၁ိၭ “အၪနံၩအ-၁ၫ့” လ့ၬ, အ့ၪပစံၭနီၪ မိယံၬ၀့ၫလၧဎူၫနံၪ့ဒဲနွ့ၫနံၪ့ အထးဖၧၩ့နီၪလီၫ (ထိၪဎီၩ့လၧ ရှၤၫ ၁၁း၁၈; ရှၤၫ ၁၄း၁၀; ၅မိ ၂း၁၄). အ၀့ၫ၁ံၪ အီၪက့ၪထးအဖိၪအမၫ၁ံၪလၧ ယီၫဒၫ့၀ါမုထၪ့လခီၫနီၪ, ထီးဒၪလ့ၬအ၀့ၫ၁ံၪ ဘၪဒၪဆၧၫ့ယၫဘၪဆၧဘၪထံၬဆၫဒဲဆၧ၁ံၫဆၧဎီၫလၧဆၧဒုၭဆၧယၩအဖၧၩ့ လါနၫ့ဂ့ၩအ၀့ၫ၁ံၪဒုၭဆၧတီၩတီၩလီၫ.

အနီၪမွဲဆၧထုၭဖျီၪဆၧအကၧၩ့ဒိၪလၧဘၩ့မုးဖိၪ၁ံၪအဆၧယံၩဆၧၡီၩ့နီၪ လီၫ. ယီၫဒၫ့ချိၬနီၪ မၩအ၁ၭဘဲၫ၁ိၭဆၧအီၪက့ၪဆၧၫ့စဲၪဆၧလၧအ၀့ၫ၁ံၪအဘိၩ့ ဆၧၩ့လါနၫ့ဂ့ၩ, ဖု၀ဲထီးနီၪလဖၪ မိအီၪယံၩအီၪၡီၩ့၀့ၫဒံၭဆ့ဧၪ. ဂၪ့ခိၪလး၀ၩ့အဆၧ အီၪက့ၪ၁ၭနီၪ မိမၩလၩ့ဖၭအ၀့ၫ၁ံၪအဆၧအီၪမၧၫ့ဧၪ, အ့ၪလမွဲအ၀့ၫ၁့ၪအီၪက့ၪ အ၁ၭလၧ ၦဘိၪ့ထၪ့ဘၩထၪ့ကဆါယွၩလဂၩဎး ဒဲအမွဲၦဆၨၩလၧအဘၪဆၧရွံအၪ့ ထုၫ့န့ကၠၧၫ့၁ိၭ (မီၪ့မီၪ့) ဒဲမိအီၪယံၩၡီၩ့ဂုးခၧၫ့၀့ၫဒၪလၧကဆါယွၩအဆၧ၁ိၫ့ဆၧ တဲၩ့အဖၧၩ့ဧၪ.

စယီရှၤၫအ့ၫလီၩနၪ၁့ၪဆၧလၧဆၧယံၩဆၧၡီၩ့ဘဲၫ၁ိၭအနီၪနီၪကဲၪထၪ့၀့ၫ၁့ၪ ဘဲၫ၁့ၪလဲၪနီၪလီၫ. အ၀့ၫ၁ံၪမွဲမၩဆၧလၧၦအံၫစရ့လၭဖိၪအဂးလီၫအ့ၬ, အ၀့ၫ၁ံၪ မၩဆၧလၧယဟိ၀ၩကဆါယွၩအဂး, လၧအမွဲယွၩလၧအီၪက့ၪလူဒိၪအ၀့ၫ၁ံၪလၧ အဆၧမၩ (mission) အဂးလီၫ.

ပဒၪဘၪဆၧ၁ီၪ့ဆၧ၁ၫ့မီၪ့ဎီၩ့ (မီၪ့မီၪ့) လၧလံၬဆံၫ့ဎံၪအ၁ၫ့ (NT) အဖၧၩ့ လီၫ. စပီလူၫ၁ီၪ့၁ၫ့ၦဎရံၬဖိၪ၁ံၪလၧမိဘၪဖ့ၪလၫ့အ၁ၭလၧ အဆၧဖံၭဆၧမၩ အဖၧၩ့, ဘဲၫကဆါယွၩအဆၧမၩအ၁ိၭ (မွဲၦၡၩအဆၧအ့ၬ) နီၪလီၫ (အ့ ၆း၇; လ ၃း၂၃; ၁၁့ၭ ၂း၄).

ကိၭနံၩဒ့ၭအဆၧအီၪမၧၫ့ဖၧၩ့, ပဒၪဆၧၫ့ယၫဘၪဆၧကၪဆၧဂဲၩအၪမၬ, ထီးဒၪလ့ၬဆၧ၁ၭဂၭဂီၩ့မိကဲၪထၪ့၀့ၫလီၫ. ဆၧမၩအ၁ၭဘဲၫနီၪ မိကဲၪထၪ့ယီၫယီၫ လီၫ. လါနၫ့ဂ့ၩ ပကိၭထၪ့ကဆါယွၩအစီၩ့အမၩ့၁့ၪဒံၭ လၧအအုၩ့လၩ့ဆၧလၧ မိအီၪလၧပၧၩဒဲမိမၩဆၧၩ့ပၧၩ့လၧအဆၧမၩနီၪလီၫ. အ့ၪပအီၪက့ၪအလူလၧအကိၭန့ပၧၩနီၪ ပမိမၩနၧၩ့ဆၧတၡါလီၫ.

`ယီရှၤၫအ့ၫ ၂၂း၅, ၆ ထုၭဖျီၪလီၩ၀့ၫလၧ စယီရှၤၫအ့ၫအၪ့ယၫ ဆၨၩဒီၪ့လၧအစဲၪ့ထၪ့လဖၪ ဘဲၫ၁ိၭမိအီၪဂုးအီၪတီၩလၧကဆါယွၩ, ဒဲအ၀့ၫဆိၪဂ့ၩအ၀့ၫ၁ံၪလီၫ. ပဆၧဖံၭ၁ိၭဘၪထွ့ၫလိၬ၁ၭလၧဆၧအီၪကီၪ့ ဖၧၩ့လဖၪ ကြၨၭအၪ့လဲၩ့ထဲၩ့အ၁ၭဘဲၫ၁့ၪလဲၪ.`