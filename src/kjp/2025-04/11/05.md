---
title:  ဆၧစံၭဆၧၫ့အမုၬအဘၪလမံၩ့
date:   10/12/2025
---

`ဖီ ယီဟၫ့ ၂၂း၂၁-၂၉ လၧဒီၩ့လၩ့ ၁၅း၁ အဆၧနၪ၁့ၪအဖၧၩ့နီၪ ဆံၭ. ပန့ဘၪဆၧမၩလိၪမွဲဆၧနီၪလၧ ၦမုထၪ့ဖိၪအဆၧစံၭဆၧၫ့ဆၧနီၪ လဲၪ.`

ၦလၧအစံၭဆၧၫ့ထဲၩ့ဆၧလဖၪအဆၧချဲၩ့နီၪ လ့ၩ၀့ၫတီၩတီၩဒဲဆီၪ့၀့ၫ ဘဲၫၦစံၭန့ဆၧဖိၪလဖၪအဆၧချဲၩ့နီၪလီၫ. လါနၫ့ဂ့ၩ ၦဘၪထိးစံၭန့ဆၧဖိၪလဖၪ စံၭဆၧၫ့ထဲၩ့ဆၧလထံၪဎးအ့ၬ, အီၪခိၭနၪၦစံၭန့ဆီၪ့ဆၧလဖၪလၧဆၧကယုကစုၩ အဖၧၩ့လီၫ. အ၀့ၫ၁ံၪအဆၧအွံၪ၁ၭဆၧၩ့နၧၩ့ ၦစံၭန့ဆီၪ့ဆၧနါနါက့ၭက့ၭနီၪ, နဲၪဖျီၪဆၧဒီၩ့ဆၧထ့ၬဂ့ၩဘၪလၧ (ဒီၩ့လၩ့ ၁၅း၁) စံၭ၀့ၫ, “ဆၧချဲၩ့ဆၧၫ့ဖူၬလူၭနီၪ ဘိၭကၠၪခွံၬဆၧ၁ၭထၪ့, အ့ၪမွဲဆၧချဲၩ့ဆီၪ့နီၪ ထိၪဂဲၩဆၧ၁ၭထၪ့လီၫ.”

ၦစံၭဆၧၫ့ထဲၩ့ဆၧလဖၪအဆၧချဲၩ့စၭထၪ့၀့ၫဒၪလၧ ဆၧဒိၭနဲၩ့အ၁ၭလၧ ၦအံၫစရ့လၭဖိၪအကဆါယွၩအမံၩ့- El, Elohim, Yahweh/ အဲလ်, အံလိၫဟ့ၫ, ယၫ၀ဲ (ရှၤၫ ၂၂း၂၂) နီၪလီၫ. စံၭထၪ့၀့ၫဆၧချဲၩ့နီၪ နံၫဘျၩ့လၧဆၧ မၩလၩ့ဖဲလၩ့မါခွံၬဆၧ၁ၭဂံၩ့ဂၩ့ဒဲဆၧစံၭန့ဆၧအဘၪမၪလဖၪ, လၧအလၩ့ဘူၭ ဆၧဒုၭဆၧယၩမိကဲၪထၪ့၀့ၫလၧ ၦအံၫစရ့လၭဖိၪထံၫခးလး၀ၩ့အဖၧၩ့နီၪလီၫ. အ၀့ၫ၁ံၪစံၭလၩ့အ၁ၭလၧဆၧနဲၩန့လၩ့အ၁ၭဆီၪ့ဆီၪ့လ့ၬလၧကဆါယွၩ၁့ၪယၫဆၧ, ဒဲၦအ၁ီၫ့၁ံၪလဖၪမိ၁့ၪယၫ၀့ၫဆ့နီၪလီၫ. ၦဆၨၩဒီၪ့နံၫဒီၪ့ဒဲလခီၫဒီၪ့ (the twoand-a-half tribes) ၁ံၪဆ့၁့ၪယၫနၪ၁့ၪအ၀့ၫ၁ံၪအဆၧမၩလၧမူၩဒၩအဖၫ့ခိၪ လၧအကိၭထၪ့ယဟိ၀ၩအမံၩ့ (ထိၪဎီၩ့လၧ ၅မိ ၁၈း၁၉; ၁စၫ ၂၀း၁၆) အ့ၪမွဲမၩမၪဆၧတၭမိဘၪဆၧစ့ၩရၫ့နီၪလီၫ.

ဆၧထုၭဖျီၪလီၩဆၧအလၩ့ဆၫ့လၩ့မဲၩအီၪ၀့ၫဒၪထီးနီၪလီၫ. စံၭဆၧလခီၫ (ဆၧလုလးနီၪမွဲန့ၫဆၧလုမ့ၪအဂးမွဲအ့ၬ, ဒဲအမွဲ၀့ၫဆၧအီၪက့ၪနဲၪ့လမံၩ့အဂးဆ့ လီၫ). အ၀့ၫ၁ံၪထုၭဖျီၪထၪ့အဆၧအီၪက့ၪ၁ၭအဘၪနီၪလီၫ. မွဲဆၧမၩမၪလိၬ၁ၭအဂး မွဲအ့ၬ, မွဲ၀့ၫဒၪဆၧမၩလၧဆၧအၪ့ယိၪခဲၫ့ကံၭဆၧလၩ့မုလၩ့ဖၭလၧၦအံၫစရ့လၭ အဖၧၩ့နီၪလီၫ. အ၀့ၫ၁ံၪမၩဆၧလၧဆၧ၁ၭမဲၪယဟိ၀ၩအဖၧၩ့, ဘဲၫၦမုနုၬဖိၪလၧ ယီၫဒၫ့ဖၧၩ့မၩ၀့ၫအ၁ိၭနီၪလီၫ. ၦအံၫစရ့လၭဖိၪအဆၧယံၩဆၧၡီၩ့အထံးနီၪ မွဲဂၪ့ခိၪလး၀ၩ့ဒဲနးခီၫ့အဆၧမၩအ၁ၭလၧဆၧန့၁ၫအဖၧၩ့မွဲအ့ၬ, မွဲ၀့ၫဒၪလၧ အ၀့ၫ၁ံၪအနး၁ၭအဆၧအီၪတီၩလၧအ၀့ၫ၁ံၪအကဆါယွၩအဖၫ့ခိၪနီၪလီၫ.

ၦဆၨၩဒီၪ့လၧထံၫချိၬမုနုၬလဖၪဆ့ထုၭဖျီၪထၪ့အဆၧ၁ုၪ့ထိၬ၁ၭထိၬလၧ အဒၪဘၪ၀့ၫထၧၫ့ဖု၀ဲ၁ံၪလၧမုထၪ့လဖၪအ၁ုၪ့ဂ့ၩ၁ၭဘွၩလၧဆၧမၩအ၁ၭလမံၩ့ယီၩ အဖၧၩ့နီၪလီၫ. လၧဆၧစံၭဆၧၫ့ထဲၩ့ဆၧအကၠီၩ့နီၪ အ၀့ၫ၁ံၪဆီၫ့မီၪ့လၧ ဘၪထိးစၪ အ၁ၭအ့ၬ, အ့ၪမွဲလခီၫအ၀့ၫ၁ံၪဒၪလၩ့ထဲၩ့အဆၧဆီၫ့မီၪ့မၪဆၧဒဲထုၭဖျီၪထၪ့ ဆၧ၁ုၪ့မုၬ၁ၭရှူၪအမွဲအတီၩထီးနီၪလီၫ. မွဲဆၧနီၪဆၧထၪ့ဒၩဒုၭလိၬ၁ၭလအီၪလၧ ၦအံၫစရ့လၭဖိၪထံၫခးလး၀ၩ့လၧၩ့ဘၪဒဲအီၪဂုးအီၪခၧၫ့၀့ၫလၧဆၧယံၩဆၧၡီၩ့ အဖၧၩ့နီၪလီၫ.

`မွဲနယိဆၧၫ့ယၫဆၧစံၭန့အဘၪမၪလဖၪဘဲၫ၁့ၪလဲၪ. အၪ့နၩ့လၩ့ ၁နိၫလၧအနဲၪနဆၧအီၪက့ၪ၁ၭအဖျီၩ့နီၪဆံၭ. လၧဆၧ၁ုၪ့ဂဲၩ၁ၭ၀ၭအဂး, ယိထၪ့လၧ အၪ့အူၭ ၃၇း၃-၆, ၃၄, ၃၇ နီၪဆံၭ.`