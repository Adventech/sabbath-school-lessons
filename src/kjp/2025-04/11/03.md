---
title:  ဆၧစံၭန့ဆၧလဖၪ (Accusations...)
date:   08/12/2025
---

`ဖီဆၧမၩအ၁ၭလၧဆၨၩဒီၪ့ဖိၪလၧအဂဲၫထဲၩ့ထဲၩ့လဖၪလၧ ယီရှၤၫအ့ၫ ၂၂း၉-၂၀ အဖၧၩ့နီၪဆံၭ. ဆၧစံၭန့ဆၧမွဲဆၧနီၪလဖၪလၧ မုနုၬဆၨၩဒီၪ့ အစံၭထၪ့ဒၩၦဆၨၩဒီၪ့လၧယီၫဒၫ့အမုထၪ့လဖၪနီၪလဲၪ. ပဒၪဘၪဆၧစံၭန့ ဆၧအထိၪအဒီၩ့မွဲဆၧနီၪလဖၪလဲၪ.`

လၧအဆၧၫ့ဖိၪ (၁) အဖၧၩ့စံၭ၀့ၫဒၪလၧ ၦဆၨၩဒီၪ့မုထၪ့လဖၪနီၪ မွဲ၀့ၫဒၪ (ၦရှုဘံၫ့ဖိၪ, ၦဂၭဖိၪလဖၪ) လါနၫ့ဂ့ၩ, ဆၧလၩ့ဆၫ့ထီးယီၩစံၭ၀့ၫဒၪလၧ “ၦအံၫစရ့လၭဖိၪ” (ရှၤၫ ၂၂း၁၁), လၧဆၨၩဒီၪ့အၪဒီၪ့အလးနီၪလီၫ.

ဆၧထုၭဖျီၪဆၧထီးယီၩလၧအစံၭ၀့ၫ “ၦအံၫစရ့လၭခမျၧးထၧၫ့ဂီယၫ” နီၪ မိစံၭ၀့ၫမွဲဆၨၩဒီၪ့ခွံၫဒီၪ့ဒဲလခီၫဒီၪ့လၧယီၫဒၫ့အမုနုၬလခီၫ, လၧ၁ၭလဘၪလၩ့ဎိၭဘၪ လဖၪအၪထၪ့၀့ၫဒၪလၧ ၦနံၫဖုၫအဘိၩ့ဆၧၩ့နီၪလီၫ. ဆၧအၪ့စၪ့အီၪထၪ့၀့ၫဒၪ ၦဆၨၩဒီၪ့လၧယီၫဒၫ့အမုထၪ့လဖၪနီၪ မွဲအ၀့ၫ၁ံၪအီၪက့ၪ၀့ၫဘဲၫၦအံၫစရ့လၭဖိၪ အဆၨၩဒီၪ့ဆ့ဧၪနီၪလီၫ.

ပယိလါလၧဆၧမိမၩအ၁ၭဂ့ၩဂ့ၩဘၪဘၪလါနၫ့ဂ့ၩ, ထီးဆၧပရၧၫ့ဂၧၫ့၀့ၫ လၧၦမုထၪ့ဖိၪ၁ုၪ့ထၪ့ဆၧလုဆၧအလးလဖၧၫ့နီၪ ဆၧဘၪထံၬထၬကဲၪထၪ့၀့ၫ လထံၪဎးလီၫ. ဆၧ၁ုၪ့ထၪ့ဆၧလုလးအဆၧထိမွဲနီၪလဲၪနီၪ ဆၧထိး၁ၭလၧ လံၬဆံၫ့ဎံၪအဆၧကွ့ၭအီၪနးမံၩ့အ့ၬ. လါနၫ့ဂ့ၩအ့ၪပယိထၪ့ထဲၩ့ဆၧလ့ၩခၫ့ဂၬ ယီၫဒၫ့အခၪ့ထံၭလဖၧၫ့လၧ အစံၭ၀့ၫလၧယီရှၤၫအ့ၫ ၃ ဒဲ ၄ အဖၧၩ့နီၪ ပဒၪဘၪ ဆၧမၩအ၁ၭလနၩ့လီၫ. လၧဆၧအထီထီးနီၪ ၦအံၫစရ့လၭဖိၪထီးအလူၬဂဲၫထီၩ့ လၧယီၫဒၫ့ချိၬအခၪ့ထံၭလီၫ. အ့ၪမွဲလဖၧၫ့ယီၩ ၦအံၫစရ့လၭဖိၪလဖုၫဂဲၫထဲၩ့ထီၩ့ ကဒီၭလၧယီၫဒၫ့ချိၬအခၪ့ထံၭလဖၧၫ့ဒီၭလီၫ. ဆၧဂဲၫထီၩ့လဖၧၫ့ယီၩ မွဲ၀့ၫဒၪ အကဒၩလၧအဂဲၫထဲၩ့လခီၫလီၫ.

ဆၧမၩအ၁ၭနံၫမံၩ့လူၬနီၪ မွဲဆၧ၁ုၪ့ထၪ့လၧလိးလဖၪလီၫ. အခၪ့ထံၭလဖၧၫ့ နီၪ မွဲလၧဆၧနၪ့ထၪ့အဂး, ဒဲနံၫဖၧၫ့လဖၧၫ့နီၪ မွဲဆၧလုလးအလၩ့ဆၫ့ဂ့ၩလမံၩ့ လီၫ. လါနၫ့ဂ့ၩဆၧအၪ့စၪ့ယံၫယါဆၧမွဲ “လိးလဖၪယီၩ မွဲဘဲၫ၁့ၪလဲၪ” အီၪ၀့ၫဒၪ နီၪလီၫ (ထိၪဎီၩ့လၧ ရှၤၫ ၄း၆, ၂၂ နီၪဆံၭ). ဆၧလုလးထီးနီၪ မွဲန့ၫဆၧလုထၪ့ ဆၧအဂးလီၫဧၪ, အ့ၪလမွဲလၧဆၧအီၪက့ၪနဲၪ့လၧဆၧနၪ့ထၪ့အဂးလမံၩ့လီၫဧၪ. ၦဆၨၩဒီၪ့အဂူၫဂၩလဖၪနီၪ မွဲအီၪက့ၪအ၁ၭလၧဆၧလၨၪခၪ့ဖၬယူၭဧၪ.

ဆၧလကၩ့ကၩဎိၭလၩ့ဘၪဆၧလၧစယီရှၤၫအ့ၫ, စအံၫလအ့ဇၧၫ, ဒဲဆၨၩဒီၪ့ ခိၪနါလဖၪနီၪ ဒုၭကဲၪထၪ့ဆၧဂဲးလိၬတ့ၭလိၬအၧၩ့အၧၩ့၁ၫ့၁ၫ့၁့ၪ၀့ၫဒၪလီၫ.

`ကဆါယ့ၫရှူၬဒဲစပီလူၫ၁ီၪ့၁ၫ့ပၧၩမွဲဆၧနီၪလၧဘၪဂၭဎ့ၭဆၧစ့ၩရၫ့မၪၦဂူၫဂၩနီၪလဲၪ. ဖီ လု ၆း၃၇; ယီ ၇း၂၄; ၁ကီ ၄း၅. ဘၪမွဲနီၪ ဆၧမၩယီၫဆၧလၧဆၧစ့ၩရၫ့မၪၦဂူၫဂၩနီၪလဲၪ.`