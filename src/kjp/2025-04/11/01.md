---
title:  အီၪလၩ့လၧခးဆၧစံၭ၀ဲၩ
date:   06/12/2025
---

### ဖီလနွ့ၫယီၩအဂးဆၧမၩလိၪ

ယီရှၤၫအ့ၫ ၂၂; အ့ ၆း၇; ယီ ၇း၂၄; ၄မိစ့ၭ ၂၅; ဒီၩ့ ၁၅း၁; ၁ပံ ၃း၈, ၉.

> <p>၁နိၫထီၫ့</p>
> “ဆၧချဲၩ့ဆၧၫ့ဖူၬလူၭနီၪ ဘိၭကၠၪခွံၬဆၧ၁ၭထၪ့, အ့ၪမွဲဆၧချဲၩ့ဆီၪ့ နီၪ ထိၪဂဲၩဆၧ၁ၭထၪ့လီၫ” (ဒီၩ့လၩ့ ၁၅း၁).

ဆၧအီၪမၧၫ့လၧခမျၧးလး၀ၩ့ (community) အဖၧၩ့ ဘၪလဖၧၫ့ဖၧၫ့နီၪ, ဆၧဂဲးလိၬတ့ၭလိၬဒဲဆၧ၁ၭဘၪထံၬထၬလၧဆၧပြၧၩ့ဂဲးလဖၪ ကဲၪထၪ့၀့ၫဒၪ၁့ၪ လီၫ. လၩ့ဆၫ့ဒၪဆၧလၧဆၧအီၪကီၪ့အဖၧၩ့, မွဲၦအီၪလၧဆၧအီၪမၧၫ့လးခဲၫ့ဒီၩ့ (background) လမီၪ့ဎီၩ့ဘၪ, ဒဲလုၫလါလၩ့ဆၫ့လိၬ၁ၭ လၧဆၧထိစိၩလဘၪ လၩ့ဎိၭလၧဆၧဖံၭဆၧမၩအဖၧၩ့လဖၪအကၠီၩ့နီၪလီၫ.

ပမိအၪ့ဎၬဆၧလနွ့ၫယီၩလၧ လံၬယီရှၤၫအ့ၫ (၂၂) ဒဲဆၧဆီၫ့မီၪ့ဘၪမၪလိၬ၁ၭ ဖၭဒိၪအီၪလၧ ၦခမျၧးကျၩလဖၪနီၪလီၫ. လၧလံၬယီၩအခၪ့ထံၭနီၪ, စယီရှၤၫအ့ၫ ဖ့ၪလၫ့အလူလၧဆၨၩဒီၪ့လနၩ့မိဘၪခၫ့ဂၬယီၫဒၫ့ဒဲ မိမၩနၧၩ့လၩ့ဎိၭဆၧလၧ ၦဆၨၩအအီၪလၧယီၫဒၫ့မုနုၬလဖၪနီၪလီၫ (ရှၤၫ ၁း၁၂-၁၈). ထီးမၩလၩ့ဎိၭ (မၩၡီၩ့) ဆၧဂီၩ့တၭအ၀့ၫ၁ံၪဂဲၫထဲၩ့ထဲၩ့၀့ၫလီၫ. လါနၫ့ဂ့ၩ, လၧအ၀့ၫ၁ံၪ၁ုၪ့ထၪ့ ဆၧလုလးလဖျိၪ့လၧယီၫဒၫ့မုနုၬဖၧၩ့နီၪအကၠီၩ့ ၦမုနုၬဖိၪ၁ံၪအ၁ုၪ့ခိ၁ၭ၀ီၩဆၧမွဲ လၧအ၀့ၫ၁ံၪဆီၫ့မီၪ့ဆၧအဂူၫဂၩလမံၩ့နီၪလီၫ.

ဘၪမွဲနီၪဆၧဆီၫ့မီၪ့စ့ၩရၫ့ဆိၫဆၧ (မၩၡိၭမၩၡၩ့ဆၧ) လၧၦဂူၫဂၩအဆၧမၩ နီၪလၩ့၁ၭမဲၪ၀့ၫဒၪလဲၪ. ဆၧဎူၫဆၧဎၩ့လၧဆၧအီၪကီၪ့ဖၧၩ့အဂး ပဘၪမၩန့ ဆၧမၩလိၪဘဲၫ၁့ၪလဲၪ. ဆၧဆီၫ့မီၪ့ဒိၪနဲၪ့အယီၩ ထီးပလၩ့ဘၪလၧဆၧ၁ၭဘံၪဘူၪ အဖၧၩ့လဂ့ၩနီၪ အကၧၩ့ဒိၪ၀့ၫဆံၭအၪလဲၪ. ပမိမၩလိၪဎိၭလၩ့ (ၡီၩ့) ဆၧ၁ံၪလဖၪ ယီၩလီၫ.