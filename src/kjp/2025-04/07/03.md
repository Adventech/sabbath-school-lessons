---
title:  ဘိၪ့လ့ၩဖၬ
date:   10/11/2025
---

`ဘၪမွဲနီၪ စယီရှၤၫအ့ၫမၩဘိၪ့လ့ၩဖၬယီၩလၩ့ဆၫ့၀့ၫလၧဆၧနုၬလၩ့ ခးဆၧစံၭ၀ဲၩလၧအကၧၩ့ဒိၪ၀့ၫနၭလ့ၬအထးဖၧၩ့နီၪလဲၪ. ဖီ ရှၤၫ ၅း၁၀; ၂မိ ၁၂း၆; ၃မိ ၂၃း၅; ၄မိ ၂၈း၁၆; ၅မိ ၁၆း၄, ၆.`

ဆၧအကၧၩ့ဒိၪထုၬနံၫမံၩ့လမံၩ့, လၧဆၧမၩနၧၩ့ဆၧဂီၩ့နီၪ မွဲဆၧမၩဘိၪ့လ့ၩ ဖၬလီၫ. ၦဘၪမၩ၀့ၫဒၪလၧ လၩအခၪ့ထံၭလဘံၪ့လဆံၫလံ၁ၫ့အနံၩ, လၧကဆါယွၩအီၪက့ၪလၩ့ထး၀့ၫနီၪလီၫ. ဘိၪ့လ့ၩဖၬအဆၧအီၪက့ၪနဲၪ့နီၪ မွဲအလၩ့ ဆၫ့၀့ၫလၧအထုၭဖျီၪထဲၩ့ဆၧစဲၪ့ထၪ့ခွံၬအခံးအဂၩနီၪလီၫ. ဘိၪ့လ့ၩဖၬ (Passover) မၩဂဲၩထၪ့၀ၭထၪ့ဆၧနၭဆၧၡၪ့ဆံၫမံၩ့လမံၩ့ (၂မိ ၁၂) လၧယွၩအ၁ီၫ့ မၩ၁ံၫခွံၬၦအံဇံၭအဖိၪ၀ဲၡါထီးအလူၬ ဒဲမၩဖီၩ့ဖျ့ၭၦအံၫစရ့လၭဖိၪ၁ံၪနီၪလီၫ. ဆၧနီၪဂီၩ့လဖၧၫ့ဆၧစဲၪ့ထၪ့ခွံၬလၧ ခးအံဇံၭဖၧၩ့ဖိၬထွ့ၫ, ဒဲဆၧလ့ၩခၫ့ဂၬမၪဆမံၭ၀ီၩ, ဒဲၦလ့ၩဆၧလၧၡါမုနၧၫ့ဖၫကျၩထီးနီၪလီၫ.

အ့ၪမွဲဆၧမၩအ၁ၭလၧ ၦအဆၨၩနံၫဆိၩလဆိၩနီၪ လ့ၩဆၧလၧၡါမုနၧၫ့ဖၫ ဖၧၩ့ဒဲခၫ့ဂၬယီၫဒၫ့, ဆၧမၩအီၪထဲးဎုၬလၧ ဆၧကူၭတရံၭဒဲဆၧမၩဘိၪ့လ့ၩဖၬ, ဒဲကဆါယွၩ၁ိၫ့အ၀့ၫ၁ံၪလၧဆၧမၩလၩ့လၭလၧအဒၪဆၧၫ့ယၫဘၪဒုၪဒၩ ၦကၫနအၫ့ဖိၪအီၪလၩ့ထးလဖၪနီၪလီၫ. လၧဆၧမၩ၀ဲၩအ၁ၭလဖၪဒဲ ဆၧဘိၪ့ဆၧဘၩဘိၪလ့ၩဖၬနီၪ မွဲဆၧနဲၪ့လမံၩ့လၧ ၦအံၫစရ့လၭဖိၪဂဲၫနုၬလၩ့လး၀ၩ့အ၁ၫ့လၧ အ၀့ၫ၁ံၪအဖးဖီၩ့ (history) ဖၧၩ့နီၪလီၫ.

ဆၧလုဆၧအ၁ိၪဖိၪနီၪဆ့ မွဲဆၧအီၪက့ၪနဲၪ့လၧဘိၪ့လ့ၩဖၬထုၭဖျီၪထဲၩ့ ဆၧထုၭထၪ့ခွံၬ (ဆၧရွံန့ထဲၩ့) ၦအံၫစရ့လၭဖိၪလၧ ၦအံဇံၭဖိၪအဆၧအၪ့မၧၫ့ဎီး အဖၧၩ့လီၫ. ဒဲအနီၪမွဲဆၧဖ့ၪနဲၪစိၩဆၧလၧယၫခီၫ မွဲဆၧနဲၪ့အဒီၩ့လၧမၩဎွ့ၩယွၩ အ၁ိၪဖိၪအလး (ယီ ၁း၂၉, ၃၆; ၁ကီ ၅း၇; ၁ပံ ၁း၁၈, ၁၉), လၧအထိးထဲၩ့ တၩ့ထဲၩ့ပၧၩလၧဆၧဒဲၩဘၭအဆၧစၧၩ့ထၬဖၧၩ့နီၪလီၫ. လၧဆၧအၪ့ဘိၪ့ဆံၫ့ဎံၪ (the Lord's Supper), လချုၭဖ့ၪလၫ့ခွံၬအ၁ၭဒံၭဘၪနီၪ, ကဆါယ့ၫရှူၬအီၪက့ၪ လၩ့ထဲၩ့ဘိၪ့လ့ၩဖၬနီၪလၧဆၧမၩနၪ့ထၪ့ထဲၩ့အ၀့ၫအဆၧ၁ံၫအဂးနီၪလီၫ (မၭ ၂၆း၂၆-၂၉; ၁ကီ ၁၁း၂၃-၂၆).

လမံၩ့ဂ့ၩလမံၩ့, ဘိၪ့လ့ၩဖၬဒဲဘိၪ့ဆၧနၪ့ထၪ့ထဲၩ့ကဆါနီၪ ဖ့ၪနဲၪဆၧမွဲ ဆၧတီၩအလၩအဖၩ့အဒိၪနဲၪ့ဒံၭလီၫ - အနီၪမွဲခမျၧးဘၪဆၧရွံန့၀့ၫလဖၪ နုၬလၩ့ဘၪလၧ မူၭခိၪအကၫနအၫ့ဖၧၩ့နီၪလီၫ. စယီဟၫ့နဲၪဖျီၪဆၧထုၭဖျီၪထၪ့ ဆၧမၩအ၁ၭ “ခၫ့ဂၬဆၧ” ဆၧနီၪ ဘဲၫၦ ၁၄၄,၀၀၀ ၁ံၪနီၪ ဂၭဖၬလၧမၫဆမံၭဘဲၫနွၫအ၁ိၭလၩ့ဂၬလၧလိးဖျီ-၁လၩအလီၩ့နီၪ (နဲၪ ၄း၆; နဲၪ ၇း၉, ၁၀) ဒဲဆၧဘိၪ့ဘိၪ့လ့ၩဖၬ ဒဲကဆါအဘိၪ့ဆံၫ့ဎံၪလၧ၁ိၪဖိၪအဆၧဖျၫ့လိၬအ၁ၭ (the marriage supper of the lamb) အဆၧနဲၪ့နီၪလီၫ.

`အ့ၪလမွဲလၧၦအၪ့ဘိၪ့အထီဘၪလါနၫ့ဂ့ၩ, ပအီၪက့ၪထုၪ့စူၪယၫ အဆၧမွဲဆၧတီၩမိန့ဘဲၫ၁့ၪလဲၪ.`