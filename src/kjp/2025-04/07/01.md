---
title:  ဆၧ၁ၭတီၩအဒိၪထုၬၪဆၧဘိၪ့ဆၧဘၩလၧဆၧဒုၭပျၩ့ဖၧၩ့
date:   08/11/2025
---

### ဖီလနွ့ၫယီၩအဂးဆၧမၩလိၪ

ရှၤၫ ၅း၁-၇း ၂မိ ၁၂း၆; ၁ကီ ၅း၇; ရှၤၫ ၈း၃၀-၃၅; ၅မိ ၈း၁၁, ၁၄; ဟံ ၉း၁၁, ၁၂.

> <p>၁နိၫထီၫ့</p>
> “အ့ၪမွဲအၪ့ဎၬဆိၫယွၩအဘၩ့အမုး ဒဲအဆၧတီၩဆၧလီၩ့ဆံၭ. ဆၧမိဖ့ၪလၫ့န၁ံၪလၧဆၧလဖၪနီၪ ထီးအလူၬလၧအဖၫ့ခိၪလီၫ” (မၭ၁ုၫ ၆း၃၃).

လနွ့ၫယီၩပမိယိထၪ့ဆၧၫ့ထီလၧ ၦအံၫစရ့လၭဖိၪအီၪလၧခးဆၧစံၭ၀ဲၩ အထးဖၧၩ့, ဖ့ၪလၫ့ထဲၩ့အ၁ၭလၧကဆါယွၩအထီနီၪ, ဘၪဒၪဆၧၫ့ယၫဆၧကၪ ဆၧဂဲၩအလၩ့၁ၭမဲၪလဖၧၫ့ဖၧၫ့ဒံၭလီၫ. ဆၧမၩအ၁ၭအီၪအၪမံၩ့လီၫ. ဖျီၪလၧ စယီရှၤၫအ့ၫမၩဆၧလကြၨၭဘၪ လၧအကူၭတရံၭၦအံၫစရ့လၭဖိၪလၧဒုၪဒၩ အလး၀ၩ့နီၪ (ရှၤၫ ၅း၁-၉)း မၩဘိၪ့လ့ၩဖၬလၩ့ဘူၭလၧဆၧကၪဆၧဂဲၩအလၩ့၁ၭမဲၪ မိဘၪ၀့ၫအထီ (ရှၤၫ ၅း၁၀-၁၂), မၩထၪ့ဆၧလုလးဒဲဘိၪ့ထၪ့ဘၩထၪ့ယဟိ၀ၩ လၧမၩနၧၩ့ဆၧအထီ (ရှၤၫ ၈း၃၀-၃၅)း ဒဲမၩထၪ့ဆၧအီၪကီၪ့အတဲၩဆံၫ့ဎံၪလၧ ၦနွ့ၫဒီၪ့အီၪလၩ့ထး၀့ၫလၧၦအံၫစရ့လၭဖိၪအကျၩ လၧလန့ဒံၭဘၪဆၧန့၁ၫအထီ နီၪ (ရှၤၫ ၁၈း၁, ၂).

ဘၪလဖၧၫ့ဖၧၫ့လၧပဆၧမၩအၪအထးဖၧၩ့ (အထီ), ပအီၪက့ၪထးဆၧၫ့ထီ လၧပမၩ၁ၫ့ထၪ့ထဲၩ့ပဆၧအုၩ့လၩ့ကဆါယွၩခၫ့ဖျီၫ့လၧဆၧစံၭထၪ့အၪ့အူၭ ဒဲဆၧဘိၪ့ဆၧဘၩလဖၪနီၪလီၫ. ဂီၩဒဲဂၪအဆၧဘၩ, ဘဲၫအမွဲဂံၪ့ဒီၪ့အဆၧလုလး (family altar) နီၪ ပမၩလချုၭဘၪမွဲလၧပဆၧမၩအၪလၨၪလၧဆၧကျ့ၭစၨၭ ဂဲၩ၀ၭလၧ ဆၧအီၪမၧၫ့လ့ၩထၪ့လ့ၩထီၫအဂးနီၪဧၪ. လါနၫ့ဂ့ၩ, ပ၁့ၪယၫလၩ့ထံးလၧပ၁ၭဖၧၩ့, ဆၧမၩဆၧၫ့ထီလၧပကဆါယွၩ ဒဲၦလၧပအဲၪဘၪလဖၪနီၪ မွဲဆၧၫ့ထီး အဂ့ၩထုၬလၧ ဆၧအီၪက့ၪကီၪ့ဆၧလၧယၫခီၫအဂးနီၪလီၫ.