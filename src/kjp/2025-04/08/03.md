---
title:  ဖ့ၪလၫ့ယၧၩလၧခိၪလီၩ့လဖျိၪ့နီၪ
date:   17/11/2025
---

`ဖီ ယီရှၤၫအ့ၫ ၁၄း၆-၁၄; ၄မိစ့ၭ ၁၄း၂၄; ၄မိစ့ၭ ၃၂း၁၂; ၅မိစ့ၭ ၁း၃၆; ဒဲ လုကၭ ၆း၄၅. နမိလီၩဖျီၪစကၫလ့ၭဒဲစယီရှၤၫအ့ၫအဆၧအီၪက့ၪ၁ၭဘဲၫ၁့ၪလဲၪ. ဘၪဖိၭကဆါအခဲၫ့လူၬလူၬဆံၫ့ဆံၫ့အခီၫပယီၫနီၪမွဲဆၧနီၪလဲၪ.`

စကၫလ့ၭ၁ၭနၪ့ကဆါယွၩအဆၧအုၩ့လၩ့လၧအဖ့ၪလၫ့၀့ၫခၫ့ဖျီၫ့လၧ စမိစ့ၭ နီၪအ့ၬ. ဒဲအ၀့ၫမိနုၬလၧခးထီးအလ့ၩဆၧတၭ, အချံၫအ၁ၪမိန့၁ၫ၀့ၫလီၫ (၄မိ ၁၄း၂၄). အနံၪ့လဆံၫဂီၩ့အလးခဲၫ့, အ၀့ၫယၧၩ့ထၪ့ထဲၩ့အဆၧချဲၩ့လၧ အဂဲၫထဲၩ့ ၁ိၫ့ဆၧပရၧၫ့အထီနီၪစံၭ၀့ၫ “လၧအအီၪလၧယ၁ၭခံဖၧၩ့နီၪလီၫ” (ရှၤၫ ၁၄း၇). အ၀့ၫအဆၧပရၧၫ့နီၪ အီၪဒိၭနဲၩ့အ၁ၭလၧ ကဆါယွၩအဆၧ၁ိၫ့ဒဲအဆၧမၩဆၧၩ့, လၧၦအံၫစရ့လၭဖိၪမိမၩနၧၩ့ခွံၬထံၫ၁ံၪခး၁ံၪနီၪလီၫ.

အ့ၪမွဲအဂူၫဂၩဆံၫဂၩ အဆၧပရၧၫ့လၧအဂဲၫထဲၩ့ဆိၬ၀့ၫနီၪ ဒုၭကဲၪထၪ့ ၦအံၫစရ့လၭဖိၪအဆၧ၁ၭမဲၪအၪထၪ့, လၧစကၫလ့ၭလခီၫဒိၭနဲၩ့အ၁ၭလၧ ကဆါယွၩလုၬလုၬဆံၫ့ဆံၫ့, လၧအစံၭ၀့ၫ “အ့ၪမွဲယ၀့ၫဒၪယီၩ ယလီၩ့ဖိၬယဟိ၀ၩ ယယွၩအခဲၫ့လၧၫ့လၧၫ့ဎွ့ၩဎွ့ၩလီၫ” (ရှၤၫ ၁၄း၈). ၦအဂူၫဂၩလၧ ဖိၬၦၡၩအယွၩ အခဲၫ့နီၪ လနဲၩကဆါယွၩဘၪလၧၫ့လၧၫ့ဎွ့ၩဎွ့ၩဘၪလါနၫ့ဂ့ၩစကၫလ့ၭ၀့ၫဒၪနီၪ ဖ့ၪလၫ့အ၁ၭလူၬဆံၫ့လၧကဆါယွၩအအီၪလီၫ.

လၧခဲၫ့ထဲၩ့ဘၪဆၧလီၩဖျီၪစကၫလ့ၭအဆၧအီၪတီၩလၧဆၧလမံၩ့ဎးနီၪ နံၫဖၧၫ့လ့ၬ (ရှၤၫ ၁၄း၉, ၁၄) လီၫ. အဆၧအီၪတီၩလၧကဆါယွၩနီၪ, “အအီၪ လၧအ၁ၭလမံၩ့ဒၪ” - " different spirit " (၄မိ ၁၄း၂၄) လၧကဆါယွၩစံၭလၩ့ ဆၫ့၀့ၫလၧၦယိ၁ူၪဆၧအဂူၫဂၩလဆံၫနီၪလီၫ. အ၁ၭအနံၪ့အီၪလၧ ၈၅ နံၪ့ယူၭ ဒၪလ့ၬ, အ၀့ၫကဲၪဆၧအဒီၩ့အထ့ၬလၧ အဆၧဖ့ၪလၫ့၁ၭလူၬလူၬဆံၫ့ဆံၫ့လၧဆၧ မၩန့မၩနၧၩ့ဆၧအဂးနီၪလီၫ.

စကၫလ့ၭနၪ၁့ၪဆၧလၧၦဆၨၩကိၭဒီၪ့ဒ့ၭ မိန့၁ၫဘၪဂၪ့ခိၪလး၀ၩ့လၧ အ၀့ၫ၁ံၪကိၭထၪ့ကဆါယွၩအဆၧအုၩ့လၩ့ ဒဲလၧအ၁ၭအီၪနုၬလၩ့၀့ၫလၧဆၧဆူ ဆၧနဲၩအဖၧၩ့နီၪလီၫ. ကဆါယွၩအဆၧအုၩ့လၩ့လဖၪနီၪ လၧၫ့ထၪ့ဎွ့ၩထၪ့ဒၪ၀့ၫ လၧနၫ့ဆါလၧလဘၪထွ့ၫပဆၧအီၪက့ၪ၁ၭနီၪမွဲအ့ၬ. အ့ၪမွဲ, လၧဆၧမၩဖိၬထွ့ၫ လၧဆၧနဲၩနီၪဆ့မွဲဆၧလမံၩ့လၧဆၧလၧၫ့ထၪ့ဎွ့ၩထၪ့အဂးလီၫ. ၦဟံဘြုၫဖိၪ အလံၬဖျိၪ့ ‘ulay, “may be” “ဘၪလဘၪ” (ရှၤၫ ၁၄း၁၂) နီၪ ထုၭဖျီၪထၪ့ဆၧ၁ၭ မဲၪဒဲဆၧ၁ၭဂံၩ့ဂၩ့၁့ၪလါနၫ့ဂ့ၩ မွဲဆၧအီၪခိၭယိလါဆၧလၧမိကဲၪထၪ့၀့ၫဒၪနီၪလီၫ (၁မိ ၁၆း၂; ၄မိ ၂၂း၆, ၁၁; ၄မိ ၂၃း၃).

`ဆၧမၩနၪ၁့ၪဘံၪ၁ူၪလိၬ၁ၭ, အဆံၭ (ပ့ၫ) ဖိၪမွဲဆၧနီၪအီၪလၧ အမိ ထုၭပဲၩခွံၬပၧၩလၧဆၧဖိၬကဆါအခဲၫ့အလၧၫ့အဎွ့ၩနီၪ မိ၁့ၪ၀့ၫဒၪလဲၪ.`