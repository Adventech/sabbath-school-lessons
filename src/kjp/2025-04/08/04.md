---
title:  ဆၧဒီၩ့ဆၧထ့ၬအစီၩ့အမၩ့
date:   18/11/2025
---

`ဖီ ယီရှၤၫအ့ၫ ၁၅း၁၆-၁၉; စ့ၩရၫ့ ၁း၁၃; ဒဲ စ့ၩရၫ့ ၃း၇-၁၁. ဆၧမၩအ၁ၭယီၩ လီၩဘၪနၧၩလၧဆၧဒီၩ့ဆၧထ့ၬအဂဲးအဘၭမွဲဆၧနီၪလမံၩ့လဲၪ. စကၫလ့ၭအဆၧအီၪက့ၪ၁ၭနီၪ ဒုၭဆီၪ့ထၪ့ထဲၩ့ၦ၁ၭဘၪ့ဖိၪလၧယၫခီၫလဆိၩနီၪဘဲၫ၁့ၪလဲၪ.`

လံၬလဆၧၫ့ယီၩ လီၩဖျီၪ၀့ၫဒၪလၧ စကၫလ့ၭမိဖ့ၪလၫ့အဖိၪမုၪနးအၭစၫ လၧၦလဂၩဂၩလၧအမၩနၧၩ့ၦဒံဘၧၫဖိၪနီၪလီၫ. စအီ၁ၫနအ့လၭနီၪ မၩနၧၩ့ခွံၬဒိၩ့ နီၪတၭန့ဘၪနးအၭစၫလၧ အ၀့ၫအမၫအဂးလီၫ. စမၩအ၁ၭယီၩ အကၧၩ့ဒိၪ၀့ၫ, မွဲလၧဆၧထုၭဖျီၪထၪ့စကၫလ့ၭအ၁ုၪ့ဒူၩ၁ၭဒူၩ, အဆၧဆူဆၧနဲၩ, ဒဲဆၧအီၪတဲၩ့၀ဲၩ ၁ၭလၧအမိဆၧၫ့ယၫဘၪဆၧအၪ့ထၩ (ဆၧကၪဆၧဂဲၩ) ယီၩလဖၧၫ့ဒီၭနီၪလီၫ.

ဆၧနီၪမွဲဆ့ဆၧဖ့ၪနဲၪၦအံၫစရ့လၭဖိၪလၧခဲၫ့လဆိၩမိဖိၬထွ့ၫဆၧဆူဆၧနဲၩ အလၩ့မဲၩယီၩအဒီၩ့အထ့ၬ လၧစကၫလ့ၭဒဲစယီရှၤၫအ့ၫအအီၪနီၪလီၫ. အ့ၪမွဲ ၦအဖီၩ့ခွံၬလဆိၩနီၪ မၩဘံၭခွံၬအဆၧမၩအဖျီၩ့, တၭၦဆိၩအ၁ၫ့ယီၩ အီၪတဲၩ့၀ဲၩ အ၁ၭယူၭလၧ အမိဆၧၫ့ယၫဘၪဆၧအၪ့ထၩလဖၪဒဲ မိမၩလၧၫ့မၩဎွ့ၩထၪ့ ကဆါယွၩအဆၧကိၪ့လၧ ၦအံၫစရ့လၭဖိၪအဂးနီၪလီၫ.

ဘဲၫစကၫလ့ၭအၪ့ကံၩ့စယီရှၤၫအ့ၫလၧ “ဖ့ၪလၫ့ယၧၩလၧခိၪလီၩ့လဖျိၪ့နီၪ” အ၁ိၭ, နးအၭစၫအ၀ၩဖ့ၪဆီၪ့ထၪ့အ၀့ၫအ၁ၭတၭအၪ့ကံၩ့ဆၧလၧဆၧနဲၩလမံၩ့ဎးနီၪ ဘဲၫအဖါနဲၪဒီၩ့ဆၧအ၁ိၭနီၪလီၫ. လၧဆၧ၁ုၪ့ဂုး၁ၭခၧၫ့ဒဲဆၧ၁ုၪ့ဒူၩ၁ၭဒူၩအဖၧၩ့, နးအၭစၫဖိၬထၪ့အဖါစကၫလ့ၭအဒီၩ့အထ့ၬအဖျီၩ့ဒဲမၩဎွ့ၩဆၧအုၩ့လၩ့ဆၧလၧ မိန့၁ၫဘၪဂၪ့ခိၪလး၀ၩ့နီၪလီၫ.

မွဲတၡါ, ဂၪ့ခိၪလး၀ၩ့နီၪ မွဲယဟိ၀ၩအဆၧဖ့ၪလၫ့ (gift) လၧၦအံၫစရ့လၭဖိၪ, ဒဲၦအံၫစရ့လၭဖိၪမိဘၪ၁ၭထိၬ၀့ၫလၧ ဆၧကိၭထၪ့ကဆါယွၩအဆၧအုၩ့လၩ့လဖၪ လၧဆၧနဲၩဒဲဆၧ၁ုၪ့ဒူၩအဖၧၩ့လီၫ. နးအၭစၫအဆၧအီၪက့ၪလၩ့အ၁ၭနီၪ မွဲဆၧ ဖ့ၪနဲၪဆိၫဆၧလၧၦမုၪ၁ံၪလၧဘၪဆၧကွ့ၭနဲၪ့အမံၩ့လၧ လံၬဆၧ၁ၭထိၬအပရၧၫ့ (Gospels) အဖၧၩ့ လၧအ၁ၭလဂၭဂီၩ့ဘၪလၧၦခမျၧးဒဲအထံၫအဖျဲ၁ံၪအဆၧ ပဒၩ့ထၬဘၪ, လၧဆၧဒိၭန့ဘၪကဆါယ့ၫရှူၬအဆၧဆိၪဂ့ၩ, လၧအ၀့ၫ၁ံၪအဂးဒဲ အဂံၪ့ဒီၪ့ဎၫ့ဒီၪ့ဖိၪ၁ံၪအဂးနီၪလီၫ.

`ဖီ လုကၭ ၁၈း၁-၅. ဆၧမၩလိၪမွဲဆၧနီၪလၧပဂးအီၪထီးယီၩလဲၪ.`

ပျဲၩလၩ့ (ဖ့ၪလၫ့) ဆၧဆူဆၧနဲၩအဆၧဖၩ့လၧၦလၧခဲၫ့လဆိၩ့အစူၪဖၧၩ့နီၪ မွဲဆၧမၩအကၧၩ့ဒိၪ၀့ၫလၧ ဆၧမၩဎွ့ၩယွၩအဆၧမၩလၧအဖ့ၪလၫ့ထၬပၧၩနီၪလီၫ. ဆီၫ့မီၪ့ယိဆၧအၪ့ထၩ (ဆၧကၪဆၧဂဲၩ) လၧဆၧပျဲၩလၩ့ဆၧနဲၩလမံၩ့လၧ ၦအဆိၩလၧယၫခီၫအစူၪဖၧၩ့နီၪဆံၭ. ကၪဂဲၩဆံၭအၪလဲၪ. လၧအဂၩလခီၫနီၪ, ဆီၫ့မီၪ့ယိဆၧအထးဂ့ၩထီဘၪ (opportunities) လၧၦ၁ၭဘၪ့ဖိၪ၁ံၪမိမၩန့မူၩဒၩ လၧကဆါယွၩအဆၧမၩအဖၧၩ့နီၪဆံၭ. ပမိမၩဆၧ၁ီၪ့လိၪနဲၪဂၧၩ့၁ၭဘၪ့ဖိၪ၁ံၪ မွဲဆၧနီၪလၧဆၧကဲၪခိၪနါလၧယွၩအ၁ၭအဂးနီၪလဲၪ. ဆၧဒီၩ့ဆၧထ့ၬနီၪ မွဲအကၧၩ့ဒိၪ၀့ၫလၧဆၧမၩလဆၫ့ဘၪလဆၫ့အဖၧၩ့ဖိၭဘိၭလဲၪ (ဆံၭဒိၪလဲၪ).