---
title:  ဆီၫ့မီၪ့အၪထၪ့လၧယၫ
date:   21/11/2025
---

“စကၫလ့ၭအဆၧဆူဆၧနဲၩနီၪ အီၪဂုး၀့ၫဘဲၫလၧ အဂဲၫထဲၩ့ဆိၬန့ ဆၧပရၧၫ့လၧဆၧထိး၁ၭလ့ၩယိ၁ူၪဆၧအထီဂီၩ့နီၪလီၫ. အ၀့ၫနဲၩကဆါယွၩအဆၧ အုၩ့လၩ့လၧအမိဖ့ၪလၫ့အၡၩခမျၧးလၧခးကၫနအၫ့, ဒဲလၧဆၧနီၪအကၠီၩ့အ၀့ၫဖိၬ ကဆါအခဲၫ့လူၬဂဲးလူၬဘၭလီၫ. အ၀့ၫထိးဆၧၫ့အွံၪ၁ၭဆၧၩ့ဆၧလၧအၡၩခမျၧး ဘၪဂၭ၀ံၩ့၀ၩ့လၧၡါမုနၧၫ့ဖၫကျၩဖၭယံၬလ့ၬ, လၧအဘၪထိးဂၧၩ့အီၪဂၧၩ့ဆၧလၩ့ ၁ၭဂၭဂီၩ့လဖၪဒဲဆၧအွံၪဆၧယိၬလၧအ၀့ၫ၁ံၪအဆၧ၁ူၭဆၧမၪအဂးနီၪလီၫ. လါနၫ့ဂ့ၩအ၀့ၫ၁ူၭ၀ံၪ၁ူၭလၩဆၧအ့ၬ, အ၀့ၫအီၪက့ၪထၪ့ထီၫကဆါယွၩအဆၧ မၩဂ့ၩလၧအဒိၭန့ဘၪ၀့ၫ, လၧဖု၀ဲဂူၫဂၩဘၪဆၧ၁ုၭခွံၬ၀့ၫအခၫနီၪလီၫ. လၧဆၧ ကၪဆၧဂဲၩ, ဆၧၡၪ့ဆၧနၭထီးလူၬအ၁ၭကျၩဖၧၩ့ ဒဲဘၪဒုၭဆၧလၧဂဲၫနုၬလၩ့ ကၫနအၫ့အဖၧၩ့နီၪ, ကဆါယွၩယိထွ့ၫခွါထွ့ၫအ၀့ၫဒၪ, ဒဲဘိၩ့ယီၩထီးအ၁ၭအီၪ ဎိၭဆံၫဘျဲၪဒၪလ့ၬအဂဲးလၩ့ဆါဒံၭအ့ၬ. အ၀့ၫအၪ့ကံၩ့ဆၧလးနီၪ မွဲလၧအ၀့ၫ၁ံၪ နုၬလၩ့မၩန့၀ဲၩ၀့ၫအဖၧၩ့အ့ၬ, အၪ့ကံၩ့၀့ၫလၧၦဂဲၫထဲၩ့ဆိၬဆၧပရၧၫ့လၩ့၁ၭမဲၪ လဖၪအီၪက့ၪ၀့ၫလၧၦနုၬလၩ့မၩနၧၩ့၀့ၫလန့ဘၪအလးနီၪလီၫ. လၧကဆါယွၩ အဆၧမၩဆၧၩ့အဖၧၩ့ အ၀့ၫမိမၩနၧၩ့ခွံၬၦဆီၪ့ဖိၪ, စအၫနၭအဖိၪအလံၩလၧ အမၩဂံၩ့ဂၩ့ၦအံၫစရ့လၭဖိၪအဆၧနဲၩနီၪလီၫ. ၦမိမၩလၩဖၩ့ဒဲမၩဒိၪထၪ့ဆၧအစီၩ့ အမၩ့လၧ စကၫလ့ၭ၁ံၪအဆၧ၁ၭဆီၪ့နီၪအီၪနးဂၩအ့ၬ. ၦဒူၩဖိၪလၧအ၁ၭၡါလဂၩ ယီၩ အ၁ၭအီၪလၧအမိဖ့ၪလၫ့ဆၧအဒီၩ့အထ့ၬလၧဆၧမၩလၩမၩဖၩ့ကဆါယွၩ အမံၩ့, ဒဲဖ့ၪဆီၪ့ထၪ့ဆၨၩအဒီၪ့လဖၪအဂဲးအဘၭလၧ မိမၩန့မၩနၧၩ့ထံၫခးနီၪ လၧၫ့လၧၫ့ဎွ့ၩဎွ့ၩလၧအဖါ၁ံၪလဖၪ လမၩန့မၩနၧၩ့ဘၪ၀့ၫနီၪလီၫ.” Ellen G. White, Patriarchs and Prophets, pp. 512, 513.

“စကၫလ့ၭ မွဲလၧအဆူနဲၩကဆါယွၩလၧအဖ့ၪလၫ့အ၀့ၫဆၧ၁ုၪ့ဒူၩ၁ၭဒူၩ နီၪ, ၁ၭမဲၪၦၡၩအ့ၬ, အီၪဂုးအီၪခၧၫ့၀့ၫဒၪလၧ ဆၧမွဲဆၧတီၩနီၪလီၫ. ဘဲၫလၧဆၧ ဒိၭနဲၩ့အ၁ၭလၧ ဆၧအစီၩ့အဖၩ့လမံၩ့ဎးနီၪ, ဒဲလၧ၁ုၭခိၪဒိၪလၧမူၭခိၪအဖၧၩ့နီၪအ၁ိၭ, ထုၪ့စူၪယၫအ၁ုၭဖိၪအမွဲအတီၩလဖၪဆ့မိန့ဘၪဆၧဂဲးဆၧဘၭဒဲဆၧ၁ုၪ့ဒူၩ ၁ၭဒူၩလၧအမိမၩနၧၩ့ခၫ့ဖျီၫ့ခွံၬဆၧကၪဆၧဂဲၩလၧအဖျီၪလၧၦမၩနၧၩ့လန့ဘၪ လဖၪနီၪလီၫ.” Ellen G. White, The Advent Review and Sabbath Herald, May 30, 1912.

**ဆၧအၪ့စၪ့ကၩ့ကၩဎိၭလၩ့ဆၧအဂး**

`ဆီၫ့မီၪ့ယိထီးၦမီၪ့ဎီၩ့လိၬ၁ၭကျၩလခိၭနၪဆၧဘၪနီၪဆံၭ. နမိချဲၩ့ ဆၧလၧအ၀့ၫ၁ံၪဘဲၫ၁့ၪလဲၪ. ဆၧ၁ုၪ့ဒူၩ၁ၭဒူၩလၧပဆၧဆူဆၧနဲၩ မွဲဆၧနီၪဘၪအီၪ၀့ၫဒၪလဲၪ. ပမိဘၪအီၪဆၧၫ့ထုၪ့ဂုးခၧၫ့လၧပဆၧနဲၩအမွဲအတီၩဖၧၩ့လၧဆၧ၁့ၪဆၧဘၪ (ထီးရၧးစၧးလဂ့ၩ) နီၪဘဲၫ ၁့ၪလဲၪ.`

`နဆၧအီၪကီၪ့လး၀ၩ့ဖၧၩ့ဆၧဖ့ၪလၫ့ဆၧဒီၩ့ဆၧထ့ၬအကဲၪထၪ့ နတခ့ၭဖ၀ၭအီၪလမံၩ့မံၩ့ဧၪ. ဖၧၩ့၁ၭအဖျီၩ့လၧပကြၨၭဖိၬထွ့ၫနီၪ မွဲဆၧနီၪလဲၪ.`

`ဆီၫ့မီၪ့ယိ media အဆၧဘၪထွ့ၫ (လၧအထုၭန့န၁ၭ) နီၪဆံၭ. ပမိဂၭဎ့ၭဆၧထုၭန့ပၧၩလၧဆၧဘၪမၪကဲၪထၪ့၁့ၪ၀့ၫဒၪနီၪဘဲၫ၁့ၪ လဲၪ.`

`ဆီၫ့မီၪ့အၪဎၬစယီရှၤၫအ့ၫအဆၧဆၪ့လၩ့၁ၭဘဲၫခိၪနါလဂၩအ၁ိၭဒဲ အဆၧအဲၪဒိၭအီၪဘူၭလၧဆၧလုဂံၪ့အနဲၩ့အဎီၩ့နီၪဆံၭ. အ၀့ၫအဆၧဒီၩ့ဆၧထ့ၬနီၪ စံၭဘၪနၧၩမွဲဆၧနီၪလဲၪ.`