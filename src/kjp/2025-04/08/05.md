---
title:  ၦအဒူၩဖိၪလၧအဆၪ့လၩ့အ၁ၭ
date:   19/11/2025
---

ဆၧလးအမံၩ့ဆရၫ့ (list) ဖၭထီၫ လၧအဘၪဆၧအီၪက့ၪကွ့ၭနဲၪ့၀့ၫလၧ ၦအံၫစရ့လၭဖိၪအဂးနီၪ ဘၪဆၧအီၪက့ၪတဲၩ့၀ဲၩ၀့ၫအ၁ၭ လၧၦအဒူၩဖိၪနံၫဂၩ, စကၫလ့ၭဒဲစယီရှၤၫအ့ၫနီၪဘၪဆၧအီၪက့ၪနဲၪ့၀့ၫအဆိၫထုၬလီၫ. စကၫလ့ၭ န့၁ၫဂုဘၪဆၧန့၁ၫလၧ စယီရှၤၫအ့ၫအမ့ၬယၫ, ဒဲစယီရှၤၫအ့ၫန့ဘၪ၀့ၫလၧ လးခဲၫ့ထုၬနီၪလီၫ. ထီးပယိထၪ့ဘၪဆၧယီၩ, စယီရှၤၫအ့ၫနီၪအၪ့နၩ့ဖ့ၪလၫ့ဆၧလးဆၧကျဲၩ့လၧ ၦအံၫစရ့လၭဖိၪအဒီၪ့လဖၪအဂး, ဒဲဘိၩ့ယီၩမွဲအထီလၧ ၦအံၫစရ့လၭခမျၧး၁ံၪ မိဘၪဖ့ၪလၫ့ထဲၩ့စယီရှၤၫအ့ၫအဆၧန့၁ၫအဂးလီၫ.

`ဖီ ယီရှၤၫအ့ၫ ၁၉း၄၉-၅၁. ၦအံၫစရ့လၭဖိၪအခိၪနါလဖၪ မၩန့ဘၪ ဆၧန့၁ၫမွဲဆၧနီၪအဒီၩ့အထ့ၬလၧ ဆၧအၪ့နၩ့ဖၭလၧခဲၫ့ထုၬနီၪလဲၪ.`

ဒိၩ့လၧစယီရှၤၫအ့ၫန့ဘၪ၀့ၫနီၪမွဲ တံၫမနၭစံရၫ, အမံၩ့အီၪ၀့ၫလၧ လံၬနံၫဖျိၪ့နီၪလီၫ. လၧၫ့နီၪ, “တံၫမနၭ” (Timnath), အီၪဂဲၫလၩ့လၧ manah, အခီၫပယီၫအီၪလၧ မိ၀ံန့ဆၧ (to count) ဒဲ မိအၪ့နၩ့ဖ့ၪလၫ့ဆၧမၩ (to assign) အဘၪထွ့ၫလၧဆၧလးဆၧကျဲၩ့နီၪလီၫ. လံၬနံၫဖျိၪ့လဖျိၪ့ “စံရၫ” နီၪ မိမွဲ ဟံဘြုၫအဆၧချဲၩ့ဖျိၪ့ (serach), ဒဲ အခီၫပယီၫအီၪလၧ အဘျဲၪအ့ၪလမွဲအီၪလၩ့ထး၀့ၫနီၪလီၫ (ထိၪဎီၩ့လၧ ၂မိ ၂၆း၁၂). မွဲဆၧနီၪ စယီရှၤၫအ့ၫအဒိၩ့လၧန့ဘၪ ၀့ၫနီၪ ၦမိစံၭ၀့ၫလၧ ဆၧလး (ဂၪ့ခိၪလး၀ၩ့) လၧအအီၪလၩ့ထး၀့ၫနီၪလီၫ.

စယီရှၤၫအ့ၫရွံန့ဆၧလၧအအီၪလၩ့ထး၀့ၫနီၪ ထိးအ၁ၭလၧၦအံၫစရ့လၭဖိၪ အခိၪနါနံၫဂၩလဂၩအဆၧအီၪက့ၪ၁ုၪ့အီၪက့ၪ၁ၭလၩ့ယူၭလၩ့ယၪ့ (noble) ၀့ၫနီၪ လီၫ. အဂုခိၪနီၪ, အ၀့ၫအီၪခိၭ၀့ၫထီးၦခမျၧးထီအလူၬ၁ံၪ မိန့ဘၪအဆၧလးလၧဆၧန့၁ၫအဂးလီၫ. ဒဲထီးနီၪလဖၧၫ့, စယီရှၤၫအ့ၫရွံန့ဆၧနီၪမွဲလၧဆၧလးအမုၬလၧ အထုၭန့ၦၡၩအ၁ၭနီၪအ့ၬ, မွဲဒၪဒိၩ့ဖိၪအကြၨၭအဘၪ, မိမွဲဆ့လၧအဂၭဂီၩ့လဖျိၪ့ လၧၦမိဘၪမၩဂ့ၩထၪ့ထဲၩ့ကၪကၪဂဲၩဂဲၩဒဲလူၬဂဲးလူၬဘၭလီၫ (ထိၪဎီၩ့လၧ ရှၤၫ ၁၉း၅၀).

အၪနဲၪ့အနီၪ တံၫမနၭစံရၫ (Timnath-serah) နီၪ အီၪဘူၭဒဲ ၡဲလိၫ (Shiloh), လၧအအီၪဘူၭဘူၭထံးထံးလၧဆၧလုဂံၪ့နီၪ မွဲအဖ့ၪနဲၪစယီရှၤၫအ့ၫ အဆၧ၁ၭစဲၩအလးလီၫ. မွဲတၡါ, ထီးဆၧ၁ုၪ့ထၪ့ထဲၩ့ၦအံၫစရ့လၭဖိၪအဘၩ့အမုး အ၁ၫ့လၧခးဆၧစံၭ၀ဲၩဂီၩ့အလးခဲၫ့နီၪ, လၧကဆါယွၩအဆၧမၩဆၧၩ့အဖၧၩ့ ဆၨၩအဒီၪ့ကိၭဒီၪ့ဒ့ၭဒဲဂံၪ့ဒီၪ့ဎၫ့ဒီၪ့ဖိၪ၁ံၪအီၪဂုးဘၪ၀့ၫလၧဆၧန့၁ၫလဖၪနီၪ မံၫ့၁ုၪ့မံၫ့၁ၭဘၪ၀့ၫတၭ, အ့ၪမွဲစယီရှၤၫအ့ၫအၪ့ကံၩ့ဆၧလးအမုၬနဲၪ့ဂ့ၩနဲၪနီၪ အ၀့ၫ၁ံၪအ၁ၭပဒၩ့ဆၧမိအီၪ၀့ၫအ့ၬဆ့လီၫ. လါနၫ့ဂ့ၩ စယီရှၤၫအ့ၫအီၪမၧၫ့မံၫ့၁ၭဒၪ လၧအန့ဘၪ၀့ၫအဖၧၩ့မုၬမုၬလီၫ. အ၀့ၫအီၪက့ၪဖိၫထုၪ့ဒၪလၧ ဆၧအကၧၩ့ဒိၪထုၬအဖၫ့ခိၪဒဲထုၭဖျီၪထၪ့အဆၧအီၪက့ၪ၁ၭဘဲၫစဒၫ၀ံၭအဆၧဘၩဆိၪဖၪဆၧအ၁ိ- “ယအၪ့ကံၩ့ယူၭဆၧလမံၩ့လၧ ယဟိ၀ၩလီၫ. ဆၧနီၪလမံၩ့ယအၪ့ဎူၫ အၪ့ဎၬန့, ဘဲၫ၁ိၭယမိအီၪဂုးခၧၫ့လၧယဟိ၀ၩအဂံၪ့ဖၧၩ့လဆိၩဒၪယၧၩ ဘဲၫယမိ ယိဆၧဖျီၪဎံၫဖျီၪလၩဘၪဆဲၫ့လၧယဟိ၀ၩဒဲအၪ့စၪ့ဆၧလၧအနီးဖၧၩ့နီၪလီၫ” (အၪ့ ၂၇း၄).

`နမၩန့ဆၧမၩလိၪမွဲဆၧနီၪလၧနဂး ဘဲၫစယီရှၤၫအ့ၫအဆၧအီၪက့ၪ၁ၭအ၁ၭနီၪလဲၪ. နမိမၩန့လၧနဂးဘိၩ့ယီၩဘဲၫ၁့ၪလဲၪ.`