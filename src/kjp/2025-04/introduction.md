### ထးဂ့ၩထီဘၪနံၫဖၧၫ့လဖၧၫ့ - လံၬစယီရှၤၫအ့ၫ

လံၬစယီရှၤၫအ့ၫယီၩ မွဲဆၧအီၪက့ၪနဲၪ့ထၬစယီရှၤၫအ့ၫအဆၧကဲၪခိၪကဲၪနါ အၪ့လဲအ၁ၭလၧစမိစ့ၭအဆၧကဲၪခိၪကဲၪနါအလးနီၪလီၫ. စၭထၪ့၀့ၫဒၪလၧ ၦအံၫစရ့လၭဖိၪနုၬလၩ့လၧခးဆၧစံၭ၀ဲၩအထီဒဲထုၬခွံၬ၀့ၫဒၪလၧအ၀့ၫ၁ံၪအီၪ၁ုၪ့ လၩ့အလးအကျဲၩ့ထီးနီၪလဒီၪ့လဒီၪ့နီၪလီၫ.

ဆၧမၩဖိၬထွ့ၫဆၧလၧစမိစ့ၭအလးနီၪ မွဲဆၧကၪဆၧဂဲၩဖၭဒိၪလၧ စယီရှၤၫအ့ၫအဂးလီၫ. ဆၧအၪ့ထၩအီၪဒံၭဒၪအခၪ့ထံၭဒံၭလီၫ. စယီရှၤၫအ့ၫ မိဘၪမၩဆၧမၩလၧ စမိစ့ၭလမၩ၀ဲၩဘၪ၀့ၫနးဆိၭနီၪဆ့လီၫ- ၦလဆၨၩနီၪ ဘၪလ့ၩဆၧလၧၡါမုနၧၫဖၫကျၩ အနံၪ့ ၄၀ ဂီၩ့တၭ, စယီရှၤၫအ့ၫဘၪ၁ိၫ့အ၀့ၫ၁ံၪခၫ့ဂၬယီၫဒၫ့ ဒဲနုၬလၩ့လၧကၫနအၫ့, ဘဲၫကဆါယွၩအုၩ့လၩ့ဆၧလၧဖါ၁ံၪအလၩ့ဖီၩ့ခွံၬ၀့ၫလဖၪ အ၁ိၭနီၪလီၫ.

“ယခ့ၫယၡၩစမိစ့ၭ၁ံၫယူၭ၀့ၫယူၭတၭ, ဘိၩ့နဲၪ့ယီၩ ဂဲထုၪ့လ့ၩခၫ့ဂၬယီၫဒၫ့ ယီၩ, န၀့ၫဒၪ, ဒဲၦခမျၧးထီးအလူၬယီၩ ထီၩ့လၧခးလၧယဖ့ၪလၫ့လဘံၪ့လၧ ၦအံၫစရ့လၭဖိၪနီၪဆံၭ” (ရှၤၫ ၁း၂).

ဆၧလ့ၩခၫ့ဖျီၫ့ထၧၫ့ထီယၫအဂဲးမိၡါနီၪ, ပဒၪဘၪလၧကဆါယွၩစံၭဘၪ စယီရှၤၫအ့ၫလၧ အမိနုၬလၩ့၀့ၫလၧဆၧလး “လၧယဟိ၀ၩဖ့ၪလၫ့အ၀့ၫ၁ံၪ” နီၪ လီၫ.

မွဲ, စယီရှၤၫအ့ၫမိဘၪမၩဆၧနီၪလၧအ၀့ၫလဂၩဎးအ့ၬ, မွဲန့ၫဒၪလၧ ကဆါယွၩအစီၩ့အမၩ့ ဒဲအဆၧဖ့ၪနဲၪဖၧၩ့၁ၭလီၫ. အ၀့ၫမွဲၦ၁ိၫ့အၡၩခမျၧး၁ံၪလၧ ၦအီၪ၀ဲၩအမ့ၬယၫလဆၫ့ လၧအနဲၩယွၩအဆၧအုၩ့လၩ့နီၪလီၫ. လါနၫ့ဂ့ၩ အ၀့ၫ၁ံၪ ဒိၭန့ဘၪဆၧအလံၩ့အလဲၫလၧ အဆၧမၩလၧဆၧနဲၩလအီၪဘၪဆ့နီၪလီၫ.

အခိးမွဲလၧအ၀့ၫ၁ံၪလ့ၩခၫ့ဖျီၫ့ဆၧအနံၪ့ ၄၀ အထးဖၧၩ့, ၦအံၫစရ့လၭဖိၪ၁ံၪဒၪဆၧၫ့ယၫဆၧအုၩ့လၩ့အီၪလၩ့လၧအဘၪမၪလခီၫလီၫ. မွဲလၧအ၀့ၫ၁ံၪ ပိၩ့ထၪ့ကဆါယွၩနီၪ, ၦအဒိၪလဆိၩလၧဂဲၫထဲၩ့ဒၪဘၪယွၩအဆၧမၩလၩ့လၭလၧ ဂဲၫစဲၪ့ထၪ့ခွံၬအံဇံၭအထီလဖၪ ဘၪလၩ့ခွံၬ၀့ၫလၧဆၧဂၭဂီၩ့အဖၧၩ့ထီးအလူၬ, ၦအီၪထးမွဲန့ၫစကၫလ့ၭဒဲစယီရှၤၫအ့ၫနီၪလီၫ. စမိစ့ၭကွ့ၭလံၬယဲဘံၪ့အကျၩ လံဘံၪ့နီၪ မွဲဆၧဘၪထွ့ၫလၧဆၧမၩအ၁ၭလၧၡါမုနၧၫ့ဖၫအဖၧၩ့အဂဲးနီၪလီၫ. လၧစယီရှၤၫအ့ၫအစူၪဖၧၩ့အထီယီၩ, ၦအံၫစရ့လၭနံၫဆိၩလဆိၩ (second generation) ယီၩ အီၪတဲၩ့၀ဲၩအ၁ၭလၧ မိဆၧၫ့ယၫဆၧအၪ့ထၩလၧ အမၩန့ဘၪ ထံၫခးလဘံၪ့နီၪလီၫ.

“စမိစ့ၭကိၭန့စယီရှၤၫအ့ၫတၭ, စံၭအ၀့ၫလၧ အံၫစရ့လၭထီးအလူၬအမ့ၬ ယၫ, အီၪက့ၪဆီၪ့နဂဲး ဒဲမၩဒူၩန၁ၭဆံၭး အဂဲးဘဲၫယီၩ နမိဘၪလ့ၩလၧၦခမျၧးယီၩ အ၁ိၭလၧထံၫ၁ံၪခး၁ံၪ လၧယဟိ၀ၩဆိၪလၩ့အ၁ၭလၧအ၀့ၫ၁ံၪအဖါလဖၪလၧ အမိဖ့ၪလၫ့၀့ၫလီၫ. တၭနမိဘၪဒုၭမၩန့၁ၫအ၀့ၫ၁ံၪလၧခးနီၪလီၫ. တၭယဟိ၀ၩနီၪ မွဲၦလၧအလ့ၩဆၧလၧန၁ံၪအမ့ၬယၫလီၫ. အ၀့ၫဒၪမိအီၪလၧန၁ိၭလီၫ. မွဲအမိ ခွံၬၡိၭနၧၩအ့ၬး ဒဲစဲၪ့ဒၪနၧၩဆ့အ့ၬး ထီး၁ၭမဲၪလဂ့ၩး ထီးအၪ့ယိၪဆၧလဂ့ၩ” (၅မိ ၃၁း၇, ၈).

ဆၧအုၩ့လၩ့လၧ ယွၩဖ့ၪလၫ့ဖံၫဖူၫ၁ံၪ ဒဲစမိစ့ၭနီၪ လၩ့ဘူၭမိလၧၫ့ထၪ့ဎွ့ၩထၪ့ ယူၭလီၫ. ဆၧ၁ုၪ့ဂဲၩ၁ၭ၀ၭအီၪထၪ့၀့ၫဒၪ, ဆၧမၩ၁ၫ့ထၪ့ထဲၩ့ၦခမျၧးအဆၧယိလါ လၧဂံၪ့ဎၫ့လအီၪဘၪဖၭယံၬလ့ၬနီၪလီၫ. ကဆါယွၩအလူတီၩလၧ ဂဲၫထဲၩ့မၩဖီၩ့ဖျ့ၭ အ၀့ၫ၁ံၪလၧဎီးအလး, ဒဲၦမိနဲၩန့၀့ၫတၡါလၧဆၧမၩလၧၫ့မၩဎွ့ၩအဆၧအုၩ့လၩ့ လဖၪလၧ အဘၪထွ့ၫလၧထံၫခးဆၧစံၭ၀ဲၩနီၪလီၫ.

“လံၬယီရှၤၫအ့ၫအဂဲးမိၡါနီၪ မွဲဆၧထုၭဖျီၪထၪ့ၦအံၫစရ့လၭနုၬလၩ့လၧခး ဆၧစံၭ၀ဲၩအဖၧၩ့, မၩန့ခွံၬထံၫခးလး၀ၩ့, ဒဲအၪ့နၩ့လၩ့ဆၧလးဆၧကျဲၩ့လၧဆၨၩဒီၪ့ လဖၪအဂးနီၪလီၫ. ဆၧထိစိၩယီၩအီၪလၧ ကဆါယွၩအဆၧလူတီၩဘဲၫအစံၭ၀ဲၩ ၀့ၫလၧ စအၫဘြဟၫ့နီၪလီၫ. လံၬလဘံၪ့ယီၩ ချဲၩ့ဒိၪယွၩအလူတီၩလၧအဆၧ အုၩ့လၩ့နီၪလီၫ (ရှၤၫ ၂၁း၄၃-၄၅).” Andrews Bible Commentary (Andrews University Press, 2020), p. 365.

ပမိအၪ့ဎၬနၪ၁့ၪလၩ့ဎိၭဆၧလၧလံၬယီရှၤၫအ့ၫ လၧဘၪဆၧကွ့ၭအ၁ၭလၧ အနံၪ့လၧအထီၫ့လဖၪအိၩ, လါနၫ့ဂ့ၩနး၁ၭအဆၧမၩအ၁ၭလမိလၩ့ဆၫ့ဘၪလၧ ပဆၧအီၪမၧၫ့ဘိၩ့ယီၩအထီနီၪလီၫ. န့ဆၧၫ့နးခီၫ့အဆၧမၩအ၁ၭနီၪ မိလၩ့ဆၫ့ လိၬ၁ၭလါနၫ့ဂ့ၩ အ့ၪမွဲနး၁ၭအဆၧအၪ့ထၩနီၪ မွဲဆၧလမံၩ့ဎး, မွဲလၧအမၩတုၩ့ မၩဎီပဆၧအီၪမၧၫ့, ပဆၧနဲၩ, ဒဲယွၩအဆၧမၩလၧအဖ့ၪလၫ့ပၧၩအဂးနီၪဆ့လီၫ. စယီရှၤၫအ့ၫအဒီၩ့အထ့ၬယီၩ မိဖ့ၪဂဲးဖ့ၪဘၭပၧၩတၡါ လၧဆၧလ့ၩခၫ့ဖျီၫ့မၩနၧၩ့ ဆၧလၧယွၩအစီၩ့အမၩ့ထီးပကိၭထၪ့ကဆါအဆၧအုၩ့လၩ့လဖၪနီၪလီၫ.

ဘၫနၫမၫဂၠၫရိၫစံၫ (Barna Magyarosi) နီၪ မွဲမူၩဒၩခိၪ/နဲၩရွဲၩလၧ Inter-European Division ဒဲမွဲၦပၧၩ့လးဆၫ့နၩ့လၧၦအၪ့ဎၬနၪ၁့ၪလံၬဆံၫ့ဎံၪ အခမံတံၫ (Biblical Research Committee) လၧ division လး၀ၩ့နီၪလီၫ. အ၀့ၫစၭထၪ့ဆၧမၩလၧ ၦယိဆၧအီၪကီၪ့ဒဲဆၧမၩအနိၪ့ (Department) ၦနဲၪလိၪဆၧ (director) အဆၧမၩလၧ Transylvania Conference, Romania, ဒဲဖိၬထွ့ၫလၧ ၦအၪ့ဎၬယွၩအဂဲး (theology) အဆရၫ ဒဲၦပၧၩ့လးဆၫ့နၩ့လၧ Adventus University, Romania နီၪလီၫ.