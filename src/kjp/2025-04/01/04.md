---
title:  ဆၧအုၩ့လၩ့အဆၧန့၁ၫလဖၪ
date:   30/09/2025
---

လၧ ယီရှၤၫအ့ၫ ၁း၂, ၃ အဖၧၩ့ ကဆါယွၩစံၭစယီရှၤၫအ့ၫလၧအ၀့ၫမိဖ့ၪလၫ့အ၀့ၫ၁ံၪလၧထံၫခးနီၪလီၫ. လၧအဂၩလခီၫနီၪ စံၭ၀့ၫဒၪလၧ အ၀့ၫဖ့ၪလၫ့ ၀ဲၩ၀့ၫယူၭဆ့လီၫ. အခီၫပယီၫမွဲဆၧနီၪလဲၪ.

ထံၫ၁ံၪခး၁ံၪနီၪ မွဲယွၩအဆၧဖ့ၪလၫ့, အ့ၪမွဲထံၫခးအကဆါ (owner) နီၪ ကဆါယွၩနၫ့ဆါဒၪ၀့ၫလီၫ. လၧ ယီရှၤၫအ့ၫ ၁း၂, ၃ အဖၧၩ့နီၪ ဆၧချဲၩ့အီၪနံၫထံၪ- “မိဖ့ၪလၫ့၀့ၫ” (to give) နီၪ မွဲ၀့ၫဒၪဆၧကဲၪထၪ့အဘိၩ့ဘၭဖၧၩ့, လၧၦအံၫစရ့လၭဖိၪနုၬလၩ့လၧယီဒၫ့အ၀ါလခီၫအထီနီၪလီၫ. ဆၧလးလၧအ၀့ၫ၁ံၪမိဘၪနုၬဖျီၪ့လၧခးဆၧစံၭ၀ဲၩအဖၧၩ့အီၪအၪစီၪ့ဒံၭနီၪလီၫ.

ဆၧချဲၩ့လၧလၧၫ့ဎွ့ၩ၀ဲၩ (perfect form) နီၪ မွဲဆၧအုၩ့လၩ့လၧၫ့ထၪ့ဎွ့ၩထၪ့ ၀ဲၩ၀့ၫနီၪလီၫ. မီၪအဆၧစံၭ၀ဲၩဆၧလၧအဖီၩ့ခွံၬလၧၫ့ထၪ့ဎွ့ၩထၪ့တၭၦစံၭ၀့ၫဒၪလၧ (prophetic perfect) နီၪလီၫ. ယွၩအဆၧအုၩ့လၩ့လဖၪနီၪ မွဲပအီၪက့ၪလၧ ဆၧမၩအ၁ၭအလၩ့ထံး လၧပနဲၩန့လၧပမုနံၩဘိၩ့ယီၩလီၫ.

ဆၧချဲၩ့စံၭ၀့ၫ “kol” လၧအဆၧၫ့ဖိၪ (၃) အဖၧၩ့နီၪ မွဲအစံၭ၀့ၫလၧ ၦအၪဂၩ (plurals) အဂးနီၪ, ဆၧထုၭဖျီၪ မွဲန့ၫစယီရှၤၫအ့ၫလဂၩဒၪအဂးမွဲအ့ၬ မွဲၦအံၫစရ့လၭခမျၧးထၧၫ့ဆၨၩယၫအဂးနီၪလီၫ. ဆၧလီၩဖျီၪထၪ့ထဲၩ့ဆၧအုၩ့လၩ့ လၧစမိစ့ၭနီၪ မွဲဆၧထုၭဖျီၪယွၩအဆၧမၩအီၪဆုးလီၩ့လထီဂီၩ့လထီထီးဆိၩလဖၪ အထုၬနီၪလီၫ.

ဘဲၫနီၪအ၁ိၭ, ဆၧချဲၩ့ ုသူ, “ထီးအလူၬ” “ကိၭဂၩဒ့ၭ” နီၪ လီၩ၀့ၫလဖၧၫ့ ဂီၩ့လဖၧၫ့လၧလံၬအခၪ့ထံၭလဆၧၫ့အဖၧၩ့နီၪဆ့လီၫ. ဆၧထိစိၩနီၪ အီၪ၀ဲၩ၀့ၫဒၪ လၧလချုၭစယီရှၤၫအ့ၫအဆိၩလၧဖျိၩ့ဖျိၩ့အိၩနီၪလီၫ. ဆၧဘၪလၩ့ဎိၭမိဘၪအီၪ၀့ၫ လၧကဆါယွၩ, စယီရှၤၫအ့ၫ, ဒဲၦအံၫစရ့လၭဖိၪအဘိၩ့ဆၧၩ့ဘဲၫ့၁ိၭဆၧမၩန့ မၩနၧၩ့ခးဆၧစံၭ၀ဲၩမိလၩ့ထံး၀့ၫအဂးနီၪလီၫ.

`ဖီ ယီရှၤၫအ့ၫ ၁း၄-၆ ဒဲ ဟံဘြုၫ ၆း၁၇, ၁၈. လၧအထီထီးနီၪ, ခးဆၧစံၭ၀ဲၩနီၪ မွဲဆၧလၩ့ထံးလမံၩ့လၧဆၧအုၩ့လၩ့အဖၧၩ့လီၫ. မွဲဘဲၫနီၪ, ကဆါယွၩကိၭ၀့ၫလၧ ဆၧန့၁ၫလမံၩ့လီၫ. မွဲဆၧနီၪအခီၫပယီၫအီၪလၧ ကဆါယွၩအဆၧအုၩ့လၩ့အဆၧန့၁ၫလဖၪနီၪလဲၪ.`

ကဆါယွၩအဆၧအုၩ့လၩ့နီၪ မွဲအမိဂဲၫကဲၪထၪ့၀့ၫလၧ ဆၧမၩခ့ၬၦၡၩအမ့ၬ (မျက်လှည့်) အဆၧမၩနးမံၩ့အ့ၬ. လၧနၫ့ဆါ၁ံၪဒၪ၀့ၫအဂဲးအဘၭအီၪနးမံၩ့အ့ၬ. ဆၧလၩ့ထံးမိကဲၪ၀့ၫဒၪလၧ ယွၩအဆၧအီၪၡီၩ့အဖၧၩ့, လၧအစံၭ၀့ၫ- “ယမ့ၬ မိလ့ၩဆၧလၧန၁ိၭ” နီၪလီၫ. မွဲတၡါယွၩအဆၧအီၪၡီၩ့နီၪ အကၧၩ့ဒိၪ၀့ၫလၧ ၦအံၫစရ့လၭဖိၪအဆၧအီၪလၩ့ထးအဂးလီၫ. အ့ၪလမွဲဘၪဘဲၫနီၪတၭ, ဆၧမိမၩ ၀့ၫအ၁ၭ ဘဲၫၦဆၨၩဂူၫဂၩလဖၪအ၁ိၭ, ဆၧကိၭလၩ့ဆၫ့လအီၪ, ဆၧအီၪလၩ့မဲၩဒဲ အဆၧမၩအဆံၫ့အဎံၪလအီၪဘၪလီၫ (၂မိ ၃၃း၁၂-၁၆). စယီရှၤၫအ့ၫလိၫဘၪ ဆၧလမံၩ့နီၪလၧမိမၩနၧၩ့ဆၧအဂးလီၫ.

ဆၧအၪ့လဲၩအ၁ၭလၧ မုလနံၩယီၩအဂးဆၧအီၪနးမံၩ့အ့ၬ. မွဲဆၧနီၪပဒၪန့ ဘၪကဆါယ့ၫရှူၬအဆၧအုၩ့လၩ့လၧ မၭ၁ုၫ ၂၈း၂၀ အဖၧၩ့နီၪလီၫ.