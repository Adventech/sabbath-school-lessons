---
title:  စမိစ့ၭအ၁ၫ့လဂၩ
date:   28/09/2025
---

`ဖီ ၅မိစ့ၭ ၁၈း၁၅-၂၂ ဒဲ ယီရှၤၫအ့ၫ ၁း၁-၉. စမိစ့ၭ၁ံၫဂီၩ့အလးခဲၫ့ လံၬယီရှၤၫယီၩ လီၩဖျီၪထၪ့ထဲၩ့ဆၧလၧအဘၪထွ့ၫလၧဆၧအုၩ့လၩ့လၧ အမိဂဲၫကဲၪထၪ့၀့ၫနီၪ ဘၪမွဲနီၪအကၧၩ့ဒိၪလၩ့ဆၫ့၀့ၫနီၪလဲၪ.`

စမိစ့ၭ၁ံၫဂီၩ့ကဆါယွၩရွံအၪ့ထုၫ့ထဲၩ့စယီရှၤၫအ့ၫလၧခိၪနါအ၁ၫ့လဂၩအဂး လါနၫ့ဂ့ၩ, ဆၧဘၪထွ့ၫလၩ့ဎိၭလဖၪ အီၪ၀့ၫဒၪလၧအ၀့ၫ၁ံၪနံၫဂၩအဘိၩ့ဆၧၩ့နီၪ လီၫ. အ၀့ၫ၁ံၪနံၫဂၩလူၬနီၪ ကဆါယွၩအၪ့မၧၫ့လၩ့လၧမိဘၪ၁ိၫ့အၡၩခမျၧးလၧ ထံၫခးလၧအစံၭ၀ဲၩ၀့ၫလၧဖါ၁ံၪအဆိၩနီၪလီၫ. ကဆါယွၩစံၭဘၪစယီရှၤၫအ့ၫ- “ကယဲဆၧအလးလၧန၁ံၪအခၪ့ယၫ၁ၭယဲးလၩ့၀့ၫလစီၪ့လါလါနီၪ ယဖ့ၪလၫ့ယူၭ န၁ံၪ, ဘဲၫယစံၭစမိစ့ၭအ၁ိၭနီၪလီၫ” (ရှၤၫ ၁း၃). စယီရှၤၫအ့ၫ မိဘၪမၩဂီၩ့ခွံၬ ဆၧမၩလၧစမိစ့ၭဂဲၫထဲၩ့မၩ၀့ၫလၧအခၪ့ထံၭနီၪလီၫ. အ၀့ၫဒၪနီၪ, မွဲတၡါ, စမိစ့ၭ အ၁ၫ့လဂၩလီၫ.

`ဖီ ၂မိစ့ၭ ၃၃း၁၁; ၄မိစ့ၭ ၁၄း၆, ၃၀, ၃၈; ၄မိစ့ၭ ၂၇း၁၈; ၄မိစ့ၭ ၃၂း၁၂; ၅မိစ့ၭ ၁း၃၈; ၅မိစ့ၭ ၃၁း၂၃; ဒဲ ၅မိစ့ၭ ၃၄း၉. လံၬအဆၧၫ့ လဖၪယီၩ စံၭဘၪပၧၩလၧ စယီရှၤၫအ့ၫအဂဲး မွဲဆၧနီၪလဲၪ.`

အလးထီးနီၪ, ကဆါယွၩအုၩ့လၩ့လၧ “အမိဒုၭကဲၪထၪ့” မီၪလၧအလၩ့ဂၬ လၧစမိစ့ၭ (၅မိ ၁၈း၁၅) နီၪ ကဲၪထၪ့၀့ၫ၁့ၪဂ့ၩနဲၪ့ဆၧမၩလၧၫ့ထၪ့ဎွ့ၩထၪ့ဆၧမၩ နီၪဒံၭလီၫ. လံၬယီရှၤၫအ့ၫအခၪ့ထံၭနီၪ လီၩနၪ့ထၪ့ၦဖီဆၧဖိၪလၧဆၧအုၩ့လၩ့ယီၩ ဒဲလထံၪဎးနီၪ, ဒုၭကဲၪထၪ့ဆၧယိလါယီၩ အဆၧလၧၫ့ထၪ့ဎွ့ၩထၪ့နီၪလီၫ.

စမိစ့ၭ၁ံၫယူၭလါနၫ့ဂ့ၩ အစီၩ့ဒိၪမၩ့ဒိၪလၧ လံၬယီရှၤၫအ့ၫအခၪ့ထံၭလဆၧၫ့ ဒံၭနီၪလီၫ. ဘၪဆၧထုၭဖျီၪအမံၩ့အဘျၩ့လဆံၫ, ဒဲစယီရှၤၫအ့ၫအမံၩ့လံဘျၩ့ထီး နီၪလီၫ. စမိစ့ၭနီၪဘၪဆၧကိၭ၀့ၫဒၪလၧ “ယဟိ၀ၩအခ့ၫအၡၩ” လၧစယီရှၤၫအ့ၫ နီၪလၧ “စမိစ့ၭအခ့ၫအၡၩ” နီၪလီၫ (ရှၤၫ ၁း၁). ဆၧအလးအလၩ, “ယဟိ၀ၩ အခၫ့အၡၩ” လၧစယီရှၤၫအ့ၫအဂးနီၪ, အ၀့ၫဒၪဘၪဂဲၫထဲၩ့မၩယွၩအဆၧမၩလၧ ဆၧတီၩဒဲဆၧခိၭနၪလၧအ၀့ၫအဆၧအီၪမၧၫ့ထၧၫ့ထီယၫနီၪလီၫ (ရှၤၫ ၂၄း၂၉).

လံၬယီရှၤၫအ့ၫအခၪ့ထံၭလဆၧၫ့နီၪ ထုၭဖျီၪထၪ့ခိၪနါအဎိၩအဒိၪနံၫဂၩ အဆၧအၪ့လဲၩအလးအဂဲးအဖးလါနၫ့ဂ့ၩ, ၦမၩဆၧအကၧၩ့ဒိၪထုၬနီၪ မွဲကဆါယွၩ နၫ့ဆါဒၪ၀့ၫ, ဆၧမၩကဲၪထၪ့၀့ၫလၧအ၀့ၫအလူဒဲအဆၧ၁ိၫ့ဆၧတဲၩ့နီၪ အီၪဎွ့ၩ၀့ၫ ဒၪလၧလံၬဆံၫ့ဎံၪထၧၫ့ဘံၪ့ယၫအဖၧၩ့လီၫ. ၦအံၫစရ့လၭဖိၪအခိၪနါလၩ့ထံး မွဲမပၫလဲၪနီၪ ပဘၪစံၭအလးအီၪလၧၩ့အ့ၬလီၫ.

အဆိၩလဖၩအဆိၩထၧၫ့ထီယၫနီၪ, ကဆါယွၩကိၭန့ၦမုၪၦခွၫ၁ံၪ လၧအမိ၁ိၫ့အ၀့ၫအၡၩခမျၧးအဂးလီၫ. ဆၧအီၪကီၪ့ခိၪနါအမွဲအတီၩ မွဲကဆါယွၩလၧပဒၪလ၁့ၪဘၪလဂၩနီၪ, ဘၪမွဲနီၪအကၧၩ့ဒိၪ၀့ၫလၧ ပဘၪနၪ့ထၪ့ထဲၩ့အဂးလဲၪ.