---
title:  ဆၧရွံန့ဆၧကဲၪထၪ့ဆၧဘိၪ့အၧၩ့လဖၪ
date:   04/11/2025
---

`ဖီ ယီရှၤၫအ့ၫ ၇း၁၉-၂၁. စယီရှၤၫအ့ၫအၪမၧၫ့စအၫခၫ့မၩမွဲဆၧနီၪ လဲၪ. လၧဆၧအၪ့ယၫဆၧအဖၧၩ့ဆၧလၩ့မဲၩမွဲဆၧနီၪအီၪ၀့ၫဒၪလဲၪ. မွဲပနၪ၁့ၪဆၧအၪ့ယၫလၩ့၁ၭနီၪဘဲၫ၁့ၪလဲၪ.`

စယီရှၤၫအ့ၫအၪ့မၧၫ့စအၫခၫ့မၩဆၧနံၫမံၩ့ - လၧၫ့နီၪ, မိဘၪဖ့ၪလၫ့ မၩလၩဖၩ့ကဆါယွၩလီၫ. နံၫမံၩ့လမံၩ့နီၪ, မိဘၪအၪ့ယၫလၩ့ထဲၩ့အဆၧမၪပျၩ့ပျၩ့ အဂးနီၪလီၫ. ဆၧမၩလၩဖၩ့ကဆါယွၩ, စံၭဆၧ (todah) နီၪ ဘၪထွ့ၫလၧဆၧစံၭထၪ့အၪ့အူၭဆၧ (အၪ့ ၂၆း၇; အဲၫ ၅၁း၃; မဲအၫ ၁၇း၂၆), ဒဲဆၧလီၩလၩ့ထဲၩ့ ဆၧဒဲၩဘၭဘဲၫလၧ (ရၫ ၁၀း၁၁) အဖၧၩ့ဆ့နီၪလီၫ.

လါနၫ့ဂ့ၩစအၫခၫ့ဖ့ၪလၫ့အ၁ၭလၧ ဆၧနီၫ့ယါလၩ့ထဲၩ့၁ၭနီၪ ပဒၪဘၪလၧ လံၬဆံၫ့ဎံၪဖၧၩ့နးထံၪအ့ၬ. အ၀့ၫအဆၧအီၪက့ၪ၁ၭလၧ ဆၧမၩဆၧၫ့ထဲၩ့ဆၧနီၪ ၁ိၫ့အ၀့ၫလၧ ဆၧမၩကြၩ့ထမးဆၧ, လၧဆၧမိမၩဘၪလိၬထဲၩ့ဆၧဘဲၫလၧ စမိစ့ၭ အဆၧ၁ီၪ့ဆၧ၁ၫ့အ၁ိၭ (၄မိ ၁၅း၂၇-၃၁) နီၪ လအီၪဘၪလီၫ.

စအၫခၫ့အဆၧချဲၩ့လၧ ယီရှၤၫအ့ၫ ၇း၂၁ အဖၧၩ့နီၪ လီၩခ့ၬထဲၩ့ဆၧလၧ စအၫဒၫ့ဒဲနးအံၫ၁ံၪအဆၧလၩ့မၪနီၪလီၫ. နးအံၫဒၪ၀့ၫ (ra'ah) ၁ံၪ့လထံၭနီၪ ဂ့ၩလၧဆၧအၪ့အဂးဒဲဎံၫလၩ၀့ၫ (khamad) ဒဲမၩန့ဆၧ၁ၪနီၪအၪ့၀့ၫ (laqakh) နီၪလီၫ (၁မိ ၃း၆). လၧအဆၧလီၩလၩ့အ၁ၭဖၧၩ့နီၪ, စအၫခၫ့ဒၪ၀့ၫ (ra'ah) လၧဆၧအဂ့ၩလဖၪအကျၩစ့ၩၡက့လၭ ၂၀၀, ဒဲထီၫ့လလီၪ့လၩ့လယၧးနီၪလီၫ. ထီးနီၪ လဖၧၫ့အ၀့ၫ၁ၭကွံၩဆၧ (khamad) ဒဲမၩန့၀့ၫ (laqakh) နီၪလီၫ. မွဲဒၪဆၧမၩ အ၁ၭဘဲၫစအၫဒၫ့ဒဲနးအံၫအ၁ိၭနီၪလီၫ. စအၫခၫ့အဆၧရွံန့ဆၧနီၪ ထုၭဖျီၪထၪ့ အဆၧ၁ၭကွံၩနီၪ မွဲဆၧဒဲၩဘၭလၧ အလနဲၩဘၪဆၧဘၪလီၫ. အနီၪမွဲဆၧနဲၩၡၪ (suspect) ကဆါယွၩလၧအဖ့ၪလၫ့ဆၧလူဒိၪလၧအဖိၪအလံၩ၁ံၪအဂးနီၪလီၫ.

ခီၫလၧၦၡၩလၩ့လၧဆၧဒဲၩဘၭဖၧၩ့ထီးဘိၩ့နဲၪ့ယီၩလဖၧၫ့ပဒၪဘၪဆၧအီၪ က့ၪ၁ၭလၩ့ဆၫ့နံၫမံၩ့ယီၩ ဘဲၫနးရၫဟၭ (ရှၤၫ ၂း၁-၁၃) ဒဲစအၫခၫ့အ၁ိၭနီၪလီၫ. လဂၩနီၪ အီၪက့ၪ၁ူၪယွၩအခ့ၫအၡၩလၧအမိမၩဖီၩ့ဖျ့ၭ၀့ၫအဂး, ဒဲလၧခဲၫ့လဂၩနီၪ မၩန့ဆၧလၧကဆါယွၩပဒၩ့ထၬလဖၪ ဒဲအီၪ့က့ၪ၁ူၪထၬ၀့ၫလၧနၫ့ဆါအဂးနီၪ လီၫ. လဂၩနီၪ မၩဆၧၦအံၫစရ့လၭအၦယိ၁ူၪဆၧဒဲမိ၁ိၫ့အ၀့ၫ၁ံၪလၧဆၧမၩနၧၩ့ ဆၧ, ဒဲအ့ၪမွဲအလဂၩနီၪ မၩခိမၩဂီၩၦအံၫစရ့လၭဖိၪ လၧအ၀့ၫအဆၧ၁ၭကွံၩ ဒဲဒုၭကဲၪထၪ့ၦဂူၫဂၩအဆၧမၩနၧၩ့အ၀့ၫ၁ံၪလီၫ. လဂၩနီၪအုၩ့လၩ့ဆၧဘၪလိၬ အိၭလိၬလၧၦအံၫစရ့လၭဖိၪ, ဒဲအလဂၩနီၪ လၨၪခၫ့ဖၬခွံၬဆၧအုၩ့လၩ့ဆၧလၧ ယဟိ၀ၩနီၪလီၫ. နးရၫဟၭမၩဖီၩ့ဖျ့ၭနၫ့ဆါဒဲအဂံၪ့ဒီၪ့ဎၫ့ဒီၪ့ဖိၪအ၁ၭ, ဒဲကဲၪထၪ့ ၦအံၫစရ့လၭထံၫဖိၪခးဖိၪလၧဆၧယူၭယၪ့အဖၧၩ့လီၫ. အ့ၪမွဲစအၫခၫ့နီၪ မၩထံၬ ထၬလၩ့အ၁ၭဒဲ၁ိၫ့အဂံၪ့ဒီၪ့ဎၫ့ဒီၪ့ဖိၪလၧဆၧ၁ံၫ, ဒဲကဲၪထၪ့ဆၧအဒီၩ့အထ့ၬလၧ ဆၧလၩ့မ့ၬလဲၩ, လၩ့မ့ၬမဲလၧၦၡၩအကျၩနီၪလီၫ.

`ဆီၫ့မီၪ့ယိဆၧဒဲၩဘၭဘၪထွ့ၫလၧဆၧ၁ၭကွံၩဆၧနီၪဆံၭ. ပမိဂၭဎ့ၭ ဆၧအၪ့လွ့ၫနီၪ မိန့ဘဲၫ၁့ၪလဲၪ. (ထိၪဎီၩ့လၧ လုကၭ ၁၂း၁၅).`