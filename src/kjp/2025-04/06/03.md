---
title:  စအၫခၫ့အဆၧဒဲၩဘၭ
date:   03/11/2025
---

`ဖီ ယီရှၤၫအ့ၫ ၇း၁၆-၁၉. လုၫလါအဖျီၩ့လၧဆၧမၩအ၁ၭထၧၫ့ထီ ယၫနီၪ စံၭဘၪပၧၩလၧကဆါယွၩဒဲစအၫခၫ့အဂဲးမွဲဆၧနီၪလဲၪ.`

အဂုခိၪနီၪ ကဆါယွၩထုၭဖျီၪၦမၩမၪဆၧအမံၩ့အ့ၬ, အ၀့ၫထုၭဖျီၪဂုအဆၧတီၩဒဲအခိးအတၩလၧဆၧမၩအဖျီၩ့လမံၩ့ (procedure) နီၪလီၫ. အ၀့ၫလီၩနၪ၁့ၪ ၦအံၫစရ့လၭဖိၪဘၪဆၧမၩနၧၩ့အဂဲး ဒဲကိၭန့ထဲၩ့ၦခမျၧးလၧဆၧအီၪက့ၪဆံၫ့ဎံၪ ထဲၩ့၁ၭအဂးလီၫ (ရှၤၫ ၇း၁၃). လချုၭလၧဆၧထုၭဖျီၪဘိၭဘၪ၁့ၪယၫၦခမျၧးဒံၭ ဘၪနီၪ အ၀့ၫအီၪက့ၪလၩ့ဆၧမၩအဖျီၩ့လဆၫ့ (procedure), လၧအဖ့ၪလၫ့ စအၫခၫ့အဆၧၫ့အထီလၧမိဆီၫ့မီၪ့လၩ့ထဲၩ့, နီၫ့ယါလၩ့ထဲၩ့, ဒဲမိအၪ့ယၫလၩ့ထဲၩ့ အဆၧမၪအဂးနီၪလီၫ. ဘဲၫနီၪအ၁ိၭ, အဂံၪ့ဒီၪ့ဎၫ့ဒီၪ့ဖိၪ (အ့ၪ၁့ၪယၫလၧဆၧမၩ အ၁ၭနီၪ) ဆ့ဒိၭန့ဘၪအဆၧၫ့အထီလၧဆၧအီၪက့ၪလၩ့ထဲၩ့၁ၭလၧဆၧမၩဂ့ၩထၪ့ ထဲၩ့အဂး, အ့ၪလမွဲဆၧလမိထိးဆၧၫ့ဘၪဆၧ, ဘဲၫစကိရၫအဖိၪခွၫလဖၪအ၁ိၭ, လၧအဂၭဎ့ၭဖီၩ့ဖျ့ၭအ၁ၭလၧဆၧဂၭဂီၩ့, လၧအစဲၪ့ထၪ့ခွံၬ၀့ၫအနဲၩ့နီၪလီၫ (ထိၪဎီၩ့ လၧ ၄မိ ၁၆း၂၃-၃၃; ၄မိ ၂၆း၁၁).

ကဆါယွၩထုၭဖျီၪထၪ့ဆၧမၩအ၁ၭယီၩ အီၪလၧအဆၧထံၫဆၧဒီၪဂ့ၩဘၪ လဆၫ့ဘၪလဆၫ့လီၫ. ဆၧယိထံၫအၪ့စံၭအၪ့စၪ့ဆၧနီၪ, မၩ၀့ၫခီၫလၧအဖုၫအဂီ ထၧၫ့ဆၨၩယၫနီၪထဲၩ့လၩ့၀့ၫအဆံၭအၡၩလဆၫ့ဘၪလဆၫ့လီၫ. ဆၧယိထံၫ ၦအံၫစရ့လၭထီးအလူၬနီၪထဲၩ့လၩ့လၧအဆၨၩဒီၪ့, အဆၨၩဒီၪ့ထဲၩ့လၩ့လၧ အဂံၪ့ဒီၪ့, ဒဲအဂံၪ့ဒီၪ့ထဲၩ့လၩ့စိၩလၧၦလဂၩဘၪလဂၩ (individual) အဖၧၩ့နီၪလီၫ. လၧခဲၫ့ထုၬနီၪ ဆၧမၩအ၁ၭအခၪ့ထံၭဖျီၪထၪ့လၧ စအၫခၫ့အဆၧဒဲၩဘၭနီၪလီၫ. ဆၧယီၩမွဲဆၧအကၧၩ့ဒိၪ၀့ၫလမံၩ့လၧဆၧစ့ၩရၫ့တီၩအလၩ့ထံးအကၠီၪ့အဖျီၩ့, လၧကဆါယွၩနၫ့ဆါဒၪ၀့ၫထိးအ၁ၭလၧစအၫခၫ့အဆၧမၩဘံၪ့၁ူၪလဖၪနီၪလီၫ.

ထီးမွဲကဆါယွၩထုၭဖျီၪစအၫခၫ့လဖၧၫ့နီၪ ၦမိဆီၫ့မီၪ့စအၫခၫ့အဆၧမၩ အ၁ၭဘဲၫနီၪအ၁ိၭအ့ၬ. လါနၫ့ဂ့ၩ ၦအီၪ၁ူၪအီၪဘံၪ့အ၁ၭလၧကဆါယွၩအဆၧ အၪ့ဎၬန့ဆၧနီၪကဲၪ၁့ၪနးဂၩအ့ၬ (အၪ့ ၁၃၉း၁-၁၆; ၂ကွ့ၭ ၁၆း၉). ယွၩ၁့ၪယၫ ဆၧအီၪ၁ူၪလၧၦအ၁ၭခံဖၧၩ့နီၪလီၫ (၁စၫ ၁၆း၇; မဲအၫ ၁၇း၁၀; ဒီၩ့ ၅း၂၁).

အကၧၩ့ဒိၪလၧဘၪထီးနဲၪ့စယီရှၤၫအ့ၫကိၭထၪ့စအၫခၫ့နီၪ, ကိၭ၀့ၫဒၪလၧ “ယဖိၪခွၫဧ့” (ရှၤၫ ၇း၁၉) နီၪလီၫ. ဆၧချဲၩ့နီၪ ထုၭဖျီၪဆၧမွဲန့ၫအ၁ၭအနံၪ့ဒဲ အဆၧကဲၪခိၪနါလဂၩလီၫနီၪမွဲအ့ၬ, အၪနဲၪ့အနီၪ အ၀့ၫထုၭဖျီၪ့အဆၧအီၪက့ၪ၁ုၪ့ အီၪက့ၪ၁ၭလၧ ၦဒုၭဆၧအခိၪလဂၩ၁ုၭဘူၭအ၁ၭလၧဆၧတီၩဆၧလီၩ့ (justice) နီၪလီၫ. အ၀့ၫအဆၧယၫ့၁ၭလၩ့ဘၪလၧစအၫခၫ့အလီၩ့, ထီးဒၪလ့ၬအဘၪကိၭထၪ့ ၀့ၫလၧဆၧစ့ၩရၫ့အဂးနီၪလီၫ. လၧဆၧအီၪက့ၪ၁ၭဘဲၫနီၪအဖၧၩ့, စယီရှၤၫအ့ၫ အီၪက့ၪလၩ့အဆၧနၪ၁့ၪန့ၦဂူၫဂၩအဂး, အဆၧယၫ့၁ၭ, ဒဲအဆၧအဲၪလၧ အဒိၭ န့ဘၪကဆါလၧ “လရးစၧးဘၪနးဆိၭ, လချဲၩ့အၪဆၧဘၪနးဆိၭ, လမၩဆၫ မၩဘျ့ၭ၁ၭမုဘၪနးဆိၭလဂၩ . . . အ၀့ၫ (ယ့ၫရှူၬ) လၧဆၧ၁ုၪ့ဒူၩ၁ၭဒူၩအဖၧၩ့ လီၩဖျီၪထၪ့ၦကျဲၩ့မၩအ၁ၭ (အီၪက့ၪဒိၪအ၁ၭ), ဆၧလဆူလနဲၩဆၧဘၪ, ဒဲဆၧလတီၩလလီၩ့ဘၪ, အ့ၪမွဲလါနၫ့ဂ့ၩ ၁ီၪ့၁ၫ့လီၩဆၧဆၫဆၫလ့ၬလၧအလူဖူၬ လူၭကူၭဘဲၫလၧမ့ၬထံၫမ့ၬနီၫ့အဖၧၩ့အ၁ိၭနီၪလီၫ.” Ellen G. White, The Desire of Ages, p. 353.

`ကဆါယွၩ၁့ၪယၫဆၧလၧနမၩထီးအလူၬနီၪ န၁့ၪယၫဘၪဘဲၫ၁့ၪ လဲၪ. ထီးဒၪလ့ၬနဆၧအီၪ၁ူၪဆၧလဖၪ လၧနဆၧအီၪမၧၫ့ဖၧၩ့နီၪ, ဒဲမွဲအမၩဘၪထံၭနဆၧအီၪမၧၫ့ဘဲၫ၁့ၪလဲၪ.`