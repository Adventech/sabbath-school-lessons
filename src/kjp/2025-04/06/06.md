---
title:  ဆၧထိး၁ၭလမံၩ့လၧယွၩအစီၩ့အမၩ့
date:   06/11/2025
---

ဘဲၫပမၩလိၪဘၪအ၁ိၭ (လၧဆၧမၩလိၪ ၅ အဖၧၩ့နီၪ), ကဆါယွၩဖ့ၪလၫ့ ၦဆၨၩဂူၫဂၩ၁ံၪအဆၧၫ့အထီလၧ မိအၪ့ဎၬနၪ၁့ၪဘၪအ၀့ၫဒဲ မိကၠၪခွံၬထဲၩ့အ၁ၭ လၧအ၀့ၫ၁ံၪအဆၧမၩအၧၩ့၁ၫ့နီၪလီၫ. မွဲလါနၫ့ဂ့ၩ, အ၀့ၫ၁ံၪအီၪပဲၩခွံၬ၀့ၫဒဲ ဒၪဆၧၫ့ယၫဘၪကဆါယွၩအဆၧစ့ၩရၫ့နီၪလီၫ.

`ဖီ ယီရှၤၫအ့ၫ ၇း၆-၉, လၧစယီရှၤၫအ့ၫအဆၧမၩဆၧၫ့ထဲၩ့ဆၧတတုၬ တနၭ (ဆၧနၭဆၧၡၪ့) လၧအလၩ့ဘၪလၧအ၀့ၫ၁ံၪအလီၩ့နီၪဆံၭ. ယိထံၫ ဆၧလၧ ယီရှၤၫအ့ၫ ၇း၉ နီၪဆံၭ. နဒၪန့အ၀့ၫအဆၧချဲၩ့အကၧၩ့ဒိၪလၧ ဆၧဘိၪ့ဆၧဘၩအဆၧဆူဆၧနဲၩအ၁နိၫမွဲနီၪလဲၪ.`

အခၪ့ထံၭနီၪ, စယီရှၤၫအ့ၫအဆၧချဲၩ့ယီၩ မိလၩ့ဂၬဘဲၫ၁ိၭၦအံၫစရ့လၭဖိၪ စဲၪ့ထၪ့လၧအံဇံၭဒဲထီၩ့လၧဆၧကၪဆၧဂဲၩဆၧၡၪ့ဆၧနၭအကျၩတၭ၁ူၭ၀ံၪ၁ူၭလၩ စမိစ့ၭနီၪ- “လၧပဆၧၫ့နၩ့လၧဆၧယၪဖၧၩ့၁ၧၫ့အနဲၩ့ထံၭ, လၧပအၪ့ကိၪဘျဲၩ့အၪ့ နီၪ, မွဲပ၁ံၫလါပ၀့ၫလၧယဟိ၀ၩအစူၪ လၧခးအံဇံၭအဖၧၩ့နီၪ, ဂ့ၩဒၪဆၧဒံၭလီၫ. အဂဲးဘဲၫယီၩ န၁ံၪဒုၭဂဲၫထၪ့ပၧၩလၧမံၩ့လၬကျၩယီၩ, ဘဲၫ၁ိၭန၁ံၪမိဒုၭ၁ံၫခွံၬ ဆၧအီၪကီၪ့ထီးအလူၬလၧဆၧ၁ၭ၀ံလၩ့ဒိၩလီၫ” (၂မိ ၁၆း၃).

ဒဲစယီရှၤၫအ့ၫစံၭဆၧလဖၧၫ့-“အၩလါ, ယဟိ၀ၩယွၩဧ့, နဒုၭခၫ့ဂၬၦခမျၧး လၧယီၫဒၫ့ဘဲၫ၁ိၭနမိဖ့ၪလၫ့ပၧၩလၧအၫမိၫဖိၪအစူၪဖၧၩ့ လၧအမိမၩဂၭဂီၩ့ပၧၩ ယီၩ, မွဲဘၪလဲၪ. မွဲပမံၫ့၁ုၪ့မံၫ့၁ၭယူၭ, ဒဲပအီၪ၀ဲၩလၧယီၫဒၫ့၀ါလခီၫနီၪ ဂ့ၩဒၪဆၧ ဒံၭ” (ရှၤၫ ၇း၇).

လယံၬဘၪ, စံၭ၀့ၫလၧခဲၫ့ဒီၭ, ထုၭဖျီၪအဆၧအီၪက့ၪ၁ၭလၧဆၧဘၪထိး ဆၧယီၩမိမၩဂၭဂီၩ့ကဆါယွၩအမံၩ့နီၪ- “အဂဲးဘဲၫယီၩ ၦကၫနအၫ့ဖိၪ, ဒဲၦခမျၧးဖိၪ ထီးအလူၬမိနါဂၧၫ့တၭ, မိ၀ၩ့ထဲၩ့ပၧၩတၭ, မိဒၪ့ထၪ့ခွံၬပမံၩ့လၧဂၪ့ခိၪချိၫ့တၭ, မွဲနမိမၩဆၧလၧနမံၩ့ဖၭဒိၪနီၪလမံၩ့လဲၪ” (ရှၤၫ ၇း၉).

ဆၧယီၩနဲၪဖျီၪဆၧဂဲးမိထုၪ့ဒဲ၁နိၫလၧ ကဆါယွၩအဆၧထိစိၩ (အဆၧကိၪ့) လဖၪလၧ ၦအံၫစရ့လၭဖိၪအဂးလီၫ. အ၀့ၫအဲၪဒိၭလၧၦဆၨၩအနဲၩ့အဎီၩ့လဖၪ မိဒၪဘၪဆၧမၩလၩ့လၭလၧၦအခိၭနၪအ၀့ၫအဂးနီၪ, ဒဲအ၀့ၫ၁ံၪမိမၩ၀့ၫ ဘဲၫနးရၫဟၭမၩ၀့ၫအ၁ိၭ, မိမၩလိၪဘၪၦအံၫစရ့လၭအ ကဆါယွၩခၫ့ဖျီၫ့လၧ ဆၧအစီၩ့အမၩ့လၧ အၡၩခမျၧးမၩနၧၩ့ဆၧနီၪလီၫ. အ့ၪလမွဲဘၪဘဲၫနီၪတၭ, လမွဲလၧဆၧအဂ့ၩဘၪ, ဘဲၫအ၀့ၫ၁ံၪစံၭ၀့ၫအ၁ိၭ, ၦဆၨၩ၁ံၪလဖၪမိဆီၫ့မီၪ့ ၦအံၫစရ့လၭဖိၪအကဆါယွၩလၧအဂဲးအဘၭဆါဒဲမၩဆၧလန့ဘၪ (၄မိ ၁၄း၁၆; ၅မိ ၉း၂၈), ဒဲဆၧနီၪမိမၩဆီၪ့ထၪ့ၦကၫနအၫ့ဖိၪအဆၧမၩဆၧၫ့ထဲၩ့ဆၧနီၪလီၫ.

ပမိစံၭဆ့လၧ ၦဟံဘြုၫဖိၪမၩန့ယူၭထံၫခးလး၀ၩ့ယီၩ မွဲလၧကဆါယွၩ အဆၧထံၫဆၧဒီၪ, လၧကယဲမွဲၦအမၩလၩဖၩ့အမံၩ့, ဘဲၫပအံၫစရ့လၭဖိၪအ၁ိၭ ၦဆၨၩဂူၫဂၩဆ့န့ဘၪအခိးအတၩ၁့ၪဆ့လီၫ.

`ဖီ ၅မိစ့ၭ ၄း၅-၉. လၧၦအံၫစရ့လၭဖိၪအဆၧထိး၁ၭလၧဂၪ့ခိၪ ဒဲပ၀့ၫၦမုနွ့ၫနံၩဖိၪမုလနံၩယီၩအဆၧထိး၁ၭအဘိၩ့ဆၧၩ့နီၪ မွဲပဒၪဘၪ ဆၧဘၪထွ့ၫလၩ့ဎိၭလိၬ၁ၭ မွဲဆၧနီၪ၁့ၪလဲၪ.`