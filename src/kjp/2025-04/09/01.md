---
title:  ဆၧစံၭ၀ဲၩအဆၧန့၁ၫလဖၪ, ဆၧယိလါအဆၧစၧၩ့ထၬ ဖိၪလဖၪ
date:   22/11/2025
---

### ဖီလနွ့ၫယီၩအဂးဆၧမၩလိၪ

၁မိ ၃း၁၇-၂၄; ၅မိ ၆း၃; ရှၤၫ ၁၃း၁-၇း ဟံ ၁၂း၂၈; ၃မိ ၂၅း၁-၅, ၈-၁၃; ဇံၫ ၃၇း၁၄, ၂၅.

> <p>၁နိၫထီၫ့</p>
> “ဆၧယိလါအထီၫ့ဖိၪ၁ံၪဧ့, ဂဲၫထဲၩ့လၧထိၬ၁ံၪအအီၪဆံၭ. ဆၧလၧ မုလနံၩယီၩဒၪလ့ၬ, ယလီၩဘၪန၁ံၪလၧ ယမိဖ့ၪထဲၩ့န၁ံၪအဆၧနံၫစၩ လီၫ” (ဇ့ၭခရဲအၫ ၉း၁၂).

လၧလံၬ ယီရှၤၫအ့ၫ ၁၃-၂၁ အဖၧၩ့နီၪ ပဒၪဘၪဆၧကွ့ၭနဲၪ့အစရၫ့လၩ့ထံး ၦအံၫစရ့လၭဖိၪအဆၧလး၀ၩ့လၧအဒိၭန့ဘၪ၀့ၫလဖၪနီၪလီၫ. မွဲၦဘိၩ့ယီၩ လဆီၫ့မီၪ့ဘၪဆၧလၩ့ဆၫ့ဘၪလါနၫ့ဂ့ၩ, အနီၪမွဲဆၧအကၧၩ့ဒိၪလမံၩ့လၧ ဆၧဘိၪ့ဆၧဘၩအဆၧဒၪဘၪထွ့ၫလၧခးဆၧစံၭ၀ဲၩဘၪဆၧအုၩ့လၩ့ထၬ၀့ၫနီၪလီၫ. စရၫ့ယီၩမွဲဆၧကွ့ၭနဲၪ့လၩ့ထံးလၧဆၧမိမၩအ၁ၭအၡါမၬ (တၡါလ့ၬ) နီၪလီၫ. အီၪလမံၩ့လၧ ဆၧမိကဲၪထၪ့၀့ၫတၡါ, ဆၧအထိၪအဎၩ့လၧအဒၪ၀့ၫ၁့ၪဒဲအဖီၪ့၀့ၫန့ အဂးနီၪ အ၀့ၫ၁ံၪနၫ့ဆါမိဘၪဂဲၩ၀ၭမၩထွ့ၫ၀့ၫဒံၭဆ့လီၫ.

မွဲတၡါ, ကဆါယွၩမိဖ့ၪလၫ့အ၀့ၫ၁ံၪဆၧန့၁ၫလၧဂၪ့ခိၪလး၀ၩ့နီၪ, ဒဲမွဲ၀့ၫဒၪ ဆၧဖ့ၪလၫ့လၧအမိမၩလၧၫ့ထၪ့ဎွ့ၩထၪ့ယွၩအဆၧအုၩ့လၩ့လၧဖါ၁ံၪလဖၪနီၪလီၫ. “ယိခွါ, ယအီၪက့ၪထံၫ၁ံၪခး၁ံၪလၧန၁ံၪအမ့ၬယၫ, ခးလၧယဟိ၀ၩဆိၪလၩ့အ၁ၭ လၧန၁ံၪအဖါလဖၪ စအၫဘြဟၫ့, ဒဲစအံစၭ, ဒဲစယၫကူၭ လၧအမိဖ့ၪလၫ့၀့ၫ, ဒဲလၧအချံၫအ၁ၪလၧအလးခဲၫ့နီၪတၭ, လ့ၩနုၬမၩန့ခးနီၪဘီၪ” (၅မိ ၁း၈). မွဲတၡါ, အ၀့ၫ၁ံၪမိဘၪနုၬလၩ့မၩန့၀့ၫဒံၭဆ့လီၫ.

ပမိအၪ့ဎၬနၪ၁့ၪဆၧလနွ့ၫယီၩ ဘၪထွ့ၫလၧခးဆၧစံၭ၀ဲၩ (the Promised Land) ဒဲအ၀့ၫ၁ံၪအနး၁ၭအဆၧလ့ၩခၫ့ဖျီၫ့နီၪ မွဲဆၧအဒီၩ့အထ့ၬလၧ ၦအကိၭထၪ့ ဆၧအုၩ့လၩ့ထီးအလူၬလၧအဒၪန့၀့ၫလၧကဆါယ့ၫရှူၬအဖၧၩ့လဖၪအဂးနီၪလီၫ.