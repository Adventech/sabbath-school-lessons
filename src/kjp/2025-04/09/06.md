---
title:  ဆၧဒုၭမၩန့ထဲၩ့ထံၫခးလး၀ၩ့
date:   27/11/2025
---

`ဖီ ယ့ၫရမဲအၫ ၂၄း၆; ယ့ၫရမဲအၫ ၃၁း၁၆; အဇံၫခအ့လၭ ၁၁း၁၇; အဇံၫခအ့လၭ ၂၈း၂၅; ဒဲ အဇံၫခအ့လၭ ၃၇း၁၄, ၂၅. ကဆါယွၩအဆၧ အုၩ့လၩ့ဘၪထွ့ၫလၧၦအံၫစရ့လၭဖိၪမိဂဲၫထဲၩ့ထဲၩ့ဘၪလၧခးဆၧစံၭ၀ဲၩနီၪ မွဲဆၧနီၪလဲၪ, ဒဲမိလၧၫ့ထၪ့ဎွ့ၩထၪ့၀့ၫဒၪဘဲၫ၁့ၪလဲၪ.`

လၧဘၭဘလၧၫ့အဆၧစၧၩ့ထၬအထးဖၧၩ့နီၪ, ၦအံၫစရ့လၭဖိၪ၁ံၪ ဘၪလ့ၩ ခၫ့ဖျီၫ့ဆၧ၁ုၪ့အုၭ၁ၭအုၭတၡါလ့ၬ ဒဲလကၭဘၪအဆၧအုၩ့လၩ့လိၬ၁ၭလၧ ကဆါယွၩနီၪ မိလၩ့မါခွံၬ၀့ၫဒၪဆ့လီၫ. ထီးမွဲအ၀့ၫ၁ံၪလီၩလၩ့ထဲၩ့အဆၧမၪဒဲ နီၫ့ယါလၩ့ထဲၩ့အ၁ၭ, ယိစိၩထဲၩ့ကဆါလၧအ၁ုၪ့အ၁ၭဖၧၩ့လဖၧၫ့နီၪ, ကဆါယွၩ မၩလၧၫ့မၩဎွ့ၩထဲၩ့အဆၧအုၩ့လၩ့ကဒီၭ, ဒဲဂဲၫထဲၩ့ဆိၬထဲၩ့အ၀့ၫ၁ံၪလၧအထံၫ အခးဒၪ၀့ၫအဖၧၩ့ ဘဲၫအမွဲဆၧဖ့ၪလၫ့ထဲၩ့ဆၧ (ဆၧမၩဂ့ၩထၪ့ထဲၩ့ဆၧ) အဆၧနဲၪ့အ၁ိၭနီၪလီၫ. အခီၫပယီၫနီၪ, အ၀့ၫမွဲ၀့ၫဒၪဒံၭအ၀့ၫ၁့ၪအကဆါယွၩဒံၭ, ထီးဒၪအ၀့ၫ၁့ၪလအီၪဘၪလၧနၫ့ဆါ၁ံၪထံၫခးအဖၧၩ့ဘၪဒၪလ့ၬနီၪလီၫ.

လါနၫ့ဘိၩ, ဆၧအုၩ့လၩ့နီၪ အီၪဒိၭနဲၩ့အ၁ၭလၧ အ၀့ၫ၁့ၪအဆၧအီၪမၧၫ့ ဒဲအဆၧခိၭနၪအဖၧၩ့ဒံၭလီၫ (၅မိ ၂၈း၆၃, ၆၄; ရှၤၫ ၂၃း၁၃, ၁၅; ၁စဎွၩ ၉း၇; ၂စဎွၩ ၁၇း၂၃; မဲအၫ ၁၂း၁၀-၁၂). ဒဲလၧဆၧနီၪအဖၧၩ့ဆၧအုၩ့လၩ့လၧ ၦအံၫစရ့လၭဖိၪမိဂဲၫထဲၩ့ဘၪထဲၩ့လၧအထံၫခးလး၀ၩ့အဖၧၩ့ ဒဲမိလ့ၩထၪ့လ့ၩထီၫ ၀့ၫဒၪလၧဆၧစၧၩ့ထၬဂီၩ့အလးခဲၫ့နီၪလီၫ. လထံၪဎးနီၪ, မီၪ၁ံၪလဖၪဖ့ၪနဲၪစိၩ ဆၧမၩဂ့ၩထၪ့ထဲၩ့ဆၧ (restoration) လၧစဎွၩစဒၫ၀ံၭလၧယၫခီၫ မိဂဲၫဆိၬန့၀့ၫနီၪ လီၫ (အဲၫ ၉း၆, ၇; ရဲ ၉း၉, ၁၆). ဆၧအုၩ့လၩ့၀့ၫဒၪနီၪ လၧၫ့ထၪ့ဎွ့ၩထၪ့၀့ၫလၧ ကဆါယ့ၫရှူၬအဆၧအီၪမၧၫ့, အဆၧ၁ံၫ, ဒဲအဆၧမၧၫ့ထၪ့ဂဲၩထၪ့ထဲၩ့အဖၧၩ့နီၪ လီၫ.

လံၬဆံၫ့ဎံၪအ၁ၫ့အဆၧထုၭဖျီၪထၪ့လၧ ဆၧအုၩ့လၩ့လဖၪလၧၫ့ထၪ့ဎွ့ၩထၪ့ ၀့ၫဒၪလၧ ကဆါယ့ၫရှူၬဎရံၬအဖၧၩ့နီၪလီၫ (၂ကီ ၁း၂၀; ရိ ၁၅း၈). လၧကဆါ ဎရံၬအဆၧဖၩ့ဖၧၩ့နီၪ ဂၪ့ခိၪလး၀ၩ့ယီၩကဲၪထၪ့၀့ၫဒၪနး၁ၭအဆၧဆိၪဂ့ၩအဆၧနဲၪ့ (symbol) လၧအၡၩခမျၧးအတီၩအလီၩ့ဘိၩ့ယီၩ (အ့ ၂း၆) ဒဲလၧခဲၫ့ခီၫအဂးနီၪ လီၫ.

ဆၧလၧၫ့ထၪ့ဎွ့ၩထၪ့အဒိၪထုၬဆၧအုၩ့လၩ့မွဲ၀့ၫဒၪဆၧအီၪပွံၭ, ဆၧကဲၪဒိၪ ကဲၪမု, ဒဲဆၧအီၪဆီၪ့အီၪချဲၫ့လဖၪနီၪ မိအီၪ၀့ၫဒၪလၧဂၪ့ခိၪအ၁ၫ့, အဖီၩ့ဖျ့ၭလၧ ဆၧဒဲၩဘၭဒဲအဆၧဘၪထွ့ၫလဖၪနီၪလီၫ. လၧဆၧနၪ၁့ၪယီၩအဖၧၩ့, ဘဲၫဎရံၬဖိၪ အ၁ိၭ, ပဆၧယိလါအီၪထၪ့၀့ၫဒၪလၧ ကဆါဎရံၬအဆၧအုၩ့လၩ့လၧအ၀့ၫ မိဂဲၫထဲၩ့, ဒဲ, လၧအနံၪ့ ၁၀၀၀ လၧမူၭခိၪအထးဖၧၩ့, ဒဲအဆၧ၁ုၪ့ထၪ့ဘၩ့မုး အဆိၩအကၠၪလၧဂၪ့ခိၪကဲၪထၪ့ထဲၩ့အ၁ၫ့ဖၧၩ့နီၪလီၫ. ဆၧယီၩမိမွဲ၀့ၫဒၪဆၧလၧၫ့ ထၪ့ဎွ့ၩထၪ့အဒိၪထုၬလၧဆၧအုၩ့လၩ့လဖၪဘၪထွ့ၫလၧထံၫ၁ံၪခး၁ံၪနီၪလီၫ.

`ဖီ ယီဟၫ့ ၁၄း၁-၃း တဲတၧၭ ၂း၁၃ ဒဲ နဲၪဖျီၪ ၂၁း၁-၃. ဆၧယိလါ အဒိၪထုၬလၧပဂးထီးယီၩ မွဲဆၧနီၪလဲၪ, ဒဲဘၪမွဲနီၪ ကဆါယ့ၫရှူၬအဆၧ ၁ံၫနီၪ ဖ့ၪလၫ့ဆၧထိး၁ၭလၧဆၧလၧၫ့ထၪ့ဎွ့ၩထၪ့ယီၩအဂးလဲၪ.`