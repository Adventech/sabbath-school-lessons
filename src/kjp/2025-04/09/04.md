---
title:  ဆၧကၪဆၧဂဲၩလၧထံၫခးလး၀ၩ့နီၪ
date:   25/11/2025
---

`ဖီ ယီရှၤၫအ့ၫ ၁၃း၁-၇. ခးကၫနအၫ့နီၪ မွဲဆၧန့၁ၫလၧ ကဆါယွၩ ဖ့ၪလၫ့၀့ၫလါနၫ့ဂ့ၩ, ဆၧကၪဆၧဂဲၩမွဲဆၧနီၪအီၪ၀့ၫဒၪလနၩ့လၧဆၧနုၬ လၩ့မၩန့ဆၧအဂးနီၪလဲၪ.`

အ့ၪပယိလၧ ၦအံၫစရ့လၭဖိၪဘၪဂဲၫထဲၩ့ကဲၪဎီးအီၪအနံၪ့လၧအယၩလဖၪ နီၪ, အ၀့ၫ၁့ၪအဆၧ၁့ၪလၧဆၧဒုၭဆၧယၩဆၧလၧအမိမၩနၧၩ့ခွံၬထံၫခးနီၪ ဆၧအီၪနးမံၩ့အ့ၬလီၫ. ဎီးအခိၪလၧ ဂဲၫထဲၩ့ပၧၩ့အ၀့ၫ၁ံၪဒၪလ့ၬနီၪ, အဆၧ၁့ၪဒဲ စူၪ၀ဲၩလၧအမိမၩနၧၩ့ခွံၬခးကၫနအၫ့အလးအီၪနးမံၩ့အ့ၬဆ့လီၫ. ကၫနအၫ့အဒိၩ့ အဒီၪ့လဖၪအီၪဆၧၫ့ထုၪ့ဂုးခၧၫ့၀့ၫဒၪလီၫ. ၦဘၪဂဲၫထဲၩ့ကဲၪဎီးလဖၪယီၩ မိမၩန့ မၩနၧၩ့ခးဖၭဒိၪလဘံၪ့နီၪ, မိမွဲ၀့ၫဒၪလၧကဆါယွၩအခိးအတၩလမံၩ့ဎးလီၫ, မွဲလၧ အ၀့ၫ၁ံၪအဆၧ၁့ၪဒဲအဂဲးအဘၭနီၪနးမံၩ့အ့ၬ.

လံၬယီရှၤၫအ့ၫ ၁၃ ထီးလၧ ၂၁ နီၪ ဘၪထွ့ၫလၧဆၧအၪ့နၩ့လၩ့ထံၫခး လၧၦအံၫစရ့လၭဆၨၩအဒီၩ့လဖၪအဂဲးလီၫ. မွဲန့ၫဆၧအၪ့နၩ့ဖၭနီၪလကၭဘၪ အ၀့ၫ၁့ၪမိမၩန့အၪထၪ့၀့ၫအလးအီၪအၪမၬလ့ၬဒံၭလီၫ. ကဆါယွၩဖ့ၪလၫ့အ၀့ၫ၁ံၪ ဘဲၫဆၧန့၁ၫအ၁ိၭလီၫ. အ၀့ၫ၁ံၪမိအီၪဘၪ၀့ၫမုၬမုၬရှူၪရှူၪလၧ ကဆါယွၩအဆၧပၧၩ့အဖၧၩ့လီၫ. ဒဲကဆါယွၩအဆၧမၩကဲၪထၪ့ဆၧနီၪ မိဘၪ ထိးဆၧၫ့၀့ၫဒၪနီၪလီၫ. လံၬအခၪ့ထံၭဖိၭဖၫ့လကုၭနီၪ နဲၪဖျီၪကဆါယွၩဖ့ၪလၫ့ ဆၧလၧဆၧနၪ့စဲၪ့ခွံၬၦကၫနအၫ့ဖိၪလဖၪနီၪ, ဒဲလၧခဲၫ့ဖိၭဖၫ့နီၪ ထုၭဖျီၪထၪ့ ၦအံၫစရ့လၭဖိၪနုၬလၩ့မၩန့အလးအကျဲၩ့ဘဲၫ၁့ၪလဲၪနီၪအဂဲးလီၫ.

ဆၧမၩအ၁ၭယီၩ ထုၭဖျီၪဆၧအဒီၩ့လၧ ပဆၧထိးထဲၩ့တၩ့ထဲၩ့အဆၧမၩလီၫ. ဘဲၫၦအံၫစရ့လၭဖိၪအ၁ိၭ ပကျ့ၭစၨၭမၩဆၧလၧပဆၧထိးထဲၩ့တၩ့ထဲၩ့အဂးန့နး မံၩ့အ့ၬလီၫ (အ့ ၂း၈, ၉). အနီၪမွဲဆၧဖ့ၪလၫ့ (gift) လမံၩ့ဘဲၫကဆါယွၩဖ့ၪလၫ့ ၦအံၫစရ့လၭဖိၪလၧအဘၪထွ့ၫဆၧအုၩ့လၩ့လၧအ၀့ၫနီၪလီၫ. မွဲလၧအ၀့ၫ၁ံၪ အဆၧမၩဂ့ၩနးမံၩ့အ့ၬလီၫ (၅မိ ၉း၅).

မွဲလါနၫ့ဘိၩ, လၧၦအံၫစရ့လၭဖိၪမိဘၪမုၬလၧ ယွၩအဆၧဖ့ၪလၫ့နီၪအဂး အ၀့ၫ၁ံၪမိဘၪနၪ၁့ၪထိးဆၧၫ့မူၩဒၩထီးအလူၬလၧအဆၧအီၪမၧၫ့လၧဂၪ့ခိၪလး၀ၩ့ ထီးနီၪ, ဘဲၫနီၪအ၁ိၭ ပမိကဲၪယွၩအဘၩ့မုးဖိၪအဂး ပမိဘၪအီၪက့ၪဆံၫ့ဎံၪပ၁ၭ လၧဆၧခိၭနၪအဖၧၩ့နီၪလီၫ. အ့ၪလမွဲဘၪဆၧလမံၩ့ဎး (ဆၧမီၪ့ဎီၩ့လိၬ၁ၭ) ဘၪလါနၫ့ဂ့ၩ, ဆၧဘၪထွ့ၫလိၬ၁ၭအီၪ၀့ၫဒၪလမံၩ့ဎးနီၪ မွဲဒၪလၧကဆါယွၩအခိး အတၩအဖၧၩ့လီၫ. မွဲပန့ဘၪပျီၩလါနၫ့ဂ့ၩ အ့ၪပလခိၭနၪဘၪ (ပလအီၪက့ၪဒိၪဘၪ) နီၪတၭ ဆၧဖ့ၪလၫ့နီၪမိလ့ၩဖီၩ့ခွံၬပၧၩလီၫ.

`ၦဎရံၬဖိၪမုလနံၩယီၩလဖၪ လ့ၩခၫ့ဖျီၫ့ဘၪဆၧကၪဆၧဂဲၩဘဲၫနီၪ အ၁ိၭ လၧဆၧနုၬလၩ့မၩန့ခးဆၧစံၭ၀ဲၩနီၪလီၫ. ယိလၧ ဖံၫ ၂း၁၂; ဟံ ၁၂း၂၈ အဖၧၩ့နီၪဆံၭ.`