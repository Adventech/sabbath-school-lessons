---
title:  ၦစ့ၩရၫ့တီၩဆၧအဒိၪထုၬလဂၩ
date:   27/10/2025
---

`ဖီ ၁မိစ့ၭ ၁၈း၂၅; အၪ့အူၭ ၇း၁၁; အၪ့အူၭ ၅၀း၆; အၪ့အူၭ ၈၂း၁; အၪ့အူၭ ၉၆း၁၀; ဒဲ ၂ထံမ၁ံၫ ၄း၁, ၈. ဆၧလီၩထဲၩ့ဆၧဘၪထွ့ၫ ယွၩအတခ့ၭဖ၀ၭတီၩအဂဲးမွဲဆၧနီၪလဲၪ. ကဆါယွၩအဆၧမၩလၧၦစ့ၩရၫ့ တီၩဆၧလၧမူၭ၀ၩ့ဒီၪ့ဖၧၩ့ ဒုၭနၪ၁့ၪပၧၩလၧအဆၧဒုၭဆၧအဂဲးနီၪဘဲၫ၁့ၪလဲၪ.`

ကဆါယွၩအဆၧဆံၫ့ဆၧဎံၪအခီၫပယီၫအီၪ၀့ၫဒၪလၧ အ၀့ၫမၩနၧၩ့မၩစၪ ဆၧဒဲၩဘၭလန့ဘၪလီၫ. အ၀့ၫအွံၪ၁ၭဆၧၩ့ဆၧလီၫ. လါနၫ့ဂ့ၩ, ဆၧဒဲၩဘၭနီၪ မိဘၪဒိၭန့ဒၪဆၧအလံၩ့အလဲၫ့လၧ အဖိၬထွ့ၫထၪ့အခဲၫ့ဒၪ၀့ၫ, မွဲဆၧ၁ံၫနီၪလီၫ (ရိ ၆း၂၃). ယဟိ၀ၩထုၭဖျီၪလီၩဆၧဒုၭဆၧလၧဆၧဒဲၩဘၭနီၪ, ပမိဒၪဘၪလၧၦအံၫစရ့လၭဖိၪအဖၧၩ့မွဲဂ့ၩ ဒဲလၧၦကၫနအၫ့ဖိၪလဖၪအကျၩမွဲဂ့ၩနီၪလီၫ. ၦအံၫစရ့လၭဖိၪနီၪ မွဲဆၧအီၪက့ၪဆံၫ့ဎံၪ၀့ၫလၧဆၧမၩလၩ့ဎိၭ (မၩၡီၩ့) ဆၧလၧ ဆၧဒုၭဆၧယၩအဖၧၩ့အၪနဲၪ့ၦဆၨၩဂူၫဂၩလဖၪနီၪမွဲအ့ၬ (၅မိ ၉း၄, ၅; ၅မိ ၁၂း၂၉, ၃၀), အၪနဲၪ့အနီၪ ထီးအ၀့ၫ၁ံၪကဲၪထၪ့ဆၧထိး၁ၭလၧ ယဟိ၀ၩအဆၧ စ့ၩရၫ့ပဒၩ့ထၬအၡၩခမျၧးလၧအရွံန့၀့ၫနီၪလီၫ. မွဲဘဲၫၦဆၨၩဂူၫဂၩအ၁ိၭအ့ၬ. ၦအံၫစရ့လၭဖိၪလ့ၩခၫ့ဖျီၫ့ဘၪဆၧဎိၭဒီၪခိၪခဲၫ့ဆၧ (ဆၧအဘျံၭဒၪလခီၫ), ထီးယွၩလဒုၭဘၪဆၧလၧအ၀့ၫ၁ံၪအဂးနီၪ ပျဲၩဒုၪဒၩ၁ံၪမၩနၧၩ့မၩစၪအ၀့ၫ၁ံၪလီၫ (ထိၪဎီၩ့လၧ ယီရှၤၫအ့ၫ ၇ လါဆံၭ).

ဆၧအီၪက့ၪဆၧဒုၭဆၧယၩအတီၩနီၪ ပမိနၪ၁့ၪန့ဒၪလၧ ပဒၪကဆါယွၩ ဘဲၫၦစ့ၩရၫ့တီၩဆၧလဂၩအဆၧမၩဖၧၩ့အ၁ိၭလီၫ. ဒဲၦအံၫစရ့လၭဖိၪမၩနၧၩ့ဆၧ လၧဆၧဒုၭဆၧယၩအဖၧၩ့နီၪ လၩ့ဆၫ့၀့ၫဘဲၫနီၪအ၁ိၭလီၫ. ဆၧမၩအ၁ၭ လလၩ့ဂၬဘၪလိၬ၁ၭလၧ ဆၧဒုၭလၧခီၩခီၩအီၩလၧနၫ့ဆါ၁ံၪအခံးအဂးဒၪ၀့ၫနီၪ ဘၪ, ၦအံၫစရ့လၭဖိၪအဆၧဒုၭယီၩ မွဲနၫ့ဆါ၁ံၪအခံးအဂးအ့ၬ, မွဲနၫ့ဆါ၁ံၪအလၩ အဖၩ့အဂးအ့ၬ ဒဲမွဲဒၪဆၧမိမၩကဲၪထၪ့ဒၪကဆါယွၩအဆၧတီၩဒဲဆၧမုၬဆၧရှၤၪ အဂးနီၪလီၫ. မွဲဆၧနီၪဆၧ၁့ၪယၫနၪ၁့ၪဆၧဒုၭအတီၩအလီၩ့ယီၩ အီၪဆၧၫ့ထုၪ့ လၧယွၩအ၁နိၫဒဲအဆၧပၧၩ့ဆၧပြၭ, လၧအစံၭ၀့ၫယွၩမွဲဆၧ၁ုၭမုခိၪနါနီၪ မွဲအထုၭ ဖျီၪထၪ့ကဆါယွၩဘဲၫစဎွၩဒဲၦစ့ၩရၫ့တီၩဆၧလဂၩအ၁ိၭနီၪလီၫ. အ၀့ၫဒၪအီၪက့ၪ ဂုးခၧၫ့၁နိၫအဆၧအီၪက့ၪ၁ၭလၧအထုၭဖျီၪထၪ့နၫ့ဆါအတခ့ၭဖ၀ၭနီၪလီၫ. ယွၩအခံးအဂၩ့ဘဲၫဆၧဒုၭ၁ုၭခိၪနါလဂၩအ၁ိၭနီၪ လၩ့ဂၬလိၬ၁ၭလၧ ၦစ့ၩရၫ့ တီၩဆၧ ဒဲစဎွၩလဂၩ, ဒဲယဟိ၀ၩ၀့ၫဒၪနီၪ မွဲမိထိးဆၧၫ့ဆၧပိၩ့ထၪ့အ၀့ၫအဆၧမၩ ကိၭအဆၧၫ့အထီဒ့ၭအ့ၬ. မွဲဆၧနီၪ ၦမိဘၪစံၭယဟိ၀ၩအဆၧမၩထိစိၩဆၧနီၪ မွဲဆၧဒုၭ၁ုၭလိၬ၁ၭအ့ၬ, မွဲဆၧမၩနၧၩ့ဆၧလၧနၫ့ဆါအဂးအ့ၬ, မွဲဒၪဆၧမၩဂုး မၩခၧၫ့ထၪ့ထဲၩ့ဆၧတီၩဆၧလီၩ့ (justic) ဒဲဆၧမုၬဆၧရှၤၪ (peace) နီၪလီၫ. လၧခဲၫ့ထုၬ, ဆၧမိစ့ၩရၫ့တီၩဆၧဒဲမိမၩကဲၪထၪ့ဆၧဒုၭ, အ့ၪလမွဲမိမၩဖီၩ့ဖျ့ၭဆၧစ့ၩရၫ့ ဆၧနီၪမွဲဆၧလမံၩ့ဎးလၧယွၩအဆၧမၩနီၪလီၫ.

`ဆီၫ့မီၪ့အၪ့ဎၬကဆါယွၩနီၪ ဘဲၫၦစ့ၩရၫ့တီၩဆၧလဂၩအ၁ိၭ, လၧၦစ့ၭစ့ၩ (လာဘ်ထိုးခြင်း) လန့ဘၪဒဲဆၧထုၭန့လၧဆၧယိဒိၪဆံၭ (ဘက်လိုက်ခြင်း) လအီၪဘၪနီၪလီၫ. ကဆါယွၩလၧအအွံၪ၁ၭဆၧၩ့နၧၩ့ ဆၧဒဲၩဘၭ, ဆၧမၩၡၪ့မၩနၭ, ၦအဆၧမၪလအီၪဘၪအဆၧဘၪထိးၡၪ့, ကျ့ၭစၨၭဆီၪ့မၩကြၩ့ထမး (?ခါင်းပုံ]ဖတ်) ၦဘၪၡၪ့ဘၪနၭအဖၫ့ခိၪ၁ံၪလဖၪယီၩ မွဲအကဲၪထၪ့ဆၧမၩဎုၬဆၧလၧဆၧ၁ၭထိၬအပရၧၫ့ဘဲၫ၁့ၪလဲၪ.`