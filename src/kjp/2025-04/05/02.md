---
title:  ၦကၫနအၫ့ဖိၪ၁ံၪအဆၧမၩဘၪ၁ူၭဘၪမၪ
date:   26/10/2025
---

`ဖီ ၁မိစ့ၭ ၁၅း၁၆; ၃မိစ့ၭ ၁၈း၂၄-၃၀; ၅မိစ့ၭ ၁၈း၉-၁၄; ဒဲ အ့ဇရၫ ၉း၁၁. လံၬဆံၫ့ဎံၪအဆၧၫ့လဖၪယီၩ လီၩဘၪပၧၩလၧကဆါယွၩ အဆၧကိၪ့အဂ့ၩနဲၪ့လၧအမိဖ့ၪလၫ့ၦအံၫစရ့လၭဖိၪလၧခးကၫနအၫ့နီၪ မွဲဆၧနီၪလဲၪ.`

ပကြၨၭယိထၪ့လံၬယီရှၤၫအ့ၫလၩ့ထံးလၩ့ဆ့ၭဘဲၫ၁ိၭ ပမိနၪ၁့ၪၦကၫနအၫ့ဖိၪ အဆၧဘၪ၁ူၭဘၪမၪလဖၪလီၫ. ၦဆၨၩ၁ံၪလဖၪနီၪ အလုၫအလါလၩ့၁ၭလိၬ၁ၭဖး လၧဆၧလုထၪ့ဖိၪ၁ၪမ့ၪ, ၦဖၭဆၧဖိၪ, ဆၧဒုၪဆၧအဆၧၫ့အထီ, ဆၧအၪ့ဖၩ့ဆၧခါဆၧ, ဆၧယူၬဆၧနၪ, ဒဲဆၧအူၪဆၧပီၩလၧ လဘၪကဆါယွၩအ၁ၭလဖၪနီၪလီၫ (၅မိ ၁၈း၉-၁၂).

ၦကၫနအၫ့ဖိၪအဆၧဘိၪ့ဆၧဘၩနီၪ အီၪဒိၭနဲၩ့အ၁ၭလၧ ဆၧနဲၩလၧန့ဆၧၫ အဆၧကဲၪထၪ့၁ၭ, လၧအဂုထၪ့ဎွၩထၪ့အၪထၪ့ဂီထၪ့၀့ၫဒၪ လၧဆၧဖံၬဆၧယၪ အဆၧဘၪဆုးဆ့ၬလိၬ၁ၭလၧ အ၀့ၫ၁ံၪအယွၩအမိအဖၫအဘိၩ့ဆၧၩ့နီၪလီၫ. မွဲဆၧနီၪ, အ၀့ၫ၁ံၪအကလိၭကလၬ၁ံၪ (deities) အ၁ၭခတုၩ့လၧဆၧမံၫဎုၬဂဲၩဎုၬ ဆၧနီၪ ဆီၫ့မီၪ့ယိ၀့ၫဘဲၫအ၀့ၫ၁ံၪနၫ့ဆါအဆၧဂဲၩဆၧ၀ၭအ၁ိၭတၭ ဒုၭကဲၪထၪ့ အဆၧဘိၪ့ဆၧဘၩအလုၫအလါနီၪလီၫ. အဆၧအၪ့ဎၬမၩဆၧနီၪဒုၭကဲၪထၪ့ မုၪခွၫအဆၧမံၫဎုၬအီၪဎုၬအဆံၫ့ဎံၪလမံၩ့ (sacred prostitution) လၧအ၀့ၫ၁ံၪ အဆၧဘိၪ့ဆၧဘၩလဲၩဎုၬလိၬ၁ၭလၧဖံၬယၫအဆၧမုၬဆၧလၩနီၪလီၫ.

ထံၫခးထၧၫ့ဘံၪ့ယၫအတခ့ၭဖ၀ၭနီၪ အဆၫ့ထီၫနဲၪ့ဂ့ၩနဲၪ့အ၀့ၫ၁ံၪအကလိၭ ကလၬလၧၦခမျၧးဘိၪ့ထၪ့ဘၩထၪ့၀့ၫနီၪ အီၪနးစီၪ့အ့ၬ. မွဲလၧအ၀့ၫ၁ံၪအဆၧနၪ ၁့ၪအီၪလၧအ၀့ၫ၁ံၪအကလိၭကလၬဘဲၫနီၪအ၁ိၭအကၠီၩ့နီၪ ဆၧလုထၪ့ဖိၪ၁ၪလၧမ့ၪဂဲၫကဲၪထၪ့၀့ၫနီၪ ပဘၪစံၭလၩ့ဆၫ့အလးအီၪအ့ၬ, ဒဲလံၬဆံၫ့ဎံၪအီၪပဒၩ့ထၬ ဆၧနီၪလၩ့ထံးလၩ့ဆ့ၭလီၫ.

ဆၧအၪ့ဎူၫအၪ့ဎၬဆၧလၧဖျိၩ့လံၩလံၩလဖၪအဆၧထိး၁ၭ (Archaeological evidance) စံၭ၀့ၫလၧ ၦကၫနအၫ့ဖိၪ၁ံၪ လုထၪ့အ၀့ၫ၁ံၪအဖိၪ၀ဲၡါလဖၪ (firstborn children) လၧအ၀့ၫ၁ံၪအယွၩလဖၪ, အကလိၭကလၬလဖၪ, လၧအမွဲ၀့ၫဆ့ဆၧနၪလဖၪလၧ အ၀့ၫ၁ံၪဘိၪ့ထၪ့ဘၩထၪ့၀့ၫဒၪနီၪလီၫ. ၦအၪ့ဎၬဒၪ န့ထဲၩ့ဖၧၩ့ထံၩဖၭဒိၪလဖၪလၧအအီၪဎွ့ၩဒဲဆၧအဎွံၪစူၭကီၪ့အ၁ၭထီးနီၪ လၧဆၧဘိၪ့ ဆၧဘၩအဆၧကွ့ၭနဲၪ့ထၬဘၪထွ့ၫလၧဆၧလုထၪ့ဖိၪ၁ၪနီၪလီၫ.

ဆၧမၩလၩ့မါခွံၬၦကၫနအၫ့အဆၨၩထီးအလူၬအဆံၫ့နီၪ မွဲကဆါယွၩ အဆၧကိၪ့ဂဲၫကဲၪထၪ့အ၁ၭလၧ အမိဖ့ၪလၫ့ထံၫခးနီၪလၧ ၦအံၫစရ့လၭဖိၪ အစူၪဖၧၩ့နီၪမွဲအ့ၬ. ကဆါယွၩဖ့ၪလၫ့၀ဲၩအ၀့ၫ၁ံၪဆၧမၩခွါအထီခီၫလၧဖံၫဖူၫ၁ံၪအဆိၩ, ဆၧအထးအလၩလၧမိ၁့ၪယၫဘၪယွၩအတခ့ၭဖ၀ၭလၧဆၧထိးအ၁ၭအထၧၫ့ အထၧၫ့ယူၭနီၪလီၫ. အ၀့ၫ၁ံၪဒိၭန့ဘၪအဆၧၫ့အထီလၧ အဒၪဘၪ၀့ၫဖျီၪလၧ အမ့ၬလါနၫ့ဂ့ၩ အ၀့ၫ၁ံၪမၩဆုးလီၩ့ဒၪဆၧအလုၫလါအလၩ့၁ၭလိၪနီၪ ထီးကဆါယွၩဘၪမၩပထုၬခွံၬ၀့ၫလၧခဲၫ့ထုၬလဖၧၫ့နီၪလီၫ.