---
title:  ဆၧနၫ့စဲၪ့ထၪ့ခွံၬ, အ့ၪလမွဲဆၧမၩဂၭဂီၩ့ခွံၬလူၬလူၬဆံၫ့ဆံၫ့
date:   28/10/2025
---

`ထိၪထဎီၩ ၂မိစ့ၭ ၂၃း၂၈-၃၀; ၂မိစ့ၭ ၃၃း၂; ၂မိစ့ၭ ၃၄း၁၁; ၄မိစ့ၭ ၃၃း၅၂; ဒဲ ၅မိစ့ၭ ၇း၂၀ နီၪ လၧ ၂မိစ့ၭ ၃၄း၁၃; ၅မိစ့ၭ ၇း၅; ၅မိစ့ၭ ၉း၃; ၅မိစ့ၭ ၁၂း၂, ၃; ဒဲ ၅မိစ့ၭ ၃၁း၃, ၄ လါဆံၭ. လံၬဆံၫ့ဎံၪအဆၧၫ့လဖၪယီၩ နဲၪဖျီၪထၪ့ဆၧမၩနၧၩ့ဆၧဒဲဆၧမၩလၩ့ဎီးခွံၬဆၧအဆၧထိစိၩမွဲဆၧနီၪလဲၪ.`

ကဆါယွၩအဆၧထိဆၧကိၪ့အခၪ့ထံၭ (original) လၧ ၦကၫနအၫ့ဖိၪ အဂးနီၪ မွဲဆၧမိမၩဂၭဂီၩ့ခွံၬ၀့ၫလူၬလူၬဆံၫ့ဆံၫ့အ့ၬ, မွဲ၀့ၫဒၪမိနၫ့စဲၪ့ခွံၬ၀့ၫလမံၩ့ဎး လီၫ. ၦအံၫစရ့လၭဖိၪမိဘၪနုၬမၩဆၧလၧဆၧဒုၭဖၧၩ့မွဲဒၪဆၧနၫ့စဲၪ့ထၪ့, ဒဲမၩလၩ့ မါခွံၬအ၀့ၫလၧခးဆၧစံၭ၀ဲၩအလးလီၫ. အနီၪမွဲၦအီၪလၧဒိၩ့ဖၧၩ့လဖၪမိဘၪစဲၪ့ထၪ့ခွံၬ၀့ၫအဂးလီၫ. ၦအံၫစရ့လၭဖိၪ မိဘၪမၩဆၧအခၪ့ထံၭနီၪ မိဘၪမၩဂၭဂီၩ့ ခွံၬဒၪၦကၫနအၫ့ဖိၪအဆၧဘိၪ့ဆၧဘၩအလး, အဆၧပိၭဆၧလၫ့ဘၪထွ့ၫလၧ ဆၧလုထၪ့ဆၧလၧဆၧဂၩ့ဆၧဖၪ့လဖၪနီၪလီၫ. လၧခဲၫ့ထုၬမိဘၪမၩလၩ့ဎီးခွံၬ ၦကၫနအၫ့အဆၧဘိၪ့ဆၧဘၩအလးခၪ့ထံၭနီၪလီၫ.

ဆၧဒုၭဆၧယၩမၩဆံၫ့ခွံၬဆၧအဆၧထိစိၩ မွဲဒၪဆၧမၩလၩ့မါခွံၬကၫနအၫ့ဖိၪ အလုၫအလါဒဲအလး၀ၩ့လၧအဂၭဂီၩ့ဂၭစၪနီၪလီၫ. ဘဲၫ၁ိၭအ၀့ၫ၁ံၪဂၭဎ့ၭဆၧ၁ၭ လိၬလဖၪမိန့အဂး ၦအံၫစရ့လၭဖိၪမိဘၪမၩလၩ့ဎီးခွံၬဆၧလၧအမၩဘၪ၁ူၭဘၪမၪ ဆၧဆူဆၧနဲၩလဖၪနီၪထီးအလူၬလီၫ. လါနၫ့ဂ့ၩ ၦဒိၩ့ဖိၪလဖၪန့အဆၧၫ့အထီ လၧမိဘၪ၁ုၭခွံၬအ၁ၭလဂၩဘၪလဂၩ, လၧအ၁့ၪယၫ၀့ၫလၧ ကဆါယွၩအဆၧပၧၩ့ ဆၧပြၭမိမၩနၧၩ့ခွံၬဆၧဒဲအ၀့ၫ၁ံၪဎဲၪ့ဖီၩ့ဖျ့ၭအ၁ၭန့၀့ၫဒၪလီၫ (ရှၤၫ ၂း၉-၁၄; ထိၪဎီၩ့လၧ စ့ၩရၫ့ ၁း၂၄-၂၆). ၦကၫနအၫ့ခမျၧးလၧအဘၪဆၧမၩဂၭဂီၩ့ခွံၬ၀့ၫနီၪ မွဲၦလၧအခိၪနီၩ့ဒဲအထၪ့ဒုၪဒၩကဆါယွၩအဆၧကိၪ့လၧၦအံၫစရ့လၭဖိၪအဂး, ဒဲအ၀့ၫ၁ံၪမၩဆီၪ့မၩနီၩ့အ၁ၭလဖၪနီၪလီၫ (ရှၤၫ ၁၁း၁၉, ၂၀).

လါနၫ့ဂ့ၩ ဆၧအၪ့စၪ့ကဲၪထၪ့လမံၩ့ - အ့ၪမွဲဆၧမၩနၧၩ့ဆၧအဆၧထိစိၩ အဂုခိၪနီၪ မွဲန့ၫဒၪဘၪနၫ့စဲၪ့ထၪ့ခွံၬၦကၫနအၫ့ဖိၪလီၫ, လမွဲဘၪလၧမိဘၪမၩ ဂၭဂီၩ့ခွံၬၦအဆၨၩဘၪနီၪ, ဘၪမွဲနီၪၦအံၫစရ့လၭဖိၪဘၪမၩ၁ံၫခွံၬၦအၪဂၩလဖၪ နီၪလဲၪ.

ဆၧအၪ့နၩ့ဘဲၩ့ဖၭဆၧဂဲးဘၪထွ့ၫဆၧထိစိၩအဂုခိၪနီၪ မွဲဆၧမၩနၧၩ့ခွံၬ ၦကၫနအၫ့ဖိၪလၧဆၧနုၬလၩ့မၩန့ထံၫခးလမံၩ့ဒၪလီၫ. မွဲလါနၫ့ဂ့ၩ, ၦကၫနအၫ့ဖိၪ အၪဂၩလဖၪ, မၩအ၁ၭဘဲၫဖၫရိၫလၧခးအံဇံၭအ၁ိၭ, မၩနီၩ့အ၁ုၪ့အ၁ၭတၭ, အီၪမၧၫ့ ၀့ၫလၧဆၧအလုၫအလါနီၪ မိဘၪဆၧမၩဂၭဂီၩ့ခွံၬ၀့ၫဒၪဆ့လီၫ.

`လၧနနၫ့ဆါဒၪ၀့ၫနတခ့ၭဖ၀ၭဒဲလုၫလါအဖၧၩ့ဆၧလၧနမိဘၪထုၭ ထၪ့ခွံၬမွဲဆၧနီၪလဲၪ.`