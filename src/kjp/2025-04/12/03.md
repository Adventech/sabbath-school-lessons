---
title:  ဆၧလၩ့အၪ့ယိၪလမံၩ့
date:   15/12/2025
---

စယီရှၤၫအ့ၫအလၩအဖၩ့ထၧၫ့ထီယၫ လၧၫ့ထၪ့ဎွ့ၩထၪ့၀့ၫဒၪလၧ ဆၧခိၭနၪ ဖိၪထွ့ၫအဖၧၩ့လီၫ (ရှၤၫ ၂၁း၄၃-၄၅). ဆၧမၩနၧၩ့ဆၧနီၪ မွဲဆၧမၩန့ဆၧးလီၩ့ဘၪ ဆၧနးဆိၭအ့ၬ, မွဲအဘၪထွ့ၫလၧဆၧခိၭနၪကဆါယွၩအလူအထၫနီၪလီၫ. မွဲဆၧနီၪ, ဆၧအၪ့နၩ့ဖၭဂၪ့ခိၪလး၀ၩ့နီၪ မွဲအၪနဲၪ့ကဆါယွၩအဆၧဖ့ၪလၫ့ၦအံၫစရ့လၭဖိၪ လၧအလူတီၩ၀့ၫနီၪ (နံၫ ၉း၈), ဒုၭအၪ့ထၪ့ဆၧလးပျၩ့လၧယၫခီၫမွဲလၧ ၦအံၫစရ့လၭဖိၪအဆၧအီၪက့ၪ၁ၭအဖၫ့ခိၪနီၪလီၫ. ၦအံၫစရ့လၭဖိၪပၧၩ့ဆုးထၬ ဆၧလၧအဒိၭန့ဘၪ၀့ၫနီၪမိ၁့ၪဆ့ဧၪ.

`ဖီ ယီရှၤၫအ့ၫ ၂၃း၁-၅. စယီရှၤၫအ့ၫအဆၧချဲၩ့လၧယၫ (introduction) အဂဲးမိထုၪ့နီၪမွဲဆၧနီၪလဲၪ.`

စယီရှၤၫအ့ၫအဆၧချဲၩ့လၩ့ဆၧ ဘဲၫၦ၁ုၪ့က့ၭ၁ၭၡါလဂၩအ၁ိၭ (ချဲၩ့လၩ့ထံး၀့ၫ နံၫဖၧၫ့) လၧၦခမျၧးလၧအမိဘၪဆိၬထၪ့မၩဆၧမၩလၧကဆါယွၩနဲၩန့အ၀့ၫ၁ံၪ လဖၪအအီၪနီၪလီၫ. အ၀့ၫလီၩဖျီၪထၪ့ဆၧမၩန့ဘၪထံၫခးယီၩဘဲၫ၁့ၪလဲၪအဂဲး, စံၭ၀့ၫဒၪလၧကဆါယွၩဒုၭဆၧလၧအ၀့ၫ၁ံၪအဂးနီၪလီၫ. အ၀့ၫ၁ံၪအဆၧဆူဆၧနဲၩၡၩလါနၫ့ဂ့ၩ, ၦအံၫစရ့လၭဖိၪ၁ံၪနီၪ မိဘၪနုၬလၩ့မၩဆၧလၧဆၧစဲၪ့ထၪ့ဂီၩ့ အလးခဲၫ့နီၪ, ဒဲဆၧနီၪလမွဲဘၪလၧဆၧဒုၭ၁ုၭအဂဲးအဘၭဘၪဒဲမွဲ၀့ၫဒၪလၧ ကဆါယွၩနုၬလၩ့မၩဆၧလၧအ၀့ၫ၁ံၪဘၪမၩထွ့ၫထဲၩ့ဆၧလၧခဲၫ့နီၪလီၫ.

ကဆါယွၩဖ့ၪလၫ့ၦအံၫစရ့လၭဖိၪဆၧအီၪပွံၭလၧဒုၪဒၩ၁ံၪအဂဲး လါနၫ့ဂ့ၩ ၦဆၨၩအီၪထး၀့ၫလနၩ့ဒံၭလၧ အ၀့ၫ၁ံၪမိဘၪနၪ့စဲၪ့၀့ၫဒၪနီၪလီၫ. ဆၧမၩနၧၩ့ ဆၧနီၪမွဲဆၧမၩဂီၩ့ဒံၭအ့ၬ. ဆၧဒိၭနဲၩ့၁ၭလၧကဆါယွၩနီၪမိဘၪအီၪ၀့ၫလၧဆၧ အခိးအတၩအီၪ၀့ၫလၧယၫခီၫအဂးဒံၭနီၪလီၫ.

`ဆၧဘၪဒီၩ့လၩ့ဂၬလိၬ၁ၭမွဲနီၪအီၪ၀့ၫဒၪလၧၦအံၫစရ့လၭမၩနၧၩ့ ကၫနအၫ့လၧစယီရှၤၫအ့ၫအဆၧ၁ိၫ့အဖၧၩ့ဒဲလၧၦဎရံၬဖိၪမုလနံၩယီၩ အီၪမၧၫ့လၧနး၁ၭအဆၧမၩနၧၩ့ဆၧအဘိၩ့အဆၧၩ့နီၪလဲၪ. ဖီ ရှၤၫ ၂၃း၁၀; လီ ၂း၁၅; ၂ကီ ၁၀း၃-၅း အ့ ၆း၁၁-၁၈.`

ၦအံၫစရ့လၭဖိၪမၩနၧၩ့ဆၧလၧနၫ့ဆါအဂဲးအဘၭဒဲအဆၧဆူၭဎၩ (strategy) ဒၪ၀့ၫနီၪကဲၪ၁့ၪအ့ၬ. ဘဲၫနီၪအ၁ိၭ, ဆၧမၩနၧၩ့ဆၧဒဲၩဘၭဒဲဆၧကျဲၩ့ဖစီၩ့ နီၪဆ့ ကဲၪထၪ့၀့ၫ၁့ၪဒၪလၧယ့ၫရှူၬဎရံၬအဆၧဖ့ၪလၫ့၁ၭဒဲအဆၧဂဲၩထုၪ့မၧၩ့ထၪ့ ထဲၩ့နီၪလီၫ. မွဲဆၧနီၪယွၩအၡၩခမျၧးမုလနံၩယီၩ မိဘၪဒိၭနဲၩ့အ၁ၭလၧနး၁ၭ အဆၧဖ့ၪမၩဆၧၩ့ခၫ့ဖျီၫ့လၧ၁ၭမုဆံၫ့ဎံၪလၧဆၧအီၪမၧၫ့မၩနၧၩ့ဆၧအဂးနီၪလီၫ.

`အဆၧအုၩ့လၩ့အလၩ့မဲၩအီၪအၪမၬလၧပမ့ၬယၫယူၭလါနၫ့ဂ့ၩ ဘၪမွဲနီၪပလၩ့လၧဆၧဒဲၩဘၭဖၧၩ့န့ယီၫယီၫလ့ၬဒံၭနီၪလဲၪ.`