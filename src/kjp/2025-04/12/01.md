---
title:  ယွၩမွဲအတီၩလီၩ့၀့ၫ
date:   13/12/2025
---

### ဖီလနွ့ၫယီၩအဂးဆၧမၩလိၪ

ရှၤၫ ၂၁း၄၃-၄၅; ၂ထံ ၂း၁၁-၁၃; ယီရှၤၫအ့ၫ ၂၃; နဲၪ ၁၄း၁၀, ၁၉; ၅မိ ၆း၅.

> <p>၁နိၫထီၫ့</p>
> “လၧကယဲဆၧချဲၩ့အဂၩ့အကျၩ လၧယဟိ၀ၩလီၩဘၪအံၫစရ့လၭ အၡၩဂံၪ့ဖိၪနီၪ လၩ့မါနးထံၪအ့ၬ, လၧၫ့ထၪ့ဎွ့ၩထၪ့၀့ၫထီးအလူၬလီၫ” (ယီရှၤၫအ့ၫ ၂၁း၄၅).

၁၉၆၁ နံၪ့, January 20, လၧအမဲရကၩခးခိၪဒိၪ ဂၠီၫ့အဲဖ်ကဲနဒံၫ (John F. Kennedy) ချဲၩ့လၩ့ဆၧလၧဆၧချဲၩ့အမီၪ့ ၁,၃၆၆ ဖျိၪ့လီၫလါနၫ့ဂ့ၩအဆၧချဲၩ့ နီၪ အီၪစဲၩဘုၭထး၀့ၫဒၪလၧၦအမဲရကၩဖိၪအ၁ၭခံဖၧၩ့လီၫ. အ၀့ၫဖ့ၪဆီၪ့ထၪ့ အထံၫဖိၪခးဖိၪ၁ံၪအမူၩအဒၩအၪနဲၪ့ဆၧအထးအလၩနီၪ, စံၭ၀့ၫဒၪ, “ဆၧအလံၩ့ အလဲၫ့အလၩ့ထံးလၧ အမၩမုၬပ၁ၭနီၪ မွဲ၀့ၫဆၧစ့ၩရၫ့တီၩဆၧလၧပမၩဆၧ (ပဆၧမၩ) လဖၪနီၪတၭ, မွဲပလ့ၩဆၧလၧယၫမၩဆၧလၧထံၫခးလၧပအဲၪဘၪယီၩအဂး ဆံၭ, ပအၪ့ကံၩ့ကဆါယွၩအဆၧဆိၪဂ့ၩဒဲအဆၧမၩဆၧၩ့, လါနၫ့ဂ့ၩ, ၁့ၪယၫဆၧလၧဂၪ့ခိၪယီၩ ကဆါယွၩအဆၧမၩနီၪ မိဘၪမွဲတၡါပနၫ့ဆါဆၧမၩနီၪလီၫ.”

ၦအံၫစရ့လၭဖိၪအခိၪနါၡါက့ၭ စယီရှၤၫအ့ၫလဂၩ ထီးမွဲ၁့ၪယၫလၩ့အ၁ၭ လၧအမုနံၩမု၁ၫ့ဘူၭထၪ့၀့ၫယူၭတၭ, အီၪက့ၪလၩ့အ၁ၭလၧ မိချဲၩ့လၩ့ဆၧလၧ ခိၪနါ၁ံၪဒဲၦအံၫစရ့လၭဖိၪလဖၪအအီၪလီၫ (ယီရှၤၫအ့ၫ ၂၃ ဒဲ ၂၄). ယီရှၤၫအ့ၫ ၂၃ နီၪ အီၪက့ၪမိထုၪ့ဆၧအၪဒၪဆၧလၧမိဘၪဘိၪ့ထၪ့ဘၩထၪ့ကဆါယွၩလၧ ယၫခီၫနီၪဘဲၫ၁့ၪလဲၪအဂဲး, ဒဲ ယီရှၤၫအ့ၫ ၂၄ နီၪ ဘၪထွ့ၫလၧဆၧအၪ့ဎၬယိလၩ့ ထဲၩ့ဆၧလၧအလ့ၩဖီၩ့ခွံၬလဖၪလၧ ယဟိ၀ၩမွဲကဆါယွၩလဂၩဎးလၧ အကြၨၭ ၦဘိၪ့ထၪ့ဘၩထၪ့အ၀့ၫနီၪလီၫ.

လနွ့ၫယီၩ, ပမိအၪ့ဎၬနၪ၁့ၪဎိၭလၩ့ စယီရှၤၫအချဲၩ့လၩ့ဆၧအခၪ့ထံၭ, လၧအ၀့ၫယိထၪ့ထဲၩ့ၦအံၫစရ့လၭဖိၪအဆၧမၩန့မၩနၧၩ့ဆၧ, ဒဲလထံၪဎးနီၪ အ၀့ၫ အီၪက့ၪလၩ့ဖၧၩ့၁ၭအဖျီၩ့လၧၦအံၫစရ့လၭဖိၪအဆၧမၩနၧၩ့ဆၧလၧယၫခီၫအဂးနီၪ လီၫ.