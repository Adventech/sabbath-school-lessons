---
title:  လၧၫ့ထၪ့ဎွ့ၩထၪ့၀့ၫထီးအလူၬ
date:   14/12/2025
---

`လၧ ယီရှၤၫအ့ၫ ၂၁း၄၃-၄၅ အဖၧၩ့နီၪ ဆၧထုၭဖျီၪထၪ့ကဆါယွၩ အခံးအဂၩ့မွဲဆၧနီၪလမံၩ့လဲၪ. ဆၧချဲၩ့လဖၪယီၩ လၧမွဲဘၪန့ၫခးဆၧစံၭ၀ဲၩလၧဖးဖီၩ့ဖၧၩ့ (historical) အဂဲးဘၪ, မွဲဆ့လၧဆၧထိးထဲၩ့တၩ့ထဲၩ့ အမွဲအတီၩလၧပဂးနီၪဘဲၫ၁့ၪလဲၪ (၂ထံ ၂း၁၁-၁၃).`

လံၬဆံၫ့ဎံၪအဆၧၫ့ယီၩ မွဲလံၬထၧၫ့ဘံၪ့ယၫအဆၧဂဲးမိၡါအဖၨၪဒဲဆၧဘိၪ့ ဆၧဘၩအဂဲးခၪ့ထံၭလီၫ. ထုၭဖျီၪဒိၪဆၧလမံၩ့လၧဆၧဂဲးမိၡါလဖၪအကျၩ လၧလံၬယီၩထၧၫ့ဘံၪ့ယၫအဖၧၩ့လီၫ- ယဟိ၀ၩကဆါယွၩလၧ အလူတီၩ၀့ၫလၧ အဆၧအုၩ့လၩ့နီၪလီၫ. လံၬဖၨၪခိၬဖိၪယိၩ မွဲဆၧမၩအ၁ၭထီးအလူၬအမိၡါလီၫ. ယီရှၤၫအ့ၫ ၂၄း၄၃ စံၭဆၧအၪ့နၩ့ဖၭဖံၬလးဒဲဆၧနုၬလၩ့မၩန့ထံၫခးလး၀ၩ့အဂဲး (ချဲၩ့ဒိၭနဲၩ့အ၁ၭလၧ ယီရှၤၫအ့ၫ ၁၃-၂၁ အဖၧၩ့), လၧ ယီရှၤၫအ့ၫ ၂၁း၄၄ ချဲၩ့ဒီၩ့ ဆၧမၩနၧၩ့ခွံၬဒုၪဒၩ၁ံၪဒဲပၧၩ့ဆုၭထၬထံၫခးလး၀ၩ့ထီးနီၪလီၫ (ယီရှၤၫအ့ၫ ၁-၁၂). ဆၧလဖၪယီၩ မွဲဆၧယိလၩ့ထဲၩ့ဆၧလၧကဆါယွၩအီၪလၧအဆၧမွဲဆၧတီၩထီး အလူၬလီၫ. ၦအံၫစရ့လၭဖိၪမိဘၪနၪ့ထၪ့ထဲၩ့ဆၧယီၩ, အ့ၪလမွဲဘၪလၧကဆါယွၩအလူတီၩလၧ အဆၧချဲၩ့ဘၪနီၪ ထီးအ၀့ၫစံၭလၩ့ဘၪအ၁ၭလၧ အ၀့ၫ၁ံၪ မၩနၧၩ့အဒုၪဒၩလဖၪ ဒဲမၩန့ဘၪထံၫ၁ံၪခး၁ံၪဘဲၫဆၧန့၁ၫအ၁ိၭနီၪ နးဆိၭလဂ့ၩ နီၪလီၫ.

ယဟိ၀ၩဖ့ၪလၫ့အံၫစရ့လၭလၧ “ထံၫ၁ံၪခး၁ံၪထၧၫ့ဘံၪ့ယၫ” (ရှၤၫ ၂၁း၄၃), ယဟိ၀ၩဖ့ၪလၫ့ခွံၬ “အဒုၪအဒၩထီးအလူၬလၧအစူၪဖၧၩ့” (ရှၤၫ ၂၁း၄၄), ဒဲဘဲၫ “ကယဲအဆိၪလၩ့အ၁ၭ” လၧအဖါလဖၪအ၁ိၭနီၪ (ရှၤၫ ၂၁း၄၄) “လၧၫ့ထၪ့ဎွ့ၩထၪ့၀့ၫထီးအလူၬလီၫ” (ရှၤၫ ၂၁း၄၅). ဆၧချဲၩ့ kol, အခီၫပယီၫ အီၪ၀့ၫလၧ “ထီးအလူၬ” နီၪ ပဒၪဘၪဎူၫဘျၩ့လၧလံၬဆံၫ့ဎံၪအဆၧၫ့၁ၧၫ့ထံၪ အဖၧၩ့ (ရှၤၫ ၂၁း၄၃-၄၅), ချဲၩ့လၩ့ထံး၀့ၫဒၪကဒီၭလၧထံၫခးလး၀ၩ့ယီၩ မွဲယဟိ၀ၩ အဆၧဖ့ၪလၫ့ (the gift), ဒဲၦအံၫစရ့လၭဖိၪ မိဘၪအၪ့အူၭလၩ့ဒၪ၁ၭအလး လအီၪဘၪလၧအန့ဘၪဆၧနီၪအဖၧၩ့နီၪလီၫ. ၦဆိၪလၩ့အ၁ၭလၧ “မိဖ့ၪလၫ့” ထံၫ၁ံၪ ခး၁ံၪဒဲ “ဖ့ၪလၫ့” အဒုၪအဒၩလၧအ၀့ၫ၁ံၪအစူၪဖၧၩ့နီၪ မွဲ၀့ၫဒၪကဆါယွၩလီၫ.

ၦအံၫစရ့လၭဖိၪအဆၧမၩနၧၩ့ဆၧထီးအလူၬနီၪ မွဲ၀့ၫဒၪကဆါယွၩနၫ့ဆါ မၩကဲၪထၪ့၀့ၫဒဲၦနဲန့၀့ၫ၁့ၪနီၪလီၫ. အယီၩမွဲဆၧမွဲဆၧတီၩလမံၩ့ဎးလၧ ပဆၧထိး ထဲၩ့တၩ့ထဲၩ့နီၪလီၫ- “အဂဲးဘဲၫယီၩ န၁ံၪထီၩ့လၧဆၧထိးထဲၩ့တၩ့ထဲၩ့န၁ံၪလၧ ဆၧအခိးအတၩ, လၧဆၧနဲၩအကၠီၩ့တၭ, ဆၧနီၪလမွဲဘၪလၧန၁ံၪအကၠီၩ့ဒၪန၁ံၪ ၀့ၫ, မွဲလၧယွၩအဆၧဖ့ၪလၫ့အကၠီၩ့လီၫ. ဘဲၫ၁ိၭပထီးအီၪက့ၪဖိၫလိၫအ၁ၭနးဂၩ လဂ့ၩနီၪ, မွဲလၧဆၧမၩအကၠီၩ့အ့ၬ” (အ့ ၂း၈, ၉).

မွဲတၡါ, ဆၧအီၪက့ၪဒိၪယွၩအဆၧတီၩဆၧလီၩ့, စပီလူၫစံၭ၀့ၫဒၪ, “ဆၧချဲၩ့အမွဲအတီၩလထံၪမွဲအယီၩ, ပအ့ၪ၁ံၫဎုၬလၧအ၀့ၫနီၪတၭ, ပမိမၧၫ့ထၪ့လၧအ၁ိၭဆ့လီၫ. ပအ့ၪအီၪဂုးခၧၫ့တၭ, ပမိကဲၪစဎွၩပၧၩ့ဘၪဆၧလၧအ၁ိၭဆ့လီၫ. ပအ့ၪမီၪ့ဘံၭအ၀့ၫဒၪတၭ မွဲအမိမီၪ့ဘံၭပၧၩဆ့လီၫ. ပအ့ၪလနဲၩဘၪလါနၫ့ဘိၩ, အ၀့ၫဒၪအီၪလၧအလူတီၩဒၪဆၧ, မီၪ့ဘံၭလၩ့ဒၪအ၁ၭအ့ၬ” (၂ထံ ၂း၁၁-၁၃).

`ကဆါယွၩအဆၧတီၩဆၧလီၩ့လၧအီၪခိၭအလူတီၩနီၪ ဖ့ၪလၫ့ပၧၩ ဆၧနဲၩန့ဆၧဘဲၫ၁့ၪလဲၪ လၧအဆၧအုၩ့လၩ့လဖၪလၧယၫခီၫအဂးဂၭဂီၩ့ လန့နးထံၪဘၪနီၪလဲၪ. (ယိလၧ ၁ကီ ၁၀း၁၃; ၂ကီ ၁း၁၈-၂၀).`