---
title:  ယွၩအဆၧ၁ၭထၪ့
date:   17/12/2025
---

`ပကြၨၭချဲၩ့ကျိၭထုၭဖျီၪယွၩအဆၧ၁ၭထၪ့ဒဲဆၧဖ့ၪကၪအတီၩအလီၩ့ လၧလံၬယီရှၤၫအ့ၫအဖၧၩ့ဘဲၫ၁့ၪလဲၪ (ရှၤၫ ၂၃း၁၅, ၁၆) ဒဲလၧ လံၬဆံၫ့ဎံၪ အလးဂူၫဂၩဖၧၩ့ဆ့နီၪလဲၪ (ယိဆ့လၧ ၄မိ ၁၁း၃၃; ၂ကွ့ၭနဲၪ့ ၃၆း၁၆; နဲၪ ၁၄း၁၀, ၁၉; နဲၪ ၁၅း၁).`

ၦအံၫစရ့လၭဖိၪ၁့ၪယၫ၀ဲၩဘၪယွၩအဆၧ၁ၭထၪ့ လၧအ၀ၩ့၀ၩ၀့ၫလၧ မံၩ့လၬကျၩအထးဖၧၩ့ (၄မိ ၁၁း၃၃; ၄မိ ၁၂း၉), ဒဲလၧထံၫခးဆၧစံၭ၀ဲၩအဖၧၩ့ ဆ့ (ရှၤၫ ၇း၁), ဒဲ၁့ၪယၫ၀့ၫဒၪမွဲလၧအ၀့ၫ၁ံၪလၨၪခၫ့ဖၭ၁နိၫလၧလတီၩဘၪလၧ ဆၧအုၩ့လၩ့နီၪလီၫ. လံၬဆံၫ့ဎံၪအဆၧၫ့လဖၪယီၩ နဲၪဖျီၪ စယီရှၤၫအ့ၫအဆၧ လီၩလၩ့ဆၧအထိၪအဎၩ့အထီၫထုၬအဆီၪ့ထုၬနီၪလီၫ. ဘၪနါဂၧၫ့ဆၧချဲၩ့လၧ အစံၭ၀့ၫယဟိ၀ၩမိမၩဂၭဂီၩ့ခွံၬၦအံၫစရ့လၭဖိၪဘဲၫအစံၭ၀့ၫလၧအမိ၁ုၭခွံၬ ၦကၫနအၫ့ဖိၪထိးအလူၬအဆံၫ့အ၁ိၭနီၪ မွဲဆၧလၩ့၁ၭမဲၪဒိၪမၬလီၫ. ဘဲၫကဆါယွၩအဆၧအုၩ့လၩ့ဘၪထွ့ၫလၧၦအံၫစရ့လၭဖိၪအဆၧဆိၪဂ့ၩနီၪ လၧၫ့ထၪ့ဎွ့ၩထၪ့၀့ၫဂ့ၩဂ့ၩဘၪဘၪအ၁ိၭ, ဆၧဆိၪအၧၩ့လဖၪလၧဆၧအုၩ့လၩ့ အဖၧၩ့ (၃မိစ့ၭ ၂၆; ၅မိစ့ၭ ၂၈) လဖၪနီၪ မိကဲၪထၪ့၀့ၫတၡါအ့ၪမွဲအ၀့ၫ၁ံၪ အီၪပဲၩခွံၬဆၧအုၩ့လၩ့အီၪလၩ့နီၪလီၫ. အ့ၪပယိလၧၦကၫနအၫ့ဖိၪဘၪစဲၪ့ထၪ့ခွံၬ ၀့ၫဒဲဘၪဆၧဂၭဂီၩ့ဂၭစၪနီၪ ပဒၪဘၪယဟိ၀ၩမွဲၦစ့ၩရၫ့ဆၧလဂၩလၧဂၪ့ခိၪ ထၧၫ့ဖျိၪ့ယၪလၧအထုၬနီၪလီၫ. ကဆါယဟိ၀ၩ၀့ၫဒၪနီၪ ထုၭဖျီၪထၪ့ဆၧဒုၭထၪ့ ဒၩဆၧဒဲၩဘၭဒဲမိအီၪက့ၪထး၀့ၫလၧဆၧလးနးစီၪ့အ့ၬနီၪလီၫ.

ဆၧအလၩအဖၩ့လၧ ၦအံၫစရ့လၭဖိၪဒိၭန့ဘၪ၀့ၫလၧ မုနံၩအဖီၩ့ခွံၬနီၪ မွဲ၀့ၫ ခၪ့ယဲးဂဲးဘၭလၧ အ၀့ၫ၁ံၪမိလ့ၩဆၧၫ့ယၫဆၧယၫခီၫအဂးလီၫ.

အ့ၪပယိဆၧအခၪ့ထံၭလၧ ကဆါယွၩအဆၧ၁ၭထၪ့ဆၧအဂဲးနီၪ ပဒၪဆၧဘၪလၩ့ဎိၭလိၬ၁ၭလၧ ကဆါယွၩမွဲ၀့ၫဆၧအဲၪဆၧကွံၩမိန့ဘဲၫ၁့ၪလဲၪ (ယီ ၃း၁၆; ၁ယီ ၄း၈). လါနၫ့ဘိၩ, အနီၪမွဲဆၧနၪ၁့ၪလၩ့ထံးကဆါယွၩအဆၧ၁ၭထၪ့ဆၧနီၪ ကဆါယွၩအဆၧအဲၪဒံၩ့ဖျီၪကျၩ၀့ၫထီးနီၪလီၫ. အခၪ့ထံၭနီၪ, လံၬဆံၫ့ဎံၪလီၩဖျီၪ ထၪ့ကဆါယွၩနီၪ လၧအလၧၫ့ဎွ့ၩ၀့ၫဒဲဆၧအဲၪဆၧကွံၩ, အထိးဆၧၫ့ဆၧနၧၩ့, အ၁ုၪ့ဆၧၩ့၁ၭဆၧၩ့, ဒဲကွဲၪဖျါဆၧဒဲၩဘၭဖျဲၪနီၪလီၫ (၂မိ ၃၄း၆; မဲကၫ ၇း၁၈). မွဲလါနၫ့ဘိၩ, အ့ၪမွဲဆၧဘၪထွ့ၫလၧ ဂၪ့ခိၪလဖျိၪ့လၩ့လၧဆၧဒဲၩဘၭအဖၧၩ့နီၪ, ကဆါယွၩအဆၧ၁ၭထၪ့ဆၧနီၪ မွဲ၀့ၫဒၪအဆၧအီၪက့ၪ၁ၭလၧ အဆၧဆံၫ့ဆၧဎံၪ ဒဲအဆၧတီၩဆၧလီၩ့လၧအဘၪဒၪဆၧၫ့ယၫလၧ ဆၧဒဲၩဘၭဒဲဆၧအၧၩ့ဆၧ၁ၫ့ အခၫထီးနီၪလီၫ. အဆၧ၁ၭထၪ့ဆၧနီၪ မွဲလၧဆၧ၁ၭဘၪထိး (emotional) အဖၧၩ့, ဆၧမၩကၪထဲၩ့ဆၧအဖၧၩ့, ဒဲလၧဆၧမၩဆၧၫ့ထဲၩ့အၪလၨၪအၪဂီ လၧၦဆီၫ့မီၪ့လ၁့ၪဘၪနီၪမွဲအ့ၬဆ့လီၫ. လံၬဆံၫ့ဎံၪစံၭဘၪပၧၩလၧ ကဆါဎရံၬ ဂဲၫကဲၪထဲၩ့ဆၧဒဲၩဘၭလၧပဂးနီၪလီၫ (၂ကီ ၅း၂၁), ဒဲလၧအ၀့ၫအဆၧ၁ံၫနီၪ, ပန့ဘၪဆၧဘၪလိၬထဲၩ့လၧဖါကဆါယွၩလီၫ (ရိ ၅း၁၀). ၦလၧအနဲၩထဲၩ့အ၀့ၫနီၪ ဆၧၫ့ယၫဘၪယွၩအဆၧ၁ၭထၪ့အ့ၬ (ယီ ၃း၃၆; အ့ ၂း၃; ၁၁့ၭ ၁း၁၀). ဆၧနၪ၁့ၪ ဘၪထွ့ၫယွၩအဆၧ၁ၭထၪ့နီၪ မွဲ၀့ၫဒၪယွၩလၧ အစ့ၩရၫ့တီၩဆၧလၧမူၭ၀ၩ့ဒီၪ့ဖၧၩ့ ဒဲအ၀့ၫမွဲၦအီၪခိၭပၧၩ့ထၬဆၧအဘၪအတီၩ (ကြျအငခန) လဂၩနီၪလီၫ (အၪ့ ၇း၁၁; အၪ့ ၅၀း၆; ၂ထံ ၄း၈).