---
title:  ကဆါယွၩအအီၪမၧၫ့လၧဆၧလၩ့လိလၩ့လၭလဖၪ
date:   13/10/2025
---

`ဖီ ယီရှၤၫအ့ၫ ၃း၁၆, ၁၇. ဆၧလ့ၩခၫ့ဂၬယီၫဒၫ့ယီၩ လီၩဘၪပၧၩ လၧကဆါယွၩလၧပမၩအဆၧမၩလဂၩနီၪ အလုၫအလါမွဲဆၧနီၪလဲၪ.`

ဆၧလ့ၩခၫ့ဂၬထံၫချိၬယီၫဒၫ့နီၪ အီၪဖျီၪ၀့ၫဒၪလၧ ယီရှၤၫအ့ၫ ၃း၅ အဖၧၩ့ လၧဟံဘြုၫအလၨခီၫ niphla' ot, မွဲ၀့ၫ “ဆၧလၩ့မဲၩ, ဆၧလၩ့လၭလဖၪ” လၧ အဘၪၦစံၭ၀့ၫလၧ ဆၧထၪ့ထီၫထုၬ, ယဟိ၀ၩ, ယွၩလၧအမၩဆၧလၩ့လၭန့ၫလဂၩ နီၪ (အၪ့ ၇၂း၁၈; အၪ့ ၈၆း၁၀). လၧခဲၫ့ထဲၩ့, ၦအံၫစရ့လၭဖိၪ၁ံၪအီၪက့ၪအ၁ၭ လၧဆၧမၩလဖၪနီၪ, ဒဲ၁ံၫကျံၩအၪ့အူၭထၪ့ယွၩ (အၪ့ ၉း၁) ဒဲလီၩလၩ့လၬလၩ့ ၦဆၨၩ၁ံၪလၧအလၩအဖၩ့, အဆၧလၩ့လၭလဖၪ လၧၦခမျၧးထီးအလူၬအကျၩ (အၪ့ ၉၆း၃) နီၪလီၫ. ဆၧဆၫအၧၩ့ဒဲဆၧတတုၬတနၭလဖၪလၧခးအံဇံၭဖၧၩ့ (၂မိ ၃း၂၀; မဲကၫ ၇း၁၅), ဆၧခၫ့ဂၬပၪ့လဲၪ၀ီၩ, ဘဲၫယွၩ၁ိၫ့အ၀့ၫ၁ံၪလၧၡါမုနၧၫ့ဖၫ အဖၧၩ့နီၪ (အၪ့ ၇၈း၁၂-၁၆) မွဲဆၧဘၪနၪ့ထၪ့ထဲၩ့ဆၧလၩ့လၭလဖၪနီၪလီၫ.

ၦကွ့ၭလံၬဆံၫ့ဎံၪယီၩ ၁့ၪယၫဒဲထိးအ၁ၭလၧ ကဆါယွၩတဲၩ့လၩ့ဆၧလဂၩ အစီၩ့အမၩ့အထုၬလအီၪဘၪ, ဆၧလၧကဲၪလ၁့ၪဘၪအီၪနးမံၩ့အ့ၬ (ဆၧကၪလၨၪ အီၪလၧနဂးနးမံၩ့အ့ၬ) လၧအမိမၩကဲၪထၪ့ဆၧလမံၩ့မံၩ့နီၪလီၫ (မဲအၫ ၃၂း၁၇). ယွၩအမံၩ့မွဲဆၧလၩ့လၭ (စ့ၩရၫ့ ၁၃း၁၈), ဒဲအီၪ၀့ၫဒၪၦဆီၫ့မီၪ့နၪ၁့ၪဆၧအ၀ါ လခီၫနီၪလီၫ.

လလၩ့ဂၬဘၪဘဲၫၦဆၨၩဂူၫဂၩ၁ံၪအယွၩ, လၧအမၩဖီၩ့ဖျ့ၭဆၧလ၁့ၪဘၪနီၪ (အၪ့ ၉၆း၅; အဲၫ ၄၄း၈), ကဆါယွၩလၧလံၬဆံၫ့ဎံၪဖၧၩ့ယီၩ မွဲယွၩ “အအီၪမၧၫ့ ၀့ၫ” လဂၩ, ဂဲၩ၀ၭဒဲမၧၫ့ဂဲၩ၀့ၫ, လၧၦဖိၬအခဲၫ့လဖၪနဲၩန့အ၀့ၫလၧအမၩဆၧလၧ ပဂး၁့ၪ၀့ၫဒၪနီၪလီၫ.

မီၪဇ့ၭခရဲအၫမၩန့ဆၧချဲၩ့လမံၩ့ဎးယီၩ (အခၪ့ထံၭလၧ niphla' ot) ဘဲၫ၁ိၭ အ၀့ၫဒၪစိၩၦအံၫစရ့လၭဖိၪလၧယၫခီၫလၧအဂဲၫထဲၩ့ထဲၩ့လၧဘၭဘလၧၫ့အဆၧ စၧၩ့ထၬနီၪလီၫ. အ၀့ၫဒၪစိၩဒိၩ့ယရှုစလံၫ့ဘၪဆၧ၁ုၪ့ထၪ့ထဲၩ့အလၧၫ့အဎွ့ၩလၧ ၦ၁ၭၡါ၁ံၪမိဆၧၫ့နၩ့လၧ၀ံးအဖၧၩ့၁ၭလဖၪအဖၧၩ့, ဒဲဖိၪ၁ၪခွၫ၁ံၪဒဲဖိၪ၁ၪမုၪဖိၪ၁ံၪ မိစဲၪ့ကွ့ၭ၀့ၫဒၪထီးနီၪလီၫ. စဇ့ၭခရဲအၫဒၪဘၪၦအီၪလၩ့ထးလၧ၀ံးခိၪယီၩလဖၪ ဖျီၪ၀့ၫအီၪဘိၩ့ဒံၭလၧဆၧဂၭဂီၩ့ဂၭစၪအခံးအဂၩ့ဖၧၩ့လါနၫ့ဂ့ၩ, အ၀့ၫလီၩဖျီၪထၪ့ ဆၧချဲၩ့ယီၭ- “ဆၧ၁ုၭမုခမျၧးအယဟိ၀ၩစံၭ၀့ၫဒၪ, အ့ၪလၩ့လၭလၧယၡၩခမျၧး လၧအအီၪလၩ့ထးလဖၪယီၩအမ့ၬယၫ လၧမုနံၩလဖၪယီၩအဖၧၩ့လါနၫ့တၭ, မိလၩ့လၭလၧယမ့ၬ၁ၪလဖၪအဖၧၩ့ဆ့ဧၪ. ဆၧ၁ုၭမုခမျၧးအယဟိ၀ၩစံၭ၀့ၫဒၪ, ဆၧ၁ုၭမုခမျၧးအယဟိ၀ၩစံၭဘဲၫယီၩ, ယိခွါ, ယမိမၩဖီၩ့မၩဖျ့ၭယၡၩခမျၧးလၧ အအီၪလၧခးမုထၪ့ဒဲလၧခးမုနုၬ, တၭယမိဂဲၫဆိၬအ၀့ၫ၁ံၪတၭ, မိအီၪ၀့ၫလၧ ယရှုစလံၫ့အဖၧၩ့တၭ, မိကဲၪထၪ့ယရှၩခမျၧးတၭ, ယမိကဲၪထၪ့အ၀့ၫ၁ံၪအယွၩ လၧဆၧမွဲဆၧတီၩအဖၧၩ့, ဒဲဆၧတီၩဆၧလီၩ့အဖၧၩ့လီၫ” (ရဲ ၈း၆-၈).

`ဖီ လုကၭ ၁၈း၁၈-၂၇. ယ့ၫရှူၬစံၭဆၧၫ့ထဲၩ့အထံၩအဖျဲ၁ံၪနီၪ ဖ့ၪဂဲး ဖ့ၪဘၭဘၪနၧၩဘဲၫ၁့ၪလဲၪ လၧဆၧမၩအ၁ၭဆၧနဲၩန့ယွၩယီၩဖျီၪလၧ အခိး အတၩလမိအီၪဘၪနီၪလဲၪ.`