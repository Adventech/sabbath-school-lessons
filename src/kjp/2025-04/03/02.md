---
title:  ဆၧလ့ၩခၫ့ဂၬထံၫချိၬယီၫဒၫ့
date:   12/10/2025
---

`ဖီ ယီရှၤၫအ့ၫ ၃း၁-၅ ဒဲ ၄မိစ့ၭ ၁၄း၄၁-၄၄. ဘၪမွဲနီၪ ကဆါယွၩ အၪ့မၧၫ့ၦအံၫစရ့လၭဖိၪအီၪတဲၩ့၀ဲၩအ၁ၭဆၧလၧမိဘၪလ့ၩခၫ့ဖျီၫ့၀့ၫအဂး နီၪလဲၪ.`

ဆၧလီၩဖျီၪထၪ့ယွၩအဆၧအုၩ့လၩ့အတလၫယီၩ မွဲအခၪ့ထံၭလဖၧၫ့လၧ လံၬယီရှၤၫအ့ၫအဖၧၩ့လီၫ. လၧအဖီၩ့ခွံၬနီၪ ဆၧအုၩ့လၩ့အတလၫယီၩအီၪ၀့ၫဒၪ လၧဆၧလုဂံၪ့အဖၧၩ့ (၂မိ ၄၀း၂၁), ဒဲလၧၦအံၫစရ့လၭဖိၪလ့ၩဆၧလၧစဲနၫအထီ (၄မိ ၁၀း၃၃-၃၆), ဒဲဆၧမိလ့ၩနုၬလၧခးကၫနအၫ့လကဲၪထၪ့ဘၪအထီ (၄မိ ၁၄း၄၄) နီၪလီၫ. ဆၧအုၩ့လၩ့အတလၫနီၪ မွဲဆၧအဆံၫ့ဎံၪထုၬလၧ ၦအံၫစရ့လၭဖိၪ အဆၧ၁ုၪ့တဲၩ (ဆၧလုဂံၪ့) နီၪ အဆၧမၩအ၁ၭအီၪ၀့ၫ၁ၧၫ့မံၩ့ ၦအံၫစရ့လၭဖိၪ အဆၧဘၪထွ့ၫလိၬ၁ၭအီၪလၩ့ဆၫ့လၧကဆါယွၩနီၪလီၫ- (၁) လိးပၪလၧဆၧ မၪလူၬဆံၫထံၪအီၪကွ့ၭထၬ၀့ၫ, (၂) ၦလုဆၧအခိၪစအၫရၧၫ့အနိၪထိၭဘီၩ, ဒဲ (၃) ကိၪမၪ့မနၫဖၧၩ့လဖျိၪ့ (၂မိ ၁၆း၃၃; ဟံ ၉း၄) နီၪလီၫ.

ဆၧအုၩ့လၩ့အတလၫ ဒဲဆၧတဲၩ့၀ဲၩ၁ၭမိခၫ့ဂၬထံၫချိၬယီၫဒၫ့နီၪ မၩနၪ့ထၪ့ ၦအံၫစရ့လၭဖိၪလၧ ဆၧလ့ၩနုၬလၩ့လၧကၫနအၫ့ဖၧၩ့နီၪ လမွဲဘၪလၧအ၀့ၫ၁ံၪ နၫ့ဆါအဆၧမၩဒဲအဆၧၫ့အထီဒၪ၀့ၫဘၪနီၪလီၫ. ဆၧမၩန့မၩနၧၩ့ဆၧနီၪ မိကဲၪ ထၪ့၀့ၫဒၪလၧ ဆၧဖိၬထွ့ၫကဆါယွၩအဖၧၩ့၁ၭ ဒဲအ၀့ၫအဆၧၫ့အထီနီၪလီၫ. ကဆါယွၭ- အီၪ၀့ၫဒၪလၧဆၧလးအဖၫ့ခိၪ, လၧခ့ၫရှူၬလဖၪအဘိၩ့ဆၧၩ့လၧအအီၪလၧတလၫအဖၫ့ခိၪဘၪဆဲၫ့လၧဆၧအုၩ့လၩ့လၧဆၧထီးအလူၬ (၂မိ ၂၅း၂၂; ၄မိ ၇း၈၉), မွဲဆၧထိး၁ၭလၧဆၧဖ့ၪနဲၪဖၧၩ့၁ၭ လၧၦအံၫစရ့လၭဖိၪ၁ံၪ အမ့ၬယၫလၧဆၧမၩနၧၩ့ဆၧအဂးနီၪလီၫ.

ဆၧချဲၩ့ဖျိၪ့ “မၩဆံၫ့ဎံၪ - sanctify” (ရှၤၫ ၃း၅) ဒဲ “အီၪက့ၪဆံၫ့ဎံၪ - consecrate” နီၪ အီၪဂဲၫလၧၦလုဆၧဖိၪ၁ံၪမိဘၪမၩဆံၫ့မၩဎံၪအ၁ၭ လချုၭမၩဘၪဒံၭ ဘၪဆၧလုဆၧအဆၧမၩလၧဆၧလုလးဖၧၩ့နီၪ (၂မိ ၂၈း၄၁; ၂မိ ၂၉း၁), ဒဲၦအံၫစရ့လၭဖိၪမိဘၪအီၪတဲၩ့၀ဲၩအ၁ၭလၧ ဆၧဒၪဆၧၫ့ယၫယဟိ၀ၩအဆၧဂဲၫ လၩ့လၧစဲနၫ (၂မိ ၁၉း၁၀, ၁၄) နီၪလီၫ. ဆၧအီၪက့ၪဆံၫ့ဎံၪ၁ၭယီၩဘၪထွ့ၫလၧ ဆၧအီၪပဲၩခွံၬဆၧဒဲၩဘၭဒဲဆၧခွံၬၡိၭထးလုၫလါလၧအလဆံၫ့လဎံၪဘၪထီး အလူၬလဖၪနီၪလီၫ. ဆၧမၪလူၬလမံၩ့ဎးနီၪ အီၪထၪ့ဒီၭလၧ ၄မိစ့ၭ ၁၁း၁၈ အဖၧၩ့ ဘၪထွ့ၫလၧဆၧအီၪခိၭယိယွၩအဆၧမၩလၩ့လၭ မိကဲၪ၀့ၫဒၪနီၪလီၫ. ဆၧအီၪက့ၪ တဲၩ့၀ဲၩဘဲၫနီၪလမံၩ့ မိဘၪအီၪ၀့ၫဒၪလၧဆၧမိလ့ၩဒုၭ၁ုၭအထီဆ့နီၪလီၫ (၅မိ ၂၃း၁၄). လချုၭယွၩဒုၭဆၧလၧၦအံၫစရ့လၭဖိၪအမ့ၬယၫနီၪ, အ၀့ၫ၁ံၪမိဘၪ နဲၪဖျီၪအဆၧအီၪတီၩလၧအ၀့ၫဒဲနဲၩန့အ၀့ၫဘဲၫအ၀့ၫ၁ံၪအ၁ုၭခိၪဒိၪလဂၩအ၁ိၭ နီၪလီၫ.

ဆၧမၩလၩ့လၭလၧ ဆၧလ့ၩခၫ့ဂၬယီၫဒၫ့နီၪ မွဲဆၧနဲၪ့ထိး၁ၭလၧ ကဆါယွၩ အဆၧအုၩ့လၩ့မိနၫ့ဖျိၭခွံၬၦအဆၨၩ၁ံၪအအီၪလၧဆၧလး၀ၩ့ထီးနီၪလဖၪနီၪလီၫ. ၦလၧအမၩလၩ့၁ံၭခွံၬယီၫဒၫ့အထံၫလဂၩနီၪ ဖ့ၪလၫ့အ၀့ၫ၁ံၪလၧထံၫ၁ံၪခး၁ံၪန့ ၀့ၫဒၪနီၪလီၫ.

`ကဆါယွၩမွဲမိမၩပထုၬထံၫလၧယီဒၫ့အဖၧၩ့နီၪ ကိၭအဆၧၫ့အထီနီၪ မွဲအ့ၬ. အ၀့ၫအဆၧနုၬလၩ့မၩဆၧနီၪ လအီၪဖျီၪထၪ့၀့ၫဒၪကိၭဘျၩ့ဒ့ၭဘၪ လါနၫ့ဂ့ၩ, ပမိမၩအၪထၪ့ပဆၧတဲၩ့၀ဲၩ၁ၭလၧ ကဆါယွၩမိမၩဆၧလၧ ပလးနီၪ မိကဲၪ၀့ၫဘဲၫ၁့ၪလဲၪ.`