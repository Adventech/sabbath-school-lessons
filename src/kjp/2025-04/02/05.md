---
title:  ဆၧလူဒိၪလၧအီၪထၪ့ဒၩလိၬ၁ၭလဖၪ
date:   08/10/2025
---

`ဖီ ယီရှၤၫအ့ၫ ၉း၁-၂၀. ဆၧလၩ့ဂၬလိၬ၁ၭဒဲဆၧလၩ့ဆၫ့လိၬ၁ၭ မွဲဆၧနီၪလဖၪအီၪလၧ နးရၫဟၭဒဲၦဂံဘအၧၫ့ဖိၪအဆၧမၩအ၁ၭအဘိၩ့ ဆၧၩ့နီၪလဲၪ. ဘၪမွဲနီၪအခီၫပယီၫအီၪလၩ့ဆၫ့၀့ၫနီၪလဲၪ.`

လံၬယီရှၤၫအ့ၫအဆၧၫ့လဆၧၫ့ယီၩ စၭထၪ့၀့ၫဒၪလၧဆၧဘိၭဘၪ၁့ၪယၫ ဘၪပၧၩလၧၦကၫနအၫ့ဖိၪအစဎွၩယဲဂၩ လၧအပၧၩ့၀ံး(ဒိၩ့) ဖိၪ၁ံၪလၧအမိစူၭကီၪ့ အ၁ၭလၧ ဆၧထၪ့ဒုၪဒၩၦအံၫစရ့လၭဖိၪအဂးနီၪလီၫ. အ့ၪမွဲၦဂံဘအၧၫ့ဖိၪလခီၫ နီၪ အီၪက့ၪအ၁ၭလၧမိမၩဆၧအုၩ့လၩ့လၧၦအံၫစရ့လၭဖိၪနီၪလီၫ.

လၧဆၧမၩထံၩမၩ၁ိၭလၧ ၦအံၫစရ့လၭဖိၪနီၪ ၦဂံဘအၧၫ့ဖိၪကျဲၩ့မၩအၪ့လွ့ၫ န့ဆၧဒဲဆုးကျိၭလိၬ၁ၭလၧ ထံၫခးအဂူၩဂၩနီၪလီၫ. ဆၧစံၭ၀့ၫလၧ ၅မိစ့ၭ ၂၀း၁၀-၁၈ အဖၧၩ့နီၪ, ကဆါယွၩမၩဂၭဂီၩ့ခွံၬၦကၫနအၫ့ဖိၪ ဒဲၦခမျၧးအအီၪ၀့ၫလၧခးဆၧစံၭ၀ဲၩအချိၫ့လဖၪနီၪလီၫ.

ဆၧချဲၩ့ကျိၭဘဲၫ “ဆၧအၪ့လံၬအၪ့လီၫဆၧ၁့ၪ” ဒဲ “၁ၭအကိၪ့ကဲၪ့ဆၧ” နီၪ ၦမၩန့၀့ၫလၧအဂ့ၩလခီၫနီၪ မွဲဘဲၫဆၧကိၪ့၁့ၪအ၁ိၭ (ဒီၩ့လၩ့ ၁၄; ၈း၅, ၁၂), အ့ၪလမွဲလၧဆၧလကြၨၭဘၪလခီၫနီၪ မွဲဘဲၫ၁ိၭအမိမၩ၁ံၫဆၧလၧဆၧအၪ့လီၫ နီၪလီၫ (၂မိ ၂၁း၁၄; ၁စၫ ၂၃း၂၂; အၪ့ ၈၃း၃). လၧၦဂံဘအၧၫ့ဖိၪအဆၧမၩ ဖၧၩ့, လၧအ၀့ၫ၁ံၪအဆၧမၩအၧၩ့မၩ၁ၫ့ဆၧ (treacherous action) အလးခဲၫ့နီၪ ဆၧကိၪ့လၧနၫ့ဆါ၁ံၪအဆၧအီၪက့ၪ၁ၭအီၪဒၪၡၩခိၬဖိၪလီၫ.

ၦဂံဘအၧၫ့ဖိၪအဆၧချဲၩ့နီၪ မိလၩ့ဂၬလိၬ၁ၭလၧ နးရၫဟၭအဆၧချဲၩ့လီၫ. အ၀့ၫ၁ံၪနၪ၁့ၪထိးဆၧၫၦအံၫစရ့လၭဖိၪအကဆါယွၩအစီၩ့အမၩ့, ဒဲအ၀့ၫ၁ံၪနၪ၁့ၪ ၦအံၫစရ့လၭဖိၪအဆၧမၩနၧၩ့ဆၧနီၪ လမွဲဘၪလၧၦၡၩအဆၧမၩပျီၩပျီၩဘၪနီၪ ဆ့လီၫ. မွဲဘဲၫၦကၫနအၫ့ဖိၪအဂူၫဂၩလဖၪအ၁ိၭအ့ၬ, အ၀့ၫ၁ံၪလထၪ့ဒုၪဒၩ ယဟိ၀ၩအဆၧကိၪ့လၧအဖ့ၪလၫ့ၦအံၫစရ့လၭဖိၪလၧထံၫ၁ံၪခး၁ံၪနီၪဆ့ဘၪ, ဒဲအ၀့ၫ၁ံၪအုၩ့လၩ့ထိးဆၧၫ့ကဆါယွၩနၫ့ဖျိၭခွံၬၦဆၨၩ၁ံၪလၧ ၦအံၫစရ့လၭအမ့ၬ ယၫနီၪဆ့လီၫ. ဆၧပရၧၫ့လၧဆၧမၩဖီၩ့ဖျ့ၭလၧခးအံဇံၭ, ဒဲဆၧမၩနၧၩ့ဆၧလၧ စစဲဟၫ့ (Sihon) ဒဲ စအီၭ (Og) အဖၫ့ခိၪနီၪ မၩ၁ၭဆုးလီၩ့နးရၫဟၭဒဲၦဟံဘအၧၫဖိၪ မိမၩဘၪလိၬအိၭလိၬ၁ၭလၧ ၦအံၫစရ့လၭဖိၪနီၪလီၫ. လါနၫ့ဘိၩ, နးရၫဟၭနီၪ ဖ့ၪလၫ့အ၁ၭလူၬလူၬဆံၫ့ဆံၫ့လၧၦအံၫစရ့လၭအကဆါယွၩအအီၪ, အ့ၪမွဲ ၦဂံဘအၧၫဖိၪနီၪ အီၪက့ၪဂဲးအီၪက့ၪဘၭလၧကိၪ့တဲၩ့ဆၧလတီၩဘၪအဖၧၩ့နီၪ လီၫ.

လၧဆၧမၩအ၁ၭဘဲၫနီၪ၁ိၭအဂး စမိစ့ၭအဆၧ၁ီၪ့ဆၧ၁ၫ့အီၪ၀့ၫ ၦမိ၁့ၪယၫ ဘၪကဆါယွၩအဆၧဘၪ၁ၭအဂးနီၪလီၫ (၄မိ ၂၇း၁၆-၂၁). စယီရှၤၫအ့ၫ မိဘၪအၪ့စၪ့ဂုကဆါယွၩအဆၧဘၪ၁ၭဘဲၫ၁ိၭအမိဂၭဎ့ၭဖီၩ့ဖျ့ၭလၧ ၦဂံဘအၧၫ့ဖိၪ အဆၧအၪ့လံၬအၪ့လီၫနီၪလီၫ.

ယွၩအခ့ၫအၡၩအမူၩဒၩအခၪ့ထံၭ (အမိၡါ) နီၪ, ဒဲဎရံၬဖိၪခိၪနါလဂၩလါလါ နီၪ, မိဘၪအၪ့ဎၬယွၩအဆၧဘၪ၁ၭလီၫ (၁ကွ့ၭ ၂၈း၉; ၂ကွ့ၭ ၁၅း၂; ၂ကွ့ၭ ၁၈း၄; ၂ကွ့ၭ ၂၀း၄). လၧဆၧပဲၩခွံၬဆၧနီၪအဂး, ၦအံၫစရ့လၭဖိၪမိဘၪလုခၪ့ဖၭ ဆၧစံၭ၀ဲၩအဆၧအုၩ့လၩ့လၧ မိမၩန့ထံၫ၁ံၪခး၁ံၪနီၪ, အ့ၪလမွဲမိဘၪမၩထုၬခွံၬ ဆၧဆိၪလၩ့၁ၭလၧယွၩအမံၩ့နီၪလီၫ. အ့ၪလမွဲဘၪဘဲၫနီၪအ၁ိၭလူၬဆံၫ့ဘိၩ မိဘၪအီၪက့ၪဂုးခၧၫ့၀့ၫ၁နိၫဆၧၫ့တံၩ့နီၪလီၫ.

မွဲနဒၪန့ဘၪနဆၧဂဲးလိၬ၁ၭလၧဆၧမၩအ၁ၭနံၫမံၩ့ယီၩ အဘိၩ့ဆၧၩ့ လၧလံၬဆံၫ့ဎံၪအဆၧလူဒိၪဖၧၩ့ဆံၭအၪယူၭလဲၪ.