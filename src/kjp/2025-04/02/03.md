---
title:  ဆၧလူဒိၪလၧဆၧလဆီၫ့မီၪ့ဘၪအလးဖၧၩ့
date:   06/10/2025
---

`ဖီ ယီရှၤၫအ့ၫ ၂း၂-၁၁; ဟံဘြုၫ ၁၁း၃၁; ဒဲ ယ့မံၭ ၂း၂၅. ဆၧစံၭဘၪပၧၩလၧ နးရၫဟၭအဂဲးမွဲဆၧနီၪလဲၪ.`

နးရၫဟၭအဆၧဂဲးနီၪ မွဲဆၧအီၪပဒၩ့ထၬၦယိ၁ူၪဆၧလဖၪနီၪလီၫ. အ၀့ၫ အဆၧချဲၩ့ဘျၪဆၧနီၪ ဒုၭနၪ့ထၪ့ပၧၩလၧ ၦၡၩအဒီၪ့ထီးနီၪ အဆၧအီၪမၧၫ့လၧ အလၧၫ့ဎွ့ၩဒဲဆၧဒဲၩဘၭ, လၧကဆါယွၩမိစ့ၩရၫ့ခွံၬ၀့ၫနီၪလီၫ (၁မိ ၁၅း၁၆; ၅မိ ၉း၅; ၃မိ ၁၈း၂၅-၂၈). လံၬဆံၫ့ဎံၪအ၁ၫ့ (NT) အဆၧလီၩဘၪထွ့ၫနးရၫဟၭ အဆၧမၩနီၪ မွဲဆၧထိးဆၧၫ့အဆၧအၪ့လီၫဆၧလခီၫနီၪအီၪနးမံၩ့အ့ၬ.

ဟံဘြုၫ ၁၁း၃၁ အီၪက့ၪဂုးခၧၫ့အ၀့ၫအဆၧနဲၩလၧ အ၀့ၫအဆၧမၩဆၧ ၦယိ၁ူၪဆၧအဖၫ့ခိၪ, မွဲလၧလုၫလါအဆၧအၪ့လံၬအၪ့လီၫဆၧအဂးနီၪမွဲအ့ၬ. ယ့မံၭ ၂း၂၅ ဆ့ချဲၩ့ဒိၪဆၧလၧ အ၀့ၫအဆၧဖ့ၪလၫ့ၦယိ၁ူၪဆၧနံၫဂၩအလး ဒဲအဆၧဖ့ၪနဲၪဖၧၩ့၁ၭလၧၦ၁ံၪနီၪမိထဲၩ့ထဲၩ့ဘၪ၀့ၫဂ့ၩဂ့ၩဘၪဘၪအဂးနီၪလီၫ. နးရၫဟၭအီၪလၧလုၫလါအဂၭဂီၩ့အၧၩ့၁ၫ့အ၁ၭကျၩလါနၫ့ဂ့ၩ ကဆါယွၩထိးဆၧၫ့ အဆၧနဲၩလၧအမိန့ဘၪဆၧထိးထဲၩ့တၩ့ထဲၩ့လၧဆၧယၫ့၁ၭအဖၧၩ့လီၫ. ကဆါယွၩမၩန့ဆၧအဂ့ၩလၧနးရၫဟၭအဖၧၩ့, လၧအ၀့ၫနဲၩန့ကဆါယွၩဒဲရွံန့ မၩဆၧၩ့ယွၩအၡၩခမျၧးနီၪလီၫ- မွဲစံၭ၀့ၫလၧအဆၧမၩကိၭမံၩ့ဒ့ၭနီၪအ့ၬ. ယွၩအီၪက့ၪလူဒိၪနးရၫဟၭလၧ အဆၧမၩလၩ့ဆၫ့, လၧအဆၧနဲၩအဒူၩယၫ့, လၧအဆၧ မၩဎုၬဆၧလၧဆၧထိးထဲၩ့တၩ့ထဲၩ့အဂး, ဒဲလၧဆၧရွံန့ၦအံၫစရ့လၭဖိၪအကဆါယွၩအဂးနီၪလီၫ.

ထီးဒၪဘၪဆၧမၩအ၁ၭဂီၩ့နီၪ, အ၀့ၫစံၭ၀့ၫဒၪ, “ယဟိ၀ၩန၁ံၪအယွၩနီၪ မွဲယွၩလၧမူၭခိၪဖၧၩ့လၧထၭလခီၫ, ဒဲလၧဂၪ့ခိၪချိၫ့လၧလၬလခီၫလီၫ” (ရှၤၫ ၂း၁၁). မွဲဆၧကြၨၭထီးနဲၪ့ ကၫနအၫ့ၦမုၪလဂၩထိးဆၧၫ့ယဟိ၀ၩမွဲယွၩလဂၩဎး, လၩ့ဆၫ့ဒၪဆၧမွဲဆၧအထီၫနဲၪ့အ၀့ၫ၁ံၪအဆၧဘိၪ့ဆၧဘၩလၧအမၩယံၫယါ၀့ၫ လၧကလိၭကလၬ၁ံၪလဖၪနီၪလီၫ.

နးရၫဟၭအဆၧထုၭဖျီၪလီၩဆၧနီၪ အီၪ၀ဲၩ၀့ၫဒၪလၧ ယွၩအဆၧအီၪက့ၪ စဲၪဖၧၩ့လီၫ (၂မိ ၂၀း၄; ၅မိ ၄း၃၅; ၅မိ ၅း၈). ၦမုၪအဆၧချဲၩ့နီၪ ဆိၬထၪ့ဆၧ ထိး၁ၭလၧအကိၪ့၀ဲၩတဲၩ့၀ဲၩဆၧ, လၧအမၩဘၪ၀့ၫဆၧ၁့ၪယၫလၧ ၦအံၫစရ့လၭဖိၪ အယွၩ မွဲကဆါယွၩအမွဲအတီၩလဂၩဎးနီၪလီၫ. ၦမုၪအဆၧအုၩ့လၩ့ထိးဆၧၫ့ ဆၧနီၪအီၪဘူၭထံး၀့ၫလၧကဆါယွၩအဆၧပၧၩ့ဆၧပြၭ ဒဲအဆၧစ့ၩရၫ့အဖၫ့လၬ, လၧဒိၩ့ယ့ၫရခိၫအဆၧခံၭနီၪလီၫ.

အ၀့ၫအနး၁ၭအဆၧရွံန့နၪ၁့ၪဆၧနီၪ အီၪလၧယဟိ၀ၩအဆၧစ့ၩရၫ့ အဆၧဖၩ့အဖၧၩ့လီၫ. အ၀့ၫပိၩ့ထၪ့ဆုးလီၩ့ကဆါယွၩဒဲမၩဂၭဂီၩ့ခွံၬအ၁ၭန့, အ့ၪလမွဲ, ဖ့ၪလၫ့ ခွံၬအ၁ၭလၧဆၧဆူဆၧနဲၩအဖၧၩ့န့လီၫ. လၧဆၧရွံန့ ၦအံၫစရ့လၭ အကဆါယွၩနီၪ, နးရၫဟၭကဲၪထၪ့၀့ၫဆၧအဒီၩ့အထ့ၬလမံၩ့လၧ ၦယ့ၫရခိၫဖိၪ ထီးအလူၬလဖၪဆ့အ့ၪမိခ့ၬထဲၩ့အ၁ၭလၧ ၦအံၫစရ့လၭအယွၩအအီၪလၧဆၧ ယၫ့၁ၭအဂးန့၁့ၪ၀့ၫဒၪဆ့နီၪလီၫ.

`ဆၧမၩအ၁ၭယီၩ၁ီၪ့လိၪပၧၩမွဲဆၧနီၪလၧ ကဆါယွၩမိဒိၭန့ဘၪ ပဆၧ၁ုၪ့တီၩ၁ၭတီၩအဒိၪထုၬထီၫထုၬနီၪလဲၪ.`