---
title:  ဆၧအီၪတီၩအီၪလီၩ့အ၁ၫ့
date:   07/10/2025
---

`ဖီ ယီရှၤၫအ့ၫ ၂း၁၂-၂၁ ဒဲ ၂မိစ့ၭ ၁၂း၁၃, ၂၂, ၂၃. လံၬ ၂မိစ့ၭ စံၭဘၪပၧၩဆၧနၪ၁့ၪလိၬ၁ၭလၧ ၦယိ၁ူၪဆၧ၁ံၪဒဲနးရၫဟၭအဘိၩ့ဆၧၩ့နီၪဘဲၫ၁့ၪလဲၪ.`

နးရၫဟၭအဆၧအီၪက့ၪလၩ့အ၁ၭနီၪ ဖျီၪပျၩ့မၬလီၫ. ၁ၭမၧၫ့အဂး၁ၭမၧၫ့ ဒဲဆၧယၫ့၁ၭအဂးဆၧယၫ့၁ၭလီၫ. ဆၧချဲၩ့ ခ့နျနိ (ရှၤၫ ၂း၁၂), " loving kindness" ဆၧအဲၪဆၧယၫ့၁ၭနီၪ အ့ၪမွဲပဘၪလီၩလၧဆၧချဲၩ့လဖျိၪ့ဎးနီၪ ထၪ့ဘၭအ့ၬ. မိစံၭ၀့ၫဒၪဆၧအီၪတီၩအီၪလီၩ့ဘၪထွ့ၫဆၧအုၩ့လၩ့အီၪလၩ့, ဒဲဆၧနၪ၁့ၪအီၪ၀့ၫ လၧဆၧတီၩ, ဆၧယၫ့၁ၭ, ဆၧ၁ုၪ့အီၪ၁ၭအီၪ, ဒဲဆၧအဲၪအဖၧၩ့ဆ့လီၫ.

နးရၫဟၭအဆၧချဲၩ့နီၪ မၩနၪ့ထၪ့ထဲၩ့ ၅မိစ့ၭ ၇း၁၂, လၧယဟိ၀ၩဆိၪလၩ့ အ၁ၭလၧ အမိအီၪက့ၪအဆၧအဲၪဆၧယၫ့၁ၭ (chesed) လၧၦအံၫစရ့လၭအဖၫ့ခိၪ နီၪလီၫ. “ဆၧမိမၩအ၁ၭ လၧန၁ံၪအ့ၪခိၭနၪဆၧစ့ၩရၫ့လဖၪယီၩ, ဒဲထီးန့ဒဲမၩ၀့ၫ တၭ, ယဟိ၀ၩနယွၩနီၪ မိထီးန့ဆၧအုၩ့လၩ့ ဒဲဆၧအခိးအတၩလၧနဂးလၧအဆိၪ လၩ့အ၁ၭလၧနဖါလဖၪလီၫ” (၅မိ ၇း၁၂).

ဘၪဆုးလၧ (၅မိစ့ၭ ၇) အဆၧၫ့ဖၧၩ့ထီးနီၪ ပဒၪဘၪဆၧခၩလၩ့အလူလၧ မိဘၪမၩဂၭဂီၩ့ခွံၬၦဆၨၩ၁ံၪဒဲဆၧပဒၩ့ (cherem) မၩထံၩမၩ၁ိၭလၧၦကၫနအၫ့ဖိၪ လဖၪနီၪလီၫ. အ့ၪမွဲနးရၫဟၭနီၪ အီၪလၧဆၧခၩလၩ့အလူဖၧၩ့လါနၫ့ဂ့ၩ, မွဲလၧ အဆၧနဲၩဒဲဆၧဖ့ၪလၫ့ဆၧအုၩ့လၩ့လၧ ၦအံၫစရ့လၭဖိၪနီၪတၭ, အ၀့ၫန့ဘၪဆၧ ထိးထဲၩ့တၩ့ထဲၩ့ထီးနီၪလီၫ.

ၦယိ၁ူၪဆၧလဖၪဒဲနးရၫဟၭချဲၩ့ဒုၪ့လိၬ၁ၭ (ကၩ့ကၩဎိၭလၩ့ဆၧ) အဆိၫထုၬ နီၪ ဘၪထွ့ၫလၧဘိၪ့လ့ၩဖၬ (Passover) လၧဆၧစဲၪ့ထၪ့ခွံၬလၧ အံဇံၭအထီနီၪ လီၫ. ဆၧအီၪပဒၩ့ၦအံၫစရ့လၭဖိၪနီၪ မွဲအ၀့ၫမိဘၪအီၪထီ၀့ၫလၧ အဂံၪ့ဖၧၩ့ဒဲ အီၪက့ၪနဲၪ့ဆၧ၁ွံၪနီၪ မိဘၪဖူၬ၀့ၫလၧအတရၫ့အခိၪနီၪလီၫ.

“တၭဆၧ၁ွံၪနီၪ မိကဲၪထၪ့ဆၧမၩနဲၪ့လၧန၁ံၪအဂး, ထီးဂံၪ့အလီၩ့လၧန၁ံၪ အီၪလၧအဖၧၩ့နီၪ, ယမိဒၪဘၪဆၧ၁ွံၪနီၪတၭ, ယမိလ့ၩဖၬန၁ံၪ, ထီးယကျီၪ့ခွံၬ ခးအံဇံၭနီၪ, ဆၧ၁ံၫချဲၫ့ဘၪန၁ံၪလၧဆၧမၩဂၭဂီၩ့နီၪဆ့အ့ၬ” (၂မိ ၁၂း၁၃; ယိလၧ ၂မိ ၁၂း၂၂, ၂၃ နီၪဆ့ဆံၭ).

“ၦခမျၧးမိဘၪနဲၪအဆၧနဲၩလၧဆၧခိၭနၪဖိၪထွ့ၫအဖၧၩ့လီၫ. ၦအယိလါ ဆၧထိးထဲၩ့တၩ့ထဲၩ့လၧကဆါဎရံၬအ၁ွံၪနီၪဆ့ မိဘၪ၁့ၪယၫ၀့ၫလၧ နၫ့ဆါ၁ံၪ မိဘၪမၩဆၧလမံၩ့မံၩ့လၧနၫ့ဆါအခံးအဂးနီၪလီၫ. ၦထုၭထၪ့ခွံၬပၧၩလၧ ဆၧလၨၪခၫ့ဖၬဆၧအလံၩ့အလဲၫ့ဖၧၩ့န့မွဲန့ၫဒၪကဆါဎရံၬနီၪ, ပ၀့ၫ၁ံၪလခီၫ ပမိဘၪဂၭဎ့ၭဆၧဒဲၩဘၭဒဲ ဘၪဂဲၫထဲၩ့ခ့ၬထဲၩ့လၧဆၧခိၭနၪဖိၬထွ့ၫဆၧအဖၧၩ့လီၫ. မွဲလၧပဆၧမၩအ့ၬ, ပမိန့ဆၧထိးထဲၩ့တၩ့ထဲၩ့လၧဆၧနဲၩအဖၧၩ့, ဒဲပဆၧနဲၩနီၪ မိဘၪဖျီၪထၪ့၀့ၫဒၪလၧ ပဆၧမၩထွ့ၫဆၧအဖၧၩ့နီၪလီၫ.” Ellen G. White, Patriarchs and Prophets, p. 279.

လၧဆၧနီၪအဖၧၩ့, ဆၧ၁ွံၪနီၪ မွဲဆၧနဲၪ့လၧအမၩဖီၩ့ဖျ့ၭအ၀့ၫ၁ံၪလၧ ယွၩအ၁ီၫ့အဆၧမၩဂၭဂီၩ့ခွံၬဆၧအဖၧၩ့နီၪလီၫ. ဘဲၫကဆါယွၩမၩဖီၩ့ဖျ့ၭ ၦအံၫစရ့လၭဖိၪအ၁ၭလၧဆၧၡၪ့ဆၧနၭလၧခဲၫ့ထုၬလၧအံဇံၭအဖၧၩ့အ၁ိၭ, ၦအံၫစရ့လၭဖိၪဆ့မိဘၪမၩဖီၩ့ဖျ့ၭနးရၫဟၭဒဲအဂံၪ့ဒီၪ့ဖိၪ၁ံၪလၧ ၀ံးယ့ၫရခိၫ အဆၧဂၭဂီၩ့ဂၭစၪအဖၧၩ့နီၪလီၫ.

`ပဒၪန့ဘၪဆၧ၁ၭထိၬအပရၧၫ့မွဲဆၧနီၪလၧဆၧမၩအ၁ၭနံၫမံၩ့ယီၩ အဖၧၩ့လဲၪ. ဆၧ၁ၭထိၬအပရၧၫ့အဆၧမၩလိၪ မွဲဆၧနီၪဆ့လဲၪ.`