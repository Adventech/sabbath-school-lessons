---
title:  ဆၧအခိးအတၩလၩ့ထီၫမံၫထီၫမၫ
date:   09/10/2025
---

`ဖီ ယီရှၤၫအ့ၫ ၉း၂၁-၂၇. စယီရှၤၫအ့ၫအဆၧမၩဘၪလိၬဆၧနီၪ အီၪထဲးဎုၬလၧဆၧတီၩဒဲဆၧယၫ့၁ၭဘဲၫ၁့ၪလဲၪ.`

အ့ၪမွဲၦအံၫစရ့လၭခမျၧးမိထၪ့ဒုၭခွံၬၦဂံဘအၧၫ့ဖိၪလါနၫ့ဂ့ၩ, မွဲလၧအ၀့ၫ၁ံၪ ဘၪအီၪခိၭၦဒိၪ၁ံၪအဆၧဆိၪလၩ့၁ၭအ၁နိၫနီၪတၭ အ၀့ၫ၁ံၪမၩဘၪထံၭဘၪ ၦ၀့ၫ၁ံၪနီၪအ့ၬလီၫ. ၦအံၫစရ့လၭခိၪနါလဖၪ ဂဲၩ၀ၭမၩဆၧလၧဆၧဆိၪလၩ့ (အုၩ့လၩ့) လမံၩ့နီၪ အ၁နိၫဖၧၩ့, ထီးဒၪလ့ၬလၧဆၧဆိၪဘၪမၪဆၧလၧဆၧဘၪ၁ံၫပျီၩလၧဆၧလၨၪခၫ့ဖၬ၁နိၫဂဲၫထီၩ့၀့ၫလဖၧၫ့နီၪလီၫ (စ့ၩရၫ့ ၁၁း၂၉-၄၀).

ၦမိမၩဆၧဆိၪလၩ့၁ၭလၧခီၩအိၩ, လချုၭမၩဒံၭ၀့ၫဘၪနီၪ ၦဘၪအီၪလၧ ဆၧကိၪ့၁့ၪဒဲထီးလၩ့၁ၭ, ဒဲဆၧနီၪမွဲဆၧဖ့ၪနဲၪ ၦအီၪလၧဆၧဘိၪ့ဆၧဘၩလဂၩ အ၁နိၫလီၫ (အၪ့ ၁၅း၄; အၪ့ ၂၄း၄; လီၩလၩ့ ၅း၂, ၆). ဆၧဆိၪလၩ့၁ၭနီၪ မွဲလၧယွၩအမံၩ့တၭ, ခိၪနါ၁ံၪဆ့အၪ့လဲၩထဲၩ့ဆၧဆိၪနီၪ၁့ၪအ့ၬလီၫ.

ၦအံၫစရ့လၭဖိၪအခိၪနါ၁ံၪအဆၧဆိၪလၩ့၁ၭလၧ ၦဂံဘအၧၫ့နီၪ အီၪခၧၫ့ ထး၀့ၫထီးဒၪလ့ၬ ၦဂံဘအၧၫ့ဖိၪကဲၪထၪ့ဆၧအကၧၩ့ဒိၪ့လၧ ၦအံၫစရ့လၭဖိၪ အဆၧဆိၪ့ဆၧဘၩအလး၀ၩ့နီၪလီၫ (ရှၤၫ ၉း၂၃). ပအံၫစရ့လၭဖိၪအခိၪနါလဖၪ ထုၭဖျီၪလီၩ၀့ၫလၧ ၦဂံဘအၧၫ့ဖိၪမိဘၪကဲၪၦဖ့ၬ၁ံၪ့မုဒဲၦအၪ့ဒုၪ့ထံၫလၧ “ဆၧအီၪ ကီၪ့ထီးအလူၬအဂး” (ရှၤၫ ၉း၂၁), လါနၫ့ဂ့ၩ စယီရှၤၫအ့ၫအဆၧချဲၩ့နီၪ ကဲၪထၪ့န့ ဆၧဆိၪဂ့ၩလၧခဲၫ့နီၪလီၫ (ထိၪဎီၩ့လၧ ၂စၫ ၆း၁၁).

ၦဂံဘအၧၫ့ဖိၪအဆၧအီၪမၧၫ့လၧခဲၫ့နီၪ ထိးအ၁ၭလၧဆၧဘိၪ့ဆၧဘၩ အထုးအလၩထၪ့ထီၫအလးဘဲၫဆၧအီၪတီၩအီၪလီၩ့လၧ ယွၩအၡၩခမျၧးအ၁ိၭ နီၪလီၫ. ၦအံၫစရ့လၭဖိၪအဆၧအုၩ့လၩ့ဆိၪလၩ့၀့ၫနီၪ အီၪဂုးခၧၫ့၀့ၫထီးလဆိၩ ဘၪလဆိၩ, ထီးၦအံၫစရ့လၭဖိၪဂဲၫထဲၩ့ထဲၩ့လၧ ဘၭဘလၧၫ့ဆၧကဲၪဎီးအလး ဒဲဆၧ၁ုၪ့ထၪ့ထဲၩ့၀ံးယရှုစလံၫ့အထီနီၪ, ၦဂံဘအၧၫ့ဖိၪဂဲၫမၩဘိၭမၩဆၧၩ့ ၦအံၫစရ့လၭဖိၪလၧဆၧ၁ုၪ့ထၪ့ထဲၩ့ထီးနီၪလီၫ (နံၫ ၇း၂၅). အ၀့ၫ၁ံၪအဆၧမၩ လဖၪကဲၪထၪ့ဆၧအဂ့ၩကိၭအဆၧၫ့အထီ မွဲလၧကဆါယွၩအခိးအတၩနီၪလီၫ.

ၦဂံဘအၧၫ့ဖိၪ၁ံၪအ့ၪထုၭဖျီၪထၪ့အဆၧအီၪက့ၪ၁ုၪ့အီၪက့ၪ၁ၭအဘၪ ဒဲအၪ့ကံၩ့န့ဆၧယၫ့၁ၭဘဲၫနးရၫဟၭအ၁ိၭနီၪ ဆၧမိမၩအ၁ၭဘဲၫ၁့ၪလဲၪ. ပ၁့ၪယၫ အ့ၬ, လါနၫ့ဂ့ၩ ပပၧၩ့ဆုးၦဂူၫအဆၧမိကဲၪထၪ့၁ၭ ဒဲပမိဖ့ၪကိၪ့ကဆါယွၩလၧ ဆၧမၩဖီၩ့ဖျ့ၭၦဂံဘအၧၫ့လၧ ဆၧဂၭဂီၩ့အလးနီၪ ပမၩန့အ့ၬလီၫ. ကဆါယွၩအဆၧ အီၪက့ၪ၁ၭအတီၩနီၪ မွဲမိမၩဂၭဂီၩ့ခွံၬ ၦဒဲၩဘၭဖိၪလဖၪအ့ၬ အ့ၪမွဲအမိဒၪ၀့ၫအ၀့ၫ၁ံၪ ဂဲၫထဲၩ့လၧဆၧနီၪ့ယါလၩ့ထဲၩ့၁ၭ ဒဲမိဒိၭန့ဘၪဆၧယၫ့၁ၭအဂးလခီၫလီၫ (ထိၪဎီၩ့ လၧ ဇံၫ ၁၈း၂၃ ဒဲ ဇံၫ ၃၃း၁၁ နီၪဆံၭ). ပဘၪနၪ၁့ၪလၧ ၦဂံဘအၧၫ့ဖိၪ အၪ့ယၫဆၧလၧအဆၧကိၪ့တဲၩ့လတီၩဘၪအဂး ဒဲယွၩအဆၧယၫ့၁ုၪ့ယၫ့၁ၭလၩ့ ဘၪ၀့ၫ ဘဲအတခ့ၭအီၪ၀့ၫလၧဆၧအဲၪဒဲဆၧတီအ၁ိၭနီၪလီၫ. အ့ၪမွဲၦကၫနအၫ့ဖိၪ အဆၧအီၪပဒၩ့ဆၧနီၫ့ယါဒဲအဆၧထၪ့ဒၩယွၩအဆၧကိၪ့လဖၪနီၪ ၁ိၫ့အ၀့ၫ၁ံၪ လၧဆၧဂၭဂီၩ့ဂၭစၪထၧၫ့ဆၨၩယၫနီၪလီၫ (၁မိ ၁၅း၁၆). ကဆါယွၩအီၪက့ၪဒိၪ ၦဂံဘအၧၫ့ဖိၪအဆၧအုၩ့လၩ့နၪ၁့ၪအဆၧပၧၩ့ဆၧပြၭ, ဘဲၫအ၀့ၫ၁ံၪအဲၪဒိၭဆၧဘၪလိၬအိၭလိၬ, ဒဲအ၁ၭအီၪလၧအခွံၬၡိၭထးဆၧဂၩ့ဆၧဖၪ့အဆၧဘၩ ဒဲဘိၪ့ထၪ့ ဘၩထၪ့ဒၪကဆါယွၩလၧအမွဲအတီၩလဂၩဎးနီၪလီၫ.