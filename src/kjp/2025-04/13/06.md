---
title:  ဆၧမၩဂီၩ့၀့ၫဂ့ၩဂ့ၩဘၪဘၪ
date:   25/12/2025
---

`ဖီလံၬယီရှၤၫအ့ၫအထုၬလၧအဖ့ၪပဂၨၪထၪ့ဆၧနီၪဆံၭ (ရှၤၫ ၂၄း၂၉-၃၃). ဆၧချဲၩ့လဖၪနီၪ ဒုၭယိလၩ့ထဲၩ့စယီရှၤၫအ့ၫအဆၧအီၪမၧၫ့အဖီၩ့ခွံၬ လကၭဘၪဒုၭယိစိၩဆၧယၫခီၫအဆၧလ့ၩဆ့နီၪဘဲၫ၁့ၪလဲၪ.`

လၧဆၧကွ့ၭနဲၪ့ထၬစယီရှၤၫအ့ၫဒဲစအံၫလအ့ဇၧၫအဆၧ၁ံၫအဖၧၩ့နီၪ ကဲၪထၪ့ဆၧ၁ၭဘံၪဘူၪလၧ လံၬယီရှၤၫအ့ၫအထုၬနီၪလီၫ. ဆၧထုၭဖျီၪထၪ့ဆၧဘၧၩ့ လၩ့စယီရှၤၫအ့ၫ, စအံၫလအ့ဇၧၫ, ဒဲစယိ၁ၭ၁ံၪအဂဲးနီၪ ဆၧလၩ့ဆၫ့လိၬ၁ၭလၧ ဆၧအီၪမၧၫ့လၧကၫနအၫ့အချိၫ့ဒဲကၫနအၫ့အဖၧၩ့အဘိၩ့ဆၧၩ့နီၪလီၫ. ဖါ၁ံၪ လၧဖျိၩ့ဖျိၩ့လဖၪ (Patriarches) ဘၧၩ့လၩ့အ၀့ၫ၁ံၪအဘူၭအထံးလဖၪလၧဖံၭဖီၩ့ (ဂူ) ဖၧၩ့နီၪလီၫ (၁မိ ၃၃း၁၉). ၦဘိၩ့ယီၩလဖၪ ဘၧၩ့လၩ့အခိၪအနါ၁ံၪလၧ အ၀့ၫ၁ံၪအစူၪလးခၪ့ခိၪဖၧၩ့လၧအအီၪဂုးအီၪခၧၫ့၀့ၫနီၪလီၫ. ဆၧအုၩ့လၩ့ဂဲၫ လၧၫ့ထၪ့ဎွ့ၩထၪ့၀့ၫလီၫ.

လံၬလဘံၪ့ယီၩအထုၬဆဲၩဘုၭထဲၩ့ဆၧမၩအ၁ၭလၧအဖီၩ့ခွံၬအၪအၪလ့ၬ, ဒဲ၀ဲထၪ့ဖၧၩ့၁ၭလၧယၫခီၫအဂးဆ့လီၫ. Anglican ၁ၫ့ခၫဖၭဒိၪလဂၩစံၭ၀့ၫဒၪ ဆၧအီၪကီၪ့နီၪ မိလၩ့မါ၀့ၫလၧဆၨၩလဆၨၩအထီလီၫ. အၡါမၬနီၪဆၧအီၪကီၪ့ အဆၧလ့ၩထၪ့လၧယၫလၩ့မါ၀့ၫကိၭဆိၩကိၭဆိၩဒ့ၭလီၫ. ယွၩအၡၩခမျၧးလၧ လံၬလးလံၩအထီ (OT) လဖၪအဆၧၫ့အထီဆ့လူၬခွံၬ၀့ၫလၧအထိၪအဎၩ့ဖၭဒိၪ လီၫ. အ၀့ၫ၁ံၪအဆၧလ့ၩလၧယၫနီၪ အီၪဒိၭနဲၩ့အ၁ၭလၧ မိစံၭဆၧၫ့ထဲၩ့ဆၧလၧ အဆၧအီၪက့ၪ၁ုၪ့အီၪက့ၪ၁ၭဘဲၫ၁့ၪလဲၪနီၪလီၫ. အ၀့ၫ၁ံၪမိအီၪတီၩ၀့ၫလၧ ကဆါယွၩဧၪ. အ၀့ၫ၁ံၪမိမၩလၧၫ့ထၪ့ဎွ့ၩထၪ့အဆၧမၩလၧမိဘၪနုၬလၩ့မၩန့ ဆၧလးအီၪထးဒံၭနီၪဧၪ. အ၀့ၫ၁ံၪမိဒိၭနဲၩ့အ၁ၭလၧ ကဆါယွၩဘဲၫမိထုၭပဲၩခွံၬ ဆၧဂၩ့ဆၧဖၪ့နီၪဧၪ. ဆၧလ့ၩခၫ့ဖျီၫ့လၧ စယီရှၤၫအ့ၫအဆၧပၧၩ့ဆၧပြၭနီၪ လၧၫ့ထၪ့ဎွ့ၩထၪ့၀့ၫလၧ ကဆါယွၩအဖၧၩ့လီၫ. ၦဆိၩမိဂဲၫ၀့ၫလၧခဲၫ့လဆိၩနီၪ မိလ့ၩဖိၬထွ့ၫခိၪနါနီၪ အခၫ့ယဲးလးဆ့ဧၪ. ကဆါယွၩအၡၩခမျၧးလၧ အဖီလံၬ ယီရှၤၫအ့ၫနီၪ မိဆၧၫ့ယၫဘၪဆၧအၪ့စၪ့လဖၪယီၩလီၫ. အ၀့ၫ၁ံၪအဆၧမၩနၧၩ့ ဆၧနီၪအီၪဒိၭနဲၩ့အ၁ၭလၧ အ၀့ၫ၁ံၪအဆၧစံၭဆၧၫ့ထဲၩ့ကိၭမုနံၩအဆၧလၩ့ခၫ့ဖျီၫ့ ဒဲအဆၧမၩဘူၭမၩထံး၁ၭလၧဆၧမွဲဆၧတီၩလၧအ၀့ၫ၁ံၪန့၁ၫဘၪ၀့ၫနီၪလီၫ.

`ဘဲၫစပီလူၫအ၁ိၭ, စယီရှၤၫအ့ၫဆ့ “ဒုၭဆၧဒုၭလၧအဂ့ၩ” (၂ထံ ၄း၇) နီၪလီၫ. ဆၧမၩနၧၩ့ဆၧအနိၪ၀ံၬနီၪ မွဲဆၧနီၪလဲၪ. ဆၧထိးထဲၩ့ တၩ့ထဲၩ့အဆၧလၩ့ထံးမိကဲၪထၪ့၀့ၫအဂး နမိဘၪမၩဆၧမွဲနီၪလဲၪ.`