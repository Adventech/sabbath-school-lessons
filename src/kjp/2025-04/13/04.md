---
title:  ၁ၭအီၪဖ့ၪလၫ့မၩဆၧ
date:   23/12/2025
---

ဘဲၫခိၪနါအ၁ၭတီၩလဂၩအ၁ိၭ, စယီရှၤၫအ့ၫအီၪက့ၪလူဒိၪၦအံၫစရ့လၭဖိၪ၁ံၪမိမၩအကဆါယွၩဆၧမၩလၧ၁ၭအီၪမၩဆၧ (free will) ဂ့ၩနဲၪ့ ဆၧအၪ့မၧၫ့ န့ဆီၪ့ဆၧလီၫ. ဆၧနီၪမွဲစယီရှၤၫအ့ၫချဲၩ့လၩ့ဆၧအဖၧၩ့စံၭဆၧလၧအ၀့ၫ၁ံၪရွံန့ ဆၧနီၪလီၫ (ရှၤၫ ၂၄း၂၂). လၧအဂၩလစီၪ့နီၪ ဆၧချဲၩ့ bakhar, “ရွံန့ဆၧၪ ခ့သသျန” နီၪထုၭဖျီၪလီၩယဟိ၀ၩရွံန့ၦအံၫစရ့လၭဖိၪနီၪလီၫ (၅မိ ၇း၆, ၇; ၅မိ ၁၀း၁၅; ၅မိ ၁၄း၂). ၦအံၫစရ့လၭဖိၪမိစံၭ “No - မၩကဲၪအ့ၬ” ၁့ၪလါနၫ့ဂ့ၩ, မိဘၪစံၭ၀့ၫဘဲၫနီၪအလးအီၪအ့ၬ. ၦအံၫစရ့လၭဖိၪမိစံၭဆၧၫ့၀့ၫ “Yes, မွဲလီၫ” ၁့ၪ၀့ၫဒဲအီၪမၧၫ့ထွ့ၫ၀့ၫ၁့ၪဆ့လီၫ.

`ၦအံၫစရ့လၭဖိၪစံၭဆၧၫ့ထဲၩ့စယီရှၤၫအ့ၫမွဲဆၧနီၪလဲၪ (ရှၤၫ ၂၄း၁၆-၁၈). ဘၪမွဲနီၪနဆီၫ့မီၪ့လၧစယီရှၤၫအ့ၫမၩဆၧၫ့ၦခမျၧး၁ံၪအဆၧစံၭဆၧၫ့ ဘဲၫနီၪလဲၪ (ရှၤၫ ၂၄း၁၉-၂၁).`

လၧဆၧစံၭဆၧၫ့အကြၨၭအဘၪဖၧၩ့ ၦအံၫစရ့လၭဖိၪနၪ၁့ၪထိးဆၧၫ့၀့ၫဒၪ အ၀့ၫ၁ံၪအဖါလဖၪအကဆါယွၩနီၪ ဘိၩ့ယီၩစံၭ၀့ၫ (အီၪက့ၪ၀့ၫ) လၧ “ပယွၩ” (ရှၤၫ ၂၄း၁၇, ၁၈) လၧအ၀့ၫ၁ံၪမၩအဆၧလၧဆၧ၁ၭအီၪဒဲဆၧတီၩဆၧလီၩ့အဖၧၩ့ ဒဲအ၁ၭအီၪဘိၪ့ထၪ့ဘၩထၪ့၀့ၫလီၫ. ထီးအ၀့ၫ၁ံၪမၩလၩ့ထံးအဆၧအီၪတီၩအီၪလီၩ့ဂီၩ့အလးခဲၫ့ဆိၫ့မုၪလါမိဒိၭန့ဘၪ၀့ၫဆၧချဲၩ့ဖ့ၪဂဲးဖ့ၪဘၭလၧ စယီရှၤၫအအီၪ လီၫ. လါနၫ့ဂ့ၩဆၧမၩအ၁ၭဘဲၫနီၪအ့ၬ. ဆၧချဲၩ့ဒုၪ့လိၬ၁ၭလၧ စယီရှၤၫအ့ၫဒဲခမျၧး အဘိၩ့ဆၧၩ့နီၪ လၩ့ဆၫ့၀့ၫလထံၪဎးမၩအ၁ၭဘဲၫစယီရှၤၫအ့ၫနီၪ မၩမုၪခီၩလဲး အဆၧအ၁ိၭလီၫ. အ၀့ၫအဆၧချဲၩ့နီၪ ဒံၩ့ခံၫ့ထဲၩ့လၧဆၧအီၪက့ၪကဆါယွၩဘဲၫ ၦဘၪဘိၪ့ထၪ့ဘၩထၪ့အ၀့ၫကၪဂဲၩလဂၩအ၁ိၭလီၫ.

စယီရှၤၫအ့ၫ၁့ၪယၫ၀ဲၩၦဆိၩအခၪ့ထံၭလဆိၩနီၪ အုၩ့လၩ့ဆိၪလၩ့အ၁ၭဘဲၫ ယီၩအ၁ိၭလါနၫ့ဂ့ၩ (၂မိ ၁၉း၈; ၂မိ ၂၄း၃; ၅မိ ၅း၂၇), အဆၧချဲၩ့လဖၪ အီၪဒံၭ ဒၪလၧအနိၭဖံၭလီၩ့ဒၪလ့ၬနီၪ ၁;နၪ့ခွံၬ၀့ၫဒၪလီၫ (၂မိစ့ၭ ၃၂). မွဲဆၧနီၪ စယီရှၤၫအ့ၫ, လၧအဆၧချဲၩ့၁့ၪဘၪအဖၧၩ့ မိဒုၭ၁့ၪယၫနၪ၁့ၪၦအံၫစရ့လၭဖိၪ လၧဆၧအၪမံၩ့နီၪလီၫ. အဂုခိၪနီၪ, ဆၧဘိၪ့ထၪ့ဘၩထၪ့ကဆါနီၪ မွဲဆၧအီၪက့ၪ လၩ့၁ၭအဂ့ၩဒိၪထုၬ, ဒဲဆၧနီၪမိဒုၭကဲၪထၪ့ထံၫခးထၧၫ့ဘံၪ့ယၫအခံးအဂၩ့ ဘဲၫကဆါယွၩနဲၪဖျီၪ၀့ၫအ၁ိၭနီၪလီၫ. ဆၧဆိၪဂ့ၩလၧဆၧလီၩ့ဖိၬထွ့ၫဆၧထိစိၩ အဖျီၩ့နီၪ ကဲၪထၪ့ဖျီၪကျၩ၀့ၫလါနၫ့ဂ့ၩ, ဆၧလခိၭနၪဘၪဆၧအလံၩ့အလဲၫ့နီၪ ပကြၨၭနၪ၁့ၪဂ့ၩဂ့ၩဘၪဘၪဆ့လီၫ. ဆၧကွဲၪဖျါဆၧမၪနီၪ မွဲဆၧန့၁ၫလမံၩ့လၧ ပဆၧဒိၭနဲၩ့အလးအ့ၬ, မွဲဒၪကဆါယွၩအမၩခိးမၩတၩဆၧလမံၩ့လီၫ.

နံၫထံၪလထံၪနီၪ, ၦအံၫစရ့လၭဖိၪအုၩ့လၩ့ဆၧလၧမိဘိၪ့ထၪ့ဘၩထၪ့ ကဆါယွၩနီၪ ကဲၪထၪ့လၧခိၪနါလဂၩအဆၧထံၫဆၧဒီၪဖၧၩ့မွဲအ့ၬ, စယီရှၤၫအ့ၫ ဒၪလ့ၬထိးဆၧၫ့ဆၧဘဲၫနီၪအ့ၬ, မိဘၪမွဲဒၪလၧနၫ့ဆါအဆၧအီၪက့ၪလၩ့၁ၭလီၫ.

၁ၧၫ့ထံၪလထံၪနီၪ, ၦအံၫစရ့လၭဖိၪမိဘၪနၪ၁့ၪ၀့ၫဆၧမၩကဆါယွၩ အဆၧမၩနီၪ ကဲၪထၪ့လၧၦရှၩနၫ့ဆါအဂဲးအဘၭန့၁့ၪအ့ၬနီၪလီၫ. ဒဲဆၧဘိၪ့ထၪ့ ဘၩထၪ့ကဆါယွၩနီၪ မွဲအကဲၪ၀့ၫ၁့ၪလၧနၫ့ဆါဒၪ၀့ၫဘဲၫ (mechanical) အဆၧ ဂဲၩဆၧ၀ၭအ၁ိၭနီၪမွဲအ့ၬ ကဲၪ၁့ၪဒၪလၧဆၧဆုးကျိၭလိၬ၁ၭလၧ ယွၩအဆၧထိးထဲၩ့ တၩ့ထဲၩ့အခိးအတၩနီၪလီၫ (ထိၪဎီၩ့လၧ ၂မိ ၂၀း၁, ၂; ၅မိ ၅း၆, ၇).