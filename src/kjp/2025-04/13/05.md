---
title:  ဆၧဘၩဆၧဂၩ့ဆၧဖၪ့အဆၧလၩ့၁ၭမဲၪ
date:   24/12/2025
---

`ဖီ ယီရှၤၫအ့ၫ ၂၄း၂၂-၂၄. ဘၪမွဲနီၪစယီရှၤၫအ့ၫဘၪလီၩၦအံၫစရ့လၭ ဖိၪလၧ မိဘၪပဲၩခွံၬဆၧဂၩ့ဆၧဖၪ့လၧခဲၫ့လဖၧၫ့ဒီၭနီၪလဲၪ.`

ဆၧဘၩဆၧဂၩ့ဆၧဖၪ့အဆၧမၩတုၩ့မၩဎီဆၧနီၪ မွဲလၧဆၧဆီၫ့မီၪ့ဆၧ အဖၧၩ့ (theoretical) လမံၩ့လီၫအ့ၬ. စမိစ့ၭအၪ့ယၫဆၧဘဲၫယီၩ လၧမိအၫပျၩ့ ဖၧၩ့နီၪဆ့လီၫ. အ၀့ၫအၪ့မၧၫ့ၦခမျၧးအီၪက့ၪလၩ့အ၁ၭ (decision) လမံၩ့ဎးယီၩ လီၫ (၅မိ ၃၀း၁၉, ၂၀). အယွၩ၁ံၪလၧစံၭ၀့ၫဘိၩ့ယီၩလဖၪ မွဲဘဲၫ၁ိၭလၧ ခးအံၫဇံၭ ဒဲလၧထံၫချိၬအ၀ါလခီၫအ၁ိၭအ့ၬ, မွဲဆၧအီၪလၧ “အ၀့ၫ၁ံၪအကျၩ” နီၪလီၫ. မွဲဆၧနီၪ, စယီရှၤၫအ့ၫ အၪ့ယၫအၡၩခမျၧးလၧမိအီၪဆဲၩဘုၭအ၁ၭလၧ ကဆါယွၩ နီၪလီၫ. ၦဟံဘြုၫဖိၪအဆၧချဲၩ့ဖျိၪ့စံၭဆၧထီးယီၩ, နၭတၫ/natah အခီၫပယီၫ နီၪမွဲ “မိယူၭစိၩ၀့ၫ,” “မိၡီၩ့လၩ့၀့ၫ” နီၪလီၫ (၂စဎွၩ ၁၉း၁၆; အၪ့ ၃၁း၂, ၃; ဒၫ့ ၉း၁၈). ဒဲအနီၪမွဲဆ့ဆၧအီၪက့ၪ၁ုၪ့အီၪက့ၪ၁ၭလၧ ၦအံၫစရ့လၭဖိၪမိဒိၭန့ဘၪ ၀့ၫလၧခဲၫ့လၧယၫလၧမီၪ၁ံၪလဖၪနီၪလီၫ (အဲၫ ၅၅း၃; မဲအၫ ၇း၂၄). ဆၧဖ့ၪဒီၩ့စစီလမၧၫ့အဆၧဘၪ၁ူၭဘၪမၪ လၧအ၁ၭဒံၩ့ခံၫလၩ့လၧ ၦဆၨၩဂူၫဂၩအယွၩ လဖၪနီၪလီၫ (၁စဎွၩ ၁၁း၂, ၄, ၉). ၦဒဲၩဘၭဖိၪ၁ံၪအ၁ၭနီၪ အၪဒၪဆၧၡီၩ့လၩ့ အ၁ၭလၧ ယွၩအလူအထၫအ့ၬ. ဘဲၫ၁ိၭယွၩအဆၧဘၪ၁ၭမိလၧၫ့ထၪ့ဎွ့ၩထၪ့အဂး ပဆၧအီၪက့ၪလၩ့ပ၁ၭနီၪအကၧၩ့ဒိၪ၀့ၫဒၪလီၫ.

ပဖီဘၪလၧ ၦအံၫစရ့လၭဖိၪအဆၧချဲၩ့ “ပမိခိၭနၪအ၀့ၫအလူ” နီၪလီၫ. ဆၧထုၭဖျီၪထၪ့၁ၭနီၪ မၩဆီၪ့ထၪ့ဆၧခိၭနၪအဆၧဘၪထွ့ၫနီၪလီၫ. ဆၧအၪ့ကံၩ့ နီၪမွဲလၧဆၧဖိၭထွ့ၫ၁နိၫလၧအ၁ၭလအီၪဘၪနီၪမွဲအ့ၬ. ဆၧအုၩ့လၩ့အီၪလၩ့နီၪ မိလၧၫ့ထၪ့ဎွ့ၩထၪ့၀့ၫလၧ ဆၧအထူၫအရှူၫဖၧၩ့အ့ၬ. မွဲဆၧဆုးကျိၭလိၬ၁ၭ အမၧၫ့အဂဲၩအကဆါနီၪလီၫ. ၦအံၫစရ့လၭဖိၪအဆၧဘိၪ့ဆၧဘၩနီၪ မွဲဆၧအီၪ က့ၪ၀့ၫလၧဆၧ၁ီၪ့ဆၧ၁ၫ့အလၩဒုၩဖၫ့လၭနီၪအ့ၬ, အၪနဲၪ့အနီၪ မွဲလၧဆၧဆုးကျိၭ လၩ့ထံးလဘီၩ့ယၫဎးလၧအဆၧထိးထဲၩ့တၩ့ထဲၩ့ကဆါ, လၧဆၧနဲၩဒဲဆၧအဲၪဒဲလၧဆၧဆံၫ့ဆၧဎံၪအဖၧၩ့လီၫ.

လၧၦခမျၧးအဆၧအုၩ့လၩ့မိမၩယွၩအဆၧ၁ၧၫ့ကၠ-၁ၧၫ့ဘျၩ့, ဘဲၫစယီရှၤၫအ့ၫ မၪလူၬခွံၬၡိၭခွံၬၦဆၨၩဂူၫဂၩအယွၩလၧ အ၀့ၫ၁ံၪအကျၩလါနၫ့ဂ့ၩ, ဆၧလီၩဖျီၪထၪ့ ဆၧလၧဆၧမၩအ၁ၭအီၪနးမံၩ့အ့ၬလီၫ. လၧလံၬထၧၫ့ဘံၪ့ယၫအဖၧၩ့ ပဒၪဘၪ ဆၧကွ့ၭနဲၪ့စရၧၫ့မၩဎွ့ၩစယီရှၤၫအ့ၫအဆၧမၪလူၬ (လၧစမိစ့ၭမၩ၀့ၫ) နီၪ အီၪဘဲၫ ဆၧအလုၫအလါအ၁ိၭလီၫ. ဆၧခိၭနၪဆၧအဒီၩ့အထ့ၬဘဲၫနီၪလအီၪဘၪအကၠီၩ့ စယီရှၤၫအ့ၫအဆၧအၪ့ယၫဆၧနီၪအီၪထး၀့ၫလၧအဆၧကွ့ၭ(လံၬ) အထုၬနီၪလီၫ. ဆၧအၪ့ယၫဆၧလၧလံၬယီၩအဂဲးမိထုၪ့နီၪ မွဲန့စယီရှၤၫအ့ၫအထီအဂးအ့ၬ, မွဲဆ့လၧဆိၩအ၁ၫ့လၧယၫခီၫ လၧယွၩအၡၩခမျၧးမိဖီဘၪ၀့ၫအဂးလီၫ.

`နအုၩ့လၩ့ဆၧလၧကဆါယွၩဂီၩ့နလမၩထွ့ၫဘၪဆၧနီၪအီၪဆံၭအၪ လဲၪ. ဘၪမွဲနီၪနလမၩထၪ့ဘၭဘၪလဲၪ. နဆၧစံၭဆၧၫ့ဘၪထွ့ၫဆၧအခိး အတၩနီၪ မွဲနီၪလဲၪ.`