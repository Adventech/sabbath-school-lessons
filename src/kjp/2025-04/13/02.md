---
title:  လၧအဖီၩ့ခွံၬ၀့ၫနီၪန၁ံၪအီၪထီးနီၪလီၫ
date:   21/12/2025
---

“စယီရှၤၫအ့ၫဒုၭအီၪကိၩ့အီၪကီၪ့ ကယဲၦအံၫစရ့လၭအဒီၪ့လဖၪလၧ ၡံခံၫ့တၭ, ကိၭန့ၦအံၫစရ့လၭအၡၩ၁ုၪ့က့ၭ၁ၭၡါ, ဒဲအခိၪဒဲအၡၩစ့ၩရၫ့ခွး ဒဲအၦဒိၪ လဖၪနီၪတၭ, အ၀့ၫ၁ံၪအီၪက့ၪလၩ့အနၫ့ဆါဒၪ၀့ၫလၧယဟိ၀ၩအမ့ၬယၫလီၫ” (ရှၤၫ ၂၄း၁).

ၡံခံၫ့နီၪ မွဲဆၧလးလၧစအၫဘြဟၫ့၁ုၪ့ထၪ့ဆၧလုလး လၧအဂဲၫထီၩ့၀့ၫလၧ ကဆါယွၩဖ့ၪလၫ့အလူအခၪ့ထံၭလဖၧၫ့အုၩ့လၩ့၀့ၫလၧမိဖ့ၪအ၀့ၫထံၫခးနီၪလီၫ (၁မိ ၁၂း၇). ဘိၩ့ယီၩ, ထီးဆၧအုၩ့လၩ့နီၪ လၧၫ့ထၪ့ဎွ့ၩထၪ့၀့ၫတၭ, ၦအံၫစရ့လၭဖိၪ မၩ၁ၫ့ထၪ့ထဲၩ့ဆၧအုၩ့လၩ့လၧကဆါယွၩလၧဆၧလးလၩ့ထံးထီးနီၪလီၫ. စယီရှၤၫအ့ၫဖ့ၪပဂၨၪထၪ့ဆၧမၩနၪ့ထၪ့ထဲၩစယၫကူၭအဆၧချဲၩ့..“၁ုၭခွံၬၦလခီၫ ဘၩ့မုးဖိၪအယွၩလဖၪ လၧအအီၪလၧန၁ံၪအကျၩတၭ...” (ရှၤၫ ၂၄း၂၃, ထိၪဎီၩ့ လၧ ၁မိ ၃၅း၂-၄). ဂၪ့ခိၪလး၀ၩ့လၧဆၧမၩအ၁ၭကဲၪထၪ့လၧဆၧ၁ုၭခွံၬၦလခီၫ ဘၩ့မုးဖိၪအယွၩလဖၪနီၪ, ထုၭဖျီၪထၪ့ဆၧအီၪတီၩလၧကဆါယွၩလၧၦမၩလၩ့ဖၭ လန့ဘၪနီၪလီၫ.

`ဖီ ယီရှၤၫအ့ၫ ၂၄း၁၂-၁၃. ကဆါယွၩအဆၧပရၧၫ့အခၪ့ထံၭ (မိၡါ) လၧအဆွံၫနုၬလၩ့လၧၦအံၫစရ့လၭဖိၪအအီၪနီၪ မွဲဆၧနီၪလဲၪ.`

ဆၧအၪ့ဎၬထဲၩ့ဆၧလၧအလ့ၩဖီၩ့ခွံၬ၀့ၫနီၪ မွဲကဆါအဂဲးလီၫ- အ၀့ၫအဆၧ ချဲၩ့ဖၧၩ့နီၪပဒၪဘၪ- “ယမၩန့,” “ယဖ့ၪလၫ့,” “ယ၁ိၫ့,” “ယမၩ,” “ယဆိၬန့ န၁ံၫ,” “ယမၩဖီၩ့ဖျ့ၭန၁ံၪ,” လဖၪနီၪလီၫ. ၦအံၫစရ့လၭနီၪ မွဲဆၧဂဲးမိၡါအ့ၬ လါနၫ့ဂ့ၩအ၀့ၫမွဲၦဘၪထိးမၩဆၧ, ကဆါမွဲၦမၩဆၧ, မွဲၦလၧအတဲၩ့လၩ့ (မၩကဲၪ ထၪ့) ၦအံၫစရ့လၭနီၪလီၫ. ကဆါယွၩအ့ၪလနုၬလၩ့မၩဆၧလၧ စအၫဘြဟၫ့ အဖၧၩ့နီၪ, အ၀့ၫမိဘိၪ့ထၪ့ဘၩထၪ့ဒံၭဒၧဆၧဂၩ့ဆၧဖၪ့လီၫ. ၦအံၫစရ့လၭဖိၪ အီၪမၧၫ့ဘၪဘဲၫၦအဆၨၩလဆၨၩအ၁ိၭနီၪ မွဲလၧအ၀့ၫ၁ံၪအဆၧမၩဂ့ၩအဖၧၩ့အ့ၬ မွဲလၧအဖါ၁ံၪလဖၪအဆၧမၩဂ့ၩမွဲဆ့အ့ၬ. မွဲ၀့ၫဒၪလၧ ကဆါယွၩအခိးအတၩနီၪလီၫ. ၦအံၫစရ့လၭဖိၪ၁ံၪနုၬလၩ့အီၪလၧထံၫခးဖၧၩ့နီၪ မွဲဆၧအၪ့အူၭလၩ့၁ၭအဂး မွဲအ့ၬ, မိဘၪဘိၪ့ထၪ့ဘၩထၪ့ကဆါယွၩဒဲမိဘၪမၩယွၩအဆၧနီၪလီၫ.

ကဆါယွၩအဆၧချဲၩ့အဖၧၩ့နီၪ ပဒၪဘၪ “န၁ံၪ” ဒဲ “အ၀့ၫ၁ံၪ” (ဘၪထွ့ၫ လၧအဖါ၁ံၪလဖၪ- the father) နီၪ ယဲဘျၩ့နီၪလီၫ. ဖါ၁ံၪလဖၪဒဲ ၦလဆိၩလၧ ၡံခံၫ့ယီၩဘၪဆၧအီၪက့ၪ၀့ၫလၧဆၧလမံၩ့ဎးနီၪလီၫ. စယီရှၤၫအ့ၫအၪ့ဎၬဖ့ၪနဲၪ ဆၧလၧစမိစ့ၭအီၪက့ၪဂုးခၧၫ့၀ဲၩ၀့ၫလၧ ၅မိစ့ၭ ၅း၃ အဖၧၩ့, လၧကဆါယွၩ အုၩ့လၩ့ဆၧမွဲန့ၫလၧဖါ၁ံၪအ့ၬ မွဲ၀့ၫလၧၦအီၪမၧၫ့ဒံၭလၧစယီရှၤၫအ့ၫချဲၩ့လၩ့ဆၧ အထီနီၪဆ့ဒံၭလီၫ. ၦခမျၧးအဂီထီးယီၩလဖၪ လ့ၩခၫ့ဖျီၫ့ဘၪဆၧစဲၪ့ထၪ့ခွံၬဆၧ (Exodus) အဆၧမၩအ၁ၭအ့ၬ. ၦဂဲၫထဲၩ့ဆၧၫ့ယၫဘၪဆၧလၧဟိရ့ၭ (Horeb) နီၪ မွဲအ၀့ၫ၁ံၪ “ထီးအလူၬ” မွဲအ့ၬ. လါနၫ့ဂ့ၩ စယီရှၤၫအ့ၫစံၭ၀့ၫဒၪလၧ အ၀့ၫ၁ံၪ ထီးအလူၬအီၪ၀့ၫထီးနီၪလီၫ. အ့ၪပစံၭလၧအဖၨၪနီၪ, ဆၧမၩလိၪလၧအဖီၩ့ခွံၬ လဖၪနီၪ မိဘၪထွ့ၫဘၪလၩ့ကျိၭ၀့ၫ (appropriated) လၧၦကိၭဂၩဒ့ၭလၧဆိၩ အ၁ၫ့ (new generation) ဖၧၩ့နီၪလီၫ. ကဆါယွၩလၧ အမၩဆၧလၧဖါလဖၪ လၧအလ့ၩဖီၩ့ခွံၬ၀့ၫနီၪ မိမၩဆၧဒံၭလၧၦဆၨၩလၧအဆိၩဘိၩ့ယီၩအဂးနီၪဒံၭလီၫ.

`ဘဲၫဆၧအီၪကီၪ့လဖုၫအ၁ိၭ, ဖၧၩ့၁ၭအဖျီၩ့မွဲနီၪအီၪ၀့ၫလၧ ပမိမၩ ၡီၩ့ဆၧလၧအဂ့ၩနဲၪ့လၧၦကိၭဂၩဒ့ၭအခံးအဂးနီၪလဲၪ.`