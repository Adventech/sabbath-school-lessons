---
title:  လၧဆၧ၁ၭတီၩဒဲဆၧမွဲဆၧတီၩအဖၧၩ့
date:   22/12/2025
---

`စယီရှၤၫအ့ၫအၪ့ယၫ (appeal) ၦအံၫစရ့လၭဖိၪမိမၩမွဲဆၧနီၪလဲၪ. (ရှၤၫ ၂၄း၁၄, ၁၅). ဆၧဘိၪ့ထၪ့ဘၩထၪ့ဆၧမၩကဆါယွၩအဆၧမၩလၧဆၧ၁ၭတီၩဒဲလၧဆၧမွဲဆၧတီၩအခီၫပယီၫနီၪ မွဲဆၧနီၪလဲၪ.`

စယီရှၤၫအ့ၫအဆၧအၪ့ယၫဆၧနီၪ မွဲၦအံၫစရ့လၭဖိၪမိအီၪတီၩ၀့ၫလၧ ၦတဲၩ့လၩ့ဆၧကဆါယွၩဒဲအီၪက့ၪပၧၩ့ထၬလၩဖၩ့လၩ့ဆၫ့, ဒဲမိဘၪဂၭဎ့ၭဒဲစဲၪ့ထၪ့ လၧၦလၧအဆၧထိလအီၪဘၪ, ဒဲ၁နိၫလအီၪဘၪ, ဒဲၦဘၩဆၧဂၩ့ဆၧဖၪ့လဖၪ နီၪလီၫ. ဆၧရွံန့အၪ့ထုၫ့ဆၧနီၪ အီၪလၧအ၀့ၫ၁ံၪနၫ့ဆါအစူၪဖၧၩ့လီၫ.

စယီရှၤၫအ့ၫအဆၧအၪ့ယၫနံၫမံၩ့နီၪ - ၦအံၫစရ့လၭဖိၪမိ၁ၭမဲၪကဆါယွၩ ဒဲမၩအဆၧမၩလၧ “ဆၧ၁ၭတီၩဒဲဆၧမွဲဆၧတီၩအဖၧၩ့” (in sincerity and in truth) နီၪလီၫ. စံၭဆၧ၁ၭမဲၪကဆါယွၩနီၪ မွဲဆၧ၁ၭမဲၪ၁ၭဖျဲၩ့ဒဲဆၧဘံၪ့၁ူၪလအီၪ ဘၪလၧဆၧအီၪမၧၫ့အဖၧၩ့နီၪမွဲအ့ၬ. မွဲ၀့ၫဒၪလၧ ဆၧယူၭယၪ့ပၭကၩဒဲဆၧနၪ၁့ၪ ထိးဆၧၫ့အ၀့ၫအဆၧဆံၫ့ဆၧဎံၪ, အဆၧဒိၪဆၧမု, ၁့ၪဆၧလူၬလၧၦဆီၫ့မီၪ့ အၪ့ဎၬလန့ဘၪနီၪလီၫ. ဆၧ၁ၭမဲၪယွၩမွဲဆၧနၪ၁့ၪအစီၩ့အမၩ့အထိၪအဎၩ့လၧ ပဆၧ၁့ၪယၫလထူၭစိၩထၪ့ဘၭဘၪ, ဒဲပထိးဆၧၫ့အ၀့ၫလၧ ပဖါကဆါလၧ မူၭခိၪ လကၭဘၪမွဲပကဆါစဎွၩဆ့လီၫ. ဆၧ၁့ၪယၫနၪ၁့ၪဘဲၫနီၪ မိ၁ိၫ့ပၧၩလၧ ဆၧခိၭနၪကဆါယွၩနီၪလီၫ (၃မိ ၁၉း၁၄; ၃မိ ၂၅း၁၇; ၅မိ ၁၇း၁၉; ၂စဎွၩ ၁၇း၃၄). “ဆၧ၁ၭမဲၪယူၭယၪ့” ဆၧနီၪထုၭဖျီၪထၪ့ၦအံၫစရ့လၭဖိၪလဂၩအ၁ၭဒဲ ကဲၪထၪ့ ဆၧဘိၪ့ဆၧဘၩလၧအဖီၪ့ထၪ့ဖံၭထၪ့ကဆါအဆၧမၩနီၪလီၫ.

ၦအံၫစရ့လၭဖိၪဖီၪ့ထၪ့ဖံၭထၪ့ကဆါအဆၧမၩနီၪ အီၪဖျီၪ၀့ၫဒၪလၧ ၦဟံဘြုၫဖိၪအဆၧချဲၩ့နံၫဖျိၪ့-မွဲ၀့ၫဒၪ- “လၧဆၧ၁ၭတီၩအဖၧၩ့” ဒဲ “လၧဆၧမွဲဆၧတီၩအဖၧၩ့” နီၪလီၫ. အခၪ့ထံၭလဖျိၪ့ (တၪမံၭ- tamim) နီၪ အၪဒၪဆၧ ၦမၩန့၀့ၫလၧ ဆၧဖိၪဆၧဎါအဆၧလၧၫ့ဆၧဎွ့ၩလၧဆၧလုထၪ့ဆၧအဂးလီၫ. နံၫဖျိၪ့လဖျိၪ့နီၪ မွဲဆၧလီၩဖျီၪထၪ့ၦအံၫစရ့လၭဖိၪအဆၧမၩနီၪ “မွဲ၀့ၫဘၪ၀့ၫၪ truth” ဒဲ “တီၩလီၩ့၀့ၫၪ faithfulness” (Heb. 'emet - အ့ၫမဲၭ) နီၪလီၫ. ဆၧချဲၩ့ယီၩအၪဒၪဆၧၦမၩန့၀့ၫ (၁ိၩ့၀့ၫ) အခီၫပယီၫလၧ ဆၧအီၪဂုးခၧၫ့လၧ လအၪ့ လဲၩအ၁ၭဘၪနီၪလီၫ. ၦစံၭ၀့ၫလၧ ကဆါယွၩအတခ့ၭဖ၀ၭ, တီၩလီၩ့ဒဲဂုးခၧၫ့၀့ၫ လၧၦအံၫစရ့လၭဖိၪအဂးလီၫ.

ၦအတီၩလီၩ့လဂၩနီၪ မွဲၦလၧပဒိၭနဲၩ့န့ဒဲပနဲၩန့ဘၪ၁့ၪ၀့ၫလဂၩနီၪလီၫ. စယီရှၤၫအ့ၫအဆၧအၪ့ယၫၦအံၫစရ့လၭဖိၪနီၪ ထုၭဖျီၪဆၧလမံၩ့ဎးမွဲဆၧအီၪတီၩ လၧကဆါယွၩလၧအမၩဆၧလၧအၡၩခမျၧးဖိၪအဂး လၧအဆၧလ့ၩခၫ့ဖျီၫ့ထၧၫ့ ထီယၫနီၪလီၫ. ဆၧနီၪအီၪဖျီၪ၀့ၫဒၪမွဲန့ၫလၧနးခီၫ့အဖၫ့ခိၪဘၪ, မွဲဆၧအီၪဂဲၫ ၀့ၫလၧ ၁ၭခံဖၧၩ့ဒဲလိၪဖျီၪထၪ့အ၁ၭထံၫထံၫကျၩကျၩနီၪလီၫ. အ၀့ၫ၁ံၪအဆၧအီၪမၧၫ့အီၪဂဲၩနီၪ မိဖၩ့ခ့ၬထဲၩ့ကဆါယွၩအခိးအတၩလၧအဒိၭန့ဘၪ၀့ၫနီၪလီၫ. ဆၧစံၭဆၧယီၩ, ပ၀့ၫ၁ံၪမုလနံၩယီၩ ပမိဘၪ (ပကဘၪ) မၩဘၪထွ့ၫဆုးကျိၭပ၁ၭ လၧကဆါယ့ၫရှူၬဘဲၫနီၪအ၁ိၭဆ့နီၪလီၫ.

`ဘၪမၩကဆါအဆၧမၩ “လၧဆၧ၁ၭတီၩအဖၧၩ့” ဒဲ “လၧဆၧမွဲ ဆၧတီၩအဖၧၩ့” နီၪ အခီၫပယီၫလၧနဂးမွဲနီၪလဲၪ.`