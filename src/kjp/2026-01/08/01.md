---
title:  ဎရံၬအဆၧ၁့ၪဂ့ၩ၁့ၪဘၪလၩ့ဆၫ့
date:   14/02/2026
---

### ဖီလနွ့ၫယီၩအဂးဆၧမၩလိၪ
၁မိ ၁း၂၆, ၂၇; လီ ၁း၁၅-၂၀; ယီ ၁;၁ၪ၃; အ့ ၁း၂၂; ၁ကီ ၁၂း၁၂-၂၇; ၁ကီ ၄း၉; ရိ ၆း၃, ၄.

> <p>၁နိၫထီၫ့</p>
> “အ၀့ၫဒၪ [ဎရံၬ] နီၪ မွဲယွၩလၧပဒၪ၀့ၫလ၁့ၪဘၪလဂၩအခံးအဂၩ့, အဖိၪခွၫ၀ဲၡါလဂၩ လၧကယဲဆၧမၩကဲၪထၪ့၀့ၫလၧအကျၩလီၫ. အဂဲး ဘဲၫယီၩ ဆၧထီးအလူၬဘၪဆၧမၩကဲၪထၪ့အ၁ၭလၧအ၀့ၫနီၪ, ဆၧလၧ မူၭခိၪအဖၧၩ့, ဒဲဆၧအီၪလၧဂၪ့ခိၪချိၫ့, ဒဲဆၧလၧပဒၪဘၪ၁့ၪ, ဒဲဆၧလၧ ပဒၪလ၁့ၪဘၪ, ဆၧအလးဆီၩ့ဆီမွဲဂ့ၩ, ဆၧစ့ၩရၫ့မွဲဂ့ၩ, ဆၧအခိၪမွဲဂ့ၩ, ဆၧအစီၩ့အမၩ့မွဲဂ့ၩ, ကယဲဆၧလမံၩ့လါလါဘၪဆၧမၩကဲၪထၪ့၀့ၫလၧ အစူၪဖၧၩ့တၭ, အီၪ၀့ၫလၧယဂးထီးအလူၬလီၫ. အ၀့ၫဒၪလဂၩအီၪ၀့ၫ လၧဆၧထီးအလူၬလချုၭအီၪထၪ့ဒံၭဘၪတၭ, ဆၧထီးအလူၬအီၪ၀့ၫလၧ အစူၪဖၧၩ့လီၫ” (ကလီစံၫ ၁း၁၅-၁၇).

လၧဆၧမၩလိၪလနွ့ၫယီၩ, ပယိထဲၩ့ဆၧလၧလံၬကလီစံၫအဖၧၩ့ (ယိလၧ ဆၧမၩလိၪ ၁ ဒဲ ၂) လီၫ. လၧဆၧမၩလိၪ ၂, ပြီပတံၬအနံၩနီၪ, ပဒၪဘၪလၧ ကလီစံၫ ၁း၉-၁၂ အဖၧၩ့, စပီလူၫအၪ့ကံၩ့ဘၩဆိၪဖၪဆၧလၧၦဆူနဲၩဆၧဖိၪလၧ ကလီစံၫဖၧၩ့နီၪ, အၪ့ယၫဆၧလၧအ၀့ၫ၁ံၪမိအီၪမၧၫ့လၧဆၧဘၪမုၬကဆါယွၩ အ၁ၭဖၧၩ့နီၪလီၫ. လၧအဆၧၫ့ဖိၪ ၁၂ ဒဲ ၁၃ အဖၧၩ့နီၪ, အ၀့ၫထိၪထဎီၩ့လၩ့ဆၫ့ ဆၧနံၫမံၩ့ - မွဲဆၧအဖၩ့ဒဲဆၧအခံၭ, “ၦဆံၫ့ဎံၪ၁ံၪလၧဆၧဖၩ့အကျၩ” (လီ ၁း၁၂) ဒဲ “လၧဆၧခံၭအစီၩ့အမၩ့အဖၧၩ့” (လီ ၁း၁၃) နီၪလီၫ. ဖါကဆါယွၩနီၪ မၩကြၨၭ မၩဘၪပၧၩလၧပကန့၁ၫဘၪ၁ၭမၧၫ့အဆိၩအကၠၪလၧဆၧဖၩ့အဘၩ့အမုးဖၧၩ့, မၩဖီၩ့ဖျ့ၭပၧၩလၧဆၧခံၭအစီၩ့အမၩ့, ဒဲ “အၪ့လဲၩန့ထဲၩ့ယူၭပလးနီၪ, ပအီၪ၀့ၫလၧ အဖိၪခွၫလၧအအဲၪ၀့ၫလဂၩအဘၩ့အမုးအဖၧၩ့လီၫ. လၧအ၀့ၫဒၪလဂၩအဖၧၩ့ နီၪတၭ, ပဘၪဆၧဎွ့ၩန့ထဲၩ့ပၧၩ, ဘဲၫပစံၭဆၧအ၁ိၭဆၧကွဲၪဖျါဆၧဒဲၩဘၭလၧ အ၁ွံၪလီၫ” (လီ ၁း၁၃, ၁၄).

အ့ၪပစံၭလၧဆၧချဲၩ့အဂၩလမံၩ့နီၪ, မွဲဆၧလၧယ့ၫရှူၬအဖၧၩ့, လၧယ့ၫရှူၬ နၫ့ဆါဒၪ၀့ၫ, မွဲဆၧတဲၩ့လၩ့ဆၧကဆါနီၪ, လၧပဒိၭန့ဘၪဆၧထိးထဲၩ့တၩ့ထဲၩ့နီၪ လီၫ. အ၀့ၫမၩဆၧလၧဆၧထိးထဲၩ့တၩ့ထဲၩ့ပၧၩအဂး, ဒဲလၧဆၧနဲၩအ၀့ၫအဖၧၩ့ ဆၧ၁ုၭခွံၬပၧၩလၧဆၧခံၭအဘၩ့မုး၁ိၫ့ပၧၩလၧအဖိၪခွၫကဆါအဘၩ့မုးဖၧၩ့လီၫ.

ပမိယိထၪ့ဆၧမၩလိၪလနွ့ၫယီၩ လၧဆၧအဂ့ၩထုၬလၧလံၬဆံၫ့ဎံၪအ၁ၫ့ ဖၧၩ့ဘၪထွ့ၫယ့ၫရှူၬအဂဲးနီၪလီၫ. ဆၧအခီၫပယီၫမွဲဆၧနီၪလၧ ယ့ၫရှူၬမွဲ “ယွၩလၧပဒၪ၀့ၫလ၁့ၪဘၪလဂၩအခံးအဂၩ့,” ဒဲမွဲဆ့ “အဖိၪခွၫ၀ဲၡါလဂၩလၧ ကယဲဆၧမၩကဲၪထၪ့၀့ၫလၧအကျၩ” နီၪလဲၪ (လီ ၁း၁၅).