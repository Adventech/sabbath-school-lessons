---
title:  ယွၩလၧပဒၪ၀့ၫလ၁့ၪဘၪလဂၩအခံးအဂၩ့
date:   15/02/2026
---

အ့ၪပယိထၪ့လၧမ့ၬဎံၫလၩ/နွၩ (အ့ၪ) လၧဆၧဂၩ့ (photograph) နီၪ, ပဒၪလၩ့ဘၪပနၫ့ဆါအဂၩ့, လါနၫ့မွဲဒၪဆၧပၠၪထါ (flat), အီၪဖျီၪ၀့ၫနံၫကဲၩ့လီၫ. လၧဆၧဂၩ့လနၩ့နၩ့နီၪ ဘၪဆၧစိၭဖျၩ (ထုဆစ်သည်) ၀့ၫဒဲကဲၪထၪ့အဂၩ့ဂ့ၩ, လါနၫ့ အ၁ၭမၧၫ့အီၪအ့ၬလီၫ. ဆၧနၪ၁့ၪလၧလံၬဆံၫ့ဎံၪဖၧၩ့ဘၪထွ့ၫခံးဂၩ့နီၪ မွဲဆၧဖ့ၪ ကိၪ့အဒိၪနဲၪ့ဂ့ၩနဲၪ့အယီၩလီၫ.

`ဖီ ၁မိစ့ၭ ၁း၂၆, ၂၇; ၁မိစ့ၭ ၅း၃; ၁ကီရံၫ့ ၁၅း၄၉; ၂ကီရံၫ့ ၃း၁၈; ဒဲ ဟံဘြုၫ ၁၀း၁. အီၪက့ၪကီၪ့ဆၧအခီၫပယီၫလဖၪဘၪထွ့ၫ “ဆၧအခံး အဂၩ့” လၧလံၬဆံၫ့ဎံၪဖၧၩ့နီၪဆံၭ. ဆၧ၁ံၪလဖၪနီၪ လၩ့ဆၫ့လိၬ၁ၭလၧ ဆၧထုၭဖျီၪထၪ့ကဆါဎရံၬအဂဲးဘဲၫကဆါယွၩအခံးအဂၩ့နီၪဘဲၫ၁့ၪလဲၪ.`

ၦၡၩဆၨၩ၁ံၪနီၪ ဘၪဆၧတဲၩ့လၩ့၀့ၫလၧအလၩ့ဂၬယွၩဒိၪဒိၪအၪအၪ- လၧနးခီၫ့မိၡါ, နး၁ၭ, ဆၧဆီၫ့မီၪ့, ဒဲလၧဆၧမၩ၁ံၪလဖၪအဖၧၩ့လီၫ. ဆၧဒဲၩဘၭ မၩဂၭဂီၩ့ဆၧလါနၫ့ဂ့ၩ, ယွၩအခံးအဂၩ့အီၪဖျီၪ၀့ၫဒၪဘိၩ့ဒံၭလီၫ. လါနၫ့ကဆါ ယ့ၫရှူၬဒုၭ “ဒၪ” ထဲၩ့ယွၩအခံးအဂၩ့လၧနၫ့ဆါအဖၧၩ့လီၫ. “ပျလၧအဒၪဘၪ ယၧၩယီၩ မွဲအဒၪဘၪယူၭဖါဆ့လီၫ” (ယီ ၁၄း၉). အ၀့ၫဒၪမွဲ “အနၫ့ဆါအဂၩ့ လၩ့ထံးလၩ့ဆ့ၭ” လၧယွၩအန့ဆၧၫ (အလုၫအလါ) နီၪလီၫ (ဟံ ၁း၃). အ၀့ၫ မွဲယွၩအဆၧဆီၫ့မီၪ့လၧအဒုၭဂၧၫ့ဘၪကဆါယွၩအတခ့ၭဖ၀ၭလၧၦဒၪ၀့ၫ၁့ၪအဂး လီၫ.

`ဖီ မၭ၁ုၫ ၁၁း၂၇ ဒဲ ယီဟၫ့ ၁း၁, ၂, ၁၄, ၁၈. ဘၪမွဲနီၪ ယ့ၫရှူၬ နဲၪဖျီၪဖါကဆါယွၩန့အဂ့ၩထုၬနီၪလဲၪ.`

ထီးနဲၪ့ဆၧယီၩယ့ၫရှူၬထုၭဖျီၪအဆၧဘၪထွ့ၫလၧဖါကဆါနီၪ လၧဆၧနၪ ၁့ၪအဂၩလမံၩ့ဆံၭ.

- “ယဖါမၩဆၧခီးဘိၩ့နဲၪ့ယီၩတၭ, ယ၀့ၫဒၪယမၩဆ့လီၫ” (ယီ ၅း၁၇).
- “ယ၀့ၫဒၪဒဲယဖါနီၪ မွဲဆၧလမံၩ့ဎးလီၫ” (ယီ ၁၀း၃၀).

“အ့ၪလမွဲဘၪလၧယၧၩယီၩ ၦထီၩ့လၧဖါအအီၪနးဂၩအ့ၬ” (ယီ ၁၄း၆).

ယ့ၫရှူၬထုၭဖျီၪ၀့ၫဆ့နၫ့ဆါအဂဲးခိၪမၬခိၪမၬလၧဆၧဘၪထွ့ၫလၧကဆါယွၩအမံၩ့- “ယမွဲဆၧအီၪ” (I AM) ယိလၧ ၂မိ ၃း၁၄ အဖၧၩ့း “ယမွဲ ကိၪမၧၫ့” (ယီ ၆း၃၅)း “ယမွဲဂၪ့ခိၪအဆၧဖၩ့” (ယီ ၈း၁၂)း “ယမွဲၦယူၬ၁ိၪလၧ အဂ့ၩ” (ယီ ၁၀း၁၁, ၁၄)း “ယမွဲဆၧဂဲထုၪ့ထဲၩ့ဒဲဆၧမၧၫ့” (ယီ ၁၁း၂၅)း “ယအီၪလၧဖါအဖၧၩ့, ဒဲဖါအီၪလၧယဖၧၩ့” (ယီ ၁၄း၁၁)း ဒဲ “လၧစအၫဘြဟၫ့ လချုၭအီၪဒံၭဘၪနီၪ, ယအီၪယ၀့ၫလီၫ” (ယီ ၈း၅၈).

`အ့လမွဲဘၪလၧ ကဆါယွၩအနၫ့ဆါဒဲ မိမွဲၦလဂၩဂၩနီၪ, ကဆါယွၩ ပျဲၩလၩ့ၦလဂၩလၧအမိဘၪထိး၁ံၫလၧပဂးနီၪ အခီၫပယီၫမိအီၪဘဲၫ၁့ၪ လဲၪ. လၧဆၧမၩအ၁ၭနီၪအဖၧၩ့ ဎရံၬအနၫ့ဆါထိး၁ံၫအ၁ၭလၧပဂးနီၪ လၩ့ဆၫ့လိၬ၁ၭအီၪလၧကဆါယွၩဘဲၫ၁့ၪလဲၪ, ဘၪမွဲဆၧယီၩအကၧၩ့ဒိၪ ၀့ၫနၭလ့ၬနီၪလဲၪ.`