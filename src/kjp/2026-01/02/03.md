---
title:  စပီလူၫအဆၧဘၩဆိၪဖၪအၪ့ယၫဆၧလဖၪ
date:   05/01/2026
---

ဆၧအီၪကီၪ့ဆရၫအီၪ၀့ၫလဂၩလၧအယၧၩ့ထၪ့ အဆၧဘၩဆိၪဖၪလီၩဖျီၪထၪ့ဒၪဆၧန့ၫယၧၩ, ယၧၩ, ယၧၩ, ဒဲယဆၧအဲၪဒိၭဆၧ၁ံၪလဖၪနီၪလီၫ. အၪဒၪဆၧအ၀့ၫမၩဆၧနီၪလၧ “ဆၧဘၩဆိၪဖၪအဆံၭအၡၩလၧနၫ့ဆါအဂးလဖၪ,” မွဲလၧလ၁့ၪယၫကဆါယွၩအဆၧကိၪ့ဒိၪနဲၪ့လၧအ၀့ၫအဂးဘၪနီၪလီၫ.

`ဖီစပီလူၫအဆၧဘၩဆိၪဖၪလၧ ဖလံဖံၫ ၁း၉-၁၁ အဖၧၩ့နီၪဆံၭ. အ၀့ၫအီၪက့ၪဆၧအၪ့ယၫအဒိၪမွဲဆၧနီၪလဖၪနီၪလဲၪ. ဆၧလီၩနၪ၁့ၪနၧၩ မွဲဆၧနီၪလၧဆၧဘၩဆိၪဖၪအဂဲးနီၪလဲၪ.`

ဆၧဘၩဆိၪဖၪယီၩ လံၬဖျိၪ့အီၪလံဆံၫ၁ၧၫ့ဖျိၪ့လၧလံၬဂြံၬစၭအဖၧၩ့နီၪ, လါနၫ့စပီလူၫထုၭဖျီၪထၪ့အဆၧအီၪက့ၪ၁ၭအဖၨၪထုၬ, လၧအမိလီၩအၪထၪ့၀့ၫ ဒၪလၧအဆၧကွ့ၭ (epistle) အဖၧၩ့ - ဆၧအဲၪဆၧကွ့ၩ, ဆၧ၁့ၪယၫနၪ၁့ၪ, ဆၧယိထံၫယိဆၬဆၧ, ဆၧအီၪက့ၪ၁ၭတီၩ, ဆၧလမၩကၪမၩဂဲၩဆၧဘၪ, ဒဲဆၧတီၩ ဆၧလီၩ့လၧပဒိၭန့ဘၪလၧယ့ၫရှူၬဎရံၬနီၪလီၫ. အီၪက့ၪလၩ့အဆၧဘၩဆိၪဖၪယီၩ ဘဲၫစပီလူၫအထုၭဖျီၪ၀ဲၩ၀့ၫအ၁ိၭ လၧဆၧစံၭထၪ့အၪ့အူၭဆၧမွဲဆၧအီၪက့ၪဒိၪ ဆၧအီၪကီၪ့အ၁ိၭနီၪလီၫ. စပီလူၫအဆၧဘၩဆိၪဖၪနီၪ မွဲဒၪန့ၫၦဂူၫဂၩအဂးနီၪလီၫ. လၧဆၧအီၪကီၪ့အဆၧမုၬဆၧရှူၬလမံၩ့ဎးအဂးလီၫ. မွဲပယိထံၫၦလဂၩဘၪလဂၩအဆၧဘၩဆိၪဖၪအကၠီၪ့အဖျီၩ့လဖၪဆံၭ.

ဆၧအဲၪဆၧကွ့ၩဆၧမိအၪထၪ့ဒိၪထၪ့လၧဆၧ၁့ၪယၫအဖၧၩ့ - စပီလူၫ ဘၩဆိၪဖၪဆၧမွဲန့ၫဆၧအဲၪဆၧကွ့ၩဆၧလမံၩ့ဎးအ့ၬ, မွဲဆၧအဲၪလၧအ၁ိၫ့ဆၧ အလၩ့ထံးလမံၩ့အဂး - “လၧဆၧနၪ၁့ၪထီးအလူၬအဖၧၩ့, လၧဆၧအၪ့နၩ့ဖၭဆၧ လၩ့မဲၩလဖၪအဆၧၫ့အဂး” နီၪလီၫ (ဖံၫ ၁း၉). အ၀့ၫစံၭဆၧ၁့ၪယၫနၪ၁့ၪနီၪ မွဲန့ၫဆၧ၁့ၪဆၧဘၪလမံၩ့ဎးလီၫအ့ၬ, မွဲဆၧ၁့ၪယၫဆၧဘၪထွ့ၫလၧနး၁ၭအဆၧ မၩလၧၦမၩန့ကဲၪ၀့ၫဒၪလၧဆၧလ့ၩဎုၬဆၧလၧကဆါယွၩဒဲဆၧအၪ့ဎၬနၪ၁့ၪ ကဆါအလူအထၫနီၪလီၫ (ဖီ အ့ ၁း၁၇; အ့ ၄း၁၃; ၁ထံ ၂း၄).

ဆၧအၪ့နၩ့ဖၭဆၧ - စပီလူၫစံၭဆၧယီၩဘဲၫဆၧနၪ၁့ၪ “အီၪက့ၪဂုးခၧၫ့ ဆၧအဂ့ၩထုၬ” (အီၪက့ၪစဲၪဖီၩ့ဖျ့ၭ၀့ၫလၧ တခ့ၭဖ၀ၭအၧၩ့အလၩ့၁ၭမဲၪ) “ဘဲၫ၁ိၭ န၁ံၪအ၁ၭမိဆံၫ့၀့ၫတၭ, န၁ံၪအဆၧမၪထီးအီၪလဂ့ၩ” နီၪလီၫ (ဖံၫ ၁း၁၀).

လၧၫ့ထၪ့ဎွ့ၩထၪ့လၧဆၧတီၩဆၧလီၩ့- အခီၫပယီၫလၧဂြံစၭအလၨ နီၪ, “ဘၪဆၧမၩဆံၫ့၀့ၫလၧမုအဆၧဖၩ့” ဒဲအဆၧမၩလဘၪ၁ၭလိၬဘၪ - “ကယဲမွဲၦဎရံၬဖိၪ၁ံၪအဆၧမၩမိဖျီၪကျၩ၀့ၫဘဲၫမုအဆၧဖၩ့အ၁ိၭနီၪလီၫ.” Ellen G. White, Reflecting Christ, p. 71.

ဆၧမၪထီးအီၪလဂ့ၭ- ထီးအကဲၪဆၧလၩ့ထံဖါလဂ့ၩ, ဆၧချဲၩ့ဒဲဆၧမၩ လၧလကဲၪ့ထၪ့ဆၧကၪဆၧဂဲၩလၧၦဂူၫဂၩမိနဲၩဆၧအဂးဘၪနီၪလီၫ.

တီၩလီၩ့လၧယ့ၫရှူၬဎရံၬအကၠီၩ့- စပီလူၫစံၭဆၧယီၩ ဘဲၫလၧလံၬရိမၫ ဒဲဂလ့ၡၫဖၧၩ့အ၁ိၭ ဒဲမိလီၩနၪ၁့ၪအၪထၪ့၀့ၫလၧ ဖလံဖံၫ (၃) အဖၧၩ့နီၪဆ့လီၫ. ပတီၩပလီၩ့လၧပနၫ့ဆါဒၪပ၀့ၫန့အ့ၬ, မွဲပဒိၭန့ဘၪလၧဎရံၬအဖၧၩ့လီၫ.

`ထီးဒၪပမိမၩဒံၭဆၧလမံၩ့လါလါနီၪ, ပအဲၪဆၧကွံၩဆၧ “မိအၪထၪ့ ၀့ၫဒံၭ” ဘဲၫ၁့ၪလဲၪ (ဖံၫ ၁း၉), ဘၪမွဲနီၪဆၧယီၩအကၧၩ့ဒိၪ၀့ၫမၬလၧ ဎရံၬဖိၪအဆၧအီၪမၧၫ့အီၪဂဲၩအဂးနီၪလဲၪ (ဖီဆ့လၧ ၁ကီ ၁၃;၁ၪ၈ အဖၧၩ့နီၪဆံၭ.)`