---
title:  မၩန့နး၁ၭအဆၧအၪ့နၩ့ဖၭဆၧ
date:   06/01/2026
---

ၦဖလံဖံၫဖိၪ၁ံၪအ၁ၭဘၪထံၭလၧအနါဂၧၫ့ဘၪစပီလူၫဘၪထိးဆၧစၧၩ့ထၬ ၀့ၫနီၪလီၫ. အဆၧမၩနီၪ ဘၪဆၧအီၪက့ၪဆၧၫ့စဲၪ၀့ၫနၭနၭလ့ၬ (severely limited) နီၪလီၫ. အ၀့ၫလ့ၩဘၪထဲၩ့ဘၪဆၧလၧၩ့အ့ၬ. အ၀့ၫလီၩလၩ့လၬလၩ့ဘၪ ဆၧလၧၩ့အ့ၬ. အ၀့ၫလ့ၩအီၪကွ့ၩ (အၪ့ဂၬ) ဘၪဆၧလၧဘျၪ့၁ံၪ (synagogues) ဒဲ၁ီၪ့ထဲၩ့၁ၫ့ထဲၩ့ဘၪၦခမျၧးလၧယ့ၫရှူၬဒဲမစဲအၫအဂးန့လၧၩ့အ့ၬ. အ၀့ၫဒုၭကဲၪထၪ့ဆၧအီၪကီၪ့၁ံၪန့လၧၩ့အ့ၬဆ့နီၪလီၫ. ၦဖလံဖံၫဖိၪ၁ံၪ၁ိၫ့လၩ့စအံၫပၭဖဒဲတၧၭ (Epaphroditus) ဘဲၫ၁ိၭမိအၪ့ဎၬစပီလူၫအဆၧမၩအ၁ၭ, မိဖ့ၪဂဲးဖ့ၪဘၭအ၀့ၫ, ဒဲမိမၩဆၧၩ့အ၀့ၫလၧနးခီၫ့အဆၧလိၫဘၪလဖၪအဂးနီၪလီၫ.

`ဖီ ဖလံဖံၫ ၁း၁၂-၁၈. စပီလူၫဆီၫ့မီၪ့နၪ၁့ၪဆၧစၧၩ့ထၬအ၀့ၫနီၪ ဘဲၫ၁့ၪလဲၪ. ပဒိၭန့ဘၪဆၧမၩလိၪလၧအ၀့ၫအဆၧအီၪက့ၪ၁ုၪ့အီၪက့ၪ၁ၭ နီၪဘဲၫ၁့ၪလဲၪ.`

ဆၧပရၧၫ့လၧစပီလူၫ၁ိၫ့ထဲၩ့၀့ၫနီၪ ကဲၪထၪ့ဆၧလၩ့ဆၫ့လၧၦဖလံဖံၫဖိၪ၁ံၪ အဂးလီၫ. စပီလူၫဒၪလၩ့ထဲၩ့အဆၧမၩအ၁ၭလၧ မ့ၬ၁ၪအဆၧယိထၪ့လၩ့ဆၫ့ လမံၩ့အဖၧၩ့လီၫ. အ၀့ၫအနး၁ၭအဆၧအၪ့နၩ့ဖၭ (အဆၧဒၪ) နီၪ ဒၪန့ဆၧအဂ့ၩ လၧဆၧစၧၩ့ထၬအဖၧၩ့ထီးနီၪလီၫ. ဆၧနီၪမွဲမၩထံၬထၬအဆၧမၩနးမံၩ့အ့ၬ, အၡါမၬနီၪ “ကဲၪထၪ့၀့ၫလၧ ဆၧမၩဆၧၩ့ဆၧ၁ၭထိၬအပရၧၫ့အၪနဲၪ့ဒံၭ” (ဖံၫ ၁း၁၂) နီၪလီၫ. လၧၦအၪဂၩဒၪ၀့ၫန့ၫဆၧစၧၩ့ထၬဒဲဆၧဒီၪ့ပဒၩ့ထၬဆၧအဖၧၩ့နီၪ, စပီလူၫဒၪၦရိမၫဖိၪလၧအခိၬထၬအ၀့ၫ (guards) လဖၪနီၪ ဘဲၫ၁ၭမုလဖၪလၧ ယွၩအဘၩ့မုးဖၧၩ့အ၁ိၭလီၫ. အ၀့ၫဒၪဆၧယီၩလၧၦဂူၫဂၩမိန့ဂဲးန့ဘၭအၪထၪ့ဒဲ တရါလၩ့ဆၧ၁ၭထိၬအပရၧၫ့, ဒဲလီၩလၩ့လၬလၩ့ဆၧဒူၩဒူၩလၧဎရံၬအဂး လၧလ၁ၭမဲၪဘၪဆၧမိမၩအ၁ၭနးမံၩ့ဘၪနီၪလီၫ.

ပဘၪဆီၫ့မီၪ့မိကၪ၀့ၫလါနၫ့ဂ့ၩ, လၧဆၧလနၩ့နၩ့နီၪ မိကဲၪထၪ့ဆၧအခိး အတၩတၡါလီၫ. ပဒၪဘၪယူၭ, အ၀့ၫ၁ံၪအဆၧဆီၫ့မီၪ့လၧစပီလူၫအဆၧဘၪ ထံၬထၬနီၪထုၭန့အ၀့ၫ၁ံၪအ၁ၭလၧ ဆၧလီၩလၩ့လၬလၩ့ဆၧ၁ၭထိၬအပရၧၫ့နီၪ လီၫ. န့ဂဲးန့ဘၭဒိၪဒိၪလ့ၬ လါနၫ့ဂ့ၩ မွဲဆၧအဒီၩ့လၩ့၁ၭအုၭ၀့ၫလၧၦၡၩအဆၧ အဲၪလၩ့ဒၪနၫ့ဆါအ၁ၭ, ထီးဒၪလ့ၬအီၪထၪ့လၧဆၧအီၪကီၪ့ဖၧၩ့ဆ့လီၫ. ဘဲၫစယ့ၫရမဲအၫစံၭ၀ဲၩ၀့ၫယံၭခိၬလၧ စပီလူၫအမ့ၬယၫနီၪအ၁ိ- “ၦၡၩအ၁ၭနီၪ အၪ့လီၫန့ဆၧဒိၪနဲၪ့ဒံၭဆၧထီးအလူၬတၭ, အၧၩ့၀့ၫဒိၪဒိၪလ့ၬတၭ, မွဲပလၫ၁့ၪ ယၫ၀့ၫမိ၁့ၪလဂၩလဲၪ” (မဲအၫ ၁၇း၉).

မွဲဆၧဂ့ၩ, လၧအဂၩလခီၫနီၪ, ၦဆၧအၪ့မၧၫ့ဖိၪလနၩ့နၩ့နီၪ ကဲၪထၪ့ၦအဂဲး ဆီၪ့လၧဆၧလီၩလၩ့လၬလၩ့ဆၧ၁ၭထိၬအပရၧၫ့နီၪလီၫ. အ၀့ၫ၁ံၪအဲၪဘၪစပီလူၫ ဒိၪမၬ လၧအဒၪဘၪအ၀့ၫလၧဆၧထိးနၧၩ့ထိးကဲၪဆၧခိဆၧ၀ီၩလၧ အဆၧတီၩ အဖၧၩ့နီၪ ၁ိၫ့အ၀့ၫ၁ံၪလၧမိဒိၭနဲၩ့အ၁ၭလၧဎရံၬအၪထၪ့ဒဲမိမၩယွၩအဆၧမၩဒံၩ့ ဆီၪ့ဒံၭနီၪလီၫ. အဂုအ၁ၫ့လၧအ၀့ၫ၁ံၪလ့ၩလဘၧၫ့ဘၪအလးနီၪ လ့ၩ၀့ၫဒဲချဲၩ့ဆၧ ဒူၩဒူၩလၧအ၀့ၫ၁ံၪဂဲၫထဲၩ့အီၪကယုကစုၩအလးထီးနီၪလီၫ. မွဲလၧဆၧနီၪတၭ ၦခမျၧးထီးနီၪထိးဆၧၫ့ထဲၩ့ကဆါဎရံၬဒဲမၩဎံၩ့လၩ့ဆၧ၁ၭထိၬအပရၧၫ့ထီးနီၪလီၫ.

`နဒိၭန့ဆၧမၩလိၪမွဲဆၧနီၪ လၧဆၧမၩအ၁ၭဖၧၩ့နီၪလၧ ဆၧဘၪ လမုၬဘၪနီၪ, ဒဲကဲၪထၪ့ဆၧအခိးအတၩဆ့နီၪလဲၪ. အ့ၪမွဲဆၧအခိးအတၩ လကဲၪထၪ့ဘၪလါနၫ့ဂ့ၩ, ပန့ဘၪဆၧမၩလိၪလၧပဘၪဒိၭနဲၩ့ပ၁ၭလၧ ကဆါယွၩနီၪ မွဲဘဲၫ၁့ၪလဲၪ.`