---
title:  ဆၧ၁ၭထိၬအပရၧၫ့အ၁ူၪအ၁ၪ
date:   07/01/2026
---

စပီလူၫအဆၧမၩဘၪထွ့ၫ (ဖံၭ၁ိၭ) လိၬ၁ၭလၧ ၦကလီစံၫဖိၪလဖၪနီၪ အီၪလၩ့ဆၫ့လိၬ၁ၭလၧ ဖလံဖံၫအဖၧၩ့နီၪလီၫ. ၦထီးနီၪလဖၪအကျၩ စံၭ၀့ၫဒၪ “ၦလၧ အလဒၪဘၪယမ့ၬလၧဆၧဖံၭဆၧယၪအဖၧၩ့အဂး” အီၪ၀့ၫဒၪဆ့လီၫ (လီ ၂း၁). မွဲလါနၫ့ဘိၩ, စပီလူၫအီၪက့ၪအ၀့ၫ၁ံၪဘဲၫလၧဖလံဖံၫဖိၪ၁ံၪအ၁ိၭ, အ၀့ၫစံၭခိး စံၭတၩယွၩလၧအ၀့ၫ၁ံၪအကၠီၩ့ ဒဲဘၩဆိၪဖၪဆၧလၧအ၀့ၫ၁ံၪအဂး “ကိၭအဆၧၫ့ အထီဒ့ၭ” နီၪလီၫ.

`ဖီ ကလီစံၫ ၁း၃-၈. ဆၧ၁ၧၫ့မံၩ့လၧစပီလူၫစံၭခိးစံၭတၩယွၩနီၪ မွဲဆၧနီၪလဲၪ.`

စပီလူၫအီၪက့ၪဆၧဂ့ၩ၁ၧၫ့မံၩ့နီၪ လပိၩ့ဎးလၧအထုၭဖျီၪလီၩ၀့ၫလၧဆၧလး ဂူၫဂၩနီၪ- ဆၧနဲၩ, ဆၧယိလါ, ဒဲဆၧအဲၪဆၧကွ့ၩလီၫ (ဖီလၧ ၁ကီ ၁၃း၁၃; ၁၁့ၭ ၁း၃; ၁၁့ၭ ၅း၈). ထီးနဲၪ့ဆၧလၧ စပီလူၫချဲၩ့ခိးချဲၩ့တၩ ၦကလီစံၫဖိၪ၁ံၪ လၧဆၧ၁ၧၫ့မံၩ့အဂးနီၪမွဲအ့ၬ. အ၀့ၫစံၭခိးစံၭတၩဖါကဆါယွၩ, မွဲလၧအ၀့ၫ၁ံၪ အီၪလၧ “ဆၧဖ့ၪလၫ့အဂ့ၩအကျၩ, ဒဲဆၧဖ့ၪလၫ့လၧအလၧၫ့အဎွ့ၩ” လၧအဂဲၫလၧ ဖါကဆါအအီၪနီၪလီၫ (ယ့မံၭ ၁း၁၇). ထီးပဒၪဘၪဆၧအဲၪလၧကဆါယွၩ အီၪက့ၪပဂးနီၪ, မိ၁ိၫ့ပၧၩလၧဆၧနဲၩန့ကဆါဎရံၬ (အ့ ၂း၄-၈), ဒဲပဒိၭန့ဘၪ ဆၧယိလါလၧမူၭခိၬထၭလီၫ. စပံတၧၫထုၭဖျီၪလီၩဆၧနီၪဘဲၫ “ဆၧဖ့-၁ၫအုၪ လ၁့ၪကျၪလ၁့ၪဘၪ, ဒဲလစံၪစၪဘၪ၁ၭလိၪဘၪ ဒဲလလၩ့ယံၭလၩ့ဘဲၩဘၪအဂး, လၧဆၧအီၪက့ၪ၀ဲၩ၀့ၫလၧမူၭခိၪလၧန၁ံၪအဂး” နီၪလီၫ (၁ပံ ၁း၄).

စပီလူၫစံၭလၩ့ဆၫ့ဆ့လၧ ဆၧ၁ၭထိၬအပရၧၫ့နီၪ ကြၨၭပနဲၩန့၀့ၫ မွဲလၧ အအီၪကဲၪထၪ့အ၁ၭလၧ “ဆၧမွဲဆၧတီၩအလူအထၫအဖၧၩ့” နီၪလီၫ. စပီလူၫ အဆၧထုၭဖျီၪလီၩဆၧနီၪ လၧဆၧချဲၩ့ဒိၭနဲၩ့ (reference) ယွၩအလူအထၫနီၪလီၫ (ဖီလၧ ၂ကီ ၆း၇; ၂ထံ ၂း၁၅). မွဲဘဲၫ “ၦၡၩအလူ” အ၁ိၭအ့ၬ, “အီၪ၀့ၫတီၩတီၩ” ၦနဲၩဆၧ၁ံၪအဖၧၩ့ (၁၁့ၭ ၂း၁၃) ဒဲမၩလၧၫ့မၩဎွ့ၩယွၩအဆၧဘၪ၁ၭနီၪလီၫ (အဲၫ ၅၅း၁၁). ထီးမွဲဆၧ၁ၭထိၬအပရၧၫ့ဘၪဆၧလီၩလၩ့လၭလၩ့၀့ၫနီၪ, ကဆါယွၩ အစီၩ့အမၩ့နီၪ ဘၪဆၧထုၭဖျီၪ၀့ၫဒၪလၧ ၁ၭမုဆံၫ့ဎံၪလၧၦနါဂၧၫ့ဆၧဖိၪလဖၪ အ၁ၭခံဖၧၩ့, ဒဲၦခမျၧးမိစံၭဆၧၫ့ထဲၩ့ဆၧထီးနီၪလီၫ. ဆၧ၁ၭထိၬအပရၧၫ့ဒၪ၀့ၫ ထုၭထၪ့ဆၧအ၁ူၪအ၁ၪ လၧအမွဲ၀့ၫ “ဆၧမၧၫ့အလူအထၫ” အကၠီၩ့လီၫ (ဖံၫ ၂း၁၆).

ပစံၭလၧဆၧလၩ့လၭအဒိၪထုၬနီၪ မွဲဆၧ၁ၭထိၬအပရၧၫ့ဎံၩ့လၩ့၀့ၫဒၪလၧ အဆၧၫ့အထီၡၩအဖၧၩ့နီၪလီၫ. လၧအနံၪ့၁ၧၫ့ဆံၫအထးဖၧၩ့ လၧဎရံၬအဆၧ၁ံၫ ဒဲအဆၧမၧၫ့ထၪ့ထဲၩ့နီၪ, စပီလူၫစံၭ၀့ၫဒၪလၧ ဆၧပရၧၫ့နီၪထီၩ့လၧန၁ံၪအအီၪ ဘဲၫလၧ “ဂၪ့ခိၪချိၫ့ထၧၫ့ဖျိၪယၫ” အ၁ိၭနီၪလီၫ (လီ ၁း၆). လၧအမ့ၬယၫနီၪ စံၭ၀့ၫ, ဆၧ၁ၭထိၬအပရၧၫ့နီၪ “လီၩလၩ့လၬလၩ့၀့ၫလၧ ကယဲၦအီၪလၧမူၭခိၪ အဖၫ့လၬနီၪ” လီၫ (လီ ၁း၂၃). ရိမၫအဆၧဒိၪထၪ့လၧဖၧၩ့၁ၭအဖျီၩ့ဂ့ၩထၪ့နီၪ မၩဖျဲၪထၪ့ဆၧဆုးကျိၭဒဲဆၧလ့ၩဆၧထဲၩ့, လၧစပီလူၫအလံၬလဲဆၧပရၧၫ့နီၪ ထီၩ့စိၩဎံၩ့လၩ့၀့ၫဖျဲၪဖျဲၪလ့ၬနီၪလီၫ. ဆၧနီၪမွဲဆၧထၪ့ဖိၪပၧၩလၧဆၧမွဲဆၧတီၩ အလူဘဲၫ၁ိၭ ပမိကဲၪထၪ့အဆၧဘၪတဲၩ့လဖၪအဆၧ၁ၪထၪ့ဆိၫလမံၩ့လီၫ (ယ့ ၁း၁၈; ၁ပံ ၁း၂၃), ဒဲဒုၭကဲၪထၪ့၀့ၫနၫ့ဆါအ၁ၫ့လဂၩလၧ ဎရံၬအဖၧၩ့လီၫ (၂ကီ ၅း၁၇).

`လၧ ကလီစံၫ ၁း၃ အဖၧၩ့နီၪ, စပီလူၫကွ့ၭဆၧဘၪထွ့ၫလၧ “ဆၧယိလါလၧအအီၪက့ၪကီၪ့အ၁ၭ လၧန၁ံၪအဂးလၧမူၭခိၪ” နီၪလီၫ. နဆၧနၪ၁့ၪအီၪမွဲဆၧနီၪလၧ ဆၧယိလါနီၪလဲၪ, ဒဲဘၪမွဲနီၪ မွဲဆၧဘၪထွ့ၫလၧ နနၫ့ဆါအဂးနီၪ, ထီးဒၪလ့ၬနလကြၨၭဘၪလၧဆၧယိလါနီၪလဲၪ.`