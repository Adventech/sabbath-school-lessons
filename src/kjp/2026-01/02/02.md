---
title:  ဆၧဖံၭ၁ိၭဆၧလၧဆၧ၁ၭထိၬအပရၧၫ့အဖၧၩ့
date:   04/01/2026
---

`ဖီ ဖလံဖံၫ ၁း၃-၈. စပီလူၫစံၭခိးစံၭတၩဆၧ မွဲနီၪအဂးလဲၪ. ဆၧချဲၩ့မၩလၩ့ထံးဆၧမွဲဆၧနီၪလၧအ၀့ၫဖ့ၪလၫ့ၦဖလံဖံၫဖိၪ၁ံၪနီၪ, ဒဲဘၪမွဲနီၪ ဆၧယီၩအကၧၩ့ဒိၪ၀့ၫနီၪလဲၪ.`

စပီလူၫဒုၭကဲၪထၪ့ဆၧအီၪကီၪ့လၧဖလံဖံၫအဖၧၩ့လီၫ. မွဲဆၧနီၪပဒၪဘၪ ဎရံၬဖိၪအဆၧဖံၭ၁ိၭ၁ံၪအီၪဎံၩ့လးလၧ အဆၧကွ့ၭလံၬဖၧၩ့နီၪလီၫ. အ၀့ၫဒၪလၧ ဆၧစၧၩ့ထၬအဖၧၩ့ဘၪအီၪယဲၩ့လၧအၡၩခမျၧး၁ံၪလါနၫ့ဂ့ၩ ဆၧအီၪကီၪ့ဒဲၩ ထံၩ၁ိၭ၁ံၪနီၪ အီၪလၧအ၀့ၫအ၁ၭခံဖၧၩ့ကိၭအဆၧၫ့ထီဒ့ၬ ဒဲစံၭ၀့ၫဒၪ, “အဂဲး ဘဲၫယီၩ ပ၁ၭယူဘၪန၁ံၪကိၭဂၩဒ့ၭလၧယ့ၫရှူၬဎရံၬအဆၧအဲၪအဖၧၩ့ဆံၭအၪ ဆံၭအၪနီၪ, ယွၩမွဲဆၧထိးအ၁ၭလၧယဂးလီၫ” (ဖံၫ ၁း၈). အ၀့ၫစံၭခိးစံၭတၩ ယွၩလၧအ၀့ၫ၁ံၪအဂး, ဒဲအ၀့ၫအဆၧဘၩဆိၪဖၪဒဲစံၭထၪ့အၪ့အူၭဆၧနီၪမၩမုၬ ပ၁ၭဘဲၫကဆါယ့ၫရှူၬမၩဆၧပဂးလၧမူၭခိၪအဖၧၩ့နီၪလီၫ.

လိးလဆံၫနံၫဖျိၪ့ အီၪလၧၦလုဆၧအခိၪအ၁ၭနၫလီၩ့နီၪ မွဲဆၧအီၪက့ၪနဲၪ့ ၦအံၫစရ့လၭဖိၪလဆံၫနံၫဒီၪ့လီၫ. ခမျၧး၁ံၪနီၪ အီၪလၧအ၁ၭနၫပဒၩ့အဖၧၩ့ “လၧအ၁ၭလီၩ့” ဘဲၫမၩဆၧလၧအ၀့ၫ၁ံၪအဂးနီၪလီၫ. ဆၧဒိၪနဲၪ့အနီၪ ပဆၧလု ဆၧအခိၪလၧမူၭခိၪအဆၧလုလးဖၧၩ့, ယ့ၫရှူၬဆိၬန့အၡၩခမျၧးအမံၩ့လဖၪလၧ ဖါကဆါယွၩအမ့ၬယၫနီၪလီၫ.

ဆၧချဲၩ့လၧ ဖလံဖံၫ ၁း၃ အဖၧၩ့နီၪ ထုၭန့ပ၁ၭဒိၪဒိၪလ့ၬ လၧအဖ့ၪနဲၪပၧၩ စပီလူၫဒဲၦဖလံဖံၫဖိၪ၁ံၪအဆၧဘၪဖံၭ၁ိၭလိၬ၁ၭနီၪလီၫ. ဆၧချဲၩ့ဆၧဖံၭ၁ိၭလိၬ၁ၭ နီၪ မွဲဆၧ၁ၭယူလိၬ၁ၭလါခီၫလါဘၩ, ဂြံစၭအဆၧချဲၩ့ (koinonia) မွဲဆၧဖျီၪကျၩ အဂ့ၩဒိၪထုၬနီၪလီၫ. ဘဲၫစပီလူၫမၩန့ဎရံၬအဆၧၡၪ့ဆၧနၭအ၁ိၭ (ဖံၫ ၃း၁၀), ၦဖလံဖံၫဖိၪ၁့ၪမၩန့ (အၪ့နၩ့) စပီလူၫအဆၧၡၪ့ဆၧနၭ ဒဲမၩဎုၬ၀့ၫလၧဆၧဖ့ၪလၫ့ မၩဆၧစပီလူၫအဆၧမၩလၧကျိၪစ့ၩ၁ံၪဆ့နီၪလီၫ (ဖံၫ ၄း၁၄, ၁၅). ဆၧမၩလါခီၫ လါခီၫနီၪ မၩ၀့ၫ “ခီၫလၧမုခၪ့ထံၭအနံၩထီးမုဆၫလနံၩယီၩ” (ဖံၫ ၁း၅), နီၪ မွဲဆၧဒုၭစံၭထၪ့အၪ့အူၭကဆါယွၩ “လၧအ၁ုၪ့ထိၬ၁ၭထိၬ” အဖၧၩ့လီၫ (ဖံၫ ၁း၄).

လၩ့၁ၭဆုး, စပီလူၫလီၩဖျီၪထၪ့အဆၧဘၪထိးဆၧစၧၩ့ထၬနီၪ, လၧဆၧ အဂ့ၩလခီၫ - ဘဲၫအမွဲဆၧဒုၭကဲၪထၪ့ဆၧအထးအလၩလၧ “ဆၧဒုၭအီၪဂုးအီၪ ခၧၫ့ဆၧ၁ၭထိၬအပရၧၫ့” အ၁ိၭနီၪလီၫ (ဖံၫ ၁း၇). အ၀့ၫမၩန့ဆၧချဲၩ့လၧ အမိဘၪ ထိးဆၧၡၪ့ဆၧနၭယူၭနီၪ, စံၭ၀့ၫလၧဒၪခီၩ့ဘၪလိၬ၁ၭလၧ ၦ၁ုၭဖိၪဒဲၦမွံၩလဖၪ လၧဆၧ၁ၭထိၬအပရၧၫ့အဂးနီၪလီၫ. ဆၧအီၪပဒၩ့ (Greek apologia) ထၬဆၧမၩ နၧၩ့ဒဲဆၧမၩလၩ့ထံးဂုးခၧၫ့ဆၧမၩနီၪ မွဲဆၧအကၧၩ့ဒိၪ၀့ၫနံၫမံၩ့လူၬနီၪလီၫ. စပီလူၫအီၪက့ၪဒိၪဆၧ၁ၭထိၬအပရၧၫ့အဆၧမၩအၪနဲၪ့အ၀့ၫနၫ့ဆါအဆၧအီၪ မၧၫ့လၧယၫခီၫအဂးနီၪဒံၭလီၫ. အ၀့ၫအီၪမၧၫ့ဘၪမွဲဂ့ၩ ဘၪ၁ံၫ၀့ၫဒၪမွဲဂ့ၩ, စပီလူၫနဲၩန့ကဆါယွၩလၧ ကမၩဂီၩ့၀့ၫအဆၧမၩ (ဆၧမၩဂ့ၩ) လၧအမၩကဲၪထၪ့ ၀့ၫဒၪ လၧၦအနဲၩန့အ၀့ၫထီးအလူၬအဂးနီၪလီၫ (ဖံၫ ၁း၆).

`နနၪ၁့ၪလၧကဆါယွၩမိမၩလၧၫ့ထၪ့ဎွ့ၩထၪ့အဆၧအုၩ့လၩ့ လၧန “ဆၧမၩဂ့ၩလၧနဖၧၩ့” နီၪဘဲၫ၁့ၪလဲၪ (ဖံၫ ၁း၆). အခီၫပယီၫအီၪ၀့ၫ ဘဲၫ၁့ၪလဲၪ. ဆၧမၩနီၪမိဂီၩ့၀့ၫဒၪလၧ လချုၭအဂဲၫလၩ့မုနံၫဖၧၫ့လဖၧၫ့ နီၪဆ့ဧၪ.`