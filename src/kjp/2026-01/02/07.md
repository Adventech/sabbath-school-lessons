---
title:  ဆီၫ့မီၪ့အၪထၪ့လၧယၫ
date:   09/01/2026
---

“ၦအၪဂၩမၩလၩ့ထံးဆၧကိၪ့ (plans) လၧယၫခီၫအဂးန့အ့ၬ. အဆၧ အီၪမၧၫ့နီၪဂုးခၧၫ့၀့ၫအ့ၬ. ဆၧမၩအ၁ၭဒဲဆၧအခိးအလၩနီၪ အၪ့ဎၬ၀့ၫ၁့ၪအ့ၬ, မွဲဆၧနီၪခိ၀ီၩဆၧဒဲဒၪန့ဆၧအီၪပွံၭအလးအ့ၬလီၫ. မွဲပနၪ့ထၪ့ထဲၩ့ယွၩအဖိၪ အလံၩ၁ံၪအဆၧအီၪမၧၫ့လၧဂၪ့ခိၪယီၩ မွဲဆၧလ့ၩဆၧလၧယွၩအဘၩ့အမုး (a pilgram life) နီၪဆံၭ. ပမိဎိၭဒီၪ (ကိၪ့) ဆၧလၧပဆၧအီၪမၧၫ့ဒၪ၀့ၫအဂး ပဆၧကိၪ့၁့ၪအီၪအ့ၬ. မွဲပဘၪမၩကဲၪထၪ့ပခံးပဂၩ့လၧယၫခီၫအဂး လၧနၫ့ဆါဒၪ၀့ၫ မွဲအ့ၬ. ‘စအၫဘြဟၫ့ဘၪဆၧကိၭ၀့ၫ, ဘဲၫ၁ိၭအမိစဲၪ့ထၪ့လ့ၩထီၩ့၀့ၫလၧအလး လၧအမိန့၁ၫ၀့ၫနီၪတၭ, လၧဆၧနဲၩအကၠီၩ့ မွဲအခိၭနၪ၀့ၫတၭ, လ့ၩခီၫခီၫလဲၪနီၪ လ၁့ၪယၫဘၪ၀့ၫတၭ, စဲၪ့ထၪ့ခွံၬ၀့ၫလီၫ.’ (ဟံဘြုၫ ၁၁း၈).

“ကဆါဎရံၬအဆၧအီၪမၧၫ့လၧဂၪ့ခိၪယီၩအဖၧၩ့ အီၪက့ၪဆၧကိၪ့လၧနၫ့ဆါအဂးနးမံၩ့အ့ၬ. အ၀့ၫထိးဆၧၫ့ဖါကဆါယွၩအဆၧကိၪ့လၧအ၀့ၫအဂးနီၪ လီၫ, ဒဲလနံၩဘၪလနံၩ ဖါကဆါဖ့ၪနဲၪအဆၧကိၪ့လဖၪနီၪလီၫ. ဘဲၫနီၪအ၁ိၭ ပမိဘၪဒိၭနဲၩ့ပ၁ၭလၧယွၩ, လၧပဆၧအီၪမၧၫ့မိလ့ၩ၀့ၫဂ့ၩဂ့ၩဘၪဘၪလၧအဆၧဘၪအ၁ၭအဖၧၩ့နီၪလီၫ. ထီးမွဲပအီၪက့ၪဆၧကိၪ့လၧအ၀့ၫအစူၪဖၧၩ့နီၪ, အ၀့ၫ မိနဲၪဂၧၩ့ပခၪ့ယဲးလဖၪနီၪလီၫ.

“ဆၧဆီၫ့မီၪ့အၪလၨၪလၧ ဆၧကိၪ့ဆိၫဆၧယၫခီၫအဂးနီၪ ဒုၭကဲၪထၪ့ ဆၧလၩ့ဂီၫ့ထးဒဲဆၧမၩစၪခွံၬ၀့ၫ (failure) နီၪလီၫ. ပျဲကဆါယွၩကိၪ့ဆၧလၧ နဂးလါဆံၭ. ဖိၪ၁ၪဆံၭ (ပ့ၫ) လဂၩနီၪ ဒိၭနၩ့အ၁ၭလၧအ၀့ၫအဆၧနဲၪဂၧၩ့ဆၧ (guidance) တၭ, မိလ့ၩဘၪ၀့ၫဘဲၫ၁ိၭ ‘အ၀့ၫဒၪခိၭထၬအၡၩဆံၫ့ဎံၪလဖၪအခၪ့’ (၁စၫ ၂း၉) နီၪလီၫ. ကဆါယွၩ၁ိၫ့အဖိၪ၁့ၪလၧဖၧၩ့၁ၭလၧအကြၨၭလ့ၩ၀့ၫနီၪ, ဒဲအ၀့ၫမိဒၪန့ဘၪဆၧမၩနၧၩ့အထုၬခီၫလၧအခၪ့ထံၭနီၪ မွဲလၧအဒၪဘၪဆၧအလၩအဖၩ့လၧယွၩအဆၧကိၪ့အဖၧၩ့ ဒဲမၩကဲၪထၪ့လၧၫ့ဎွ့ၩ၀့ၫဘဲၫၦမၩဎုၬဆၧ လၧကဆါအ၁ိၭနီၪလီၫ.” Ellen G. White, The Ministry of Healing, pp. 478, 479.

**ဆၧအၪ့စၪ့ကၩ့ကၩဎိၭလၩ့ဆၧအဂး**

`ဆီၫ့မီၪ့ထဲၩ့ဆၧမၩလိၪလၧအဖီၩ့ခွံၬအနွ့ၫ ဒဲ၀ံထၪ့ထဲၩ့ဆၧအခိးအတၩ လဖၪဆံၭ. နမိဒၪဘၪဆၧအခိးအတၩဆၧနဲၪ့နဆီၫ့မီၪ့လဖၪနီၪဒံၭဆ့ဧၪ.`

`အီၪက့ၪ၁ုၪ့အီၪက့ၪ၁ၭလၧ E. G. Whiteအဆၧချဲၩ့လၧအဖၫ့ခိၪနီၪဆံၭ. အနီၪမွဲဆၧချဲၩ့အီၪလၧအစီၩ့အမၩ့ဒိၪလၧဆၧဆူဆၧနဲၩနီၪလီၫ. နဒိၭနဲၩ့န၁ၭ လၧယွၩဘဲၫဆၧမၩအ၁ၭ၀့ၫနီၪ မိန့ဘဲၫ၁့ၪလဲၪ.`

`လၧ ကလီစံၫ ၁း၆, ၂၃ အဆၧဖ့ၪနဲၪအဖၧၩ့နီၪ, ကၩ့ကၩဎိၭလၩ့ဆၧလမံၩ့ယီၩဆံၭ - “လၧအနံၪ့လံဆံၫအထးဖၧၩ့နီၪ ဆၧလနဲၩဘၪဆၧ, ဆၧ၁ူၭ၀ံၫ၁ူၭလၩ, ဒဲဆၧပိၩ့ထၪ့ဆၧနီၪ အီၪဘံၭထၬၦအံၫစရ့လၭဖိၪအဆၧလ့ၩလၧ ကၫနအၫ့အဖၧၩ့၁ၭလီၫ. ဆၧဒဲၩဘၭလမံၩ့ဎးယီၩ မၩထံၬထၬၦဆူနဲၩဆၧဘိၩ့ယီၩဆ့လၧအဆၧလ့ၩလၧမူၭခိၪကၫနအၫ့ နီၪလီၫ. ယွၩအဆၧအုၩ့လၩ့နီၪ ဘၪမၪ၀့ၫနးဆိၭအ့ၬ. မွဲ၀့ၫဒၪလၧ ဆၧနဲၩလအီၪဘၪ, ဆၧအီၪမၧၫ့လၧဂၪ့ခိၪ အလုၫအလါ, ဆၧဖ့ၪလၫ့ ၁ၭလအီၪဘၪ, ဒဲဆၧဘၪထံၭလိၬ၁ၭလၧယွၩအၡၩခမျၧးအကျၩနီၪ ဒုၭအီၪလၩ့ထးပၧၩလၧဂၪ့ခိၪအအီၪဎွ့ၩဒဲဆၧ၁ၭအုၭယီၩယံၬလ့ၬယူၭ. မွဲဎရံၬအဆၧအီၪကီၪ့ဘိၩ့ယီၩမၩကဲၪထၪ့ဆၧမၩလၧယွၩဖ့ၪလၫ့နီၪ ယူၭဧၪ. ဂၪ့ခိၪထၧၫ့ဖျိၪ့ယၫဘၪဆၧဖ့ၪထုၪ့၁ုၪ့ထုၪ့၁ၭလၧကဆါယ့ၫရှူၬ မိဂဲၫလၩ့လၧအစီၩ့အမၩ့အလၩအဖၩ့နီၪယူၭဧၪ.” E. G. White, Last Day Events, p. 38. ပ၀့ၫဒၪမုလနံၩယီၩဆ့ပဆၧမၪအီၪလၧဆၧလမံၩ့ယီၩအဖၧၩ့ဘဲၫ၁့ၪလဲၪ.`