---
title:  မၫဒဲ၀ၩ၁ံၪလဖၪ
date:   15/03/2026
---

ဆၧလီၩနဲၪလၩ့ဆၧအီၪအၪမံၩ့လၧ ဎရံၬဖိၪအဂံၪ့ဒီၪ့လဖၪအဂးလၧ လံၬဆံၫ့ဎံၪအ၁ၫ့ဖၧၩ့နီၪလီၫ (ယိလၧ အ့ ၅း၂၁ၪ၆း၉; လီ ၃း၁၈-၄း၁; တဲ ၂;၁ၪ၁၀; ၁ပံ ၂း၁၈-၃း၇). ဆၧထုၭဖျီၪလၩ့ဆၫ့၀့ၫဒၪလၧ “ဂံၪ့ဒီၪ့ဎၫ့ဒီၪ့အဆၧ၁ီၪ့ ဆၧ၁ၫ့” နီၪ မွဲလၧဆၧဎိၭဒီၪအလးလဆၫ့ဘၪလဆၫ့, စၭထၪ့လၧအဒိၪထီၩ့လၧ အပ့ၫအဆံၭ (hierarchical - ကြီးစဥ်ငယ်လိုက်) နီၪမွဲအ့ၬ, လါနၫ့မွဲဆၧ အကၧၩ့ဒိၪလၧဆၧဘၪထွ့ၫလိၬ၁ၭလၧဆၧထိးဆၧၫ့မုၬလိၬ၁ၭ ဒဲဆၧနၪ၁့ၪလိၬ၁ၭ လါခီၫလါဘၩ (အပြန်အလှန်) နီၪလီၫ.

`ဖီ ကလီစံၫ ၃း၁၈, ၁၉. မွဲနဒၪဘၪဆၧဎွ့ၩဎီၩ့လိၬ၁ၭ (balance) ဆၧနီၪအီၪ၀့ၫလဲၪ. စပီလူၫဖ့ၪလၫ့ဆၧဖ့ၪကိၪ့လၩ့ဆၫ့မွဲဆၧနီၪလၧ (အ့ဖစၧၭ ၅း၂၂-၂၅, ၃၀) အဖၧၩ့နီၪလဲၪ.`

ၦခွၫလနၩ့နၩ့ချဲၩ့ဒိၭနဲၩ့ဆၧ, “ၦမၫ၁ံၪဧ့, အီၪက့ၪန၁ံၪအ၁ၭ လၧန၁ံၪအ၀ၩ၁ံၪ အဖၫ့လၬဆံၭ” (လီ ၃း၁၈) ဒဲအီၪပထုၬ၀့ၫဒၪထီးနီၪလီၫ. လါနၫ့ဂ့ၩ, ယိထံၫဆၧ လၧစပီလူၫစံၭ၀့ၫဒၪ, “ဘဲၫအကြၨၭအဘၪလၧကဆါအဖၧၩ့အ၁ိၭနီၪ” ဆ့ဆံၭ. လၧလံၬဆံၫ့ဎံၪအ၁ၫ့ဖၧၩ့နီၪ ၁ီၪ့၁ၫ့ဆၧလၧၦမံၫ၁ံၪမိဘၪအီၪက့ၪလၩ့အ၁ၭလၧ ၦခွၫ၁ံၪအဖၫ့လၬထီးအလူၬနီၪ အီၪနးထံၪအ့ၬ. အ့ၪလမွဲ, မိဘၪဆၪ့လၩ့အ၁ၭ ဒဲမိဘၪထိးဆၧမၩနၧၩ့မၩစၪ ဒဲမိဘၪခိၭနၪဘံၪ့မ့ၬ လၧ၀ၩ၁ံၪအဆၧဘၪ၁ၭအဖၧၩ့ နီၪ မွဲအ့ၬဆ့လီၫ. စပီလူၫစံၭဆၧထီးယီၩလၧ ၦမၫအဆၧအီၪတီၩမိဘၪအီၪဂု၀့ၫ လၧကဆါ ဒဲလၧအ၀ၩနီၪလၧခဲၫ့ခီၫလီၫ. ၦမၫလဂၩဘၪလဂၩ နၫ့ဆါအဆၧနဲၪ့ (individuality - ပုဂ္ဂိုလ်ၠၫး) နီၪ မိဘၪဆၧပၧၩ့ဆုးထၬ၀့ၫလၧအ၀ၩနီၪမွဲအ့ၬ, ဒဲအ၀ၩမိဘၪမၩ၀့ၫထီးဒၪအ၁ၭအ့ၬနီၪလီၫ.

ဎရံၬအဆၧအဲၪဆၧအီၪကီၪ့နီၪ ဘဲၫလၧအဖ့ၪလၫ့ခွံၬအ၁ၭလၧဆၧအီၪကီၪ့ အဂးအ၁ိၭ, မွဲဆၧနဲၪဒီၩ့လၧ၀ၩ၁ံၪ မိဘၪအဲၪမၫ၁ံၪဘဲၫနီၪအ၁ိၭဆ့ (အ့ ၅း၂၅) လီၫ. အ၀့ၫ၁ံၪမိဘၪအီၪတီၩ၀့ၫထီးမိမွဲဆၧအလူအဎွ့ၩနီၪလီၫ. အ၀့ၫ၁ံၪမိခွံၬလၩ့ အ၁ၭလၧဆၧအဂ့ၩထုၬလၧမၫ၁ံၪအဂးနီၪလီၫ. ဆၧအဲၪဘဲၫယီၩနီၪ ဒုၭကဲၪထၪ့န့ ဆၧယီၫယီၫလ့ၬလၧမၫမိခိၭနၪကဆါယွၩအဆၧမၪလူၬလၧ မိဘၪယူၭယၪ့အ၀ၩ အဂးနီၪလီၫ (အ့ ၅း၃၃).

ၦဎရံၬဖိၪအဆၧအီၪဎုၬအဂ့ၩအဘၪနီၪ အီၪတီၩ၀့ၫဒၪလၧ ဆၧလါခီၫ လါဘၩ - ဖ့ၪကိၪ့လိၬ၁ၭလဂၩဘၪလဂၩ, ဆီၫ့မီၪ့ထၪ့ဆၧမီၪ့ဎီၩ့ (မီၪ့မီၪ့), ဒဲအီၪက့ၪလၩ့အ၁ၭလၧဆၧနံၫဂၩလဂၩဎးအဖၧၩ့လီၫ. ဘၪလဖၧၫ့ဖၧၫ့, အ့ၪမွဲဘၪခွံၬလၩ့ အ၁ၭဆၧလမံၩ့မံၩ့လၧဂံၪ့ဒီၪ့ထၧၫ့ဒီၪ့ယၫအဂးနီၪ, မွဲဆၧအကြၨၭအဘၪလၧ ကိၭနုၬထဲးဖိၪ၁ံၪလၧဆၧကၩ့ကၩဎိၭလၩ့ဆၧအဖၧၩ့, လါနၫ့မိဖါမိဘၪကိၭဎီဆၧ (အဲၪ့လိၭဆိၭချဲၩ့ဆၧ) ထီးနီၪနးဖၧၫ့အ့ၬ. လၧဆၧမၩလၩ့ဎိၭဆၧထီးနီၪအဖၧၩ့, မၫဒဲ၀ၩအဆၧဘၪ၁ၭအ့ၪလဘၪလၩ့ဎိၭဒံၭဘၪနီၪ, ၦမၫမိဘၪအုၩ့လၩ့အ၀ၩအဆၧ အီၪက့ၪ၁ၭဘဲၫလၧလံၬဆံၫ့ဎံၪအဆၧဘၪလိၬအိၭလိၬအ၁ိၭနီၪလီၫ, မွဲလၧဆၧ လၨၪခၫ့ဖၬယွၩအလူအထၫဖၧၩ့နီၪမွဲအ့ၬ. ဘဲၫဆၧမၩအ၁ၭနီၪအ၁ိၭ, ၦ၀ၩ၁ံၪ အၪကၠၪအၪဘျၩ့နီၪ, ၁ၭဎွံၪ၁ၭမုၬဘၪ၀့ၫလၧ အခိၭနၪဖိၬထွ့ၫၦမၫ၁ံၪအဆၧဖ့ၪကိၪ့ နီၪဆ့လီၫ. မၫဒဲ၀ၩအ့ၪမၩဎိၭလၩ့ဆၧ (မၩၡီၩ့ဆၧ) အၪဘၪနီၪ, ဆၧအီၪဎုၬယီၩ မိဘၪမုၬ၀့ၫတၡါလ့ၬလီၫ.

`ပမိဂၭဎ့ၭမၩဆၧဘဲၫဖးဖီၩ့အလမုၬဘၪ (bad history) နီၪဘဲၫ၁့ၪလဲၪ.`