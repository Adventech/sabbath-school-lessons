---
title:  ဆီၫ့မီၪ့အၪထၪ့လၧယၫ
date:   20/03/2026
---

“ဂံၪ့ဒီၪ့ဎၫ့ဒီၪ့ဖိၪလဂၩဘၪလဂၩဆုၬဆုၬနီၪ မိဘၪ၁့ၪယၫ၀့ၫအမူၩဒၩအီၪလၧဘၪမၩအဆၧမၩလၧအမၩကဲၪထၪ့ဆၧ၁ုၪ့မုၬ၁ၭရှူၪ, ဆၧဎိၭဒီၪဂ့ၩဘၪ, ဒဲလၧ ဆၧၫ့ဘၪထီဘၪလၧဂံၪ့ဒီၪ့ဎၫ့ဒီၪ့အဂးနီၪလီၫ. မိဘၪမၩဆၧထၪ့ဒၩလိၬ၁ၭလဂၩ ဘၪလဂၩအ့ၬ. မိဘၪအီၪဎူၫအီၪဎၩ့ထီးအလူၬ ၁ၭဆုးလီၩ့လၧဆၧဖ့ၪဂဲးဖ့ၪဘၭ လိၬ၁ၭလၧဆၧမၩဂ့ၩအဖၧၩ့, မိဘၪအီၪဂၧၩ့လိၬ၁ၭလၧဆၧဖူၬလူၭကူၭဖၧၩ့, ထိးဆၧၫ့နၧၩ့, ဒဲအွံၪ၁ၭဆၧၩ့လိၬ၁ၭ, ချဲၩ့ဆၧလၧအလူမုၬ, ဂၭဎ့ၭဆၧဘံၪဘူၪ, ဒဲလဂၩဘၪလဂၩမၩ၀့ၫအဂ့ၩထုၬလၧနၫ့ဆါဘဲၫ၁ိၭဆၧအွံၪဆၧၩ့ယိၭဆၧၩ့လိၬ၁ၭ ဒဲမၩဎွံၫထၪ့မိအဆၧမၩ၁ံၪလဖၪနီၪလီၫ. . . .

“ဂံၪ့ဒီၪ့ဎၫ့ဒီၪ့ဖိၪကိၭဂၩဒ့ၭ မိဘၪနၪ၁့ၪအဆၧမၩလၧဘၪမၩဎိၭလၩ့၀့ၫအဂး လီၫ. ထီးအလူၬ, ခီၫလၧဖိၪ၁ၪဆံၭ (ပ့ၫ) အ၁ၭအီၪဎူၫနံၪ့ဒဲလၧယၫခီၫနီၪ မိဘၪ၁့ၪယၫ၀့ၫလၧ ၦလိၫဘၪအ၀့ၫလၧဆၧမၩဘိၭမၩဆၧၩ့လိၬ၁ၭအဂးနီၪလီၫ.” Ellen G. White, The Adventist Home, pp. 179, 180.

“ပမိဘၪပျဲၩဎရံၬဂဲၫနုၬလၩ့ပ၁ၭဖၧၩ့ ဒဲလၧပဂံၪ့ဖၧၩ့အ့ၪမွဲပမိလ့ၩဆၧလၧ ဆၧဖၩ့ဖၧၩ့နီၪလီၫ. ပဂံၪ့နီၪ ပကဘၪအီၪက့ၪဘဲၫဆၧအလူလီၩဖျီၪ၀ဲၩ၀့ၫအ၁ိၭနီၪ လီၫ. ကဘၪမွဲမူၭခိၪဘၩ့မုးအဆံၭ (အပ့ၫ) လဖျိၪ့လၧဂၪ့ခိၪချိၫ့ယီၩ, မွဲဆၧလး လၧဆၧအဲၪဆၧကွံၩအီၪမၧၫ့၀့ၫ ဒဲဆၧဆၪ့လၩ့မၩနၧၩ့ဆၧလအီၪဘၪနီၪလီၫ. ပဆၧ၁ုၪ့ထိၬ၁ၭထိၬနီၪ အီၪဒိၭနဲၩ့အ၁ၭလၧ ဆၧအဲၪဆၧကွံၩ, ဆၧယၫ့၁ုၪ့ယၫ့၁ၭ, ဒဲဆၧချဲၩ့မုၬလိၬ၁ၭလဂၩဘၪလဂၩ အီၪမၧၫ့၀့ၫအလးယီၩလီၫ . . . ပကဘၪ အီၪက့ၪ၁ၭနၪ့ခွံၬပ၁ၭ, ယိစိၩဆၧအထးဂ့ၩထီဘၪလဖၪလၧဆၧဆံၭ (ပ့ၫ) ထုၬဒၪ လ့ၬ, လၧဆၧထုၭဖျီၪဆၧအခိးအတၩလၧ ပဒိၭန့ဘၪလၧအမၩမုၬၦဂူၫဂၩအ၁ၭ, ဒဲယိထၪ့ဆၧလၧအမိမၩဘျၪထဲၩ့အဆၧ၁ၭအုၭ ဒဲမၩဎွံၫထၪ့အ၀့ၫ၁ံၪအဆၧအွံၪဆၧယိၭလဖၪလၧဆၧအဲၪအဆၧမၩဂၧၩ့ဆၧအဖၧၩ့လီၫ. ဆၧဆီၫ့မီၪ့ယူၭယၪ့မၩမုၬ ဆၧလဖၪယီၩ အီၪမၧၫ့လၧပဂံၪ့ဒီၪ့အဖၧၩ့တၭ, မၩလဲထၪ့ဒိၪထၪ့ဂံၪ့ဒီၪ့ဎၫ့ဒီၪ့ အလး၀ၩ့လၧဆၧလးဂူၫဂၩဆ့နီၪလီၫ. အ့ၪမွဲဆၧမၩဆံၭခိၬဖိၪ (အပ့ၫဖိၪ) လဖၪယီၩ ဘၪၦ၁ၭနၪ့ခွံၬ၀့ၫနီၪ ဆၧ၁ၭဆၫဒဲဆၧ၁ၭအုၭမိကဲၪထၪ့၀့ၫဒိၪဒိၪအၪအၪလ့ၬ လီၫ.” Ellen G. White, Testimonies for the Church, vol. 3, pp. 539, 540.