---
title:  ဆၧအီၪ၁ူၪဘၪဆဲၫ့လၧဆၧယူၭဆၧယၪ့ယွၩ
date:   22/01/2026
---

လံၬဆံၫ့ဎံၪအဆၧၫ့လၧၦ၁့ၪယၫအၪ, ၁ကီရံၫ့ ၈း၂ နီၪစံၭ၀့ၫဒၪ, “ၦလဂၩဂၩ အ့ၪဆီၫ့မီၪ့လၧအ၁့ၪယၫဆၧလမံၩ့မံၩ့တၭ, ဘဲၫအကြၨၭ၁့ၪယၫ၀့ၫအ၁ိၭနီၪ ၁့ၪယၫ ဒံၭဆၧနးမံၩ့အ့ၬ.” ၦ၁့ၪယၫဆၧထီးအလူၬနီၪ အီၪနးဂၩအ့ၬ. ပဘၪအၪ့ဎၬနၪ ၁့ၪဆၧအၪမံၩ့ဒံၭလီၫ. ဆၧမွဲဆၧတီၩအဆိၩအကၠၪဘၪထွ့ၫကဆါယွၩ၁ၧၫ့ဂၩလဂၩဎး ဒဲယွၩဂဲၫကဲၪၦၡၩ (Incarnation) အဆၧအီၪ၁ူၪ (mystery) ဆ့ပအၪဎၬလူၬမိ ၁့ၪဧၪ. စပီလူၫချဲၩ့ဒီၩ့ဆၧလၧဆၧလၩ့လၭမွဲဎရံၬဂဲၫကဲၪထၪ့ၦၡၩလဂၩနီၪ ခိၪမၬ ခိၪမၬလီၫ. အနီၪမွဲဆၧမၩလိၪအဆိၩအကၠၪလၧအလူၬလန့ဘၪနီၪလီၫ.

`ဖီ ရိမၫ ၈း၃; ဟံဘြုၫ ၂း၁၄-၁၈; ဒဲ ဟံဘြုၫ ၄း၁၅. ကဆါယ့ၫရှူၬ ဂဲၫကဲၪထၪ့ၦၡၩအဂဲးဆၧလၩ့မဲၩအဆၧနဲၪ့နီၪ မွဲဆၧနီၪလဲၪ.`

လၧ၁ၭမုဆံၫ့ဎံၪအဆၧမၩအဖၧၩ့ယ့ၫရှူၬကဲၪကဆါယွၩအဖိၪခွၫလၩ့ဆိၩ န့၀့ၫဘဲၫ၁့ၪလဲၪ (ယိလၧ လုကၭ ၁း၃၅), ဒဲကဲၪ ယွၭ-ၦၡၩလဂၩဎးလၧ နးမၫရံၫ အဂူၭဖၧၩ့မိ၁့ၪ၀့ၫဘဲၫ၁့ၪလဲၪ. အနီၪမွဲဆၧမၩလၩ့မဲၩမၩရှၤၭၦအ၁ၭလၧ ကဆါ အီၪမၧၫ့၀့ၫအဆိၩအကၠၪလဂၩ ဂဲၫထိး၁ံၫအ၁ၭလၧ ၦၡၩအဂးနီၪလီၫ. အနီၪမွဲ စပီလူၫအဆၧချဲၩ့စံၭဆၧလၧ “ဆၧအီၪ၁ူၪဘၪဆဲၫ့လၧဆၧယူၭယၪ့ယွၩ” (၁ထံ ၃း၁၆) နီၪလီၫ.

ထၭခိၪအဎံၫအလၩလၧ ဖလံဖံၫ ၂, လၧစပီလူၫလီၩလၩ့ထံးဆၧလၧ ၦအၪ့ဎၬလူၬလန့ဘၪနီၪ လၩ့ယူၭယၪ့၀့ၫလီၫ.

- “အီၪ၀့ၫလၧယွၩအခံးအဂၩ့” (ဖံၫ ၂း၆). ယ့ၫရှူၬမွဲအထၧၫ့ဎီၩ့လၧယွၩ (ထိၪဎီၩ့လၧ ယီဟၫ့ ၁း၁).
- “ခွံၬၡိၭခွံၬအလၩအဖၩ့” (ဖံၫ ၂း၇).
- “မွဲအဆၪ့လၩ့အ၁ၭ” (ဖံၫ ၂း၈).
- “ထီးအထိး၁ံၫအ၁ၭလၧထုၪ့စူၪယၫဒၪလ့ၬ” (ဖံၫ ၂း၈). ကိၪ့ထၪ့ဎိၭလၩ့ ဆၧလၧဖါကဆါယွၩလၧ “ဆၧဘၪလိၬအိၭလိၬအဆၧဒုၭကိၪ့” (ရဲ ၆း၁၃) နီၪ မွဲဆၧနဲၪဒီၩ့လၧ စမိစ့ၭအီၪက့ၪထၪ့ဂူလၧနိၪဘီၩ့လဘီၩ အခံၫထိၭနၪ (၄မိ ၂၁း၉; ယီ ၃း၁၄), ဒဲ “ၦလၧအလ၁့ၪယၫဘၪ ဆၧဒဲၩဘၭလဂၩနီၪ, ဆၧအီၪက့ၪထဲၩ့အ၀့ၫဒၪလၧဆၧဒဲၩဘၭအလး လၧပဂး, ဘဲၫ၁ိၭပမိကဲၪထၪ့ဆၧတီၩဆၧလီၩ့ဘၪဆဲၫ့လၧယွၩ” (၂ကီရံၫ့ ၅း၂၁) နီၪလီၫ.

`ပဘၪအီၪက့ၪမိထုၪ့ဆၧလၧယ့ၫရှူၬမၩဆၧလၧပဂးလၧ ထုၪ့စူၪယၫ အလီၩ့ - ယိထၪ့ထုၪ့စူၪယၫဘဲၫပဆၧဖ့ၪလၫ့ပ၁ၭအဒီၩ့လမံၩ့ဒဲဆၧဆၪ့ လၩ့၁ၭ - ဒုၭမၩဆၪ့လၩ့ပ၁ၭဒံၩ့ဂ့ၩဒိၪ, ဘဲၫဆၧဖ့ၪလၫ့၁ၭလၧယွၩနီၪ မွဲဘဲၫ၁့ၪလဲၪ.`