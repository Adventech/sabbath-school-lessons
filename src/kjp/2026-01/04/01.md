---
title:  ဆၧ၁ၭဘၪလၩ့ဎိၭလၧဆၧဆၪ့လၩ့၁ုၪ့ဆၪ့လၩ့၁ၭအဖၧၩ့
date:   17/01/2026
---

### ဖီလနွ့ၫယီၩအဂးဆၧမၩလိၪ
ဖံၫ ၂;၁ၪ၈; မဲအၫ ၁၇း၉; ဖံၫ ၄း၈; ၁ကီ ၈း၂; ရိ ၈း၃; ဟံ ၂း၁၄-၁၈.

> <p>၁နိၫထီၫ့</p>
> “ဘဲၫ၁ိၭန၁ံၪမိဆီၫ့မီၪ့ဆၧမီၪ့ဎီၩ့, အီၪလၧဆၧအဲၪဆၧကွံၩလမံၩ့ဎး, အီၪလၧန၁ံၪအ၁ၭလဖျိၪ့ဎး, ဆီၫ့မီၪ့ဆၧလမံၩ့ဎးတၭ, မၩလၧၫ့ထၪ့ဎွ့ၩထၪ့ ယဆၧ၁ၭထိၬဘီၪ” (ဖလံဖံၫ ၂း၂).

ဆၧအီၪဎူၫအီၪဎၩ့နီၪ မွဲဆၧဂဲးဆၧဘၭလီၫ. လါနၫ့ဆၧ၁့ၪယၫဆၧအဘၪ လမံၩ့နီၪ မွဲဆၧမီၪ့ဎီၩ့ (မီၪမီၪ) လၧဆၧမၩဖိၬထွ့ၫဒံၭအ့ၬ. ပအၪ့ဂူၬကျ့ၭစၧၭမၩၡီၩ့ ဆၧလါနၫ့ဂ့ၩ ပလၩ့ထံဖါလဖၧၫ့ဖၧၫ့ဆ့လီၫ. လါနၫ့ဂ့ၩမွဲဆၧ၁ၭအီၪမၩဆံၭ လၩ့ၡၩလၩ့ဆၧဎူၫဆၧဎၩ့အလၩအဖၩ့နီၪမွဲအ့ၬ. မွဲဆၧနီၪစပီလူၫကွ့ၭဆၧလၧ ဖလံဖံၫဖိၪ၁ံၪအအီၪ လၧအဲၪဒိၭအ၀့ၫ၁ံၪ “အီၪလၧအ၁ၭလဖျိၪ့ဎး” နီၪ မွဲဆၧလၩ့ ဆၫ့အ့ၬ.

စပီလူၫလီၩဆၧယီၩလၧကဆါယ့ၫရှူၬအဆၧ၁ီၪ့ဆၧ၁ၫ့ ဒဲအဆၧဒီၩ့ဆၧထ့ၬ အဖၧၩ့လီၫ. အနီၪမွဲဆၧဂဲးမိၡါလၧအလံၬပရၧၫ့ (epistles) လဖၪအဖၧၩ့နီၪလီၫ. ဆၧလဎူၫလဎၩ့ဘၪနီၪ အီၪကဲၪထၪ့အခၪ့ထံၭလၧမူၭ၀ၩ့ဒီၪ့အဖၧၩ့ မွဲလၧဆၧအီၪ က့ၪထၪ့ထီၫ၁ၭ ဒဲဆၧ၁ၭကွံၩဆၧလးဆၧလၩဒဲဆၧအစီၩ့အမၩ့လၧအ၁ီၫ့လဂၩ အဆၧအီၪက့ၪ၁ၭအဖၧၩ့, ဒဲအဆၧမၩအ၁ၭလၧအဘၪဂါ (ကူးစက်) ဒဲတရါလၩ့ အ၁ၭဖျဲၪဖျဲၪလ့ၬ, ထီးလၧလး၀ၩ့အီၪလၧဆၧလၧၫ့ဆၧဎွ့ၩအထီဖၧၩ့ဒၪလ့ၬနီၪလီၫ (အဲၫ ၁၄း၁၂-၁၄). လၧခဲၫ့ထဲၩ့နီၪကဲၪထၪ့ခၪ့ယဲး (ပြေခကုပ်) လၧအံဒံၫ့လၧဆၧ မံၫ့၁ုၪ့မံၫ့၁ၭလအီၪဘၪလၧယွၩအဆၧပၧၩ့ဆၧပြၭ ဒဲပိၩ့ထၪ့ကဆါယွၩအလၩအဖၩ့ နီၪလီၫ (၁မိ ၃;၁ၪ၆).

ပမိအၪ့ဎၬဆၧလနွ့ၫယီၩ လၧလံၬဆံၫ့ဎံၪအဆၧအီၪက့ၪ၁ၭ လၧဆၧအီၪကီၪ့အဆၧအီၪဎူၫအီၪဎၩ့အဂး, ဒဲလၧပမိဒိၪထၪ့လၧဆၧလၩ့ဂၬလိၬ၁ၭလၧ ပကဆါအဖၧၩ့မိန့ဘဲၫ၁့ၪလဲၪအဂးနီၪလီၫ.