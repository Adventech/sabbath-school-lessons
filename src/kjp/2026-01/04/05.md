---
title:  ကဆါဎရံၬအ၁ၭ
date:   21/01/2026
---

လဖၧၫ့နီၪ မိၫဟၫမဲၭအလံၫ (Muhammad Ali) စံၭ၀့ၫဒၪ, “ယမွဲ ၦအဒိၪထုၬထီၩ့ထုၬလီၫ.” လၧလၩအီဂၧၭ ၁၉၆၃ အနံၪ့, လၧလၩဎူၫဘံၪ့လချုၭ အ၀့ၫမၩန့ဂၪ့ခိၪထၧၫ့ဖျိၪ့ယၫ (heavyweight boxing championship) ခိၪဖၭ အထီနီၪလီၫ. အ၀့ၫမွဲၦပြၧၩ့နၧၩ့ဆၧအထီၫထုၬလဂၩလၧဂၪ့ခိၪထၧၫ့ဖျိၪ့ယၫ အဖၧၩ့နီၪ ပဘၪလီၩအလးအီၪအ့ၬ, လါနၫ့အ၀့ၫဒၪမွဲၦနဲၪဒီၩ့ထ့ၬအဂ့ၩလၧ ကဆါဎရံၬအ၁ၭနီၪမွဲအ့ၬ.

အၪနဲၪ့အနီၪ, ယ့ၫရှူၬနီၪ မွဲၦအဆၧဒဲၩဘၭလအီၪဘၪဆံၫ့ဆံၫ့လီၫ. အ၀့ၫ ဘၪဆၧကျဲၩ့ဖစီၩ့ထီးအလူၬ . . . ဘဲၫပ၀့ၫအ၁ိၭလါနၫ့ဘိၩ” (ဟံ ၄း၁၅), အ၀့ၫ မၩဆၧဒဲၩဘၭနးဆိၭအ့ၬ, ဆီၫ့မီၪ့၀့ၫဆ့အ့ၬလီၫ. မွဲဘဲၫနီၪဒၪလ့ၬနီၪ, ဟံဘြုၫ ၅း၈ စံၭနဲၪ့၀့ၫဒၪ, “မွဲဖိၪခွၫလါနၫ့ဘိၩ, မၩလိၪဆၧခိၭနၪလၧအထိးဆၧၡၪ့ဆၧနၭ” နီၪလီၫ. ယ့ၫရှူၬအဆၧဖ့ၪလၫ့၁ၭဖါကဆါအဆၧဘၪ၁ၭနီၪ မွဲအလၧၫ့အဎွ့ၩကိၭ အဆၧၫ့အထီလီၫ. မွဲဆၧကၪဆၧဂဲၩလၧအ၀့ၫအဂး အၪကၠၪအၪဘျၩ့လါနၫ့ဂ့ၩ, အ၀့ၫလထိးဆၧၫ့ဘၪနီၪ အီၪနးဆိၭအ့ၬလီၫ.

`ဖီ ဖလံဖံၫ ၂း၅-၈, ၦလနၩ့နၩ့စံၭ၀့ၫလၧ လံၬဆံၫ့ဎံၪအဆၧၫ့လၧ အဂဲးဆီၪ့ထုၬဒဲအဎံၫလၩထုၬနီၪ မွဲဆၧနီၪလမံၩ့လဲၪ. စပီလူၫလီၩဘၪပၧၩ ဆၧထီးယီၩမွဲနီၪလဲၪ. ဆၧချဲၩ့ယီၩ မွဲဆၧနီၪအဂးလဲၪ. အကၧၩ့ဒိၪထုၬ, ပမၩန့ထုၭဖျီ-၁နိၫယီၩလၧပဆၧအီၪမၧၫ့ဘဲၫ၁့ၪလဲၪ.`

ယ့ၫရှူၬ, မွဲၦထၧၫ့ဎီၩ့လၧကဆါယွၩ, မွဲဆ့ကဆါယွၩနီၪ, မၩန့ၦၡၩအခံး အဂၩ့ (အဖံၭအယၪ) လကၭဒံၭဘၪကဲၪထၪ့ “ၦအဎီးအၡၩ” (doulou, ဎီးလဂၩ) ဒဲဖ့ၪလၫ့လုထၪ့အ၁ၭလၧပဆၧဒဲၩဘၭအဂးလီၫ. စပီလူၫစံၭလၧ “ဘၪဆၧဆိၪ အၧၩ့လၧပဂး” (လ့ ၃း၁၃) လီၫ. ကဆါယွၩ, ၦအတဲၩ့လၩ့ပၧၩနီၪ, ဘၪ၁ံၫ၀့ၫလၧ ထုၪ့စူၪယၫလီၩ့ လၧပဆၧဖလ့ၬအဂးဆ့, မွဲလၧအဘၪဆၧဆီၪအၧၩ့လၧပဂးနီၪ လီၫ.

မွဲပအီၪက့ၪပ၁ၭလၧဆၧယီၩဘဲၫ၁့ၪလဲၪ. ဆၧစံၭဘၪပၧၩလၧပမိဘၪဆၪ့လၩ့ပ၁ၭ ဒဲဖ့ၪလၫ့ပ၁ၭလၧၦဂူၫဂၩအဆၧဂ့ၩအဂးနီၪ ပမိမၩဘဲၫ၁့ၪလဲၪ.

ယ့ၫရှူၬစံၭ၀့ၫလစီၪ့ဒံၭ, “ၦလၧအဒိၪထုၬလၧန၁ံၪအကျၩလဂၩနီၪ မိဘၪ ကဲၪထၪ့လၧန၁ံၪအခ့ၫအၡၩလီၫ. ထီးဒၪၦလၧအအီၪက့ၪထၪ့ထီၫအ၁ၭလဂၩဂၩ နီၪ မိဘၪဆၧဆၪ့လၩ့၀့ၫတၭ, ထီးဒၪၦလၧအဆၪ့လၩ့အ၁ၭလဂၩဂၩနီၪ မိဘၪဆၧ ဒုၭထၪ့ထီၫ၀့ၫလီၫ” (မၭ ၂၃း၁၁, ၁၂). ဆၧယီၩ, မွဲဆၧမၩခ့ၬထဲၩ့ဆၧ လၧစပီလူၫ စံၭဘၪပၧၩ, လၧ ဖလံဖံၫ ၂း၅-၈ အဖၧၩ့, လၧပဘၪမၩအဂးဆ့လီၫ.

လၧဆၧဂဲးဆၧဘၭအဒိၪနဲၪ့အဖၧၩ့, စပီလူၫစံၭ၀ဲၩ၀့ၫဒၪ, “မွဲလၧဆၧအဲၪ့လိၬဆိၬချဲၩ့လိၬအဖၧၩ့မွဲဂ့ၩ, ဆၧလၩဖၩ့ပျီၩပျီၩအဖၧၩ့မွဲဂ့ၩ, မၩန၁ံၪ၀့ၫနးမံၩ့ လဂ့ၩ” (ဖံၫ ၂း၃).

`ပမိဘၪစံၭဆၧၫ့မွဲဆၧနီၪလၧ ဎရံၬမၩဆၧလၧပဂး, ဘဲၫအထုၭဖျီၪ ၀့ၫလၧ ဖလံဖံၫ ၂း၅-၈ အဖၧၩ့နီၪလဲၪ. ဆၧစံၭဆၧၫ့အကြၨၭအဘၪ မွဲဆၧနီၪလၧဎရံၬမၩဆၧလၧပဂးနီၪ, ဘၪလဘၪအၪနဲၪဆၧထွံၩလၩ့ဘၩ ထၪ့ကဆါနီၪလဲၪ. ဘၪမွဲနီၪဆၧမၩအၪထၪ့ပဆၧမၩလၧဎရံၬမၩ၀ဲၩ၀့ၫလၧ ပဂးယူၭနီၪ မွဲဆၧဘၪမၪလမံၩ့နီၪလဲၪ.`