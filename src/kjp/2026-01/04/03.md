---
title:  ဆၧအီၪဎူၫအီၪဎၩ့အခၪ့ထံၭခၪ့ဎၧၩ့
date:   19/01/2026
---

ဆီၫ့မီၪ့အၪထၪ့ဆၧလၧစပီလူၫထုၭဖျီၪပျၩ့ဆၧအီၪဎူၫအီၪဎၩ့လၧ ဖလံဖံၫ ၂း၂ အဖၧၩ့, စံၭလၩ့ဆၫ့၀့ၫဆၧလမံၩ့ဎးယီၩ ဘဲၫဆၧဒၪလံမံၩ့အ၁ိၭနီၪဆံၭ. ထီးနဲၪ့ဆ့အဆၧအီၪက့ၪမိထုၪ့လၧ၁ၭ, ဆၧဆီၫ့မီၪ့လဖၪ, ဒဲ၁ၭအဆၧဘၪထိး လဖၪ (mind, thoughts, and feelings) နီၪဆံၭ. လၧဆၧဘိၪ့ဆၧဘၩခိၪနါ၁ံၪ လီၩဆၧအၪလၧဆၧချိၫ့အဆၧမၩအ၁ၭအလးအနီၪ ကဆါယ့ၫရှူၬအီၪက့ၪမိထုၪ့ လၧပဆၧဆီၫ့မီၪ့ဒဲပ၁ၭထိးဘၪဆၧ (feeling) လီၫ. ပစံၭအဒီၩ့လၧ ၦကဲၪဒိၪ လဂၩစံၭလၩ့အ၁ၭလၧ ခိၭနၪဆၧမၪလူၬကိၭအဆၧၫ့အထီဒ့ၭနီၪလီၫ. လါနၫ့ ယ့ၫရှူၬစံၭအ၀့ၫလၧ အၪ့ဆၫခွံၬဆၧအီၪလၧအ၀့ၫထီးအလူၬဒဲဖ့ၪလၫ့မၩဆၧၩ့ ၦၡၪ့ဖိၪယၬဖိၪအဂး ဒဲဖိၬအ၀့ၫအခဲၫ့နီၪ မွဲယ့ၫရှူၬမၩခွါၦနီၪအ၁ၭဆဲၩဘုၭလၧ ဂၪ့ခိၪအဆၧမုၬအၪအၪလ့ၬနီၪလီၫ. ယ့ၫရှူၬစံၭ၀့ၫဆ့လၧ ဆၧလၧအဂဲၫလၧ၁ၭ (ဆၧကိၪ့) နီၪမၩမၪၦအနၫ့ဆါဒၪ၀့ၫလီၫ- “အဂဲးဘဲၫယီၩ ဆၧကိၪ့လၧအအၧၩ့ ဆၧမၩ၁ံၫၦၡၩ, ဆၧအဲၪဘိၩ့အဲၪဖၬ, ဆၧမၩမၪမုၪမၩမၪခွၫ, ဆၧအၪ့ဂူၪဆၧ, ဆၧထိးအ၁ၭလၧလမွဲလတီၩဘၪ, ဆၧဒုၪဒွ့ၪ၁ံၪနီၪ ဂဲၫထၪ့လၧၦ၁ၭဖၧၩ့လီၫ” (မၭ ၁၅း၁၉), ဒဲ “ဘဲၫအဎွ့ၩလၨၪခွံၬလၧၦ၁ၭအ၁ိၭနီၪ, ၦနိၭချဲၩ့ဆၧလီၫ” (မၭ ၁၂း၃၄).

`ဖီ ဖလံဖံၫ ၂း၃, ၄. စပီလူၫလီၩလၩ့ထံးမွဲဆၧနီၪ လၧဆၧအီၪဎူၫ အီၪဎၩ့လၧဆၧအီၪကီၪ့ဖၧၩ့အဂးနီၪလဲၪ.`

စပီလူၫအဆၧချဲၩ့ထုၭဖျီၪထၪ့အဆၧဆၪ့လၩ့၁ၭလီၫ- အီၪက့ၪဖၨၪလၩ့ အ၁ၭ, အီၪက့ၪၦဂူၫဂၩလၧလးထီၫနဲၪ့အ၀့ၫနၫ့ဆါ, ဆီၫ့မီၪ့န့ၦဂူၫဂၩအဂး ဒိၪနဲၪ့ အၪနဲၪ့အနၫ့ဆါအဂးလဖၪနီၪလီၫ. ဆၧ၁ံၪလဖၪနီၪ မွဲ၁နိၫအကၧၩ့ဒိၪထုၬလၧ ပဘၪအီၪက့ၪ၁ၭအဂးလီၫ. အၪဒၪဆၧပအီၪက့ၪပ၁ၭလၧပဆၧချဲၩ့ဒဲပဆၧမၩ အၪနဲၪ့ၦဂူၫဂၩအဆၧချဲၩ့လၧပမိဘၪခိၭနၪဘဲၫ၁ိၭဆၧနၪ၁့ၪဆၧလမံၩ့မံၩ့အဂးနီၪ လီၫ. ဆၧဒီၪပနါလၧၦဂူၫဂၩအဆၧချဲၩ့လထၪ့ဘၭဘၪနီၪ ကဲၪထၪ့ဆၧဆီၫ့မီၪ့ ဘၪမၪအၪမၬဆ့လီၫ. ဘၪလါဘၪပလမိထိးဆၧၫ့ဘၪ၁့ၪလီၫ. လါနၫ့ဂ့ၩ ဆၧခိၭ ဒီၪနါဒဲအၪ့ဎၬနၪ၁့ၪၦဂူၫဂၩအဆၧဒၪ (အနိၪ့) နီၪ မွဲဆၧမၩအဆိၫထုၬလၧဆၧ ဆုးကျိၭအဂ့ၩထုၬဒဲဆၧနဲၩန့လိၬ၁ၭအဂးလီၫ.

စပီလူၫလီၩဆၧအီၪဎူၫအီၪဎၩ့ “ဂဲၫကဲၪထၪ့လၧ၁ၭမု” (အ့ ၄း၃), လၧအဒုၭ ကဲၪထၪ့ “ဆၧဘၪလိၬအိၭလိၬအဆၧစၧၩ့ထၬ” (အ့ ၄း၃) နီၪလီၫ. အ့ၪဆၧအဲၪ့လိၬဆိၭချဲၩ့အီၪထၪ့လၧဆၧအီၪကီၪ့ဖၧၩ့နီၪ, ၁ၭမုမိမၩဘၪလိၬထဲၩ့ဆၧဒဲ မိဖ့ၪလၫ့ဆၧဎူၫဆၧဎၩ့၁့ၪ၀့ၫဒၪလီၫ. စပီလူၫလီၩ၀့ၫဆ့လၧလံၬအဆၧၫ့ယီၩအဖၧၩ့, “ထီးပ၀့ၫဒၪကိၭဂၩဒ့ၭယီၩ ၦကဲၪထၪ့ဆၧလမံၩ့ဎး ဘၪဆဲၫ့လၧဆၧနဲၩ, ဒဲဆၧ၁့ၪ ယၫယွၩအဖိၪခွၫတၭ, ပဒိၪထုၬကုၭဎွ့ၩန့ၫ၁ိၭ လၧဎရံၬအဆၧလၧၫ့ထၪ့ဎွ့ၩထၪ့ အဖၧၩ့...” (အ့ ၄း၁၃) လီၫ. ဆၧနံၫမံၩ့နီၪ ဘၪထွ့ၫလိၬ၁ၭလီၫ. အီၪလၧဆၧ နဲၩလမံၩ့ဎး, ဆၧနၪ၁့ၪယွၩအလူအထၫလၧကဆါဎရံၬအဆၧ၁ီၪ့ဆၧ၁ၫ့နီၪ လမံၩ့ဎး, ဒဲမွဲ၀့ၫဆၧဂဲးဆၧဘၭလၧ ဆၧအီၪဎူၫအီၪဎၩ့ဖျီၪထၪ့လၧပ၁ိၭပကျၩလီၫ.

`ဆၧ၁ံၫခွံၬပနၫ့ဆါမွဲဆၧနီၪလမံၩ့နီၪ မိ၁ိၫ့ပၧၩလၧဆၧဆီၫ့မီၪ့ ၦဂူၫဂၩအဂးအၪနဲၪ့ပနၫ့ဆါဂးကဲၪ၁့ၪ၀့ၫဒၪလဲၪ. ပမိအၪ့ဎၬမၩလိၪဘဲၫ ၁့ၪလဲၪ. ပဆၧမၩဘၪထွ့ၫလိၬ၁ၭ (relationship) နီၪ မိလၩ့ဆၫ့၀့ၫဘဲၫ ၁့ၪလဲၪ, ထီးပအီၪမၧၫ့ဘဲၫနီၪ၁ိၭနီၪလဲၪ.`