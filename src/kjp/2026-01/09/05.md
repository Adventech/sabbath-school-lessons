---
title:  ယွၩအဆၧအီၪ၁ူၪနဲၪဖျီၪအ၁ၭ
date:   25/02/2026
---

`ဖီ ကလီစံၫ ၁း၂၆, ၂၇. စပီလူၫစံၭဆၧဘၪထွ့ၫ “ဆၧအီၪ၁ူၪ” နီၪ နံၫဖၧၫ့လီၫ. ဆၧအီၪ၁ူၪမွဲဆၧနီၪလမံၩ့လဲၪ.`

လၧအဂၩလစီၪ့နီၪ, စပီလူၫချဲၩ့ဘၪထွ့ၫ “ယွၩအဆၧအီၪ၁ူၪ” မွဲ၀့ၫယွၩ အဆၧကိၪ့လၩ့ဆိၩ “အစ့ၩရၫ့၀ဲၩ၀့ၫလၧအလချုၭမၩကဲၪထၪ့ဒံၭဘၪဂၪ့ခိၪလၧ ပလၩပဖၩ့အဂး” (၁ကီ ၂း၇) ဒဲ နဲၪဖျီၪ၀့ၫလၧဆၧထိးထဲၩ့တၩ့ထဲၩ့အဆၧကိၪ့နီၪ လီၫ. စပံတၧၫစံၭဆၧမွဲဆၧတီၩလမံၩ့ယီၩ ဘဲၫဆၧလမံၩ့လၧမီၪ၁ံၪလဖၪလီၩဖျီၪ ဆိၫ၀့ၫဒဲလၧ “အ၁ီၫ့လဖၪမိယိထံၫယိဆၭဘၪအ၁ၭ” (၁ပံ ၁း၁၂) နီၪလီၫ. အီၪက့ၪထၬ၀ဲၩဆၧနီၪ “လၧဂၪ့ခိၪအခၪ့ထံၭလချုၭအီၪထၪ့ဒံၭဘၪ” (၁ပံ ၁း၂၀), ဒဲ “အီၪ၁ူၪအီၪဘံၭ၀့ၫအဆိၩအဆိၩအကၠၪကၠၪလၧဖျိၩ့လံၩလံၩလအီၪဖျီၪဘၪနီၪ” (ရိ ၁၆း၂၅) လီၫ. မွဲလါနၫ့ဂ့ၩ, ခၫ့ဖျီၫ့လၧကဆါဎရံၬအဆၧအီၪမၧၫ့, အဆၧ၁ံၫ, ဒဲအဆၧဂဲထုၪ့မၧၫ့ထၪ့ထဲၩ့နီၪ ဆၧအီၪ၁ူၪယီၩ၀ဲထၪ့ခွံၬအ၁ၭယူၭလီၫ (၂ကီ ၃း၁၄).

**ဆၧချဲၩ့ဒိၭနဲၩ့ယွၩအဆၧအီၪ၁ူၪလၧအဖၫ့လၬလဖၪယီၩ မၩပျၩ့ထၪ့ ဆၧဒၪအနိၪ့အၪမံၩ့လၧဆၧထိးထဲၩ့တၩ့ထဲၩ့အဆၧကိၪ့ဘဲၫ၁့ၪလဲၪ.**

`အ့ ၁း၇-၁၀`

`အ့ ၃း၃-၆`

လၧအထုၬနီၪ, “ဆၧထီးအလူၬ - all things” လၧမူၭခိၪဒဲလၧဂၪ့ခိၪနီၪ မိအီၪက့ၪကီၪ့၀့ၫလၧဆၧလၧၫ့ထၪ့ဎွ့ၩထၪ့လမံၩ့ဎးလၧ ဎရံၬအဖၧၩ့နီၪလီၫ. အယီၩ မွဲဎရံၬအဆၧဖိၫထုၪ့လၧအဆၧဘၩဆိၪဖၪဆၧလၧ ယီဟၫ့ ၁၇ အဖၧၩ့နီၪလီၫ. မွဲ၀့ၫလၩ့ထံးလၧဆၧအီၪ၁ူၪလၧအဘၪဆၧ၀ဲထၪ့နဲၪဖျီၪ၀့ၫယီၩ ခၫ့ဖျီၫ့လၧဆၧ၁ၭ ထိၬအပရၧၫ့နီၪလီၫ.

ဘၪမွဲနီၪယွၩဘၪအဲၪပၧၩဒိၪမၬလၧ အမိဖ့ၪလၫ့ပၧၩယ့ၫရှူၬနီၪ, မွဲမူၭခိၪ အဆၧထူၭဆၧလၧၫ့လၧပတွၭလန့ဘၪ လၧဆၧထိးထဲၩ့တၩ့ထဲၩ့ပဂးယီၩ, မိဘၪ ပအၪ့ဎၬနၪ၁့ၪထီးဆၧအဆိၩအကၠၪထၧၫ့ထီယၫနီၪလဲၪ. လါနၫ့ပ၁့ၪယၫဘၪ ဆၧယီၩ - ကဆါဎရံၬထိး၁ံၫအ၁ၭလၧပဂးနီၪ စံၭ၀့ၫ, “ၦလဂၩ၁ံၫ၀့ၫလၧ ၦကိၭဂၩဒ့ၭအဂး ဘဲၫ၁ိၭၦလၧအမၧၫ့၀့ၫလဖၪ, ထီးမၧၫ့လၧအဂးဒၪ၀့ၫလဂ့ၩ, မွဲဘဲၫ၁ိၭအမိမၧၫ့၀့ၫလၧၦလၧအထိး၁ံၫအ၁ၭ ဒဲဂဲထုၪ့ထဲၩ့၀့ၫလဂၩနီၪ အဂးလီၫ” (၂ကီ ၅း၁၅). အခိးအတၩနီၪ, ကယဲၦအနဲၩဎရံၬနီၪ, ၦယုဒၫဒဲၦဆၨၩဂူၫဂၩလဖၪ, မိန့ဘၪဎုၬယွၩအဆၧအုၩ့လၩ့လဖၪလၧဆၧ၁ၭထိၬအပရၧၫ့နီၪ လပိၩ့ဎးဒဲလၧနးခီၪ လမံၩ့ဎးလၧဆၧအီၪကီၪ့ဖၧၩ့လီၫ.

“ဎရံၬအီၪလၧန၁ံၪအဖၧၩ့” (လီ ၁း၂၇) နီၪ မွဲ၀့ၫဎရံၬအီၪ၀့ၫလၧပ၁ၭ အဖၧၩ့လၧဆၧနဲၩနီၪ (အ့ ၃း၁၇; ထိၪထဎီၩ့ လ့ ၂း၂၀). နး၁ၭအဆၧအီၪကိၩ့အီၪကီၪ့လၧဎရံၬအဖၧၩ့ယီၩ ဒုၭကဲၪထၪ့ၦဆူနဲၩဆၧဖိၪ၁ံၪဘိၩ့ယီၩ “မၩဂဲထုၪ့ဎုၬပၧၩနီၪ, ဒဲဒုၭဆၧၫ့နၩ့ပၧၩလၧမူၭခိၪအလး၁ံၪလၧ ယ့ၫရှူၬဎရံၬအဖၧၩ့” (အ့ ၂း၆) ဒဲမိဒိၭန့ “ဂၪ့ခိၪကဲၪခိၬအစီၩ့အမၩ့လဖၪ” (ဟံ ၆း၄) နီၪလီၫ. လၧဎရံၬအီၪ၀့ၫလၧ ပဆၧ အီၪမၧၫ့ဖၧၩ့နီၪ, အ၀့ၫအီၪက့ၪကီၪ့ဎုၬပၧၩလၧမူၭခိၪယူၭနီၪလီၫ. အနီၪမွဲဆၧ၁ၭ ထိၬအပရၧၫ့မၩဆၧလၧ, ၦဆူနဲၩဆၧဖိၪ၁ံၪအ၁ၭခံဖၧၩ့ “လၧအမၩဂ့ၩထၪ့ပ၁ုၪ့ ပ၁ၭဘဲၫ၁ိၭပမိန့ဎုၬဆၧန့၁ၫဘၪဆဲၫ့လၧၦဆံၫ့ဎံၪ၁ံၪလၧဆၧဖၩ့အကျၩ” (လီ ၁း၁၂) နီၪလီၫ.