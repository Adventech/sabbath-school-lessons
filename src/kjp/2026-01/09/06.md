---
title:  ဆၧ၁ၭထိၬအပရၧၫ့အစီၩ့အမၩ့
date:   26/02/2026
---

`ဖီ ကလီစံၫ ၁း၂၈, ၂၉. စပီလူၫအီၪက့ၪဖိၫထုၪ့ဆၧမွဲနီၪလဲၪ. ဘၪမွဲနီၪနဆီၫ့မီၪ့လၧဆၧချဲၩ့ “ၦကိၭဂၩဒ့ၭ” နီၪ ဘၪဆၧလီၩဖျီၪ၀့ၫ၁ၧၫ့ဘျၩ့ လ့ၬလဲၪ.`

စပီလူၫအဆၧအီၪက့ၪမိထုၪ့ဆၧလၧအဆၧလီၩ့လၩ့လၬလၩ့ဆၧနီၪ ကဆါ ဎရံၬဒဲအဆၧဘၪထိး၁ံၫ၁ၭအဂဲးလီၫ (၁ကီ ၁း၂၃). ဘဲၫလၧ အ့ဖးစၧၭ ၅း၂၇ အ၁ိၭ, ဎရံၬအဆၧထိး၁ံၫ၁ၭအဆၧထိစိၩနီၪ “ဘဲၫ၁ိၭအမိအီၪက့ၪ၀့ၫလၧ (ဎရံၬ) အမ့ၬယၫဒၪ၀့ၫ ကဲၪထၪ့လၧဆၧအီၪကီၪ့အီၪလၧအလၩအဖၩ့, အမဲၪ၁ၧၫ့မဲၪ၀ီၩ မွဲဂ့ၩ, ဒဲအဖံၭ၁ွံၭမွဲဂ့ၩ, ဒဲဘဲၫနီၪအ၁ိၭထီးအလူၬမွဲဂ့ၩ လအီၪဘၪ, မွဲဘဲၫ၁ိၭအမိ ဆံၫ့ဎံၪ၀့ၫတၭ, လ၁ံ-၁ၧၫ့မူၭချၬဘၪလီၫ.” မွဲဆၧနီၪအကၠီၩ့ စပီလူၫအဆၧထိစိၩ လၧဆၧလီၩလၩ့လၬလၩ့ဆၧ၁ၭထိၬအပရၧၫ့နီၪ “ဘဲၫ၁ိၭအမိအီၪက့ၪလၩ့ကယဲ ၦၡၩလဂၩလါလါ လၧအမိလၧၫ့ထၪ့ဎွ့ၩထၪ့လၧဎရံၬအဖၧၩ့လီၫ” (လီ ၁း၂၈). အ၀့ၫမၩဆၧယီၩလၧဆၧ၁ီၪ့လိၪဒဲဆၧဖ့ၪထုၪ့၁ၭဆၧ - ၁ီၪ့လိၬဎရံၬဖိၪအဆၧ၁ီၪ့ ဆၧ၁ၫ့ဒဲဆၧမၩဂၧၩ့၁ံၪအမံၩ့မံၩ့ (၂၁့ၭ ၂း၁၅; ၁ထံ ၄း၁၁; ၁ထံ ၅း၇; တဲ ၁း၉) ဒဲဖ့ၪထုၪ့၁ုၪ့ထုၪ့၁ၭလၧဆၧလခိၭဘၪဆၧဒဲဆၧဖိၬထွ့ၫဆၧ၁ီၪ့ဆၧ၁ၫ့အဘျၪလဖၪ အဆၧလၩ့၁ၭမဲၪ (ဆၧ ၂၀း၂၉-၃၁; ရိ ၁၆း၁၇) နီၪလီၫ.

အယီၩမွဲဆၧဒုၭဒိၪထၪ့ဒဲမၩလၧၫ့ထၪ့ဎွ့ၩထၪ့ၦဎရံၬဖိၪအဆၧအီၪမၧၫ့လၧဆၧထိးဆၧၫ့လံၬဆံၫ့ဎံၪအဆၧ၁ီၫ့ဆၧ၁ၫ့လဖၪနီၪလီၫ. ဆၧဒိၪထုၬကုၭဎွ့ၩ (Maturity) မွဲဆၧမၩအ၁ၭအကၧၩ့ဒိၪလမံၩ့လီၫ.

ဂြံစၭအဆၧချဲၩ့ “ဆၧဒိၪထုၬကုၭဎွ့ၩ” (teleios) အခီၫပယီၫမွဲဆၧလၧၫ့ထၪ့ ဎွ့ၩထၪ့ဒဲဆၧလၩ့ထီးဘၪမၪလအီၪဘၪနီၪလီၫ. လၧဎရံၬဖိၪအဆၧဒိၪထၪ့လဆၫ့ ဘၪလဆၫ့အဖၧၩ့, ပကဲၪထၪ့ဆၧ၁့ၪယၫဒဲ၁ုၪ့ဆီၪ့၁ၭဆီၪ့လၧ ယွၩအဆၧ၁ီၪ့ဆၧ၁ၫ့ဒဲအဆၧမၪလူၬ “ဒိၪ၀့ၫလဲ၀့ၫအၪအၪလ့ၬ” (အၪ့ ၁၁၉း၉၆) လီၫ. ပဆၧနၪ ၁့ၪဆၧနီၪကဲၪထၪ့၀့ၫဒၪလၧ “အ၁့ၪယၫၦအ၁ၭဆီၫ့မီၪ့ဆၧဒဲအဆၧကိၪ့ဆၧဖၭ လီၫ” (ဟံ ၄း၁၂).

လါနၫ့ပဘၪအီၪက့ၪ၁ုၪ့အီၪက့ၪ၁ၭလၧဘၪမွဲနီၪစပီလူၫချဲၩ့ဆၧ “ပဂၨၪထၪ့ - warning” လၧ (ကလီစံၫ ၁း၂၈) အဖၧၩ့နီၪဆံၭ. အ့ၪမွဲဖၧၩ့၁ၭ “လီၩ့၀့ၫလၧ ၦၡၩအမ့ၬယၫလါနၫ့တၭ . . . မွဲဆၧ၁ံၫအဖၧၩ့၁ၭလီၫ” (ဒီၩ့ ၁၄း၁၂). နး၁ၭ အဆၧအၪ့နၩ့ဖၭဆၧနီၪ အီၪဂဲၫဒၪလၧ၁ၭမုအဆၧနဲၪဂၧၩ့ယွၩအလူအထၫလီၫ. ဆၧ၁ီၪ့ဆၧ၁ၫ့အဘျၪ၁ံၪနီၪ အၪဒၪဆၧလဲၩအ၁ၭလၧဆၧဘၪမၪလၧအမိထုၭခွံၬ လံၬဆံၫ့ဎံၪအဆၧ၁ီၪ့ဆၧ၁ၫ့လဖၪလီၫ (အဲၫ ၈း၂၀). ဆၧ၁ီၪ့ဆၧ၁ၫ့လၧဖၪလၧ အထုၭန့ဆီၪ့ဆၧလၧဆၧ၁ၭဂံၩ့ဂၩ့အဖၧၩ့နီၪ မွဲလၧအလအီၪဘၪလၧယွၩအလူ လၩ့ထံးလူၬဆံၫဘၪနီၪလီၫ. ထုၭန့ၦအၪဂၩအ၁ၭမုဆၫလနံၩယီၩ လၧဆၧဘၪမၪ အဖၧၩ့လီၫ. ပမိဘၪကိၪ့ဆၧ၁့ၪဘဲၫဂူအ၁ိၭ, ဒဲဆၧမၪလအီၪဘၪထိၪလွံအ၁ိၭ ထီးမွဲပဘၪအၪ့နၩ့ဖၭဆၧအမွဲအတီၩလၧဆၧလမွဲလတီၩဘၪအဖၧၩ့နီၪလီၫ.

`မွဲနနၪ၁့ၪဆၧချဲၩ့ “လၧၫ့ထၪ့ဎွ့ၩထၪ့လၧဎရံၬအဖၧၩ့” အခီၫပယီၫ ဘဲၫ၁့ၪလဲၪ (လီ ၁း၂၈). မွဲနနၪ၁့ၪဘၪယ့ၫရှူၬမၩလၧၫ့ဎွ့ၩဆၧလၧပဂး လၧထုၪ့စူၪယၫအလီၩ့နီၪ မၩဆၧၩ့နၧၩလၧန၁့ၪယၫဆၧချဲၩ့ “လၧၫ့ထၪ့ ဎွ့ၩထၪ့လၧဎရံၬအဖၧၩ့” အခီၫပယီၫအဂးဘဲၫ၁့ၪလဲၪ.`