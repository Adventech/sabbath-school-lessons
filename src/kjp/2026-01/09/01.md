---
title:  ဆၧမၩဘၪလိၬအိၭလိၬထဲၩ့ဆၧဒဲဆၧယိလါ
date:   21/02/2026
---

### ဖီလနွ့ၫယီၩအဂးဆၧမၩလိၪ
လီ ၁း၂၁ၪ၂၉; အ့ ၅း၂၇; အ့ ၃း၁၇; ရိ ၈း၁၈; အ့ ၁း၇-၁၀; အ့ ၃း၃-၆း ဒီၩ့ ၁၄း၁၂.

> <p>၁နိၫထီၫ့</p>
> “အဂဲးဘဲၫယီၩ ၦလၧအလ၁့ၪယၫဘၪဆၧဒဲၩဘၭလဂၩနီၪ, ဆၧအီၪက့ၪထဲၩ့အ၀့ၫဒၪလၧဆၧဒဲၩဘၭအလးလၧပဂး, ဘဲၫ၁ိၭပမိကဲၪထၪ့ဆၧတီၩဆၧလီၩ့ဘၪဆဲၫ့လၧယွၩလၧအ၀့ၫဒၪအဖၧၩ့လီၫ” (၂ကီရံၫ့ ၅း၂၁).

စပီလူၫလီၩဖျီၪထၪ့ဆုးလီၩ့ဆၧမၩဘၪလိၬအိၭလိၬအဂဲးမိၡါ, လၧအဘၪ ဆၧထုၭဖျီၪ၀့ၫထံၫထံၫကျၩကျၩလၧ ကလီစံၫ ၁း၂၀ အဖၧၩ့လီၫ (ယိဆၧမၩလိၪ ၈, ပြီပတံၬအနံၩ). အ၀့ၫထုၭဖျီၪဆၧလၧမူၭ၀ၩ့လးအဆၧယိထၪ့ဖၭလဲလီၫ. လၧအ၀့ၫအဆၧ၁ံၫလၧထုၪ့စူၪယၫလီၩ့နီၪ ယ့ၫရှူၬမၩလၧၫ့မၩဎွ့ၩထၪ့ဆၧမၩဘၪလိၬ အိၭလိၬထဲၩ့ဆၧလၧၦကိၭဂၩဒ့ၭ ဒဲလၧဆၧကိၭမံၩ့ဒ့ၭအဖၧၩ့, လၩ့ဆၫ့ဒၪဆၧ လၧၦဆၨၩလၧအအီၪယဲၩ့လၧကဆါယွၩမွဲလၧဆၧဒဲၩဘၭအကၠီၩ့နီၪ, လါနၫ့ဘိၩ့ ယီၩလၧယ့ၫရှူၬအကၠီၩ့ဘၪလိၬအိၭလိၬထဲၩ့လၧဆၧဆူဆၧနဲၩအဖၧၩ့နီၪလီၫ.

ၦလဂၩဘၪလဂၩဆုၬဆုၬ (individual) အဆၧမၩဘၪလိၬအိၭလိၬထဲၩ့ လဆၫ့ဘၪလဆၫ့နီၪ မိဘၪဆၧထုၭဖျီၪထၪ့၀့ၫလနွ့ၫယီၩလီၫ. လၧမူၭ၀ၩ့ဒီၪ့ အ၀ၩ့ဖၧၩ့, ဆၧကဲၪထၪ့၀့ၫဒၪလၧကဆါဎရံၬအဆၧ၁ံၫဖၧၩ့လီၫ. လၧၦလဂၩဘၪ လဂၩဆုၬဆုၬအဆၫ့ (level) နီၪ, ထုၪ့စူၪယၫယီၩ, မွဲဆၧအီၪက့ၪနဲၪ့လၧ အအီၪ ယဲၩ့လမံၩ့လါနၫ့ဂ့ၩ ကဲၪထၪ့ထဲၩ့ဆၧမၩအမွဲအဘၪလမံၩ့ လၧယွၩအဆၧအဲၪလၧ အအၪ့လဲၩထဲၩ့ၦခမျၧးဘဲၫအနါဂၧၫ့ဘၪဆၧ၁ၭထိၬအပရၧၫ့ဒဲ ဒိၭန့ဘၪကဆါဎရံၬ လၧအမွဲဆၧလၩဆၧဖၩ့အဆၧယိလါနီၪလီၫ.

စပီလူၫထုၭဖျီၪလီၩ၀့ၫဆ့ “ဆၧအီၪ၁ူၪလၧအအီၪဘံၭယူၭ၀့ၫအဆိၩဆိၩ အကၠၪကၠၪ” ဒဲနီၪလီၫ (လီ ၁း၂၆). ဆၧအီၪ၁ူၪမွဲဆၧနီၪလမံၩ့ယီၩ ဘၪထွ့ၫလၧ ၦလဂၩဂၩဘၪလဂၩဆုၬဆုၬလၧမူၭ၀ၩ့ဒီၪ့ဖၧၩ့ယီၩလဲၪ. “ဆၧအီၪ၁ူၪ” ယီၩ ဘၪထွ့ၫလိၬ၁ၭလၧဆၧ၁ၭထိၬအပရၧၫ့လၧ စပီလူၫထုၭဖျီၪလီၩ၀့ၫလၧအ၁ုၪ့အီၪ ၁ၭအီၪဒိၪဒိၪလ့ၬအဖၧၩ့နီၪလဲၪ.