---
title:  ယံၩၡီၩ့ဎူၫဎၩ့ဒဲဆၧ၁ၭမဲၪလအီၪဘၪ
date:   15/01/2026
---

`ဖီ ဖလံဖံၫ ၁း၂၇, ၂၈. ဆၧအီၪၡီၩ့ဒဲ “ဆၧအၪ့ဂူၬမၩဆၧလၧဆၧနဲၩဘၪဆဲၫ့လၧဆၧ၁ၭထိၬအပရၧၫ့အဂး” နီၪဘၪထွ့ၫလိၬ၁ၭလၧဆၧလ၁ၭမဲၪ၁ၭဖျဲၩ့ဘၪဆၧနီၪဘဲၫ၁့ၪလဲၪ.`

မုၪခီၩလဲးအဆၧမၩ (strategy) နီၪ မွဲဆၧမၩလၩ့ဖၭဆၧဒဲ မၩနၧၩ့ခွံၬဆၧနီၪ လီၫ. ယ့ၫရှူၬစံၭ၀့ၫ, “ဂံၪ့၁ံၪဎၫ့၁ံၪအ့ၪလၩ့ဖၭလိၬ၁ၭတၭ, ဆၧလၧဂံၪ့နီၪအီၪဂုးခၧၫ့ ၀့ၫ၁့ၪအ့ၬ” (မၫ ၃း၂၅). ဆၧချဲၩ့ယီၩ မွဲဆၧအတီၩလၧပနၪ၁့ၪယီၫလါနၫ့ဂ့ၩ မုၪခီၩလဲးအ၁ၭမုၬ၀့ၫလၧပ၁ၭနၪ့ခွံၬဆၧချဲၩ့ယီၩနီၪလီၫ. ဆၧအီၪဎူၫအီၪဎၩ့နီၪ ဖ့ၪလၫ့ပၧၩဂဲးဘၭလၧပမိမၩလၧၫ့ထၪ့ဎွ့ၩထၪ့လံၬဆံၫ့ဎံၪအဆၧလီၩဆိၫ၀ဲၩ (Bible

Prophecy) ဘဲၫၦအီၪလၩ့ထး၀့ၫ (remnant) အ၁ိၭ (နဲၪ ၁၂း၁၇), လၧအလီၩ လၩ့လၬလၩ့ “ဆၧ၁ၭထိၬအပရၧၫ့လၩ့ဆိၩလၩ့ကၠၪ” လၧ “ၦအီၪလၧဂၪ့ခိၪချိၫ့ဒဲ ကယဲၦအဆၨၩ, ၦအဒီၪ့, ဒဲၦအဖျ့ၩ, ဒဲၦခမျၧးထီးအလူၬ” အအီၪ (နဲၪ ၁၄း၆) နီၪလီၫ. မွဲလၧဆၧအီၪဎူၫအီၪဎၩ့နီၪ အကၧၩ့ဒိၪ၀့ၫလၧ ဆၧမၩလၧၫ့ဎွ့ၩထၪ့ ပဆၧမၩမိဘၪတရါလၩ့ဆၧပရၧၫ့လၧကဆါယွၩဖ့ၪလၫ့ပၧၩယီၩ ဒဲယ့ၫရှူၬအဆၧဘၩ ဆိၪဖၪလၧ ယီဟၫ့ (၁၇) အဖၧၩ့နီၪ ထုၭဖျီၪထံၫကျၩ “ဆၧမွဲဆၧတီၩ” လၧယွၩ အလူအထၫ မွဲဆၧဂဲးမိၡါလၧဆၧအီၪဎူၫအီၪဎၩ့အဂး (ယီ ၁၇း၁၇, ၁၉), ဒဲပဆၧပရၧၫ့ယီၩ ထုၭဖၭ (မၩလၩ့ဖၭ) ပၧၩလၧပဆၧမၩ (our mission) န့အ့ၬနီၪလီၫ. ဆၧပရၧၫ့၁ၧၫ့ထံၪယီၩ အီၪဂုး၀့ၫဒဲလ့ၩ၀့ၫလဖျဲၩ့ဎးလီၫ. လၧဆၧလဖၪနီၪအကျၩ ဆၧလမံၩ့မံၩ့အ့ၪလၩ့မါနီၪ, ပမၩနၧၩ့ခၫ့ဖျီၫ့ဆၧန့၁့ၪအ့ၬလီၫ. လါနၫ့ဘိၩ, ဆၧပရၧၫ့ ၁ၧၫ့မံၩ့လူၬယီၩအ့ၪအီၪလၧပၧၩလထံၪဎးနီၪ ပဘၪ၁ၭမဲၪဆၧအလးအီၪနးမံၩ့အ့ၬ လီၫ. ပလဘၪ “၁ၭမဲၪ၁ၭဖျဲၩ့ဘၪ” လၧဒုၪဒၩလဖၪနီၪဘၪ (ဖံၫ ၁း၂၈). မုၪခီၩလဲး နီၪ ဘၪထိးစၪခွံၬ၀့ၫယူၭ. အ့ၪမွဲပဘၪထိး၁ံၫပ၁ၭလၧပဆၧဆူဆၧနဲၩအဂးဒၪလ့ၬ နီၪ, ဆၧမၩဂၭဂီၩ့ပၧၩန့လၧဆၧနးမံၩ့အ့ၬ, မွဲလၧပကဲၪထၪ့ “ၦဂဲၩလိၬလၧဆၧဂ့ၩ အဂး” နီၪလီၫ (၁ပံ ၃း၁၃). မုၪခီၩလဲးအဂဲးအဘၭလၩ့မါခွံၬ၀့ၫလၧ မိမၩပထုၬ ၦအလ့ၩဆၧလၧယၫလၧကဆါယွၩအဆၧမွဲဆၧတီၩအဂးနီၪလီၫ.

`ဖီ လံၬဆံၫ့ဎံအဆၧၫ့လဖၪယီၩ ဒဲထုၭဖၨၪလၩ့ (summarize) အဆၧ ထိစိၩဘၪထွ့ၫလိၬ၁ၭလဖၪနီၪဆံၭ. မ၁ုၫ ၁၀း၃၈; မၩဆၧ ၁၄း၂၂; ရိမၫ ၈း၁၇; ၂ထံမ၁ံၫ ၃း၁၂.`

ဆၧမၩအ၁ၭလၧဂၪ့ခိၪလၧအလၩ့ဆၧဒဲၩဘၭဖၧၩ့ယီၩ့ အီၪန့ၫဆၧကၪဆၧဂဲၩ လီၫ. စယိဘၭမွဲၦအတီၩအလီၩ့လဂၩ, ထီးဒၪလ့ၬကဆါယွၩစံၭ၀့ၫ, အ၀့ၫနီၪ “မွဲၦၡၩလၧၫ့ဎွ့ၩဒဲတီၩ၀့ၫတၭ, မွဲၦလၧ၁ၭမဲၪယွၩ ဒဲဂၭဎ့ၭခွံၬဆၧအၧၩ့လီၫ” (ယိဘၭ ၁း၁). မွဲလါနၫ့ဘိၩ, ဆၧဘိၪ့အၧၩ့နီၪ မၩဘၪထံၭအ၀့ၫဒၪဒဲအဂံၪ့ဒီၪ့ဖိၪ လၧအဆၧလနၩဎးနီၪလီၫ. ဆၧလ့ၩခၫ့ဖျီၫ့မၩအ၁ၭဘဲၫ ၦအီၪမၧၫ့လၧဆၧလၩ့၁ၭမဲၪလၧ အအီၪလၧထိၩ့ချိၬနဲၩ့ (ချောက်ကမ်းပါး) နီၪ မွဲမပၫထိးမိနၧၩ့လဂၩလဲၪ. ၦဘၪထိးဆၧစူၭဆၧဆၫအအၪ, အၡၩကိၭဂၩဒ့ၭဆုၬဆုၬလီၫ. လၧဆၧထီးလူၬအဖၫ့ခိၪ ၦဘၪဆၧၡၪ့ဆၧနၭလၧ ဎရံၬအဂးနီၪ မွဲဆၧဂ့ၩနဲၪ့လၧဆၧထီးလူၬလီၫ.

ဘဲၫၦဎရံၬဖိၪအ၁ိၭ, ပကြၨၭအီၪလၧဆၧမုၫလါဒဲဆၧ၁ုၪ့မုၬ၁ၭရှူၪ မွဲဆၧနီၪ လၧဆၧၡၪ့ဆၧနၭအကျၩနီၪလဲၪ.