---
title:  ဆၧမၧၫ့ဒဲဆၧ၁ံၫ
date:   10/01/2026
---

### ဖီလနွ့ၫယီၩအဂးဆၧမၩလိၪ
ဖံၫ ၁း၁၉-၃၀; ၁ကီ ၄း၁၄-၁၆; ၂ကီ ၁၀း၃-၆း ယီ ၁၇း၁၇-၁၉; မဲ ၆း၈; ဆၧ ၁၄း၂၂.

> <p>၁နိၫထီၫ့</p>
> “အဂဲးဘဲၫယီၩ ဆၧလၧယၧၩယီၩ ယအ့ၪမၧၫ့နီၪမွဲလၧဎရံၬအဂး တၭ, ယအ့ၪ၁ံၫနီၪ မွဲန့အၪထၪ့ဆၧလီၫ” (ဖလံဖံၫ ၁း၂၁).

ၦစံၭ၀့ၫဒၪ, ဆၧ၁ံၫနီၪ မွဲဆၧအီၪမၧၫ့အကဲၩ့အခီၫလမံၩ့လီၫ. အနီၪမွဲဆၧ အၪ့လီၫဆၧလမံၩ့လီၫ. ဆၧ၁ံၫနီၪအီၪဆၪ့ကျဲၭ (လၧ၀ါလခီၫၪဆန့်ကျင်ဘက်) ဆၧမၧၫ့, မဲဆၧမၧၫ့အဒုၪအဒၩလီၫ. ဆၧ၁ံၫနီၪ မွဲဆၧအီၪက့ၪထၬ၀ဲၩလၧဆၧ အီၪမၧၫ့အဖၧၩ့နီၪမွဲအ့ၬ, ဘဲၫ၁ိၭလဲၪ့၁ိၪ (ခၠမ) လခိၪနီၪ ၦမၩကဲၪထၪ့၀့ၫလၧ မိဘၪမၩဂၭဂီၩ့အဂးမွဲအ့ၬဆ့နီၪလီၫ. စပီလူၫစံၭဆၧဆီၪ့ဆီၪ့လ့ၬ လၧဎရံၬအဆၧ၁ံၫနီၪ “မွဲဘဲၫ၁ိၭအမိမၩဂၭဂီၩ့ ၦအီၪလၧဆၧ၁ံၫအစီၩ့အမၩ့လဂၩ, ဘဲၫၦစံၭဆၧအ၁ိၭ, မုၪခီၩလဲး, ဒဲမၩဖီၩ့ဖျ့ၭၦလၧအကဲၪဎီးလဆိၩဒၪ၀့ၫလၧအ၁ၭမဲၪဆၧ၁ံၫအကၠီၩ့လီၫ” (ဟံ ၂း၁၄, ၁၅).

မွဲအီၪတဲၩ့၀ဲၩအ၁ၭ မိဘၪ၁ံၫလၧဎရံၬအဂးလါနၫ့ဘိၩ, စပီလူၫနဲၩန့လၩ့အ၁ၭ လၧအဆၧအီၪမၧၫ့ထၧၫ့ထီယၫအဂးယူၭလီၫ. ဆၧအကၧၩ့ဒိၪထုၬလၧအ၀့ၫအဂး နီၪ, လၧအ၀့ၫအဆၧမၧၫ့မွဲဂ့ၩအဆၧ၁ံၫမွဲဂ့ၩ, မိမၩလၩမၩဖၩ့ဎရံၬဒဲမိလီၩလၩ့လၬ လၩ့ဆၧ၁ၭထိၬအပရၧၫ့ဒိၪဒိၪအၪအၪလ့ၬနီၪလီၫ. မွဲဆၧနီၪပဒၪဘၪပဖီဘၪ အ၀့ၫအဆၧကွ့ၭ (လံၬ) အၪအၪလ့ၬနီၪလီၫ. လၧလံၬအ၀့ၫကွ့ၭလဖၪနီၪ, အ၀့ၫ ထီၩ့စိၩ၀့ၫလၧၦအၪဂၩအအီၪဒဲဆၧလးဎံၩ့စီၪ့, ထီးလၧအ၀့ၫနၫ့ဆါလ့ၩလထီၩ့ဘၪ အလးဒၪလ့ၬနီၪလီၫ.

ဆၧအီၪမၧၫ့နီၪမွဲဖၨၪခိၬဖိၪ, မွဲလါနၫ့မၩဆၧလၧကဆါယွၩအဘၩ့မုးအဆၧ မၩန့အၪအၪလ့ၬ လၧယွၩဖ့-၁ၫပၧၩဆၧအီၪမၧၫ့အထီဖၧၩ့ယီၩလီၫ. လၧ “ဆၧဆူ ဆၧနဲၩအဆၧအီၪဎူၫအီၪဎၩ့” အဖၧၩ့ ဆၧမၩဘၪထွ့ၫဆၧနီၪဆံၭ၀့ၫၡၩ၀့ၫအီၪနး မံၩ့အ့ၬ. ပမိဒၪဘၪစပီလူၫအဆၧကွ့ၭလၧၦဖလံဖံၫဖိၪလဖၪအအီၪအဂဲးမိၡါလၧ လနွ့ၫယီၩအထးဖၧၩ့လီၫ.