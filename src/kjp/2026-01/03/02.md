---
title:  “ဎရံၬမိဒိၪထၪ့လၧယမိၡါအဖၧၩ့”
date:   11/01/2026
---

`ဖီ ဖလံဖံၫ ၁း၁၉, ၂၀. စပီလူၫယိစိၩဆၧအခိးအတၩလၧဆၧၡၪ့ ဆၧနၭအဖၧၩ့နီၪ မွဲဆၧနီၪလဲၪ. အ၀့ၫအီၪက့ၪဒိၪဆၧအၪနဲၪ့အဆၧဖီၩ့ဖျ့ၭ လၧဆၧစံၭန့ဆၧအ၀့ၫနီၪ မွဲဆၧနီၪလဲၪ.`

စပီလူၫအဆၧမၪလအီၪဘၪလါနၫ့ဂ့ၩ, အ၀့ၫဘၪဆၧစၧၩ့ထၬယီၩ မွဲအဆိၫထုၬလဖၧၫ့အ့ၬ, ဒဲဘၪဆၧစၧၩ့ထၬနီၪ မွဲဆၧလၩ့ဆၫ့လၧအ၀့ၫအဂး နးမံၩ့အ့ၬ. အ၀့ၫကွ့ၭန့ၦကီရံၫ့ဖိၪ၁ံၪလံၬဘၪထွ့ၫအဘၪထိးဆၧၡၪ့ဆၧနၭလဖၪ နီၪ- “ယ၀့ၫဒၪယီၩ . . . လၧမၩဆၧဖံၭဆၧအၪနံၪ့ဒံၭ, လၧဆၧထးအဖၧၩ့နီၪ အၪအၪလ့ၬ လၧထီၫ့ဖၧၩ့နီၪ အဖၧၫ့အၪဘျၩ့ဒံၭ, လၧဆၧ၁ံၫအဖၧၩ့နီၪ အီၪဆိၫဆိ ဆိၫဆိလီၫ. ၦယုဒၫဖိၪထးယၧၩအထံၪလံဆံၫၡၩလၩ့လထံၪယဲဖၧၫ့လီၫ. ယဘၪ ထးလၧနိၪထး၁ၧၫ့ဖၧၫ့, ယဘၪဆၧခွံၬယၧၩလၧလိးလဖၧၫ့, ယဘၪကဘၩ့ဂၭဂီၩ့ ၁ၧၫ့ဖၧၫ့, ယအီၪဘၪလၧမၫဆမံၬအဆၧယိၬအဖၧၩ့လနံၩဒဲလနၩလီၫ. . . . ယဘၪဆၧ၁ၭမဲၪအလးလၧထံၫချိၬ၁ံၪ, . . . လၧပထမျိၭထမျၬ၁ံၪ, . . . လၧၦအဆၨၩလဖၪ, . . . လၧဒိၩ့ဖၧၩ့, . . . လၧၡါမုနၧၫ့ဖၫ, . . . လၧမၫဆမံၭ အဖၧၩ့, . . . လၧထၧၫ့ဖု၀ဲ၁ံၪအဘျၪအကျၩ, ဆၧပွံၭယ၁ၭလၧယဖံၭယယၪလမုၬ ဘၪအဖၧၩ့, ဒဲလၧယအီ-၁ၫ့ဆၧဆိၫဆိဆိၫဆိအဖၧၩ့, လၧဆၧ၁ၭ၀ံယ၁ၭဒဲဆၧ၁ူၫအီၩယ၁ၭလၧထံၫအဖၧၩ့, လၧဆၧဂီးကျၩ, ဒဲလၧယအီၪဘိၪ့လီၫ” (၂ကီ ၁၁း၂၃-၂၇).

ထီးဆီၫ့မီၪ့ဘၪအ၀့ၫအီၪက့ၪဆၧၡၪ့ဆၧနၭလဖၪနီၪလၧဆၧအဒိၪအမု လဂ့ၩ, စပီလူၫစံၭ၀့ၫဒံၭ “လၧဆၧအီၪလၧခီၫ့အဖၫ့ခိၪလဖၪနီၪ, ဆၧအၪ့ယိၪဘၪ ဆဲၫ့လၧဆၧအီၪကီၪ့ထီးအလူၬ ဘၪယၧၩကိၭမုနံၩမုနၩဒ့ၭလီၫ” (၂ကီ ၁၁း၂၈).

`ဖီ ၁ကီရံၫ့ ၄း၁၄-၁၆; ၁၁့ၭစလနဲကၫ ၂း၁၀, ၁၁; ဂလ့ၡၫ ၄း၁၉; ဒဲ ဖလံမၧၫ့ ၁၀. စပီလူၫအဆၧဘူၭထံးမွဲဆၧနီၪအီၪလၧဆၧအီၪကီၪ့လၧ အ၀့ၫ၁ုၪ့ထၪ့ (ဒုၭကဲၪထၪ့) ၀့ၫလဖၪနီၪ ဒဲၦခမျၧးလၧအ၀့ၫထုၭန့၀့ၫလၧ ဎရံၬအဂးလဖၪနီၪလဲၪ.`

ဘဲၫယ့ၫရှူၬအ၁ိၭ, မိထိးထဲၩ့တၩ့ထဲၩ့ပၧၩအဂးနီၪ အီၪက့ၪထးဆၧနးမံၩ့အ့ၬ, စပီလူၫဆ့အ၁ၭအီၪလၧ “မိမၩလူၬအ၁ၭ” လၧၦ၁ၭၡီၩ့အဂးလီၫ (၂ကီ ၁၂း၁၅). လါနၫ့ဘိၩ, ဆၧလၩ့ဆၫ့နီၪဘိၭ, ၦလဂၩအဆၧမၩဒံၩ့လၩ့ဂၬလၧယ့ၫရှူၬနီၪ, ၦအဲၪအ၀့ၫဘၪဆၧအီၪက့ၪယူၭယၪ့အ၀့ၫဒံၩ့ၡၩလၩ့ဆံၭလၩ့၀့ၫဒံၭလီၫ. “မွဲမၬကယဲ ၦလၧအ၁ၭအီၪလၧအလ့ၩဆၧဘၪဆဲၫ့လၧဆၧယူၭယၪ့ယွၩလၧယ့ၫရှူၬအဖၧၩ့ ကိၭဂၩဒ့ၭနီၪ မိဘၪဆၧၡၪ့ဆၧနၭလီၫ” (၂ထံ ၃း၁၂). လါနၫ့ၦဎရံၬဖိၪအီၪတီၩလီၩ့ ၀့ၫလဖၪနီၪ အီၪဂုး၀့ၫလၧအဂဲးဆီၪ့ဘၭဆီၪ့လၧယွၩအလၩအဖၩ့အဂးဒဲထုၭဖျီၪထၪ့ ဆၧ၁ၭထိၬပရၧၫ့အဆၧမွဲဆၧတီၩနီၪလီၫ (ထိၪဎီၩ့လၧ ဖံၫ ၁း၇). “စပီလူၫ အဆၧ၁ၭဆၧၩ့ဒဲအဆၧ၁ၭထိၬလၧအဘၪဆၧစၧၩ့ထၬအ၀့ၫလၧလမွဲလတီၩဘၪဖၭယံၬ လ့ၬအထးဖၧၩ့နီၪ, အဆၧနဲၩဒဲအ၁ၭဆီၪ့နီၪ, ကဲၪထၪ့ဆၧလီၩလၩ့လၬလၩ့ဆၧထၧၫ့ ထီယၫထီးဘိၩ့ယီၩလီၫ.” Ellen G. White, The Acts of the Apostles, p. 464.

`ယိထၪ့ထဲၩ့နအီၪမၧၫ့ဒဲမၩဘၪၦခမျၧးဘဲၫ၁့ၪလဲၪ, လၩ့ဆၫ့ဒၪဆၧလၧၦမၩဘၪနၧၩလမုၬလလၩဘၪလဖၪအဖၫ့ခိၪနီၪလဲၪ. နထုၭဖျီၪထၪ့ ဆၧထိး၁ၭလၧယ့ၫရှူၬအဂးမွဲဆၧနီၪလမံၩ့လဲၪ.`