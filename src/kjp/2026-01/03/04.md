---
title:  အီၪလၧဆၧနဲၩန့လၩ့၁ၭ
date:   13/01/2026
---

`ဖီ ဖလံဖံၫ ၁း၂၃, ၂၄. စပီလူၫအဆၧချဲၩ့လၧအစံၭ၀့ၫ “ဆၧမိထဲၩ့ ဘၪယ၁ၭအီၪလၧဎရံၬအ၁ိၭ” နီၪ “မွဲဂ့ၩဒၪဆၧဒိၪဒိၪအၪအၪ” နီၪ အခီၫပယီၫမွဲဆၧနီၪလဲၪ.`

လံၬဆံၫ့ဎံၪလဆၧၫ့ယီၩ ဘၪၦဆီၫ့မီၪ့ဘၪမၪ၀့ၫကိၭအဆိၩဒ့ၭလီၫ. ပမိမၩလိၪဆၧလၧစပီလူၫဘၪဒၪဆၧၫ့ယၫဘၪထွ့ၫဆၧမၧၫ့ဒဲဆၧမိ၁ံၫအဆၧလၩ့ ဆၫ့လိၬ၁ၭနီၪလီၫ. မွဲၦဎရံၬဖိၪအဆၧမၧၫ့လၧဎရံၬအဂး ဒဲမိဘၪ၁ံၫလၧဎရံၬအဂး ဒၪလ့ၬနီၪလီၫ. မွဲဆၧအီၪက့ၪ၁ၭလၧ “ဆၧအဂ့ၩ” မွဲလၧဆၧန့အၪထၪ့ဆၧလၧ ဆၧထိး၁ၭ (witness) အခိးအတၩ (ဖံၫ ၁း၂၁) နီၪလီၫ. ၦဆူနဲၩဆၧလဂၩ အဆၧ ထိးအ၁ၭထီးဒၪလ့ၬမိဘၪ၁ံၫ၀့ၫလၧအဆၧနဲၩအဂးနီၪ ပဘၪလီၩအလးအီၪအ့ၬ လီၫ.

လါနၫ့ဂ့ၩ ပမိဘၪ၁့ၪယၫလၧၦအ၁ံၫနီၪ၁ံၫ၀့ၫတၡါလ့ၬနီၪဆ့လီၫ. ၦအ၁ံၫနီၪ “၁့ၪယၫဆၧနးမံၩ့လၧၩ့အ့ၬ.” အ၀့ၫ၁ံၪအီၪပွံၭ၀့ၫလၧဆၧ၁ွၪခိၪဖၧၩ့ ထီးဆၧမၧၫ့ထၪ့ထဲၩ့အမုနံၩလဖၧၫ့နီၪလီၫ (ဖီ လီၩလၩ့ ၉း၅; ယီ ၅း၂၈, ၂၉). မွဲဆၧနီၪယ့ၫရှူၬစံၭဘၪစလၭဇရၧၭ, လၧ၁ံၫ၀့ၫအထီနီၪ, “ပတခွၫစလၭဇရၧၭ မံၫမၪ၀့ၫဒၪ . . . ယမိလ့ၩထိၪဂဲထုၪ့အ၀့ၫလီၫ” (ယီ ၁၁း၁၁).

အ့ၪမွဲ, ၦၡၩ၁ံၫလထံၪဎးလ့ၩထီၩ့၀့ၫလၧမူၭခိၪနီၪ, စလၭဇရၧၭမိမၩအ၁ၭ ဘဲၫ၁့ၪလဲၪနီၪ ဆီၫ့မီၪ့ယိလါဆံၭ. စလၭဇရၧၭထီၩ့လၧမူၭခိၪလၧလံ၁ၫ့အထီ, ထီးအ၁ီၫ့လဂၩနီၪ စံၭဘၪအ၀့ၫ- “တၭ, စလၭဇရၧၭဧ့, ကဆါယ့ၫရှူၬကိၭထဲၩ့နၧၩ လၧဂၪ့ခိၪအိၭ- နအီၪဘၪထီးယီၩကဲၪဒံၭအ့ၬ” နီၪ မိမၩအ၁ၭဘဲၫ၁့ၪလဲၪ.

ထီးမွဲပဖိၬထွ့ၫဆၧဘၪမၪလၧအလမုၬလလၩဘၪနီၪ မိဘၪထံၭဆၫမၬ လီၫ. ဆၧ၁ံၫနီၪ မၩအ၁ၭဘဲၫ၁ိၭဆၧမံၫမၪလၧဆၧမံၫမးလအီၪဘၪလၧယ့ၫရှူၬ ကိၭဂဲထုၪ့အၦအတီၩအလီၩ့လဖၪ, ထဲးဎုၬလၧၦဆံၫ့ဎံၪအီၪမၧၫ့ထးလဖၪထီးနီၪ, မိထဲၩ့ထၪ့လၧမူၭခိၪဒဲအီၪဘၪလၧယ့ၫရှူၬအဆိၩဆိၩအကၠၪကၠၪနီၪလီၫ (၁၁့ၭ ၄း၁၆, ၁၇).

စပီလူၫစံၭ “ဆၧစဲၪ့ထၪ့- departing” လၧဆၧအီၪမၧၫ့ဘိၩ့ယီၩ မိအီၪ၀့ၫ လၧဎရံၬအ၁ိၭနီၪ, စံၭ၀့ၫဒၪလၧ ဆၧဘၪထိးဆၧၡၪ့ဆၧနၭဒဲမိဘၪ၁ံၫ၀့ၫဒၪလၧ ကဆါယ့ၫရှူၬအ၁ိၭ (၂ထံ ၄း၆) နီၪ, ဘဲၫ၁ိၭအ၀့ၫ “မိထၪ့ဘၭလၧဆၧဂဲထုၪ့ထဲၩ့ လၧဆၧ၁ံၫအဖၧၩ့နီၪလီၫ (ဖံၫ ၃း၁၁). အ၀့ၫ၁့ၪယၫလၧအ၀့ၫမိဘၪဘံၪ့လၩ့ အမ့ၬလၧဆၧ၁ံၫအဖၧၩ့ဒဲလယံၬလမီဘၪအ၀့ၫမိဒၪမိ၁့ၪယၫဘၪ, ဆၧမိမၩအ၁ၭ လၧအဆၧၫ့ယၫယ့ၫရှူၬလၧလဖျၭမ့ၬအထီဖၧၩ့, ဒဲမိထဲၩ့ဖိၬအ၀့ၫအခဲၫ့ကၠၧၫ့၁ိၭလၧ ယွၩအခ့ၫအၡၩလဖၪ, လၧယ့ၫရှူၬအီၪတဲၩ့ထၬ၀ဲၩဆၧလးထီးနီၪလီၫ. (ယီ ၁၄း၃; ၁ကီ ၂း၉).

အ၁ၭအီၪမိထိး၁ံၫအ၁ၭလၧဎရံၬအဂးလါနၫ့ဂ့ၩ, စပီလူၫ၁့ၪယၫ၀့ၫလၧ ၦဖလံဖံၫဖိၪ၁ံၪအ့ၬမွဲ “အီၪမၧၫ့ထးလၧဆၧဖံၭဆၧယၪအဖၧၩ့ယီၩ” ဒံၭနီၪ မွဲအဂ့ၩ ဒၪဆၧဒံၭလီၫ (ဖံၫ ၁း၂၄). မွဲဆၧလၩ့ဆၫ့လၧ ၦဎရံၬဖိၪအဂး, ဆၧမၧၫ့ဒဲဆၧဘၪ၁ံၫလၧကဆါဎရံၬအဂးနီၪ, မွဲဆၧဂ့ၩထၧၫ့ထၧၫ့မံၩ့လဲၪနီၪ မွဲပဘၪစံၭအလး အီၪအ့ၬ. စပီလူၫဘၪ “ဆၧပဂၨၪထၪ့ဆီၪ့အ၀့ၫဆၧနံၫမံၩ့လူၬ” (ဖံၫ ၁း၂၃), လၧဆၧအီၪမၧၫ့ထးဒံၭဒဲဆၧအီၪပွံၭလၧဆၧ၁ွၪခိၪနီၪလီၫ.

`မွဲၦလမိ၁ံၫနးဂၩဘၪလါနၫ့ဂ့ၩ, မွဲနဆီၫ့မီၪ့ဘၪလၧဆၧ၁ံၫအထီဒဲ ဆၧမိမၩအ၁ၭလၧယၫခီၫလၧယ့ၫရှူၬဎရံၬမိဂဲၫလၩ့ထဲၩ့၀့ၫနီၪဆ့ဧၪ. ဆၧဒုၭနၪ၁့ၪနၧၩလၧ စပီလူၫအဆၧဆီၫ့မီၪ့ထီးယီၩဘဲၫ၁့ၪလဲၪ.`