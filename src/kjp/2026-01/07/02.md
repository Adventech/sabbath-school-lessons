---
title:  ဆၧအဒီၩ့ဂ့ၩလဖၪ
date:   08/02/2026
---

ပ၀့ၫကိၭဂၩဒ့ၭ, လဖၧၫ့ဖၧၫ့နီၪ ပဒၪန့ၦလနၩ့နၩ့လၧပ၁ၭအီၪ, ပယူၭယၪ့ဘၪဒဲပမိကဲၪဘဲၫအ၀့ၫ၁ံၪအ၁ိၭလဖၪ မိအီၪ၀့ၫဒၪလီၫ. အၪဒၪဆၧဖိၪ၁ၪဆံၭဖိၪလဖၪ အီၪက့ၪနဲၪ့ၦလဂၩဂၩလၧဆၧအဒီၩ့ဂ့ၩလၧအ၀့ၫ၁ံၪအဂးလီၫ. ဆၧနဲၪဒီၩ့ (ideal) လၧအ၀့ၫ၁ံၪအဂးနီၪ မိမွဲအမိအဖါ၁ံၪဆ့လီၫ. ထီးအ၀့ၫ၁ံၪဒိၪထၪ့နီၪ အ၀့ၫ၁ံၪမိအၪ့ဎၬန့ၦနဲၪဒီၩ့အဂူၫဂၩလဖၪလီၫ. လၧဆၧနီၪအဖၧၩ့အ၀့ၫ၁ံၪန့ဘၪဆၧယိလိၪမၩဒီၩ့လၧအဆၧဖံၭဆၧမၩအဖၧၩ့ ဒဲၦဂူၫဂၩအဂဲးအကၠီၩ့ဒဲလံၬလဲလၧအဖီဘၪ၀့ၫလဖၪ ဒဲထိၪထဎီၩ့ယိဆၧလၧနၫ့ဒၪ၀့ၫအဆၧလ့ၩခၫ့ဖျီၫ့လၧအဆၧအီၪမၧၫ့ အဖၧၩ့ဆ့လီၫ.

အခိးလဂ့ၩဘၪ လၧမုဆၫလနံၩယီၩဆၧဆုးကျိၭရၩလၩ့ဆၧ (media) အဖၧၩ့, ဆၧနဲၪဒီၩ့အလဂ့ၩဘၪလဖၪနီၪလီၫ. ဆၧဘၪထွ့ၫဖျၭကလၬအဖၧၩ့နီၪ ပမိဒၪဘၪၦမုၪၦခွၫအဂဲးလၧအဘံၪဘူၪဆၬဎၬလဖၪ- ဆၧလဲးဆၧဘျၪအဂဲး အဖးလၧမၩ၁ၭလိၪၦအ၁ုၪ့အ၁ၭလဖၪအီၪအၪမၬလီၫ. ၦဖလံဖံၫဖိၪလဖၪအထီနီၪ, မွဲ internet (ခီၫ့ဖၠူၫတၧၫဆုးပထၪ) လအီၪလါနၫ့ဂ့ၩ ဘၪဒၪဆၧၫ့ယၫဘၪ ဆၧမၩအ၁ၭဘိၩ့ယီၩလဖၪဆ့လီၫ.

ဆၧမၩအ၁ၭလၧဂၪ့ခိၪလၧစပီလူၫအထီနီၪဆ့တခ့ၭဖ၀ၭဂၭဂီၩ့, ဒဲဆၧအၧၩ့ ဆၧ၁ၫ့အီၪအၪ၀့ၫဘဲၫမုလနံၩယီၩအ၁ိၭဆ့လီၫ. ဆၧမၩအ၁ၭဘဲၫနီၪ မိအီၪ၀့ၫ ကိၭအဆၧၫ့အထီ, ထီးမုနံၩအထုၬလဖၪနီၪ မိကဲၪ၀့ၫအၪနဲၪ့ဒံၭနီၪလီၫ. ဆၧအၪ့စၪ့ အီၪလမံၩ့နီၪဘိၩ မွဲပမိထိးဆၧၫ့ (စံၭဆၧၫ့ထဲၩ့) ဘဲၫ၁့ၪလဲၪနီၪလီၫ.

`ဖီ ဖလံဖံၫ ၃း၁၇-၁၉. ဆၧထုၭဖျီၪထၪ့ဆၧနဲၪဒီၩ့ (models) အဂ့ၩ ဒဲအအၧၩ့ထီးယီၩဘဲၫ၁့ၪလဲၪ. နိၪ၀ံၬလၧဆၧထုၭဖျီၪဆၧနံၫမံၩ့ယီၩအဆၧ လၩ့ဆၫ့နီၪ မွဲဆၧနီၪလဲၪ.`

ပကြၨၭအီၪက့ၪစပီလူၫအဆၧအဲၪလၧ ၦအ၁ၭလဘၪလၩ့ဎိၭလၧအ၀့ၫလဖၪ အဖၫ့ခိၪနီၪ- အ၀့ၫဂၪ့အုၩ့ဂၪ့ထိၬလၧအ၀့ၫ၁ံၪအဂးလီၫ. အီၪက့ၪ၁ၭဆၧယီၩ, အ၀့ၫကိၭၦ၁ံၪနီၪလၧဒုၪဒၩအ့ၬ, လါနၫ့စံၭ၀့ၫလၧ “ဎရံၬအထုၪ့စူၪယၫအဒၪအဒၩ” လီၫ (ဖံၫ ၃း၁၈). စပီလူၫနၪ၁့ၪဆၧလၧထုၪ့စူၪယၫနီၪ ၁ုၭခွံၬပဆၧကွ့ၭ နဲၪ့အစရၫ့လၧအမၩထံၬထၬပၧၩလဖၪ ဒဲ၁ိၫ့ပၧၩလၧဆၧထိးထဲၩ့တၩ့ထဲၩ့ကဆါ အအီၪလီၫ (အ့ ၂း၁၁ၪ၁၄).

စပီလူၫဖ့ၪပဂၨၪထၪ့ၦဖလံဖံၫဖိၪလၧဆၧဒီၩ့ဆၧထ့ၬအဂ့ၩလဖၪ, လၧယိလိၪမၩဒီၩ့ဆၧလၧနၫ့ဆါဒၪ၀့ၫအဆၧအီၪမၧၫ့အဂးနီၪဆ့လီၫ. စပီလူၫချဲၩ့ မၪလူၬ၀့ၫဒၪဘဲၫယီၭ- “ယအၪ့ယၫန၁ံၪဘဲၫ၁ိၭန၁ံၪမိထီးနဲၪ့ၦလၧအမၩဆၧလၩ့ မုလၩ့ဖၭ, ဒဲအီၪက့ၪဆၧလၩ့ထံဖါအလးလမွဲဘၪဘဲၫဆၧ၁ီၪ့ဆၧ၁ၫ့လၧန၁ံၪ မၩလိၪအ၁ိၭ, ဂၭဎ့ၭခွံၬအ၀့ၫ၁ံၪဆံၭ (ရိ ၁၆း၁၇) နီၪလီၫ. ၦအၪ့လီၪဆၧ၁ံၪလဖၪ လၧရိမၫနီၪမွဲၦ “လမၩဘၪပကဆါယ့ၫရှူၬဎရံၬအဆၧတၭ, မွဲအဂူးဖိၫဒၪ၀့ၫ အဆၧလီၫ” (ရိ ၁၆း၁၈).

`ယ့ၫရှူၬဎရံၬလဂၩဒၪလီၫ, မွဲၦနဲၪဒီၩ့ဆၧအလၧၫ့ဎွ့ၩလဂၩ လါနၫ့ဂ့ၩ, ၦဂူၫဂၩလၧကဲၪဒီၩ့ထ့ၬအဂ့ၩလၧ ဆၧလးလနၩ့နၩ့မိအီၪ၀့ၫဒၪဆ့လီၫ. ဘဲၫနီၪအ၁ိၭ န၀့ၫဒၪဆ့နဆၧနဲၪဒီၩ့ဆၧအဂ့ၩလၧၦဂူၫဂၩအဂး မွဲနီၪအီၪ လဲၪ.`