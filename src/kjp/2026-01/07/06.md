---
title:  နိၪ၀ံၬ (ဆၧမိၡါ) လဖၪလၧဆၧမံၫ့၁ုၪ့မံၫ့၁ၭအဂး
date:   12/02/2026
---

`ဖီ ဖလံဖံၫ ၄း၁၀-၁၃, ၁၉. နိၪ၀ံၬမွဲဆၧနီၪလဖၪ လၧစပီလူၫ နဲၪဖျီၪအ့ၪဆၧမံၫ့၁ုၪ့မံၫ့၁ၭ, ဆၧအီၪမၧၫ့အမုၬအဂးနီၪလဲၪ.`

ထီးဆၧမၩအ၁ၭအဆီၪ့လၨၪဂဲၫဘၪနီၪ (ဆၧ၁ၭ၀ံလၩ့ဒိၩ, ဆၧစူၭဆၧဆၫ, ဆၧဘၪထံၭ, ဆၧလၩ့မုလၩ့မါ), ၦလဂၩလါလါယိထၪ့ဆၧလၧအခးအတၩအီၪ ဘၪထွ့ၫလၧဆၧခိၭနၪအဖၧၩ့လဖၪလီၫ. လၧပဘၪ “ဆၧဆၪ့လၩ့ပၧၩ” (ဖံၫ ၄း၁၂), “ဆၧလလၧၫ့လဎွ့ၩဘၪ,” ဒဲမၩအ၁ၭထီးဆၧလမိအီၪလၧၩ့ဘၪနးမံၩ့လၧ ပၧၩအခၫနီၪ မွဲဆၧအထီလၧဆၧဆူဆၧနဲၩအီၪလၧ ဆၧမိမၩအ၁ၭလမံၩ့မံၩ့အဂး နီၪလီၫ.

လၧအ၀ါလခီၫနီၪ, လၧပအီၪမၧၫ့ဘၪလၧ “ဆၧကဲၪဒိၪ” နီၪ, ပမိဘၪ၁့ၪ ယၫလၧဆၧနီၪမိလၩ့မါခွံၬ၁့ၪ၀့ၫဖျဲၪဖျဲၪလ့ၬလီၫ (ယိလၧ ဒီၩ့ ၂၃း၅). ဘဲၫစယိဘၭ ဒဲစပီလူၫပဂၨၪထၪ့ပၧၩအ၁ိၭ, ပဂဲၫဆိၬန့ဆၧလၧဂၪ့ခိၪယီၩအီၪနးမံၩ့အ့ၬ ဒဲပမိထဲၩ့ ဆိၬန့ဘၪဆၧလၧဆၧ၁ွၪခိၪဖၧၩ့အီၪနးမံၩ့အ့ၬ (ယိ ၁း၂၁; ၁ထိ ၆း၇) ဆ့နီၪလီၫ.

ထီးနဲၪ့ထၬလံၬဆံၫ့ဎံၪအဆၧအုၩ့လၩ့လဖၪယီၩဆံၭ-

- အၪ့အူၭ ၂၃း၁ - “ယဟိ၀ၩမွဲယၡၩယူၬ၁ိၪတၭ, ဆၧဆိၫ့န့ဘၪယ၁ၭလၧဆၧ လမံၩ့မံၩ့အလးအီၪအ့ၬ.”
- မၭ၁ုၫ ၆း၃၂ - “န၁ံၪဂ့ၩန့ဘၪဆၧလဖၪနီၪ, န၁ံၪအဖါအီၪလၧမူၭခိၪ၁့ၪယၫ လၧအလးအီၪ၀့ၫလီၫ.”
- ၁ပံတၧၫ ၅း၇ - “ကယဲန၁ံၪအဆၧအၪ့ယိၪနီၪ, အီၪက့ၪထၪ့လၧအ၀့ၫဒၪ အလီၩ့ထီးအလူၬဆံၭ, အဂဲးဘဲၫယီၩ မွဲအယိထဲၩ့ခွါထဲၩ့န၁ံၪလီၫ.”
- ဖလံဖံၫ ၄း၁၉ - “ကယဲဆၧလမံၩ့လါလါလၧန၁ံၪန့ဘၪအလးအီၪ၀့ၫနီၪ, ယယွၩမိဖ့ၪလၫ့န၁ံၪထီးအလူၬ လၧယ့ၫရှူၬဎရံၬအဖၧၩ့လီၫ.”

ဒဲဆၧလၩ့လၭလၧဆၧထီးအလူၬအဖၫ့ခိၪ - “လၧၦလၧအဒုၭဆီၪ့ထၪ့ ယဂဲးယဘၭလဂၩအဖၧၩ့နီၪ, ယမၩဆၧထီးအလူၬ၁့ၪလီၫ” (ဖံၫ ၄း၁၃). ဘၪလဘၪပန့ဘၪဆၧအလၧၫ့အဎွ့ၩ “ထီးအလူၬ” မိအီၪ၀့ၫနးဂၩအ့ၬလီၫ. မွဲတၡါ, ဆၧအ့ၪကံၩ့လမံၩ့မံၩ့လၧ ပကိၭထၪ့ကဆါယွၩအဖၧၩ့, ပမိဘၪအၪ့ကံၩ့ဆၧလၧ အ၀့ၫအဆၧဘၪအ၁ၭအဖၧၩ့လီၫ. လါနၫ့အၪဘျၩ့နီၪ, ပအၪ့ကံၩ့ဆၧလၧပ၁့ၪယၫ အဆၧဘၪ၁ၭနီၪအ့ၬ. မွဲဆၧနီၪ ယ့မံၭ ၄း၂ စံၭ၀့ၫဒၪ, “န၁ံၪလအၪ့ကံၩ့ဘၪဆၧတၭ, န၁ံၪန့ဘၪဆၧအ့ၬ.”

ဆၧလနၩ့အီၪထီးယီၩ လၧပအၪ့ကံၩ့န့လၧဆၧ၁ၭဒူၩအဖၧၩ့ မွဲပ၁့ၪယၫလၧ ဆၧ၁ံၪလဖၪနီၪ ဘၪလၩ့ဎိၭလၧကဆါယွၩအဆၧဘၪ၁ၭနီၪလဲၪး

- ဆၧထိးထဲၩ့တၩ့ထဲၩ့ၦလၧပအဲၪဘၪလဂၩ (ထံၩ၁ိၭ) အဂး (၁ထံ ၂း၃, ၄)
- ဆၧ၁ၭဒူၩအၪ့နၩ့ပဆၧနဲၩလၧၦဂူၫဂၩ (နဲၪ ၂၂း၁၇)
- ဆၧကွဲၪဖျါလၧပအၪ့ယၫလၩ့ဆၧ ဒဲဆၧအီၪပဲၩလၧဆၧမၪအဂး (၁ယီ ၁း၉)
- ဂဲးဘၭလၧမိခိၭနၪယွၩအဆၧမၪလူၬလဖၪ (ဟံ ၁၃း၂၀, ၂၁)
- ဆၧအဲၪလၧၦအမ့ၬလဲၩပၧၩဒဲမၩမၪပၧၩလဖၪအဂး (မၭ ၅း၄၄)
- ဆၧကိၪ့၁့ၪကိၪ့ဘၪလၧဘၪဒၪဆၧၫ့ယၫဘၪဆၧကၪဆၧဂဲၩလဖၪ (ယ့ ၁း၅)
- ဆၧနၪ၁့ၪဆၧအမွဲအတီၩလၧယွၩအလူအထၫအဖၧၩ့ (ယီ ၈း၃၂)

ဆၧလၧနအၪ့ကံၩ့ဘၩဆိၪဖၪနီၪ လဂဲၫကဲၪထၪ့ဒံၭဘၪ (အ့ၪလမွဲ) ဘၪလဘၪဂဲၫကဲၪထၪ့အၪ့လ၁့ၪဘၪနးဆိၭနီၪအဂး နဆၧမၩဘၪထွ့ၫ (ိနၠူ) မိအီၪဘဲၫ၁့ၪလဲၪ (နမိလ့ၩခၫ့ဖျီၫ့ဘဲၫ၁့ၪလဲၪ).