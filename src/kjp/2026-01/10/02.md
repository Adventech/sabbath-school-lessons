---
title:  ယွၩအဆၧကိၪ့၁့ၪကိၪ့ဘၪဒဲအဆၧ၁့ၪယၫနၪ၁့ၪဆၧ
date:   01/03/2026
---

စယိဘၭအၪ့စၪ့၀့ၫဒၪ, “အ့ၪမွဲဆၧကိၪ့၁့ၪကိၪ့ဘၪနီၪ ဆၧမိဒၪန့၀့ၫခီၫခီၫ လဲး, ဒဲဆၧနၪ၁့ၪဆၧအဂဲးနီၪ, အလးအီၪခီၫခီၫလဲၪ” (ယိဘၭ ၂၈း၁၂). စပီလူၫ စံၭဆၧၫ့၀့ၫ - “ဆၧကိၪ့၁့ၪကိၪ့ဘၪ, ဒဲဆၧ၁့ၪယၫအလူဒိၪဎွ့ၩဒိၪထီးအလူၬနီၪ, အီၪ၁ူၪလၧအ၀့ၫဒၪအဖၧၩ့လီၫ (လီ ၂း၃; ထိၪထဎီၩ့လၧ ၁ကီ ၁း၃၀). အ့ၪပဒိၭ န့ဘၪဎရံၬနီၪ, ပန့ဘၪဆၧထီးအလူၬ, ထီး “ဆၧနၪ၁့ၪအလၧၫ့အဎွ့ၩ” လၧဆၧ ထိစိၩလၧဆၧအီၪမၧၫ့အဂးလီၫ (လီ ၂း၂). ယွၩအဆၧအီၪ၁ူၪလၧဆၧထိးထဲၩ့ တၩ့ထဲၩ့အဂးထီးအလူၬဆံၫ့နီၪ နဲၪဖျီၪအ၁ၭလၧအ၀့ၫအဖၧၩ့လီၫ.

`ဖီ ကလီစံၫ ၂;၁ၪ၇. စပီလူၫအဆၧထိစိၩလၧအကွ့ၭလံၬယီၩနီၪ မွဲဆၧနီၪလဲၪ.`

ဂြံစၭအဆၧချဲၩ့ paraklethosin အခီၫပယီၫနီၪ “ဆၧဖ့ၪဂဲးဖ့ၪဘၭ” ဒဲ “ဆၧမၩဆီၪ့ထၪ့၁ၭ” နီၪလီၫ (လီ ၂း၂). စပီလူၫအဆၧအဲၪဒိၭနီၪ မွဲန့ၫအမိ မၩဆၧၩ့ၦဆူနဲၩဆၧဖိၪ၁့ၪယၫဆၧ၁ီၪ့ဆၧ၁ၫ့အဘၪမၪလဖၪနီၪလကၭဘၪ, အ့ၪမွဲ မိအီၪဂူၫအီၪဎၩ့၀့ၫလၧ ဎရံၬဖိၪအဆၧအဲၪလိၬကွံၩလိၬအဖၧၩ့ဒံၭလီၫ. လံၬဖျိၪ့ လၧအ၀့ၫမၩန့ချဲၩ့ယီၩ နဲၪဖျီၪစပီလူၫအဆၧနဲၩန့ဆၧလၧလံၬ (epistle) ယီၩ မိထၪ့ဘၭ လၧအဆၧထိစိၩနီၪလီၫ.

မွဲလါနၫ့, အ၀့ၫအီၪအူၭအ၀့ၫ၁ံၪလၧ “အ၀့ၫ၁ံၪအဆၧဎူၫဆၧဎၩ့ဒဲ အဆၧနဲၩအီၪဂုးခၧၫ့လၧဎရံၬအဖၧၩ့နီၪလီၫ” (လီ ၂း၅).

ဂြံစၭအလၨ Laxis နီၪ, ၦကွ့ၭကျိၭ၀့ၫလၧ “order - ဆၧဎိၭဒီၪဂ့ၩ” ယီၩ ပဒၪဘၪလၧလံၬဆံၫ့ဎံၪအ၁ၫ့ (NT) ဖၧၩ့ဘၪထွ့ၫဆၧဎိၭဒီၪလၧ စအၫရၧၫ့ အလးလၩလၧဆၧလုဆၧ (လု ၁း၈; ဟံ ၇း၁၁) ဒဲ စမ့ၫလခံစဒ့ၭ (ဟံ ၅း၆, ၁၀; ဟံ ၆း၂၀; ဟံ ၇း၁၁, ၁၇), လါနၫ့စပီလူၫစံၭ၀့ၫလၧဆၧမၩဂ့ၩလၧဆၧအီၪကီၪ့ အဖၧၩ့ (၁ကီ ၁၄း၄၀), ဘၪထဲးဎုၬလၧဆၧဂဲးထီးယီၩလီၫ. ဘၪလဖၧၫ့ဖၧၫ့နီၪ ၦဆီၫ့မီၪ့၀့ၫလၧဆၧအီၪကီၪ့အဆၧမၩအဖျီၩ့ ဒဲဆၧကၧၩ့ထၪ့အဖုၫအဂီယီၩ (organization) ဘဲၫခရၧၫ့လဒီၪ့လၧဆၧ၁့ၪယၫယွၩအဆၧနဲၪ့ (theological significance) လအီၪဘၪအ၁ိၭလီၫ.

လါနၫ့ဂ့ၩ ဆၧအီၪက့ၪလၩ့ဆၧဘိၪ့ဆၧဘၩအခံးအဂၩ့အကြၨၭအဘၪအီၪ ၀့ၫဒၪ (ယိအဒီၩ့လၧ ၁ကီရံၫ့ ၁၁ အဖၧၩ့), ဒဲမၩလၩ့ထိးဆၧအီၪကီၪ့၁ၭၡါဒဲ ဂံၩ့တီၬ (deacons) လဖၪ (၁ထံမ၁ံၫ ၃, တဲထၧၭ ၁) အီၪ၀့ၫဒၪ, လၧစပီလူၫအီၪက့ၪဒိၪ အဆၧဎိၭဒီၪလၧဆၧအီၪကီၪ့ဖၧၩ့နီၪလီၫ. လၧဆၧအထိၪအဎၩ့ယီၩအဖၧၩ့, ယွၩအဆၧကိၪ့၁့ၪကိၪ့ဘၪဒဲဆၧ၁ီၪ့ဆၧ၁ၫ့လဖၪဘၪဆၧအီၪက့ၪဂုးခၧၫ့၀့ၫဒၪလီၫ.

မွဲလၧဆၧမၩဘၪထဲၩ့ဆၧ၁ီၪ့ဆၧ၁ၫ့အကၠီၩ့ ကလီစံၫဖိၪ၁ံၪန့ဘၪအခိးအတၩ လၧစပီလူၫအဆၧမၩဎိၭလၩ့ဆၧ, ဒဲအ၀့ၫ၁ံၪအီၪလၧဆၧနဲၩ “အဂုးအခၫ့” လီၫ. ဆၧအီၪကီၪ့အီၪဂုးလၧ လံၬဆံၫ့ဎံၪအခၪ့ထံၭခၪ့ဎၧၩ့အကၠီၩ့ ဆၧမၩဂဲၩမၩ၀ၭန့အ့ၬ, မွဲလၧဆၧမိအီၪပဒၩ့အ၀့ၫ၁ံၪလၧ ဆရၫအဘျၪ၁ံၪအဆၧ၁ီၪ့ဆၧ၁ၫ့လဖၪနီၪလီၫ.

`ဆၧလိၫဘၪ “ဆၧဎိၭဒီၪ” လၧနနး၁ၭအဆၧအီၪမၧၫ့ဖၧၩ့မွဲနလ့ၩ ခၫ့ဖျီၫ့ဘၪဆၧနီၪလဲၪ.`