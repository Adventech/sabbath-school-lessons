---
title:  အ၀ံဆဲၩလၩ့ဒဲဒိၪထၪ့လၧဎရံၬအဖၧၩ့
date:   02/03/2026
---

လံၬကလီစံၫအဂဲးမိၡါနီၪ မွဲဆၧအဂ့ၩထုၬလမံၩ့လၧ ၦဎရံၬဖိၪအဆၧအီၪမၧၫ့ အီၪဂဲၩလီၫ- “မၩအ၁ၭဘဲၫနီၪတၭ, ဘဲၫန၁ံၪထိးဆၧၫ့ယူၭကဆါယ့ၫရှူၬဎရံၬ အ၁ိၭနီၪ, လ့ၩန၁ံၪ၀့ၫလၧအဖၧၩ့ဘဲၫနီၪအ၁ိၭဆ့ဆံၭ” (လီ ၂း၆). ပန့ဘၪဆၧထိး ထဲၩ့တၩ့ထဲၩ့နီၪ မွဲလၧပဒိၭန့ဘၪၦလဂၩနီၪလီၫ, မွဲန့ၫအဆၧ၁ီၪ့ဆၧ၁ၫ့လဖၪလီၫ အ့ၬ. မွဲပဒိၭန့အ၀့ၫ (ယ့ၫရှူၬ) နီၪ အီၪထဲးဎုၬလၧပထိးဆၧၫ့အဆၧ၁ီၪ့ဆၧ၁ၫ့, ဘဲၫဆၧဖ့ၪလၫ့ခၫ့ဖျီၫ့လၧအဆၧအၪ့မၧၫ့ဖိၪလဖၪဒဲ မီၪလဖၪလၧလံၬဆံၫ့ဎံၪဖၧၩ့ နီၪလီၫ (ယိလၧ အ့ ၂း၂၀).

အၪနဲၪ့ဆၧအဂူၫဂၩလဖၪ, ဆၧထိးဆၧၫ့ဎရံၬနီၪ အခီၫပယီၫအီၪလၧ ပဆၧအဲၪလၩ့ပ၁ၭအဆၧ၁ံၫခွံၬ, ဆၧဖ့ၪလၫ့၁ၭအလၧၫ့အဎွ့ၩလၧဎရံၬအမၧၫ့၀့ၫလဂၩ အအီၪလီၫ.

ဆၧလူအမၧၫ့ (ယ့ၫရှူၬ) နီၪ အီၪလၩ့ဖၭလၧဆၧလူအဘၪဆၧကွ့ၭ (လံၬဆံၫ့ဎံၪ) ၁့ၪအ့ၬ. အနီၪမွဲဆၧအမ့ၬပၫနံၫကဲၩ့လၧစ့ၩအလၩ့ဎွံၪ (တၩ့ကၩ) လဘံၪ့ဎးအဖၧၩ့လီၫ. မွဲဆၧနီၪ, ပ၁့ၪယၫယ့ၫရှူၬန့၁့ၪဒၪလၧလံၬဆံၫ့ဎံၪနီၪလီၫ. ပမၧၫ့ပ “လ့ၩဆၧ” ဒဲပအီၪမၧၫ့လၧ “အ၀့ၫအဖၧၩ့,” အခီၫပယီၫမွဲပထိးဆၧၫ့ အလူအထၫဒဲအ၀့ၫအ၁ၭမုမိ၁ိၫ့ပၧၩလၧပဆၧရွံအၪ့ထုၫ့ဆၧဒဲပဖိၬထွ့ၫမၩဂၧၩ့ဆၧ လဖၪနီၪလီၫ.

လၧ ကလီစံၫ ၂း၇ အဖၧၩ့နီၪ, စပီလူၫမၩန့လံၬဆံၫ့ဎံၪအဆၧနဲၪဒီၩ့လမံၩ့ လၧအလၩ့ဂၬလိၬ၁ၭလၧဎရံၬဖိၪ၁ံၪ၁ုၪ့ဆၧမုဆၧဘီၩ့လဖၪနီၪလီၫ. ပကဲၪထၪ့ဆၧ၀ံဆဲၩလၩ့လၧဎရံၬလၧပထိးဆၧၫ့အ၀့ၫ လၧပဆၧထိးထဲၩ့တၩ့ထဲၩ့အကဆါဒဲ ဎိၭဒီၪ့ဆၧလၧပဆၧအီၪမၧၫ့အဂး ဘဲၫအလူအထၫအီၪ၀့ၫအ၁ိၭလီၫ. ဆၧနီၪမွဲ ပကဲၪထၪ့ၦလၧ “အအီၪ၁ုၪ့လၩ့အ၁ၭလၧဆၧနဲၩ” နီၪလီၫ.

`လံၬဆံၫ့ဎံၪအဆၧၫ့လဖၪယီၩ နဲၪဖျီၪပျၩ့ထၪ့ဆၧမုဆၧဘီၩ့ဘၪဆၧနဲၪဒီၩ့၀့ၫလၧ ၦဆူနဲၩဆၧဖိၪလဖၪဘဲၫ၁့ၪလဲၪ (ယိလၧ အဲၫ ၆၁း၃; မၭ ၃း၁၀; လု ၈း၁၁ၪ၁၅; ၁ကီ ၃း၆).`

စပီလူၫထုၬဖျီၪလၩ့ထံးဆၧနံၫမံၩ့အီၪလၩ့ဆၫ့လိၬ၁ၭလၧ ၦဆူနဲၩဆၧဖိၪ၁ံၪ အအီၪလီၫ. လမံၩ့နီၪမွဲ “၁ံၪ့လၧယဟိ၀ၩ၁ုၪ့လၩ့၀့ၫ” (အဲၫ ၆၁း၃) ဒဲ ဒိၪထၪ့ ဆုးလီၩ့ထီးဆၧလၧၫ့ထၪ့ဎွ့ၩထၪ့လၧဎရံၬအဖၧၩ့ လၧဆၧအီၪက့ၪဖံၬထၬအဆၧ၁ီၪ့ဆၧ၁ၫ့လဖၪနီၪလီၫ. ဆၧအဂၩလမံၩ့နီၪ ဘိၩမွဲဆၧမုဆၧဘီၩ့ဖျီၪလၧဆၧအမွဲ လါနၫ့ဂ့ၩ အ၁ၭမၧၫ့လအီၪဘၪနီၪလီၫ. ထီးမွဲပထိးဆၧၫ့ၦၡၩအဆၧဆီၫ့မီၪ့နၪ၁့ၪ ဆၧဒဲအဆၧထူၫအရှူၫနီၪ ပဘၪဆၧဆိၬခွံၬပၧၩဒဲ၁ိၫ့ပၧၩလၧအဎီးအလးလီၫ (လီ ၂း၈). မွဲကဆါဎရံၬဖျါခွံၬပဆၧမၪလါနၫ့ဂ့ၩ, ပကဲၪထဲၩ့ဎီးလၧဆၧအွံၪဆၧယိၬ အဖၧၩ့၁့ၪဒိၭလီၫ (လ့ ၅း၁; ထိၪထဎီၩ့လၧ မၩဆၧ ၁၅း၁၀).

အ့ၪပစံၭအဖၨၪ, ၦထိးဆၧၫ့ဆၧ၁ီၪ့ဆၧ၁ၫ့လဘၪလၩ့ဎိၭဘၪလၧလံၬဆံၫ့ဎံၪနီၪ မွဲဆၧအီၪပဲၩခွံၬကဆါဎရံၬလီၫ (ယိလၧ လ့ ၁း၆-၉). ဆၧမၩအ၁ၭယီၩ မွဲဆၧလၩ့အၪ့ယိၪလမံၩ့လၧဆၧအီၪကီၪ့အခၪ့ထံၭအိၩဒဲအီၪထးဘိၩ့ယီၩဆ့လီၫ.

`နဆၧလ့ၩခၫ့ဖျီၫ့မွဲဆၧနီၪလဲၪလၧ နၫ့ဆါအဆၧ၁ံၫခွံၬလၧ နဒိၭ န့ဘၪဎရံၬအဂးနီၪလဲၪ. ဘၪမွဲနီၪ ဆၧမၩအ၁ၭယီၩ မိဘၪအီၪဆုးလီၩ့ထၧၫ့ ထီယၫနီၪလဲၪ.`