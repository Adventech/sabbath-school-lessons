---
title:  ဖျၩထၪ့ခွံၬလၧထုၪ့စူၪယၫအလီၩ့
date:   03/03/2026
---

`ဖီ ကလီစံၫ ၂း၁၁ၪ၁၅. ဆၧမၩအ၁ၭဖျီၪလၧ စပီလူၫဘၪဆၧထၪ့ဒၩ အ၀့ၫနီၪ မွဲဆၧနီၪလဲၪ.`

အၪဒၪဆၧပဒၪဘၪလံၬဆံၫ့ဎံၪအဆၧၫ့လဖၪယီၩ, လၩ့ဆၫ့ဒၪဆၧ ကလီစံၫ ၂း၁၄ နီၪ, ဘၪဆၧဆီၫ့မီၪ့ဘၪမၪ၀့ၫလၧ ဆၧဂဲးလိၬဘၪထွ့ၫမုနွ့ၫနံၩမး၁ံၫနံၩ အဂဲးဘဲၫ၁့ၪလဲၪ.

လၧဆၧနၪ၁့ၪဆၧယီၩအဂး, ဆၧကွ့ၭကျိၭအဂဲးမိၡါနံၫမံၩ့အီၪထီးယီၩ ၦမုနွ့ၫနံၩအဆၧအီၪကီၪ့နီၪလီၫ. အဆိၫထုၬလထံၪနီၪ, “စူၪလးၪစူၪအဆၧကွ့ၭ” လၧအဘၪဆၧဖျၩထၪ့၀့ၫလၧထုၪ့စူၪယၫအလီၩ့, ဆၧချဲၩ့အီၪက့ၪမၪ “ထၪ့ဒၩပၧၩ,” ဘဲၫ၁ိၭဆၧကွ့ၭလၧ စပဲလံၭဘျၭလၩ့၀့ၫလၧယ့ၫရှူၬအထုၪ့စူၪယၫလီၩ့ (မၭ ၂၇း၃၇; ယီ ၁၉, ၁၉, ၂၀). ဒဲ, နံၫထံၪလထံၪနီၪ, ဆၧ၁ီၪ့ဆၧ၁ၫ့ဘၪထွ့ၫလုၫလါလဖၪ လၧစမိစ့ၭကွ့ၭ၀့ၫလဖၪနီၪ ဘၪဆၧဖျၩထၪ့ခွံၬ၀့ၫလၧထုၪ့စူၪယၫအလီၩ့ယူၭလီၫ (၅မိ ၃၁း၂၄-၂၆).

အ့ၪပယိထံၫလၩ့ထံးနီၪ, ပဒၪဘၪဆၧယီၩ မွဲဆၧဘၪထွ့ၫလၧလုၫလါ အဆၧ၁ီၪ့ဆၧ၁ၫ့လဖၪ (ceremonial law) နီၪလီၫ.

စပီလူၫစံၭဖျီၪဆ့လၧ “န၁ံၪဘၪဆၧကူၭတရံၭလၧအဖၧၩ့လၧဆၧကူၭတရံၭ လမၩဘၪလၧအစူၪ” (လီ ၂း၁၁), မွဲ၀့ၫဒၪဆၧကူၭတရံၭ “ဘၪဆဲၫ့လၧၦ၁ၭ” (ရိ ၂း၂၈, ၂၉; ထိၪထဎီၩ့လၧ ၅မိ ၃၀း၁၆), မွဲဆၧလၩ့ဆၫ့လိၬ၁ၭ (contrast) လၧဖံၭယၪအဆၧကူၭတရံၭမွဲဆၧအကၧၩ့ဒိၪထုၬလမံၩ့ လၧလုၫလါအဆၧ၁ီၪ့ဆၧ၁ၫ့ ဖၧၩ့နီၪလီၫ (၃မိ ၁၂း၃; ထိၪထဎီၩ့လၧ ၂မိ ၁၂း၄၈).

စပီလူၫလီၩဆုၭဘုၭဆၧအၪ့လဲၩလၧၦအဖၧၩ့ (inward change) ယီၩ လၧဆၧ “ဘဲၪ့လၩ့ခွံၬဆၧဒဲၩဘၭအမိၡါဘၪဆဲၫ့လၧဆၧဖံၭဆၧယၫ” လၧဆၧဒိၭဘၭ တံၫဇၫ့အဖၧၩ့လီၫ. ဒဲဘၭတံၫဇၫ့မွဲဆၧနဲၪ့ဎရံၬအဆၧ၁ံၫဒဲအဆၧဂဲထုၪ့ထဲၩ့လီၫ (လီ ၂း၁၁, ၁၂).

ဆၧအၪ့လဲၩထၪ့၁ၭအဆၧမၩအ၁ၭယီၩ ၦအီၪက့ၪ၀့ၫဘဲၫ၁ိၭ “ဆၧ၁ံၫလၧဆၧမၪအဖၧၩ့,” ဒဲ “ဆၧမၧၫ့ထၪ့ဎုၬ” လၧဎရံၬ, မွဲၦလၧ “အကွဲၪဖျါခွံၬပၧၩ လၧပဆၧမၪထီးအလူၬ” နီၪလီၫ (လီ ၂း၁၃).

ဆၧချဲၩ့ “ဆၧမၪလူၬအဆၧကွ့ၭ - ordinances” (လီ ၂း၁၄) မွဲဆၧအီၪက့ၪလၧ၁နိၫ (legal), လၧဂၪ့ခိၪထံၫခး (လု ၂း၁; ဆၧ ၁၇း၇) ဒဲလၧဆၧအီၪကီၪ့ အဖၧၩ့ (ဆၧ ၁၆း၄) နီၪလီၫ. ဂြံစၭအဆၧချဲၩ့ယီၩအီၪလၧအဂၩလစီၪ့ မွဲဒၪန့ၫလၧ စပီလူၫကွ့ၭနဲၪဒီၩ့လုၫလါအဆၧ၁ီၪ့ဆၧ၁ၫ့ (ceremonial law), လၧအအီၪက့ၪ ဆၧဒီၪ့အီၪက့ၪစဲၪၦယုဒၫဖိၪဒဲ ၦဂူၫဂၩ၁ံၪအဘိၩ့ဆၧၩ့နီၪလီၫ (အ့ ၂း၁၄, ၁၅).

မွဲလၧစပီလူၫစံၭ၀ဲၩဆၧကွဲၪဖျါဆၧမၪဒဲ ဆၧအၪ့လဲၩလၧအဖၧၩ့နီၪ ဘၪဆၧ အီၪက့ၪနဲၪ့၀့ၫလၧဆၧဒိၭဘၧၩ့ (ဘၭတံၫဇၫ့) ယူၭတၭ, မွဲအမိစံၭ၀့ၫဆၧနီၪလဖၧၫ့ လၧၩ့အ့ၬ. အၪနဲၪ့အနီၪ, စပီလူၫလီၩဆီၪ့ထၪ့ဆၧလမံၩ့လၧ လံၬအ့ဖစၧၭအဖၧၩ့ ယီၩလီၫ- ဆၧလၧၦဆၨၩဂူၫဂၩအဆၧနဲၩဆၧဖိၪလဖၪ မိဘၪအၪ့ယိၪဆၧလၧ လုၫလါအဆၧ၁ီၪ့ဆၧ၁ၫ့, ပၫထဲးလၧဆၧကူၭတရံၭ၁ံၪနီၪလီၫ (ထိၪထဎီၩ့လၧ မၩဆၧ ၁၀း၂၈, ၃၄, ၃၅).

ဖျီၪပျၩ့မၬ, စပီလူၫစံၭဆၧယီၩ မွဲဆၧမၪလူၬဆံၫထံၪဘၪဆၧဖျၩထၪ့ထဲးဎုၬ ၀့ၫလၧထုၪ့စူၪယၫအလီၩ့နီၪ နးထံၪအ့ၬ, အ့ၪမွဲစံၭ၀့ၫဒၪလၧဆၧဒဲၩဘၭနီၪ မွဲဆၧလုခၫ့ဖၭဆၧမၪလူၬဆံၫထံၪနီၪလီၫ (ရိ ၇း၇).