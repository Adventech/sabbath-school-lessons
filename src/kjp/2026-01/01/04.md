---
title:  စပီလူၫလၧ၀ံးဖလံဖံၫအဖၧၩ့
date:   30/12/2025
---

လၧစပီလူၫအဆၧလ့ၩဆၧနံၫဖၧၫ့လဖၧၫ့အဘိၩ့, လၧစထံမ၁ံၫကဲၪထၪ့ ၦမၩဎုၬဆၧအထီနီၪ, အ၀့ၫဘၪ၁ၭမုဆံၫ့ဎံၪအဆၧပဒၩ့ထၬလ့ၩခၫ့ဂၬခးအ့ၡၫ (Asia Minor) နီၪလီၫ (မၩဆၧ ၁၆း၆). တၭ, ဆၧဒၪဆၧ (vision) လၧမုနၩ အထီနီၪ, စပီလူၫဒၪၦလဂၩအၪ့ယၫဆၧ, စံၭ၀့ၫ “ဂဲၫခၫ့ဂၬလၧမၫစဒိနအၫ အဖၧၩ့ယီၩ မၩဘိၭမၩဆၧၩ့ပၧၩဘီၪ” (မၩဆၧ ၁၆း၉). လထံၫဎးနီၪ အ၀့ၫ၁ံၪ ခၫ့ဂၬပၪ့လဲၪ Aegean နီၪလီၫ. အၪနဲၪ့ဆၧလီၩလၩ့လၬလၩ့ဆၧထီးနီၪ စပီလူၫ, စစဲလၭ, စထံမ၁ံၫ, ဒဲစလုကၭ၁ံၪလ့ၩဆုးလီၩ့ထီၩ့ဖလံဖံၫနီၪလီၫ.

လၧအဆၧမၩလီၩလၩ့လၬလၩ့ဆၧအဖၧၩ့နီၪ, စပီလူၫဆီၫ့မီၪ့ဆၧလၧ ဆၧကိၪ့ဆၧတဲၩ့အဖျီၩ့ကိၭအဆၧၫ့အထီဒ့ၭလီၫ. ဖလံဖံၫနီၪမွဲ၀့ၫ “ဒိၩ့ဖၭဒိၪ (ဒိၩ့ခိၪ) လၧမၫစဒိနအၫအဖၧၩ့” (မၩဆၧ ၁၆း၁၂) နီၪလီၫ. အနီၪမွဲ၀့ၫဒၪ ဘၪၦအီၪက့ၪ၀့ၫအဒိၪထုၬလၧ ရိမၫအဒိၩ့ဖၭဒိၪလဖၪအကျၩလီၫ. အထံၫဖိၪခးဖိၪ လဖၪ အထးအလၩအီၪ၀့ၫဘဲၫထံၫခး Italy လး၀ၩ့အ၁ိၭ, ဖီၩ့ဖျ့ၭလၧ ဘၪဖ့ၪလၫ့ အခီၫ့အထး (tax) ဘၪ့ဆဲၫ့ဖံၭလးအခီၫ့ဒဲၦၡၩအခီၫ့, ဒဲၦအီၪဖျဲၪ့ထၪ့လၧဒိၩ့လဖၪ အဖၧၩ့နီၪ ကဲၪထၪ့ထံၫခးဖိၪ Roman Citizen လထံၪဎးလီၫ. ဒိၩ့ဖလံဖံၫနီၪ မွဲ ဒီၩ့ (၀ံး) လၧအအီၪလၧ Via Egnatia- ဖၧၩ့၁ၭမုအဆုးဘုၭလိၬ၁ၭ ရိမၫလၧ ထံၫခးမုထၪ့လခီၫနီၪ အဘိၩ့အဆၧၩ့နီၪလီၫ. မွဲဆၧနီၪ ၦဎရံၬဖိၪ၁ံၪဆိၬဘၪဆၧ၁ၭထိၬအပရၧၫ့လၧ၀ံးအနဲၩ့အဎီၩ့လဖၪယီၫ၀့ၫဒၪ, ဘၪထွ့ၫလိၬ၁ၭလၧ ဒိၩ့ အၫ့ဖံပိၫလံၭ (Amphipolis), အၫပလိနံဘၫ (Apollonia), ၁့ၭစလနဲကၫ (Thessalonia), ဒဲ ဘရံအၫ (Berea) နီၪလီၫ (မၩဆၧ ၁၇း၁, ၁၀).

ဆၧလၩ့၁ၭဆုးလမံၩ့, လၧလၧၫ့ယၩနံၪ့အထီထီးနီၪ, ဖလံဖံၫ (Philippi) ၁ိၩ့ Latin အလၨဆၧချဲၩ့, ပဒၪဘၪလၧ Latin အလံၬလဲလုဘံၭဆၧလး၀ၩ့ထီး နီၪလီၫ. စပီလူၫချဲၩ့ဒုၪ့စိၩဆၧလၧ (ဖလံဖံၫ ၄း၁၅) အဖၧၩ့နီၪ ပဒၪဘၪၦအမံၩ့လၧ Latin ထီးနီၪ, Philippesioi, မွဲဘၪဆၧအီၪက့ၪထီးနဲၪ့၀့ၫလၧ ရိမၫအလး အလၩနီၪလီၫ. မွဲလါနၫ့ဘိၩ, ဂြံစၭ (Greek) အလၨနီၪ မွဲဆၧချဲၩ့အလၨလၧ ၦမၩန့၀့ၫလၧဆၧအၪ့ဎွ့ၩအၪ့ဆၫ, ဆၧဖနံၭထးကၩဆၧအလးဒိၩ့ဖၭဒိၪဒဲ၀ံးအီၪ အနဲၩ့အဎီးထီးနီၪ, ဒဲဆၧ၁ၭထိၬအပရၧၫ့ဎံၩ့လၩ့၀့ၫလၧလၭ၀ၩ့ထီးနီၪလီၫ. စလုကၭ စံၭ၀့ၫဒၪလၧ စပီလူၫဒဲအထံၩအ၁ိၭ၁ံၪဆုးကျိၭလိၬ၁ၭလၧ ၦခမျၧးထီးနီၪလဖၪ အၪ့ကံၩ့ဘၩဆိၪဖၪဎိၭလၩ့ဆၧလၧထံၫချိၭနဲၩ့, လၧနးလံဒအၫ (Lydia) ဒဲ အဂံၪ့ ဒီၪ့ဖိၪ၁ံၪအၪ့လဲၩထဲၩ့အ၁ၭထီးနီၪလီၫ (မၩဆၧ ၁၆း၁၃-၁၅). ၦမုၪနီၪ ဖနံၭထး ကၩဆၧ “အၪ့ဆၫဆၧလုၭဖုၭ,” ဒဲအ၀့ၫမွဲၦမၩဆၧၩ့စပီလူၫအဆၧ၁ၭထိၬ အပရၧၫ့အဆၧမၩလၧကျိၪစ့ၩအအၪထုၬလၧဖလံဖံၫအဖၧၩ့နီၪလီၫ. ဆၧၫ့ထီထီး နီၪ, စပီလူၫ ဒဲစစဲလၭ အီၪလၧထီၫ့ဖၧၩ့မၩကဲၪထၪ့ၦဘၪဆၧစၧၩ့ထၬဖိၪလဖၪ ကဲၪထၪ့ၦဎရံၬဖိၪနီၪလီၫ.

၁ၭမုဆံၫ့ဎံၪ၁့ၪယၫ၀့ၫဒၪလၧ ဖလံဖံၫနီၪ မိကဲၪထၪ့ဆၧနဲၪဒီၩ့အခၪ့ထံၭလၧ ဆၧတရါလၩ့ဆၧ၁ၭထိၬအပရၧၫ့လၧ Eကမသစန ထၧၫ့၀ၩ့ယၫ, ထီးဆၧမၩနၧၩ့ မၩစၪမိဂဲၫကဲၪထၪ့ဒၪလ့ၬနီၪလီၫ. အ့ၪမွဲဆၧအၧၩ့ဆၧ၁ၫ့, ဆၧမၩၡၪ့မၩနၭမိအီၪ ထၪ့၀့ၫ၁့ၪလါနၫ့ဂ့ၩ, ဆၧ၁ၭထိၬအပရၧၫ့နီၪ မိထီၩ့စိၩ၀့ၫဎံၩ့လးလၧဆၧလးအီၪစဲၪ လၧၦထီၩ့စိၩလမိထုၬဘၪဒၪလ့ၬနီၪလီၫ.

`ဖီ မၩဆၧ ၉း၁၆. ဆၧယီၩဒုၭနၪ၁့ၪပၧၩလၧ စပီလူၫအဆၧလ့ၩ ခၫ့ဖျီၫ့လနၩ့ဘဲၫ၁့ၪလဲၪ. ဒဲမိဒုၭနၪ၁့ၪပနၫ့ဆါပဆၧလ့ၩခၫ့ဖျီၫ့ဆ့နီၪ ဘဲၫ၁့ၪလဲၪ.`