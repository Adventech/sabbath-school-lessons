---
title:  ဆၧလမံၩ့ဎး - ဆၧ၁့ၪယၫကဆါဎရံၬ
date:   05/02/2026
---

`ဖီ ဖလံဖံၫ ၃း၁၀-၁၆. ဆၧဂဲးမိၡါလၩ့ဆၫ့လနၩ့လၧ စပီလူၫ လီၩဆၧထီးယီၩမွဲဆၧနီၪလဲၪ.`

မွဲတၡါဆၧအကၧၩ့ဒိၪနဲၪ့ဆၧ၁့ၪယၫကဆါဎရံၬနီၪ အီၪနးမံၩ့အ့ၬ, ဒဲဆၧ အုၩ့လၩ့အီၪ၀့ၫဒၪလၧ ဖါကဆါယွၩမိ၁့ၪယၫပၧၩလၧဆၧအထုၬအထီနီၪလီၫ (ယိလၧ မၭ ၇း၂၁ၪ၂၃; မၭ ၁၀း၃၂, ၃၃). ပ၁့ၪယၫဘၪအ၀့ၫဘဲၫ၁့ၪလဲၪ. ခၫ့ဖျီၫ့လၧဖီအလူအထၫဆၧကွ့ၭအ၁ၭ ဒဲအီၪမၧၫ့ဖိၬထွ့ၫဆၧဘဲၫနီၪအ၁ိၭလီၫ. ပ၁့ၪယၫဘၪအ၀့ၫလၧ မ့ၬခီၫမ့ၬဘဲၫအထံၩအဖျဲအ၁ိၭ လအီၪဘၪလါနၫ့ဂ့ၩ, အ့ၪပလ၁့ၪယၫကဆါယွၩဘၪနီၪ, ပနၪ၁့ၪအ၀့ၫအလူအထၫ၁့ၪအ့ၬ, ပမိဘၪအီၪလၧ ၁ၭမုဆံၫ့ဎံၪအဆၧ၁ိၫ့ဆၧတဲၩ့အဖၧၩ့လီၫ (ယီ ၁၆း၁၃). ပဆၧ၁့ၪယၫအ၀့ၫဒံၩ့ဂ့ၩ နီၪ, ပဆၧ၁ုၭဘူၭပ၁ၭဒံၩ့အၪထၪ့, မွဲလၧပလ့ၩခၫ့ဖျီၫ့ဘၪ “အဆၧမၧၫ့ထၪ့ဂဲထၪ့ ထဲၩ့အစီၩ့အမၩ့” (ဖံၫ ၃း၁၀), မွဲဆၧအဒုၭကဲၪထၪ့ပၧၩ “ဆၧအီၪမၧၫ့အ၁ၫ့” (ရိ ၆း၄) နီၪလီၫ.

ဆၧအဂၩလမံၩ့လၧ ပဂဲၫဘူၭထၪ့လၧယ့ၫရှူၬနီၪ မွဲလၧ “ဆၧမၩဘၪထွ့ၫ လိၬ၁ၭ, ဆၧဖံၭ၁ိၭလိၬ၁ၭလၧအဆၧဘၪထိးဆၧၡၪ့ဆၧနၭလဖၪ” နီၪလီၫ (ဖံၫ ၃း၁၀). ဆၧဘၪဒၪဆၧၫ့ယၫဆၧကၪဆၧဂဲၩ, ဆၧဘၪထိးဆၧၡၪ့ဆၧနၭကိၭမံၩ့ဒ့ၭ လဖၪနီၪ ဒုၭ၁့ၪယၫပၧၩယ့ၫရှူၬအဆၧမၩဒဲဒုၭအီၪမၧၫ့ပၧၩလၧအခိးအတၩအဖၧၩ့, ဒဲပဆၧ၁့ၪယၫနၪ၁့ၪအ၀့ၫဒဲအ၀့ၫအဆၧဘၪ၁ၭဒံၩ့အၪထၪ့ဂ့ၩထၪ့၀့ၫလီၫ.

လၧခဲၫ့လမံၩ့လၧပအီၪဘူၭအၪထၪ့နီၪ မွဲလၧဆၧလီၩ့ဆီးလၧဆၧမၩနဲၪ့ အအီၪလၧ “ခိၪဖၭအဖၧၩ့” (ဖံၫ ၃း၁၄) နီၪလီၫ. ခိၪဖၭနီၪ မွဲဆၧနီၪလမံၩ့လဲၪ. ဆၧကွ့ၭကျိၭလၧလံၬဆံၫ့ဎံၪအ၁ၫ့ဖၧၩ့ (skopos) နီၪ ဘၪထွ့ၫလၧဆၧစဲၪ့ (ဆၧလီၩ့ဆီး - race) ဒဲခိၪဖၭလၧဆၧမၩနၧၩ့ဆၧလီၫ. စပီလူၫစံၭ၀့ၫလၧ “ယွၩအဆၧ ကိၭထဲၩ့ထၪ့ထီၫအခိၪဖၭလၧယ့ၫရှူၬဎရံၬအဖၧၩ့” (ဖံၫ ၃း၁၄) နီၪလီၫ. ဘဲၫကဆါ ဎရံၬအ၁ိၭ, အ၀့ၫထဲၩ့ထၪ့ထဲၩ့လၧမူၭခိၪထၬ, ခၫ့ဖျီၫ့လၧအဆၧ၁ံၫဒဲအဆၧဂဲထုၪ့ ထဲၩ့နီၪ, ကဆါယွၩကိၭန့ပၧၩလၧပမိန့ဘၪဆၧဖ့ၪလၫ့ - ၁ၭမၧၫ့အဆိၩအကၠၪနီၪလီၫ.

ပထီၩ့လၧဆၧထၪ့ဘၭအလၩ့ထံးဒံၭအ့ၬ, ဆၧအၪ့လၩ့ထဲၩ့ပမိၡါ “မိမၩ ၁ၫ့ထၪ့ထဲၩ့၀့ၫဘဲၫအနၫ့ဆါဒၪအ၁ိၭ” လအီၪဒံၭဘၪနီၪလီၫ (ဖံၫ ၃း၂၁). လါနၫ့ဂ့ၩ ပ၁့ၪယၫအနၫ့ဆါဒဲဖံၭ၁ိၭအဆၧအီၪၡီၩ့လၧပဆၧအီၪမၧၫ့ဖၧၩ့ကိၭမုနံၩ, ပလီၩ့ဆီးလၧဆၧမၩနဲၪ့အအီၪဘဲၫယ့ၫရှူၬအ၁ိၭနီၪ ဆၧမၩအ၁ၭမိကဲၪထၪ့၀့ၫလီၫ. အနီၪမွဲစပီလူၫယိစိၩဆၧလမံၩ့ဆ့လီၫ. ဘဲၫၦလၧအစဲၪ့ပြၧၩ့လဖၪစဲၪ့အ၁ိၭ (၁ကီ ၉း၂၄-၂၇), ပယိလၧၩ့ဆၧအဂူၫဂၩနးမံၩ့အ့ၬ. ပအီၪက့ၪဖိၫထုၪ့ဆၧလမံၩ့ဎး အီၪလၧပမ့ၬယၫနီၪ - မူၭခိၪအခိၪဖၭအီၪခိၭပၧၩထီးနီၪလီၫ. ဆၧမၩအ၁ၭအခံး အဂၩ့ထီးယီၩအီၪဖျီၪ၀့ၫဒၪထံၫထံၫကျၩကျၩလီၫ- ၦစဲၪ့လဂၩနီၪ လ့ၩစိၩ၀့ၫလၧ အဆၧယိစိၩဆၧနီၪတီၩတီၩခိးဂဲးခိးဘၭ၀့ၫထီးဆၧမၩဂီၩ့၀့ၫလဖၧၫ့လီၫ.

`ဘၪမွဲနီၪ နဆၧလ့ၩဆၧလၧကဆါယွၩနီၪ အကၧၩ့ဒိၪ၀့ၫလၧ လယိ လၩ့ထဲၩ့ဆၧမၪလၧဘၪဆၧလၩ့ထံဖါ၁ံၪဒဲ ဆၧဘၪစၪခွံၬ၀့ၫလဖၪနီၪဘၪ ဒဲဘၪယိစိၩဆၧအုၩ့လၩ့လၧဎရံၬအဖၧၩ့နီၪလဲၪ.`