---
title:  စပီလူၫ “အဆၧအီၪမၧၫ့လၧအဖီၩ့ခွံၬ”
date:   02/02/2026
---

ၦဆီၫ့မီၪ့ယံၫယါဆၧလ့ၩခၫ့ဖျီၫ့အဖီၩ့ခွံၬလၧ လထိးဆၧၫ့ဒံၭဘၪဎရံၬဒဲ အဆၧအီၪမၧၫ့လၧထိးဆၧၫ့ဎရံၬဂီၩ့အထီနီၪ, ဘဲၫစပီလူၫလီၩ၀့ၫလၧ ဖလံဖံၫ ၃ အဖၧၩ့နီၪလီၫ. ဘၪလဖၧၫ့ဖၧၫ့ၦစံၭ၀့ၫလၧ ၦလမွဲဘၪဎရံၬဖိၪလဖၪ “မွဲၦအဂ့ၩ” အီၪဆ့, လၧၦဂၪ့ခိၪဖိၪအနီၪထိၪ (standards) အဖၧၩ့နီၪလီၫ. မွဲလါနၫ့အ့ၪပယိ လၧယွၩအနိၪထိၪနီၪ, မွဲၦဎရံၬဖိၪဒၪလ့ၬ, ၦအဂ့ၩအီၪနးဂၩအ့ၬလီၫ.

`လၧ ဖလံဖံၫ ၃း၄-၆ အဖၧၩ့နီၪ, စပီလူၫထုၭဖျီၪဆၧအၪမံၩ့လၧ အဆၧအီၪမၧၫ့လၧအဖီၩ့ခွံၬလဖၪနီၪလီၫ. မွဲဆၧနီၪလဖၪလဲၪ. နမိထုၭ ဖျီၪလီၩ “ဆၧအဂၩ့” လၧနဆၧအီၪမၧၫ့ (အဖီၩ့ခွံၬဒဲဘိၩ့ယီၩ) အဖၧၩ့ဘဲၫ ၁့ၪလဲၪ.`

စပီလူၫလီၩဆၧလၩ့ဆၫ့လိၬ၁ၭ လၧၦယုဒၫဖိၪအနဲၩယွၩဂီၩ့၁ီၪ့၁ၫ့ဆၧ အဘၪမၪဒဲၦလကူၭတရံၭဘၪအ၁ၭလါနၫ့ဂ့ၩအီၪက့ၪဎရံၬလၧ အဆၧထိးထဲၩ့တၩ့ထဲၩ့ အဆၧလၩ့ထံးအဂးလဖၪအဘိၩ့ဆၧၩ့နီၪလီၫ (ယိလၧ ဟံ ၆း၁; ဟံ ၉း၁၄; ထိၪဎီၩ့လၧ ရိ ၂း၂၅-၂၉). စပီလူၫအဆၧအီၪမၧၫ့အဖီၩ့ခွံၬနီၪ မၩဆီၪ့ထၪ့ၦယုဒၫဖိၪ၁ံၪအ၁ၭဒိၪမၬလ့ၬလါနၫ့ဂ့ၩ, မၩဆၧၩ့အ၀့ၫလၧဆၧဖီၩ့ဖျ့ၭအဂးန့နးမံၩ့အ့ၬ. အ၀့ၫ၁ံၪအမ့ၬဘၪခံၭထၬ၀့ၫလီၫ.

စပီလူၫမွဲၦဒိၭကူၭတရံၭ၀ဲၩအ၁ၭလဂၩ, ၦကိၭ၀့ၫလၧ “ၦဎိၬ၁ၫ့ဖိၪ”, အခီၫပယီၫအီၪလၧ အမွဲၦအံၫစရ့လၭဖိၪအထံး (by birth) ဒဲမွဲၦအဘၪထွ့ၫ (ဘၪဆဲၫ့) လၧၦဆၧအုၩ့လၩ့ဖိၪ, ၦအဒိၭဆၧကူၭတရံၭအ၁ၭလၧအီၪဖျဲၪထၪ့ဂီၩ့ဎိၬ၁ၫ့ လ၁ၫ့အနံၩနီၪလီၫ. အၪနဲၪ့အနီၪ အ၀့ၫမွဲၦဘံၪ့ယမံၫ့ (Benjamin) အဒီၪ့ဖိၪ, အီၪလၧဒိၩ့အမံၩ့ဒိၪလၧ အံၫစရ့လၭအဖၧၩ့နီၪလီၫ. အ၀့ၫ၁့ၪဟံဘြုၫအလံၬလကၭဘၪ အ၀့ၫမွဲဆရၫဖၭဒိၪ စဂမၫလအ့လၭအဖျဲလဂ့ၩဆ့ (ဆၧ ၂၂း၃; ဆၧ ၂၆း၁, ၅) ဒဲမွဲၦဖၫရစံၫလဂၩ, လၧအၪ့ဎၬနၪ၁့ၪဆၧယိၬယိၬလၧဆၧမၪလူၬအဖၧၩ့, ဒဲဖိၬထွ့ၫၦယုဒၫဖိၪအလုၫအလါဂ့ၩဂ့ၩဘၪဘၪဆ့လီၫ.

စပီလူၫမွဲၦအ၁ၭဆီၪ့မၬလ့ၬလၧဆၧမၪလူၬအဖၧၩ့နီၪ ဒဲအ၀့ၫမၩနၧၩ့မၩစၪ ဆၧအီၪကီၪ့နၭနၭလ့ၬ, ဘဲၫအဆီၫ့မီၪ့၀့ၫဆၧ၁ီၪ့ဆၧ၁ၫ့အီၪ၀့ၫအ၁ိၭနီၪလီၫ. မွဲ “ဆၧမၪလအီၪဘၪ” လၧၦၡၩအဆၧဆီၫ့မီၪ့ “ဆၧတီၩဆၧလီၩ့” လါနၫ့ဂ့ၩ, စပီလူၫနၪ၁့ၪလၧဆၧ၁ီၪ့ဆၧ၁ၫ့နီၪ အခီၫပယီၫယိၬနဲၪ့အ၀့ၫအၪ့ဎၬန့၁့ၪဒံၭတၭ, အ့ၪလမွဲဘၪလၧကဆါဎရံၬနီၪအ၀့ၫဘၪဆၧၫ့ထုၪ့လၧဆၧစ့ၩရၫ့အမ့ၬယၫနီၪ လီၫ.

`ထိၪဎီၩ့ ရိမၫ ၇း၇-၁၂ လၧ မၭ၁ုၫ ၅း၂၁, ၂၂, ၂၇, ၂၈. ဆၧအကၧၩ့ဒိၪမွဲဆၧနီၪ လၧယ့ၫရှူၬဒဲစပီလူၫနံၫဂၩလူၬမၩဆၧဘၪထွ့ၫလၧဆၧ၁ီၪ့ဆၧ၁ၫ့နီၪ, ဒဲဘၪမွဲနီၪ မိဘၪအီၪလၧ “ဆၧနဲၩဎရံၬအဖၧၩ့” (ဖံၫ ၃း၉) အၪနဲၪ့ဆၧအီၪမၧၫ့လၧဆၧ၁ီၪ့ဆၧ၁ၫ့အဖၧၩ့နီၪ, မွဲဆၧတီၩဆၧလီၩ့ အဂဲးမိၡါနီၪလဲၪ. ယိထၪ့ထဲၩဘဲၫယီၩအ၁ိၭဆံၭ- နအီၪက့ၪဆၧမၪလူၬန့ ၀့ၫဆံၭဒိၪလဲၪ (ဘဲၫယ့ၫရှူၬစံၭ၀့ၫအ၁ိၭနီၪလဲၪ).`