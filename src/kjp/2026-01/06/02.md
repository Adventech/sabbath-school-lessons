---
title:  ၁ုၪ့ထိၬ၁ၭထိၬလၧကဆါအဖၧၩ့ဆံၭ
date:   01/02/2026
---

`ဖီ ဖလံဖံၫ ၃;၁ၪ၃. ဆၧလၧအကဲၪ၁့ၪဒဲအကဲၪထၪ့လ၁့ၪဘၪထီးယီၩ မွဲဆၧနီၪလၧစပီလူၫကွ့ၭနဲၪ့ထၬ၀့ၫ, ဒဲအဆၧဘၪထွ့ၫလိၬ၁ၭအီၪဘဲၫ၁့ၪ လဲၪ. အ၀့ၫထုၭဖျီၪ၀့ၫလၧၦဆူနဲၩဆၧဖိၪလဖၪအအီၪဘဲၫ၁့ၪလဲၪ.`

စပီလူၫစၭထၪ့အဆၧကွ့ၭလံၬယီၩလၧ ဆၧကဲၪထၪ့အဂ့ၩ (စသျငအငလန) လဖၪလီၫ. လါနၫ့မွဲအထုၬဒံၭအ့ၬ. အ၀့ၫခ့ၬထဲၩ့လၧ ဆၧဂဲးမိၡါလမံၩ့နီၪ - မွဲဆၧ၁ုၪ့ ထိၬ၁ၭထိၬလၧ ကဆါအဖၧၩ့နီၪလီၫ. ဆၧအဂဲးအဖးအီၪအၪမံၩ့ထီးယီၩလၧဆၧ၁ၭထိၬအဂးနီၪလီၫ. အကၧၩ့ဒိၪထုၬလၧဆၧအကျၩနီၪ, ပမိဘၪအီၪလၧဆၧဒီၩ့ ထိၬဒီၩ့နဲၩ့ပ၁ၭလၧကဆါယ့ၫရှူၬအဖၧၩ့, မွဲလၧပနၫ့ဆါဒၪပ၀့ၫအဖၧၩ့အ့ၬလီၫ- “၁ုၪ့ထိၬ၁ၭထိၬလၧယ့ၫရှူၬဎရံၬအဖၧၩ့ ဒဲကဒီၩ့ထိၬဒီၩ့နဲၩ့ဘၪပ၁ၭလၧဆၧဖံၭ ဆၧယၪအဖၧၩ့ဘၪ (ဖံၫ ၃း၃) လီၫ.

ဆၧချဲၩ့ဖ့ၪထုၪ့၁ၭ “ထီးလၩ့န၁ံၪအ၁ၭ” "Beware" အီၪထီးယီၩ၁ၧၫ့ဘျၩ့ လီၫ. ဆၧမၩတုၩ့မၩဎီ (ဆၧလၩ့အၪ့ယိၪ) လၧစပီလူၫဘၪဒၪဆၧၫ့ယၫ၀့ၫနီၪ ၦဖလံဖံၫဖိၪ၁ံၪ၁့ၪယၫ၀့ၫဒၪလီၫ. အၪနဲၪ့ဆၧကၪဆၧဂဲၩ၁ၧၫ့မံၩ့နီၪ, ဆၧဖ့ၪထုၪ့၁ၭ ဒဲဆၧပဂၨၪထၪ့ဆၧဆရၫအဂူၪအဘျၪ၁ံၪမိဂဲၫထၪ့၀့ၫအဂဲးလၧဆၧမၩလၩ့ဆၫ့ ၁ၧၫ့မံၩ့အဖၧၩ့နီၪလီၫ.

ၦအၧၩ့၁ၫ့ဒဲၦလနဲၩဘၪယွၩလဖၪလၧၦအံၫစရ့လၭအဖၧၩ့နီၪ ၦကိၭဒၪလၧ “ထွံၪ” လီၫ (ဖံၫ ၃း၂; ထိၪဎီၩ့လၧ အၪ့ ၂၂း၁၆; အဲၫ ၅၆း၁၀; မၭ ၇း၆; ၂ပံ ၂း၂၁, ၂၂). ဆရၫအဘျၪလဖၪဆ့ၦကိၭ၀့ၫလၧ “ၦအၧၩ့၁ၫ့လဖၪ” လီၫ. စပီလူၫ ကိၭ၀့ၫလၧ “ၦကူၭထ့ၬ” လဖၪ, မွဲအ၁ီၪ့၁ၫ့ၦၡၩလၧၦဂလ့ၡၫဖိၪ ဒဲၦဂူၫဂၩထီးနီၪ လဖၪ မိဘၪဒိၭဆၧကူၭတရံၭနီၪလီၫ. (ယိလၧ မၩဆၧ ၁၅ အဖၧၩ့ဆံၭ).

ဘၪၦအ၁ၭမုၬလၧ နး၁ၭအဂးဆၧကၪဆၧဂဲၩအီၪ၀့ၫလၧ ဆၧ၁ီၪ့ဆၧ၁ၫ့ အဘၪမၪ၁ံၫတရါလၩ့အ၁ၭလါနၫ့ဂ့ၩဒၪလ့ၬနီၪ, စပီလူၫစံၭ၀့ၫဒၪဒံၭလၧဘၪ “၁ုၪ့ထိၬ၁ၭထိၬလၧကဆါအဖၧၩ့” နီၪဒံၭလီၫ (ဖံၫ ၃း၁; ထိၪဎီၩ့လၧ ဖံၫ ၄း၄).

ထီးမိမွဲဆၧလမံၩ့လါလါနီၪ, အ့ၪပအီၪက့ၪပ၁ၭမုၬမုၬနီၪ ဆၧ၁ၭထိၬဂဲၫဘၪ ပၧၩလီၫ. ယွၩအဲၪဒိၭလၧပ၁ၭထိၬ, ဒဲအ၀့ၫအလူအထၫနီၪ မွဲဆၧ၁ီၪ့ဆၧ၁ၫ့လမံၩ့ လၧအဖ့ၪလၫ့ၦဆၧ၁ၭဎွံၪအတီၩဒဲဆၧ၁ၭထိၬအအီၪဂုးခၧၫ့နီၪလီၫ. အီၪထဲးဎုၬလၧဆၧဒိၭန့ဘၪယွၩအဆၧယၫ့၁ၭနီၪ (အၪ့ ၃၁း၇), မွဲဆၧအီၪက့ၪလၩ့ပဆၧနဲၩလၧအ၀့ၫ (အၪ့ ၅း၁၁)း ဆၧဒိၭန့ဘၪဆၧထိးထဲၩ့တၩ့ထဲၩ့အဆၧဆိၪဂ့ၩလဖၪ (အၪ့ ၉း၁၄)း အီၪက့ၪယွၩအဆၧ၁ီၪ့ဆၧ၁ၫ့ဘဲၫပ၁ၭမၧၫ့အဖၧၩ့၁ၭအ၁ိၭ (အၪ့ ၁၉း၁၄)း ဘၪထဲးဎုၬလၧ မး၁ံၫနံၩ (အဲၫ ၅၈း၁၃, ၁၉)း လၧအနဲၩန့ကဆါအလူအထၫ (အၪ့ ၁၁၉း၆၂)း ဒဲဒုၭကဲၪထၪ့ဖိၪလံၩ၁ံၪလၧအအဲၪယွၩနီၪလီၫ (ဒီၩ့ ၂၃း၂၄, ၂၅).

`ဆၧအီၪမၧၫ့မိကၪဂဲၩ၀့ၫဒၪ၁့ၪ, လၧဆၧမုၬဆၧလၩအထီဖၧၩ့ဒၪလ့ၬ နီၪလီၫ. လါနၫ့အ့ၪမွဲဆၧမၩအ၁ၭလမုၬလလၩဘၪနီၪ, နမိ၁ၭထိၬဆၧလၧ မွဲနီၪလမံၩ့လဲၪ. မွဲဆၧနီၪမၩထံၬထၬနၧၩလၧနကဘၪ၁ၭထိၬဆၧအဂးနီၪ လဲၪ.`