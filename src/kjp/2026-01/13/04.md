---
title:  ဆၧအီၪဆၧၫ့ထုၪ့လၧၫ့ဎွ့ၩဒဲလူၬဆံၫ့
date:   24/03/2026
---

ၦကွ့ၭထၬ၀့ၫလံၬဘၪထွ့ၫလၧ “ဆၧအီၪမၧၫ့လၧအအီၪဒဲဆၧထိစိၩ” (The Purpose Driven Life) ဒဲ “ဆၧအီၪကီၪ့လၧအအီၪဒဲဆၧထိစိၩ” (The Purpose Driven Church) အီၪ၀့ၫဒၪလီၫ. ဆၧထိစိၩ (purpose) နီၪ ပစံၭလၧ အဘၪ၀့ၫလူၬဆံၫ့လ၁့ၪဘၪလါနၫ့ဂ့ၩ, လၧဆၧလၩ့ထံးလမံၩ့မံၩ့အဂး ဆၧထိစိၩ နီၪ မိဘၪအီၪ၀့ၫဒၪလီၫ. စပီလူၫဒဲၦမၩဎုၬဆၧလၧအ၀့ၫလဖၪနီၪ ဖ့ၪနဲၪဒီၩ့ (exemplify) ဆၧထိစိၩ/ ဆၧဖိၫထုၪ့ (focus) ယီၩလၧ အဆၧအီၪမၧၫ့ဒဲအဆၧဖံၭ ဆၧမၩနီၪလီၫ (ယိလၧ ဖံၫ ၃း၁၃, ၁၄ နီၪဆံၭ). အခိးအတၩနီၪ မွဲဆၧထုၭဖျီၪ အ၀့ၫ၁ံၪအ၁ၭခၫ့ဖျီၫ့လၧအဆၧမၩနီၪလီၫ- ဆၧ၁ၭထိၬအပရၧၫ့နီၪ ဂၧၫ့စိၩဎံၩ့လၩ့ ၀့ၫဖျဲၪဖျဲၪလ့ၬလၧရိမၫအဆၧပၧၩ့ထၧၫ့၀ၩ့ယၫဒဲလၧယၫခီၫဒံၭလီၫ (လီ ၁း၂၃). ဆၧထိစိၩဖိၫထုၪ့ဆၧယီၩမိဘၪအီၪ၀့ၫလၧမုလနံၩယီၩဆ့လီၫ.

`ဖီ ကလီစံၫ ၄း၁၂, ၁၃. ဆၧထိစိၩမွဲဆၧနီၪအီၪ၀့ၫထီးယီၩလဲၪ, ဒဲဆၧမိမၩထၪ့ဘၭ၀့ၫဘဲၫ၁့ၪလဲၪ.`

လၧဆၧမၩလိၪအဖီၩ့ခွံၬနီၪ, စအံၫပၭ]ဖၭမွဲၦဖ့ၪလၫ့အ၁ၭလဂၩလၧ ဆၧတရါ လၩ့ဆၧ၁ၭထိၬအပရၧၫ့လၧ ကလီစံၫဒဲလၧဒိၩ့အနဲၩ့အဎီၩ့လဖၪ မွဲ၀့ၫလအီၪဒစံအၫ ဒဲဟဲၫအရၭပလံၭ (ယိလၧဆၧမၩလိၪ ၁) နီၪလီၫ. အဆၧချဲၩ့ထိးဆၧၫ့မုၬ (greetings) ဒဲအဆၧဘၩဆိၪဖၪလၧဆၧအီၪကီၪ့ထီးနီၪ၁ံၪလဖၪအဂးနီၪ ဖ့ၪဆီၪ့ ထၪ့ၦဆူနဲၩဆၧဖိၪ၁ံၪဒိၪမၬလီၫ. စအံၫပၭ]ဖၭအဆၧဘၩဆိၪဖၪန့ဆၧနီၪအီၪလၧ အဆၧထိပျၩ့- လၧၦကလီစံၫဖိၪ၁ံၪ “ဘဲၫ၁ိၭမိအီၪခၧၫ့, ဒဲလၧၫ့ထၪ့ဎွ့ၩထၪ့, ဒဲဎွ့ၩ၀့ၫလၧယွၩအ၁ၭထီးအလူၬလီၫ” (လီ ၄း၁၂). မွဲပယိထံၫဆၧဘၩဆိၪဖၪ ဆၧယီၩအခံးအဂၩ့လူဒိၪအီၪအၪမၬနီၪဆံၭ.

ဆၧၫ့ထုၪ့ (Stand) - ဆၧချဲၩ့ယီၩအခီၫပယီၫမွဲဆၧဆၧၫ့ထုၪ့ဂုးခၧၫ့လၧ လ၁ုၭခွံၬဘၪအ၁ၭ, မွဲလၧ “အီၪလၧအလးလၩ့ထံး” ဒဲအီၪဂုးခၧၫ့လၧဆၧနဲၩ အဖၧၩ့ဒဲနဲၩန့ဆၧ၁ၭထိၬအပရၧၫ့အဆၧမွဲဆၧတီၩနီၪလီၫ (လီ ၁း၂၃). ဆၧချဲၩ့ လဖျိၪ့ဎး၀့ၫနီၪ စပီလူၫမၩန့ချဲၩ့၀့ၫခိၭမၬခိၭမၬလၧဆၧနဲၪဒီၩ့ဆၧဒုၭထၪ့ဒၩ “မုၪခီၩလဲးအဆၧအၪ့လီၫလဖၪ” နီၪအဂး (အ့ ၆း၁၁), ဒဲမိအီၪဆၧၫ့ထုၪ့လၧ မုနံၩအအၧၩ့မိ၁့ၪအဂးနီၪ, မိဘၪမၩန့ “ယွၩအစူၪ၀ဲၩထီးအလူၬ” (အ့ ၆း၁၀-၁၈; ထိၪထဎီၩ့လၧ ၂ထံ ၂း၁၉) နီၪလီၫ.

လၧၫ့ဎွ့ၩ (Perfect) - ဆၧချဲၩ့ယီၩနဲၪဒီၩ့တခ့ၭဖ၀ၭအလၧၫ့ထၪ့ဎွ့ၩထၪ့၀့ၫ လၧအဒၪန့ဘၪဆၧအဲၪအဆၧဖ့ၪလၫ့ထၪ့ဘၭ၀့ၫဒၪ (မၭ ၅း၄၄, ၄၈) လၧ ၦလစံၭ ဘၪ၀့ၫလၧ “အန့ဘၪ၀့ၫယူၭ” နီၪ (ဖံၫ ၃း၁၂-၁၅) နီၪလီၫ.

လူၬလူၬဆံၫ့ဆံၫ့ (Complete) - ဆၧချဲၩ့လၧအစီၩ့ဒိၪမၩ့ဒိၪယီၩ အခီၫ ပယီၫအီၪ၀့ၫလၧဆၧမံၪ၁ုၪ့မံၪ့၁ၭအလၧၫ့ဎွ့ၩလူၬလူၬဆံၫ့ဆံၫ့နီၪလီၫ. ဆၧချဲၩ့ယီၩ ၦမၩန့၀့ၫလၧ စအၫဘြဟၫ့အဆၧနဲၩ “လၧၫ့လၧၫ့ဎွ့ၩဎွ့ၩ” လၧကဆါယွၩမိမၩ လၧၫ့ထၪ့ဎွ့ၩထၪ့၀့ၫဆၧလၧကဲၪထၪ့လ၁့ၪဘၪ (ရိ ၄း၂၁), ဒဲ စပီလူၫန့ဘၪ ယွၩအဆၧဒုၭဆီၪ့ထၪ့အဂဲးအဘၭ “ဘဲၫ၁ိၭအဆၧလီၩ့လၩ့လၬလၩ့ဆၧနီၪ, ၦၡၩ မိ၁့ၪယၫဘၪလၧၫ့လၧၫ့ဎွ့ၩဎွ့ၩ” အဂးနီၪလီၫ (၂ထံ ၄း၁၇).

ဆၧဘၪယွၩအ၁ၭထီးအလူၬ (All the Will of God) - ဆၧချဲၩ့ “ထီးအလူၬ” နီၪ မွဲဆၧအလၧၫ့အဎွ့ၩထ့ၬထ့ၬ (လၧၫ့ဎွ့ၩလၧဆၧအၪမံၩ့) နီၪလီၫ. စပီလူၫအၪ့ကံၩ့ဘၩဆိၪဖၪန့ဆၧလၧ ၦကလီစံၫဖိၪ၁ံၪမိအီၪဎွ့ၩ၀့ၫလၧ ဆၧ၁့ၪယၫ ယွၩအဆၧဘၪ၁ၭ, “မိလ့ၩဆၧကြၨၭလၧကဆါ, လၧဆၧဘၪအ၁ၭထီးအလူၬ အဖၧၩ့” (လီ ၁း၉, ၁၀) “ဆီၪ့ထၪ့လၧကယဲဆၧအဂဲးအဘၭဘဲၫအစီၩ့အမၩ့ အလၩအဖၩ့အ၁ိၭ” (လီ ၁း၁၁) နီၪလီၫ.