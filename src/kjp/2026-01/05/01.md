---
title:  ဖၩ့ယဲဘဲၫဆၧဖၩ့လၧမုနၩအဆၧခံၭကျၩ
date:   24/01/2026
---

### ဖီလနွ့ၫယီၩအဂးဆၧမၩလိၪ
ဖံၫ ၂း၁၂-၃၀; ရိ ၃း၂၃, ၂၄; ရိ ၅း၈; ၂ထံ ၄း၆; ၁ကီ ၄း၁၇; ၂ထံ ၄း၂၁, ၁၃; လု ၇း၂.

> <p>၁နိၫထီၫ့</p>
> “လ၁ူၭ၀ံၪ၁ူၭဘၩဘၪဆၧ ဒဲလဂဲးလိၬတ့ၭလိၬဘၪတၭ, မၩဆၧထီး အလူၬဆံၭ. ဘဲၫ၁ိၭန၁ံၪမိကဲၪထၪ့ၦလၧအအီၪက့ၪဆၧမၪလၧအလီၩ့ အလးလအီၪဘၪ ဒဲလမၩအၧၩ့ဘၪဆၧတၭ, ၦလၧဆၧအၪ့၁ီၪ့၀့ၫအလး လအီၪဘၪနီၪ, ၦလၧအမွဲယွၩအဖိၪလၧၦ၁ုၪ့ကဲၪ့၁ၭကဲၪ့၁ုၪ့ကၪ၁ၭကၪ အဆိၩ၁ံၪအကျၩနီၪ, လၧအ၀့ၫ၁ံၪအကျၩန၁ံၪအီၪဘဲၫမူၭခိၪဆၧဖၩ့၁ံၪ အီၪလၧဂၪ့ခိၪအဂးအ၁ိၭနီၪလီၫ” (ဖလံဖံၫ ၂း၁၄, ၁၅).

ကဆါယွၩစံၭၦအံၫစရ့လၭဖိၪမိဘၪခိၭနၪဆၧနီၪ, မွဲလၧဆၧခိၭနၪနီၪ “ဆၧကိၪ့၁့ၪကိၪ့ဘၪဒဲဆၧ၁ုၪ့ဆၭ၁ၭဆၭလၧၦဆၨၩလဖၪအမ့ၬယၫ, လၧအမိနါဂၧၫ့ ဆၧမၪလူၬထီးအလူၬနီၪတၭ, မိစံၭ၀့ၫ, ‘မွဲမၬၦခမျၧးအဒိၪအအၪယီၩ မွဲၦလဆၨၩ လၧအကိၪ့ဆၧ၁့ၪကိၪ့ဆၧဘၪ ဒဲအ၁ုၪ့ဆၭအ၁ၭဆၭလီၫ” (၅မိ ၄း၆).

လၧခဲၫ့ထဲၩ့ဖီၩ့ထၪ့လၧယၩနံၪ့လဖၪနီၪ, ယ့ၫရှူၬစံၭ၀့ၫဒၪ, “ယ၀့ၫဒၪယီၩ ယမွဲဂၪ့ခိၪအဆၧဖၩ့လီၫ. ၦလၧအဖိၬယခဲၫ့လဖၪနီၪ မိလၩ့လၧဆၧခံၭအကျၩအ့ၬ” (ယီ ၈း၁၂). စံၭ၀့ၫဒၪဆ့လၧ “န၁ံၪ၀့ၫဒၪယီၩန၁ံၪမွဲဂၪ့ခိၪအဆၧဖၩ့လီၫ. ဒိၩ့လဖျိၪ့ အီၪလၧခိၪလီၩ့အဒၩ့ခိၪနီၪ ကဒုၩ၀့ၫအ့ၬ” (မၭ ၅း၁၄) လီၫ. ပကဲၪဘၪစဖၩ့မိန့ဘဲၫ ၁့ၪလဲၪ. မွဲန့ၫဆၧအီၪဆုးကျိၭဘူၭလၧယ့ၫရှူၬ, “ဆၧအဖၩ့လၩ့ထံးလၩ့ဆ့ၭနီၪ မွဲဆၧလၧအဒုၭဖၩ့ထၪ့ကယဲၦၡၩလၧအဂဲၫနုၬထၪ့လၧဂၪ့ခိၪချိၫ့ယီၩကိၭဂၩဒ့ၭ လီၫ” (ယီ ၁း၉). စံၭဆၧဘဲၫလၧဖလံဖံၫ ၂ ဖၧၩ့အ၁ိၭ, “ယွၩအီၪက့ၪထၪ့ထီၫ အ၀့ၫဒၪဖ့ၪလၫ့၀့ၫလအမံၩ့ဒိၪနဲၪ့ဆၧဂူၫဂၩအမံၩ့ကိၭမံၩ့ဒ့ၭဘဲၫ၁ိၭကယဲၦအီၪလၧ မူၭခိၪ, ဒဲကယဲၦအီၪလၧဂၪ့ခိၪချိၫ့, ဒဲကယဲၦအီၪလၧဂၪ့ခိၪလၬထီးအလူၬ မိထွံၩ လၩ့အခၪ့လၧယ့ၫရှူၬအမံၩ့အကၠီၩ့, ဒဲကယဲၦၡၩအဖျ့ၩမိအုၩ့လၩ့လၧယ့ၫရှူၬဎရံၬ, မွဲကဆါလၧဖါယွၩအလၩအဖၩ့အဂးလီၫ” (ဖံၫ ၂း၉-၁၁).

ဆၧဖၩ့ဒဲဆၧအစီၩ့အမၩ့လၧထၭနီၪ ကြၨၭလၧကယဲပ၀့ၫၦဖ့ၪလၫ့ပ၁ၭမၧၫ့ လၧယ့ၫရှူၬနီၪလီၫ. လါနၫ့အၪဒၪဆၧၦယိလါဆၧလၧယွၩမိဘၪမၩန့ဆၧလၧ ပဂးထီးလူၬဒဲလၧပဆၧကိၪ့အဖၧၩ့ဒံၭဆ့လီၫ. မွဲဆၧနီၪဆၧပီလူၫအဆၧချဲၩ့လၧ အစံၭဘၪ ၦဖလံဖံၫဖိၪ၁ံၪနီၪကြၨၭဘၪလၧပ၀့ၫ၁ံၪဘိၩ့ယီၩဆ့လီၫ.