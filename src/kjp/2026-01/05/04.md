---
title:  ဆၧလုထၪ့ဆၧအမၧၫ့ (ဆၧလုမၧၫ့)
date:   27/01/2026
---

`ဖီ ဖလံဖံၫ ၂း၁၇; ၂ထံမ၁ံၫ ၄း၆; ရိမၫ ၁၂း၁, ၂; ဒဲ ၁ကီရံၫ့ ၁၁း၁. စပီလူၫလီၩမွဲဆၧနီၪထီးယီၩလဲၪ.`

စပီလူၫစံၭ၀ဲၩဆၧလၩ့မဲၩလမံၩ့လၧ အဆၧအီၪက့ၪ၁ၭလၧဆၧဘၪဒၪဆၧၫ့ ယၫ၀့ၫ (ဆၧမၧၫ့/ဆၧ၁ံၫ) လဖၪ လၧဎရံၬအဂးနီၪလီၫ (ဖံၫ ၁း၂၀-၂၃). အ၀့ၫ ဖ့ၪကိၪ့ဆၧဘိၩ့ယီၩ လၧဆၧအလၩ့ထံးလမံၩ့ “ဆၧလုထၪ့ဘၪဆဲၫ့လၧန၁ံၪ အဆၧနဲၩ” (ဖံၫ ၂း၁၇) နီၪလီၫ. ဆၧဆီၫ့မီၪ့ဆၧယီၩဘၪထွ့ၫလၧဆၧဂါလၩ့ထံၫ ဘဲၫ (၁ိၪ, စဘံၭ၁ၪအထံၫ, ဒဲထံၫ) ဘဲၫဆၧလုထၪ့ဆၧလၧယွၩအအီၪ (အဒီၩ့လၧ ၁မိ ၃၅း၁၄; ၂မိ ၂၉း၄၀; ၂စၫ ၂၃း၁၅-၁၇) နီၪလီၫ. ဆီၫ့မီၪ့၁ိၪအလူအဎွ့ၩဒိၪ လၧနးမၫရံၫဂုၪယ့ၫရှူၬဘဲၫအဆၧဘိၪ့ဆၧဘၩလမံၩ့အ၁ိၭ “၁ိၪနၧၫ့မၧၫ့နၫဒူၫ လၧအလူဒိၪဎွ့ၩဒိၪ” (မၫ ၁၄း၃-၉း ယီ ၁၂း၃) နီၪဆံၭ. ဆၧယီၩဖျီၪထံၫကျၩမၬ လၧကဆါယ့ၫရှူၬလုထၪ့အ၁ၭလၧပဆၧထိးထဲၩ့တၩ့ထဲၩ့အဂး မွဲအလူဒိၪဎွ့ၩဒိၪ ၀့ၫမၬလ့ၬနီၪလီၫ.

စပီလူၫဘၪလုထၪ့အ၁ၭမၧၫ့ လၧအလီၩ့လၩ့လၬလၩ့ဆၧ၁ၭထိၬအပရၧၫ့ အဂးနီၪ အ၀့ၫအ၁ၭထိၬ၀့ၫဒၪ, မွဲလၧအ၀့ၫဖ့ၪမၩဘိၪ့ကဆါယွၩအဂးနီၪလီၫ. ဆၧလုထၪ့၁ၭနီၪ မွဲန့ၫဆၧဂါလၩ့လမံၩ့ဎးအ့ၬ, အီၪထဲးဎုၬလၧ ‘ဆၧလုမၧၫ့’ (ဆၧဖ့ၪလၫ့ ဒဲဆၧမၩကဆါယွၩအဆၧမၩ) နီၪလီၫ (၄မိ ၁၅;၁ၪ၁၀; ၄မိ ၂၈;၁ၪ၁၅; ဒဲ စပီလူၫအဆၧချဲၩ့လၧ ရိ ၁၂း၁ ဆ့လီၫ).

ၦဎရံၬဖိၪအဆိၫထုၬလဖၪ, ဘၪထဲးဎုၬလၧ ဖလံဖံၫဖိၪ၁ံၪ (ဖံၫ ၁း၂၇-၂၉) နီၪ ဂဲၩ၀ၭ၀့ၫလၧဆၧအၪ့နၩ့လၩ့အ၀့ၫ၁ံၪအဆၧဆူဆၧနဲၩအဖၧၩ့လီၫ. လ့ၩ၀့ၫဒၪ လၧလဂံၪ့ဘၪလဂံၪ့အအီၪ (ဆၧ ၅း၄၂) လီၫ. အ၀့ၫ၁ံၪအီၪက့ၪအဂံၪ့လဖၪနီၪ လၧဆၧမၩလိၪယွၩအလူအထၫအလး (ဆၧ ၁၂း၁၂; ၁ကီ ၁၆း၁၉; လီ ၄း၁၅; လံမၧၫ့ ၁, ၂), ဒဲအ၀့ၫ၁ံၪဖ့ၪနၩ့အဆၧဆူဆၧနဲၩလၧယွၩလူယွၩထၫဖၧၩ့နီၪလီၫ (ဆၧ ၁၇း၁၁; ဆၧ ၁၈း၂၆; ၁ပံ ၃း၁၅). ပၦမုနွ့ၫနံၩခိၪနါအဂုအ၁ၫ့လဖၪဆ့ မၩ၀့ၫဘဲၫနီၪအ၁ိၭလီၫ. လၧဆရၫ၁ံၪအဆၧ၁ီၪ့လိၪလကၭဘၪ, အ၀့ၫ၁ံၪအၪ့နၩ့ လၩ့အဆၧနဲၩလၧနၫ့ဆါဒၪ၀့ၫ, ၁ီၪ့လိၪလံၬဆံၫ့ဎံၪ, ဒဲမၩဂၧၩ့ၦခမျၧးလၧဆၧအီၪ တဲၩ့၀ဲၩ၁ၭလၧဆၧဒိၭဘၧၩ့ထံၫအဂးနီၪလီၫ.

အ့ၪပစံၭလၧအဖၨၪနီၪ, လၧဆၧဖ့ၪလၫ့၁ၭဒိၪဒိၪမုမုနီၪ, ဘဲၫ “ဆၧလုမၧၫ့” အ၁ိၭနီၪ, အ၀့ၫ၁ံၪအၪ့နၩ့ (တရါလၩ့) ဆၧ၁ၭထိၬအပရၧၫ့လီၫ. ပ၀့ၫ၁ံၪဆ့ ကြၨၭပမၩဆံၭဒိၪလဲၪ.

`ယိထၪ့ထဲၩ့ “ဆၧလုမၧၫ့” နီၪ အခီၫပယီၫမိအီၪလၧနဆၧအီၪမၧၫ့ ဖၧၩ့ မွဲဆၧနီၪလဲၪ. နဖ့ၪလၫ့န၁ၭလၧယွၩအဘၩ့မုးအဂးဆံၭအၪလဲၪ, ဒဲနမိစံၭလၩ့ဒၪန၁ၭဘဲၫ၁့ၪလဲၪ.`