---
title:  ဆၧဖၩ့လၧဂၪ့ခိၪအခံၭလဖျိၪ့အဖၧၩ့
date:   26/01/2026
---

လၧ ဖလံဖံၫ ၂း၁၄ ဖၧၩ့နီၪ, စပီလူၫပဂၨၪထၪ့ၦဖလံဖံၫဖိၪ၁ံၪလၧ “လ၁ူၭ၀ံၪ ၁ူၭလၩဘၪဆၧဒဲလဂဲးလိၬတ့ၭလိၬဘၪတၭ, မၩဆၧထီးအလူၬ” နီၪလီၫ. ဆၧကၪဆၧဂဲၩလၧ ဆၧအီၪကီၪ့အဆၧဘၪလိၬနီၪ အီၪအၪမၬထီးဒၪလ့ၬအီၪဂုးခၧၫ့ လမိန့ဘၪနီၪလီၫ. ဆၧဘၪလိၬအိၭလိၬ (ဆၧအီၪဎူၫအီၪဎၩ့လၧဆၧအီၪကီၪ့ဖၧၩ့ နီၪ အီၪကဲၪထၪ့ဒၪလၧပဆၧအီၪၡီၩ့လၧကဆါဎရံၬဒဲဆၧခိၭနၪအလူအထၫ အဖၧၩ့လီၫ. ဒဲအနီၪမွဲဆၧဂဲးခၪ့ထံၭလၧပဆၧထိး၁ၭအဂး, ဘဲၫစပီလူၫဒုၭနဲၪလၩ့ ၀့ၫ, ကိၭပၧၩလၧ “ဘၪအီၪဘဲၫမူၭခိၪဆၧဖၩ့၁ံၪအီၪလၧဂၪ့ခိၪအဂးအ၁ိၭ” (ဖံၫ ၂း၁၅) နီၪလီၫ.

ဘဲၫလၧမုနၩလၩခံၭအထီ, ၀ံး၁ံၪဒိၩ့မုတ၀ၫ့၁ံၪဒဲဖၧၩ့၁ၭမု၁ံၪအဆၧဖၩ့ လအီၪဘၪအထီနီၪ, ၡၪ၁ံၪဖီၫ၁ံၪအဆၧဖၩ့လဖၪဖျီၪထၪ့ဒိၪဒိၪလ့ၬအ၁ိၭ, အ၀့ၫ၁ံၪအဆၧဖၩ့နီၪမိဖၩ့ထၪ့၀့ၫအၪအၪလ့ၬလီၫ. ပဆၧဖၩ့ဆ့မွဲဘဲၫနီၪအ၁ိၭလီၫ. မူၭခိၪအ၀ၩ့ ဒံၩ့ခံၭ၀့ၫတၭ, ၡၪ၁ံၪဖီၫ၁ံၪအဆၧဖၩ့နီၪ ဒံၩ့ဖျီၪကျၩ၀့ၫဒၪလီၫ. လုၫလါတခ့ၭလၧ ပနဲၩ့ပဎီၩ့၁ံၪဒံၩ့အီၪခံၭ၀့ၫနီၪ, ပဆၧဖၩ့မိဘၪဒံၩ့ဖၩ့၀့ၫဒၪလၧ ယွၩအထံၩအဖျဲလၩ့ထံး ၁ံၪဒဲၦဂၪ့ခိၪဖိၪ၁ံၪအဘိၩ့အဆၧၩ့နီၪလီၫ. မွဲဆၧအရ့ၩဎိၩဆံၭဒိၪလဲၪ, ထီးပဖ့ၪလၫ့ ပ၁ၭလၧဂၪ့ခိၪအဆၧဖၩ့လၧအဘၪမၪလဖၪ, ဒဲဂၪ့ခိၪအဆၧဆီၫ့မီၪ့အၪ့ဎၬဆၧ၁ံၪ, အဆၧဆၪ့ဒၨၭလၩ့ဆၧ၁ံၪ, ဒဲအဆၧမၩလၧအမိမၩလၩ့ဖံၭပဆၧနဲၩဒဲအမိမၩလၩ့ မါခွံၬ ပဆၧဆူဆၧနဲၩနီၪလဂ့ၩနီၪလီၫ.

`ဖီ ဖလံဖံၫ ၂း၁၅, ၁၆. စပီလူၫထုၭဖျီၪလီၩဆၧလၧယွၩအဖိၪ အလံၩ၁ံၪ မိဘၪမၩဆၧလဖၪနီၪဘဲၫ၁့ၪလဲၪ.`

ဆၧချဲၩ့ “လၧၫ့ဎွ့ၩဒဲတီၩလီၩ့” နီၪ မွဲ၀့ၫဒၪ “ဆၧမၪလအီၪဘၪ, လၧၦအီၪ က့ၪဆၧလအီၪဘၪ” နီၪလီၫ. ဆၧနဲၪဖျီၪလၩ့ဆၫ့ဒၪဆၧလၧ စယိဘၭ အတခ့ၭဖ၀ၭနီၪလီၫ (ယိလၧ ဘၭ ၁း၁, ၈; ဘၭ ၂း၃; ဒဲဖီဆ့လၧ ဘၭ ၁၁း၄; ဘၭ ၃၃း၉). ဆၧချဲၩ့ “ဆၧမၩဘၪထံၭလအီၪဘၪ- harmless” လၧဂြံစၭအလၨ ချဲၩ့ကျိၭ၀့ၫနီၪ, အခီၫပယီၫအီၪ၀့ၫလၧ “ဆၧအဆံၫ့, လလဲၩဘၪအ၁ၭလၧဆၧ အၧၩ့ဘၪ” နီၪလီၫ. လၧကဆါယ့ၫရှူၬအဆၧဒၪအဖၧၩ့နီၪ အဆၧထိး၁ၭအီၪ၀့ၫ ဒၪ, ဒဲဖ့ၪဂဲးဖ့ၪဘၭပၧၩလၧပဘၪကဲၪထၪ့ “ၦအဆၧမၪလအီၪဘၪဘဲၫထိၪလွံ အ၁ိၭနီၪ” (မၭ ၁၀း၁၆) လီၫ. စပီလူၫပဂၨၪထၪ့ပၧၩဘဲၫနီၪအ၁ိၭဆ့လၧ “၁ၭလဖၭဘၪလၧဆၧအၧၩ့အဂး - simple concerning evil” (ရိ ၁၆း၁၉) နီၪလီၫ. ဆၧရၩလၩ့ဆၧပရၧၫ့ဘိၩ့ယီၩ (ာသိနမည ာနိငၠ) လဖၪနီၪ မွဲ၁့ၪယၫ ဆၧအဆံၫ့အ့ၬ, ထိၪဂုထိၪဂဲၩဆၧလၧဆၧကဲၪထၪ့အ၁ၭအဖၫ့ခိၪလီၫ. စဒၫ၀ံၭ အဆၧချဲၩ့ယီၩမိဘၪအီၪ၀့ၫဒၪလၧမုလနံၩယီၩအဂးလီၫ- “ဆၧမၩအၧၩ့နီၪ မိအီၪ က့ၪလၧယမ့ၬယၫနးမံၩ့အ့ၬ. ၦလၧအမၩမၪဆၧနီၪ ယမ့ၬလဲၩအဆၧမၩတၭ, မိဘုၭထၬလၧယလီၩ့အ့ၬ” (အၪ့ ၁၀၁း၃).

ပအီၪလၩ့ဆၫ့လၧၦဂူၫဂၩနီၪ ပဘၪ၁ၭမဲၪဆၧအလးအီၪအ့ၬ - ပဆၧနဲၩနီၪ မိဘၪထုၭဖၭအ၁ၭလၧ ဆၧလၩ့ဆၫ့အဖၧၩ့လီၫ. ဆၧထိစိၩနီၪမွဲ၀့ၫဒၪ “အီၪဘဲၫ မူၭခိၪဆၧဖၩ့၁ံၪအီၪလၧဂၪ့ခိၪအဂးအ၁ိၭ” နီၪလီၫ (ဖံၫ ၂း၁၅). ဆၧလမံၩ့ဎးလၧ ပဂၬဎ့ၭဂၪ့ခိၪအခံးအဂၩ့နီၪ (ရိ ၁၂း၂) ခၫ့ဖျီၫ့လၧ “ဆိၬထၪ့ဆၧမၧၫ့အလူအထၫ” အဖၧၩ့လီၫ (ဖံၫ ၂း၁၆). ပဆၧရွံအၪ့ထုၫ့ဆၧလဖၪ (choices) နီၪ အီၪက့ၪစဲၪ ပၧၩလၧ “ကဆါဎရံၬအမုနံၩ” အဖၧၩ့, (အ့ၪလမွဲ) လၧ “ဆၧစဲၪ့ဘၪပျီၩပျီၩ” အဖၧၩ့နီၪလီၫ (ဖံၫ ၂း၁၆; ထိၪဎီၩ့လၧ ၁ကီ ၉း၂၄-၂၇).

`နဆၧအီၪမၧၫ့အ့ၪအီၪလၧ ဆၧဆီၫ့မီၪ့ “ဂၪ့ခိၪအခံးအဂၩ” နီၪ, နမိမၩဆံၫ့ခွံၬဘဲၫ၁့ၪလဲၪ.`