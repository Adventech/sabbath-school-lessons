---
title:  ဆၧမၩထဲၩ့၀့ၫအ၁ၫ့လၧဆၧ၁့ၪယၫအဂဲး
date:   10/03/2026
---

`ဖီ ကလီစံၫ ၃း၆-၁၁. စပီလူၫဖိၬထွ့ၫဆၧးလီၩ့ဆၧဆီၫ့မီၪ့လမံၩ့ယီၩ ဘဲၫ၁့ၪလဲၪ.`

ဆၧချဲၩ့အဆိၫထုၬလၧ ကလီစံၫ ၃း၈ အဖၧၩ့နီၪ ဖ့ၪနဲၪဆၧဘၪ၁ုၪ့ဘၪ၁ၭ လၧဆၧအၪ့လဲၩထဲၩ့ဆၧ၁ံၫလၧဆၧမၧၫ့အဖၧၩ့လီၫ- “အ့ၪမွဲဘိၩ့နဲၪ့ယီၩ.” ဆၧချဲၩ့ “ဘိၩ့နဲၪ့ယီၩ” လၧ ဂြံစၭအလၨနီၪ မွဲဆၧဒုၭဖျီၪထၪ့ဆၧချဲၩ့ဆီၪ့လၧအရ့ၩဒိၪ (emphatic) အဂးလီၫ. ဘိၩ့နဲၪ့ယီၩ, မွဲလၧ, နဂဲထုၪ့လၧဎရံၬအ၁ိၭဒဲအၪ့ဎၬဆၧ လၧထၭနီၪ, နဆၧအီၪမၧၫ့ဘိၩ့ယီၩ မိဖ့ၪနဲၪဆၧအီၪက့ၪနဲၪ့လမံၩ့လၧ နဆၧအီၪမၧၫ့ အဖီၩ့ခွံၬနီၪလီၫ. ဆၧမၩ၁ံၫခွံၬ “န၁ံၪအဂၩ့၁ံၪအီၪလၧဂၪ့ခိၪချိၫ့ယီၩ (လီ ၃း၅) အဂးနီၪ, “အ့ၪမွဲဘိၩ့နဲၪ့ယီၩ ဆၧနီၪလဖၪထီးအလူၬ, ဒဲဆၧ၁ုၪ့ထၪ့၁ၭထၪ့, ဆၧ၁ုၪ့ထၪ့၁ၭဂဲၫ့, ဆၧဆိၪအၧၩ့, ဆၧဒုၪဒွ့ၪ, ချဲၩ့ဆၧမ့ၬဒဲဂဲၫထၪ့လၧန၁ံၪအနိၭလဖၪ နီၪ, ခွံၬၡိၭခွံၬအ၀့ၫ၁ံၪဆံၭ” (လီ ၃း၈).

ဆၧ၁ၭထၪ့ (anger ဒဲ wrath) နံၫမံၩ့လူၬနီၪ မွဲၦထုၭဖျီၪလၧကဆါယွၩ အဆၧမၩဆၧၫ့အတီၩအလီၩ့လၧဆၧဒဲၩဘၭအဂး (ဘဲၫမုဂၪနံၩအဆၧမၩလိၪဖၧၩ့) လၧယ့ၫရှူၬမၩ၀့ၫနီၪလီၫ (မၫ ၃း၅; နဲၪ ၆း၁၆). လၧဆၧအဂၩလမံၩ့ခီၫနီၪ, ဆၧဖ့ၪပဂၨၪထၪ့ပၧၩလၧ “မွဲၦနါဂၧၫ့ဆၧချဲၫ့ချဲၫ့တၭ, ချဲၩ့ဆၧၡီၫၡီၫနီၪ, ၁ၭထၪ့၀့ၫ ၡီၫၡီၫကိၭဂၩဒ့ၭဆံၭ. အဂဲးဘဲၫယီၩၦၡၩအ၁ၭထၪ့နီၪ မၩယွၩအဆၧတီၩဆၧလီၩ့ အ့ၬ” (ယ့မံၭ ၁း၁၉, ၂၀). ဆၧမ့ၬလဲၩ၁ၭဂဲၫစၧၩ့ထၬဆၧမၪနီၪ မၩဆၧၫ့ထဲၩ့လိၬ၁ၭ လဂၩဘၪလဂၩလီၫ. ဆၧချဲၩ့ဂၭဂီၩ့ၦဂူၫဂၩအလၩအဖၩ့နီၪ မွဲဆၧမၩဖၨၪလၩ့ၦအလူ အဎွ့ၩလီၫ. စပီလူၫအီၪက့ၪဆၧမၪလၧၦချဲၩ့မၪချဲၩ့ကြၩ့ဆၧ၁ံၪလဖၪနီၪဆ့လီၫ. လၧခဲၫ့ထုၬ, အ၀့ၫပဒၩ့ထၬဆၧချဲၩ့လိၬ၁ၭကဘျံၭကဘျၪလဖၪနီၪ (ထိၪဎီၩလၧ ၃မိ ၁၉း၁၁, ၁၈), “မွဲနၫ့ဆါလးလံၩဒဲအဆၧမၩလဖၪနီၪ ဘၪဘဲၪ့လၩ့ခွံၬ” ၀့ၫလီၫ (လီ ၃း၉).

`စပီလူၫစံၭ “နၫ့ဆါလးလံၩ” ယီၩဒဲလခီၫနီၪ “နၫ့ဆါအ၁ၫ့” အခီၫပယီၫမွဲဆၧနီၪလဲၪ. ယိလၧ ရိမၫ ၆း၆ ဒဲ အ့ဖစၧၭ ၄း၂၂-၂၄ နီၪဆံၭ.`

စပီလူၫမၩန့ဆၧအၪ့လဲၩထၪ့ (transformation) ဆၧအလးလံၩလၧဆၧ အ၁ၫ့နီၪ ချဲၩ့ဒီၩ့၀့ၫလၧဆၧကီၩ့ထၪ့၁ိၭထၪ့ဆၧနီၪလီၫ (ထိၪထဎီၩ့လၧ ရဲ ၃း၄). ဆၧဘၪဒီၩ့လိၬ၁ၭဘၪထွ့ၫလၧဆၧအုၩ့လၩ့အလးလံၩဒဲအ၁ၫ့အီၪ၀့ၫဒၪဆ့, လၧအမွဲ၀့ၫဒၪဆၧ၁ီၪ့ဆၧ၁ၫ့လၧ ဆၧအချိၫ့ဒဲဆၧကွ့ၭအ၁ၭလၧ၁ၭမုလၧ၁ၭခံဖၧၩ့နီၪ လီၫ (၂ကီ ၃း၄-၁၈).

ဆၧချဲၩ့နဲၪဒီၩ့ဆၧလဖၪယီၩ ထုၭဖျီၪထၪ့ဆၧအၪ့လဲၩထဲၩ့၁ၭဒဲအခိးအတၩ လဖၪ, လၧစပီလူၫကိၭ၀့ၫလၧ “နၫ့ဆါအ၁ၫ့” (၂ကီ ၅း၁၇) နီၪလီၫ. ပ၀့ၫ၁ံၪ လဖၪယီၩဘၪ “ဆၧမၩထဲၩ့၀့ၫအ၁ၫ့လၧဆၧ၁့ၪယၫအဂဲး, ဘဲၫဆၧတဲၩ့လၩ့ (ဎရံၬ) အဂၩ့အီၪ၀့ၫအ၁ိၭနီၪ (လီ ၃း၁၀), မွဲယွၩလၧပဒၪ၀့ၫလ၁့ၪဘၪလဂၩအခံးအဂၩ့ (လီ ၁း၁၅) နီၪလီၫ. ဒိၭန့ဘၪဆၧ၁့ၪယၫဎရံၬလၧအ၀့ၫအလူအထၫအၪ့လဲၩထၪ့ ပၧၩ “ပကဲၪထၪ့ထဲၩ့အခံးအဂၩ့လၧအလၩအဖၩ့အီၪ” (၂ကီ ၃း၁၈) နီၪလီၫ. ဆၧယီၩအီၪက့ၪပၧၩလၧဆၧအဆၨၩအဒီၪ့, ဆၧအလး၀ၩ့, ဒဲဆၧဖံၭ၁ိၭဘၪထွ့ၫလိၬ၁ၭ အဆၫ့၁ံၪထီးအလူၬအဖၫ့ခိၪ (လီ ၃း၁၁), ဘဲၫပမွဲယူၭဒိၩ့ဖိၪ၁ံၪလၧဘၩ့မုးအီၪထီၫ ထၪ့၀့ၫဒၪလၧထၭအ၁ိၭနီၪလီၫ.