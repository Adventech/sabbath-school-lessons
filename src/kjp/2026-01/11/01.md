---
title:  ဆၧအီၪမၧၫ့လၧဎရံၬအ၁ိၭ
date:   07/03/2026
---

### ဖီလနွ့ၫယီၩအဂးဆၧမၩလိၪ
လီ ၃;၁ၪ၁၇; ရိ ၁း၁၈; ရိ ၆;၁ၪ၇; အ့ ၄း၂၂-၂၄; ၅မိ ၇း၆-၈း ၁စၫ ၁၆း၂၃.

> <p>၁နိၫထီၫ့</p>
> “လၧဆၧနီၪလဖၪထီးအလူၬအဖၫ့ခိၪ ကီၩ့ထၪ့၁ိၭထၪ့ဆၧအဲၪဆၧကွံၩ လၧအမွဲဆၧလၧၫ့ဆၧဎွ့ၩအဖျံၩနီၪဆံၭ” (ကလီစံၫ ၃း၁၄).

ၦလနၩ့စံၭယံၫယါ၀့ၫထီးဆီၫ့မီၪ့မူၭခိၪအဂဲးအၪအၪလဂ့ၩ, အ့ၪလမွဲနမိန့ဘၪ ဂၪ့ခိၪအဆၧဂ့ၩဆၧဘၪအ့ၬလီၫ. အ့ၪမွဲၦလနၩ့လၧဆၧ၁့ၪယၫ (sense) အကြၨၭ အဘၪဖၧၩ့, ဆီၫ့မီၪ့ဆၧဘဲၫစပီလူၫလီၩဖျီၪ၀့ၫလၧ ကလီစံၫ ၃ ဖၧၩ့အ၁ိၭနီၪ- အ့ၪပအီၪက့ၪပ၁ၭလၧဂၪ့ခိၪယီၩအၪအၪနီၪ, ပမိန့ကၩဆၧလၧမူၭခိၪလၧကဆါအအီၪ နီၪအ့ၬလီၫ.

စပီလူၫကိၭန့ပၧၩလၧဆၧမၩလၩ့ထံးအၪအၪအဖၧၩ့, ဆၧအီၪမၧၫ့အမွဲအတီၩ အ၁နိၫလဖၪလၧအဂဲၫလၧမူၭခိၪဒဲၦနၪ၁့ၪန့ဒၪမွဲၦလၧ “အဂဲထုၪ့ဎုၬ၀့ၫလၧဎရံၬ” (လီ ၃း၁) နီၪလီၫ. စပီလူၫအဆၧဖ့ၪကိၪ့လဖၪနီၪ မွဲဆၧအီၪ၁ုၪ့လၩ့အ၁ၭလၧ ဂၪ့ခိၪအခၪ့ထံၭခၪ့ဎၧၩ့အ၁နိၫလဖၪ လၧအဖ့ၪဂဲးဖ့ၪဘၭကယဲပဆၧမၩဘူၭမၩထံး ပ၁ၭထီးအလူၬ, လမွဲဘၪန့ၫလၧဆၧအီၪကီၪ့အဖၧၩ့ဘၪလီၫ.

ယ့ၫရှူၬစံၭ၀့ၫဒၪ, “အဲၪန၁ံၪအဒုၪအဒၩဆံၭ. ၦလၧအဆိၪအၧၩ့န၁ံၪနီၪ ဆိၪဂ့ၩအ၀့ၫ၁ံၪဆံၭ. ၦလၧအ၁ၭဂဲၫ့န၁ံၪနီၪ မၩဂ့ၩအ၀့ၫ၁ံၪဆံၭ. . . ဘဲၫ၁ိၭန၁ံၪ မိကဲၪထၪ့န၁ံၪအဖါအီၪလၧမူၭခိၪအဖိၪအဂဲးလီၫ. အဂဲးဘဲၫယီၩ အ၀့ၫနီၪအၪ့မၧၫ့ အမုဂဲၫထၪ့လၧၦအဂ့ၩဒဲ ၦအအၧၩ့အလီၩ့တၭ, အၪ့မၧၫ့အဆၧဆၧၩ့လၩ့လၧၦအတီၩအလီၩ့ ဒဲၦလတီၩလလီၩ့ဘၪအလီၩ့ဆ့လီၫ” (မၭ ၅း၄၄, ၄၅).

မၩအ၁ၭလၧကဲၪထၪ့လမိ၁့ၪဘၪဧၪ. မွဲဘ့ၩ, အ့ၪနစံၭလၧၦၡၩအ၁ၭနီၪ. လချုၭလၧပမၧၫ့လၧကဆါယွၩအဂးနီၪ ပမိဘၪ၁ံၫဂုလီၫ. မွဲဆၧနီၪပ၁ၭမိဘၪအီၪ လၧမူၭခိၪအ့ၪပယိလါဆၧလၧဂၪ့ခိၪအဆၧလဖၪ မိဘၪကဲၪပကဆါယွၩလၧ မူၭခိၪအဂးနီၪလီၫ.

ပမိဒၪဘၪဆၧလနွ့ၫယီၩ လၧဖၧၩ့၁ၭလၧအအီၪမၧၫ့လၧဎရံၬအ၁ိၭနီၪ ဖ့ၪလၫ့ပၧၩဆၧလၩ့ဆၫ့လမံၩ့, ခီၫလၧယီၩထီးအဆိၪဆိၪအကၠၪကၠၪနီၪလီၫ.