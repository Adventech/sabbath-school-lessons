---
title:  ဆၧအီၪမၧၫ့အ၁ၫ့အတခ့ၭဖ၀ၭ
date:   11/03/2026
---

ဆၧထုၭဖျီၪလုၫလါအၧၩ့၁ၫ့ဒဲဆၧ၁့ၪလၧလကြၨၭဘၪလဖၪနီၪ ဘၪဆၧ၁ုၭ ခွံၬ၀့ၫဒဲဆၧထုၭပဲၩခွံၬ၀့ၫ လၧပဂဲၫလၧကဆါဎရံၬအအီၪနီၪ, စပီလူၫစံၭ၀့ၫကဒီၭ လၧဆၧချဲၩ့အဘၪ-ဘဲၫဆၧ၁ုၭခွံၬဆၧခံၭလၧဆၧဖၩ့အဖၧၩ့နီၪလီၫ.

`ဖီ ကလီစံၫ ၃း၁၂-၁၄. ၦဆူနဲၩဆၧဖိၪလဖၪလီၩဖျီၪ၀့ၫဘဲၫ၁့ၪလဲၪ ဒဲမွဲနဆီၫ့မီၪ့ဆၧနီၪဘၪထွ့ၫလိၬ၁ၭလၧ ဆၧ၁့ၪဂ့ၩဘၪလၧအ၀့ၫ၁ံၪ “ကီၩ့ထၪ့၁ိၭထၪ့” ၀့ၫနီၪဘဲၫ၁့ၪလဲၪ.`

ဘဲၫၦအံၫစရ့လၭဖိၪ, ဘၪဆၧကိၭန့၀့ၫလၧယွၩဘဲၫအၡၩခမျၧးလၩ့ဆၫ့ဒဲ ဖၩ့ခ့ၬထဲၩ့အတခ့ၭဖ၀ၭအဂးအ၁ိၭ, ၦဆူနဲၩဆၧဖိၪလၧဎရံၬအဖၧၩ့လဖၪမွဲ၀့ၫ “ၦလၧယွၩရွံန့၀့ၫ” (လီ ၃း၁၂) နီၪလီၫ. လမွဲဘၪၦထီးအလူၬ, ထိးဆၧၫ့အီၪမၧၫ့ ၀့ၫလၧအဆၧကိၭန့ဆၧအဖၧၩ့လါနၫ့ဂ့ၩနီၪလီၫ. ဘဲၫယ့ၫရှူၬစံၭ၀့ၫအ၁ိၭ, “ၦလၧ အဘၪဆၧကိၭ၀့ၫလဖၪအီၪ၀့ၫအၪဂၩ, အ့ၪမွဲၦလၧအဘၪဆၧရွံန့၀့ၫလဖၪ အီၪ၀့ၫၡၩခိၬဂၩလီၫ” (မၭ ၂၂း၁၄; ထိၪထဎီၩ့လၧ မၭ ၂၄း၂၂, ၂၄, ၃). စပီလူၫ အဆၧချဲၩ့နဲၪဆၧလၧၦအဘၪဆၧရွံန့၀့ၫလဖၪနီၪ အခီၫပယီၫဘၪဒီၩ့အီၪ၀့ၫဒၪ လီၫ (ရိ ၈း၃၃; ၂ထံ ၂း၁၀). ဘဲၫၦအံၫစရ့လၭဖိၪအ၁ိၭဆ့, ၦဆူနဲၩဆၧဖိၪလဖၪ “အဘၪဆၧအဲၪ၀့ၫ” လၧယွၩဒဲ “ဆံၫ့ဎံၪ၀့ၫ” နီၪလီၫ (၅မိ ၇း၆-၈). ဆၧထးဂ့ၩ ထီဘၪယီၩအီၪထဲးဎုၬလၧမူၩဒၩအကၧၩ့ဒိၪလမံၩ့ - ဘဲၫ၁ိၭန၁ံၪ “မိနဲၪဖျီၪထၪ့ ၦလၧအကိၭထၪ့ထဲၩ့န၁ံၪလၧဆၧခံၭကျၩနီၪ ထီၩ့၀့ၫလၧဆၧမၩလၩ့လၭအကျၩ လဂၩအဆၧဂ့ၩဆၧဘွၩလၩဖၩ့နီၪလီၫ” (၁ပံ ၂း၉). ဒဲပမၩဆၧနီၪလၧပအီၪမၧၫ့ ဘဲၫ၁့ၪလဲၪဘဲၫ၁့ၪလဲၪဘိၩ့ယီၩအထီနီၪလီၫ.

စပီလူၫထုၭဖျီၪထၪ့ဆၧဂ့ၩဆၧဘၪလၩ့ဆၫ့ဎိၭမံၩ့အီၪထီးယီၩလီၫ- “ဆၧယၫ့၁ၭ, ဆၧမၩဂ့ၩ, ဆၧဆၪ့လၩ့အ၁ၭ, ဆၧ၁ုၪ့ဆၧၩ့၁ၭဆၧၩ့, ဆၧအွံၪ၁ၭဆၧၩ့, ဆၧထိးဆၧၫ့လၩ့လိၬ၁ၭ, ဆၧကွဲၪဖျါလိၬ၁ၭ, ဒဲဆၧအဲၪဆၧကွံၩ” နီၪလီၫ (လီ ၃း၁၂-၁၄). ဆၧ၁ံၪလဖၪယီၩ ယွၩလၩ့၀့ၫဒၪလၧ၁ၭလဖျိၪ့လၧအအီၪဎူၫအီၪဎၩ့လၧဎရံၬ, မွဲလၧအ၀့ၫ၁ံၪနဲၪဖျီၪအတခ့ၭဖ၀ၭဒဲအ၀့ၫမၩဘၪထွ့ၫလိၬ၁ၭပၧၩဘဲၫ၁့ၪလဲၪနီၪ လီၫ. ပမိဘၪကွဲၪဖျါၦအဆၧမၪ “ဎရံၬကွဲၪဖျါပဆၧမၪအ၁ိၭနီၪလီၫ” (လီ ၃း၁၃). ဆၧအဲၪဆၧကွံၩနီၪမွဲ “ဆၧလၧၫ့ဆၧဎွ့ၩအဖျံၩ” နီၪလီၫ (လီ ၃း၁၄), မွဲလၧအ၀့ၫ စၧၩ့ထၬဎုၬပၧၩလၧအ၀့ၫဒဲဒုၭကဲၪထၪ့ပၧၩလၧအဲၪၦဂူၫဂၩန့တၡါနီၪလီၫ (၁ယီ ၄း၁၁, ၁၂).

ဆၧဂ့ၩဆၧဘၪလဖၪယီၩ ဘၪခိးဘၪတၩလၧပဆၧဖံၭထံၩဖံၭ၁ိၭလၧဆၧမၩ နံၫမံၩ့လီၫ. အခၪ့ထံၭလမံၩ့နီၪ, ဖ့ၪနဲၪဆၧအဲၪဆၧကွံၩ, ဆၧယၫ့၁ၭ, ဆၧမၩဂ့ၩ, ဒဲကွဲၪဖျါၦဂူၫဂၩ, ဆိၪဂ့ၩပၧၩဒဲဆိၪဂ့ၩၦဂူၫဂၩဆ့နီၪလီၫ. ဒဲၦဂူၫဂၩဆ့မိမၩဆၧၫ့ ထဲၩ့ပၧၩလၧဆၧမၩဂ့ၩ, ဒဲပဒိၭန့ဘၪဆုးလီၩ့ယွၩအဆၧယၫ့၁ၭ ဒဲအဆၧကွဲၪဖျါနီၪ လီၫ (မၭ ၅း၇; မၭ ၆း၁၄). နံၫမံၩ့လမံၩ့နီၪ, မွဲဆၧအကၧၩ့ဒိၪနဲၪ့လမံၩ့, မွဲဆၧ မၩလၩမၩဖၩ့ယွၩ, ဒဲဖ့ၪဂဲးဖ့ၪဘၭၦဂူၫဂၩမိဖိၬယ့ၫရှူၬအခဲၫ့, မွဲလၧအဖ့ၪနဲၪ ကဆါယွၩအခိးအတၩအစီၩ့အမၩ့နီၪလီၫ. “ဆၧဒိၪစီၩ့ဒိၪမၩ့အၪနဲၪဆၧအစီၩ့အမၩ့ လၧအ၀ၩ့ဖီၩ့ထၬပၧၩနီၪ အီၪနးမံၩ့လၧၩ့အ့ၬ. ဆၧအစီၩ့အမၩ့ဘဲၫ၁ိၭအနီၪ အီၪဂဲၫ လၧဆၧအီၪမၧၫ့လၧအလယိလၩ့ဘၪဒၪအ၁ၭ (unselfish life) နီၪလီၫ. ဆၧကၠူၭန့ (ထုၭန့) ဆီၪ့ၦအ၁ၭမၧၫ့လၧဆၧ၁ၭထိၬအပရၧၫ့အဂးနီၪ မွဲ၀့ၫဒၪၦဎရံၬဖိၪ အဆၧအဲၪၦဒဲအဆၧလၩ့အဲၪလဖၪနီၪလီၫ.” Ellen G. White, The Ministry of Healing, p. 470.

`နကဲၪယ့ၫရှူၬအဆၧထိး၁ၭလၧ နမၩထံၩမၩ၁ိၭလၧၦဂူၫဂၩနီၪ မွဲအဂ့ၩ ၀့ၫဆံၭဒိၪလဲၪ, လၩ့ဆၫ့ဒၪဆၧလၧၦအၧၩ့၁ၫ့လဘၪလိၬလၧနၧၩလဖၪ အဖၫ့ခိၪနီၪလဲၪ.`