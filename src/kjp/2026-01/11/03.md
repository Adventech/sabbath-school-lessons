---
title:  မၩထုၬခွံၬဆၧ၁ၭအီၪဂၪ့ခိၪဆံၭ
date:   09/03/2026
---

ပနါဂၧၫ့ဘၪဆၧကိၭၡါဘိၭဘၪ၁့ၪယၫဆၧ (slogans) မုလနံၩယီၩလၧအမွဲၪ “မၩထုၬခွံၬဆၧဒုၭဆၧယၩ” “မၩထုၬခွံၬဆၧမၩလူၬဂီၩ့ၡိၬ” “မၩထုၬခွံၬနၠူၫ ကလံၩယၩစူၪ၀ဲၩ” လဖၪနီၪလီၫ. လါနၫ့ဆၧလမံၩ့လၧ ပလနါဂၧၫ့ဘၪနးဖၧၫ့နီၪ မွဲ “မၩထုၬခွံၬဆၧ၁ၭအီၪဂၪ့ခိၪဆံၭ” လီၫ. မွဲဆၧနီၪလဘၪလၩ့ဎိၭဘၪလၧၦဂၪ့ခိၪ ဖိၪ၁အနအကၠီၩ့နီၪလီၫ. မွဲလၧဆၧကိၭၡါထၪ့ဆၧအဂူၫဂၩလဖၪနီၪဘၪမၪနီၪ မွဲအ့ၬ. မွဲ၀့ၫအဆၧဒၪအဆၧယိစိၩဆၧဖၨၪခိၬဖိၪ, ဒဲဆီၫ့မီၪ့ဆၧအဘူၭခိၬဖိၪနီၪ လီၫ. ပဆၧယိစိၩဖိၫထုၪ့ဆၧမိဘၪထီၫ၀့ၫ, လၧဆၧအဆိၩအကၠၪအထီၫနီၪလီၫ.

`ဖီ ကလီစံၫ ၃း၅, ၆ (ယိဆ့လၧ ရိ ၆;၁ၪ၇) နီၪဆံၭ. ပလ့ၩခၫ့ဖျီၫ့ ဘၪဆၧအခီၫပယီၫလၧအမွဲ ဆၧမၩ၁ံၫခွံၬနၫ့ဆါအဂၩ့ ဒဲဆၧ၁ၭအီၪဂၪ့ခိၪ ဒဲမၧၫ့လၧ “ဆၧအီၪလၧထၭ” အဂးနီၪ မိ၁့ၪ၀့ၫဘဲၫ၁့ၪလဲၪ (လီ ၃း၁).`

ပ၁ံၫဎုၬလၧဎရံၬလၧပနး၁ၭဖၧၩ့လါနၫ့ဂ့ၩ, ပ “ခံးဂၩ့လဖၪ”ၪ မွဲ၀့ၫဆၧအဘၪထွ့ၫလၧဆၧကျဲၩ့ဖစီၩ့လၧအအီၪလၧပမိၡါဒဲပ၁ၭအအီၪလၧပဖၧၩ့လဖၪ မိဘၪ၁ံၫခွံၬ၀့ၫဒၪဆ့နီၪလီၫ.

လါနၫ့ပဘၪ၁့ၪယၫနၪ၁့ၪဆၧနံၫမံၩ့လၧအဆုးကျိၭလိၬ၁ၭလၧ ဆၧမၪလူၬ ယီၩနီၪလီၫ.

အခၪ့ထံၭလမံၩ့, လၧ ကလီစံၫ ၃း၁ အဖၧၩ့နီၪ, ဂြံစၭအဆၧချဲၩ့လၧစပီလူၫ မၩန့၀့ၫ, နဲၩ၀့ၫတၡါဘၪဂဲထုၪ့ထဲၩ့လၧဎရံၬနီၪလီၫ.

နံၫမံၩ့လမံၩ့, ဆၧမၪလူၬလၧ (ကလီစံၫ ၃း၅) အဖၧၩ့နီၪ မွဲဆၧမၩနီၪအလံၩ့ အလဲၫ (“မွဲဆၧနီၪ”) လီၫ. ပဘၪမၩ၁ံၫခွံၬဆၧဘၪထွ့ၫလၧဂၪ့ခိၪလဖၪ (ဆၧမၩမၪမုၪမၩမၪခွၫ, ဆၧအဲၪလဲးအဲၪဘျၪ, ဆၧ၁ၭခတၧၩ, ဆၧ၁ၭကွံၩဆၧအအၧၩ့, ဆၧလီၫ့ကီၩ့၁ၭကွံၩစူၪလးခၪ့ခိၪ) နီၪလီၫ. မွဲန့ၫလၧပဂဲထုၪ့ထဲၩ့လၧဎရံၬအ၁ိၭနီၪ မိန့ဘၪနး၁ၭအဆၧအီၪမၧၫ့ဒဲစီၩ့မၩ့လၧအမိထုၭပဲၩခွံၬဆၧလဖၪနီၪ လၧပ၁ၭဒဲ ပဆၧအီၪမၧၫ့ဖၧၩ့လီၫ.

ဆၧလၩ့ဆၫ့လမံၩ့, ဆၧဂူၫဂၩအီၪလၧဂြံစၭအလၨနီၪပဒၪဘၪလၧ ကလီစံၫ ၃း၆ အဖၧၩ့, “ယွၩအဆၧ၁ၭထၪ့,” မွဲလၧ ရိမၫ ၁း၁၈ အဖၧၩ့နီၪလီၫ. ကဆါယွၩ “ဖ့ၪလၫ့” ၦခမျၧးလၧအ၀့ၫ၁ံၪအဆၧအၧၩ့ဆၧ၁ၫ့အဖၧၩ့ဒၪလီၫ, ဒဲမွဲဆၧနီၪ ဆၧ၁ၭထၪ့ “ဂဲၫထီၩ့၀့ၫဒၪ” ဆ့ (ယိလၧ နဲၪ ၆း၁၆, ၁၇) “ၦၡၩလၧအလခိၭနၪဘၪ လဖၪနီၪလီၫ (လီ ၃း၆). လၧ ရိမၫ ၁း၁၈ အဖၧၩ့နီၪ, စပီလူၫလီၩဘၪထွ့ၫ၀့ၫလၧ “အဆၧမၩလယူၭလယၪ့ဘၪယွၩ, ဒဲအဆၧလတီၩလလီၩ့ဘၪ,” အီၪက့ၪကၠၧၫ့၁ိၭ ဆၧတီၩဆၧလီၩ့လၧဆၧလတီၩလလီၩ့ဘၪအဖၧၩ့ (မၩအ၁ၭဘဲၫ၁ိၭဂြံစၭအဆၧချဲၩ့ လၧ ကလီစံၫ ၃း၅ အဖၧၩ့) လၩ့ဆၫ့နၭလ့ၬလၧ ၦၡၩလၧ “ဆၧ၁ၭလဲး၁ၭဘျၪ အဖၧၩ့, ဘဲၫ၁ိၭအမိမၩဂၭဂီၩ့လၩ့အနၫ့ဆါဒၪ၀့ၫအလၩအဖၩ့” (ရိ ၁း၂၄) နီၪလီၫ.

အ၀့ၫ၁ံၪလယူၭလယၪ့လၩ့ဘၪအနၫ့ဆါမိၡါ၁ံၪဘဲၫ၁့ၪလဲၪ. လၧၫ့လထံၪနီၪ, မွဲလၧအ၀့ၫ၁ံၪလအီၪက့ၪဒိၪလၧၩ့ဆၧတဲၩ့လၩ့ဆၧကဆါဘၪ, ခၫ့ဖျီၫ့လၧ “အ၁ၭဆီၪ့လၧဆၧအၧၩ့ဆၧ၁ၫ့အဖၧၩ့နီၪလီၫ. ထီးဒၪလ့ၬၦမုၪလဖၪအၪ့လဲၩအ၁ၭ လၧအထၪ့ဒၩအလုၫအလါ (nature) လဖၪနီၪလီၫ. မၩအ၁ၭဘဲၫၦခွၫလဖၪ မၩမုၪအ၁ၭအ၁ိၭ, ခွံၬၡိၭထးအလုၫအလါဒဲမၩန့ၦမုၪအလုၫအလါ, မၩခဲၩထၪ့အ၀့ၫ၁ံၪ အ၁ၭလဲး၁ၭဘျၪလဂၩဘၪလဂၩ, ၦအခွၫလၧၦအခွၫကၠၧၫ့၁ိၭ၁ိၭမၩမၪဆၧလၩ့မ့ၬမဲ နီၪလီၫ” (ရိ ၁း၂၆, ၂၇).

`မွဲပလီၩ့ဖိၬထွ့ၫဆၧချဲၩ့မွဲ၀့ၫ, “န၁ံၪအဂၩ့၁ံၪအီၪလၧဂၪ့ခိၪချိၫ့ယီၩ ဘၪမၩ၁ံၪခွံၬ၀့ၫ” အဂးနီၪဘဲၫ၁့ၪလဲၪ (လီ ၃း၅).`