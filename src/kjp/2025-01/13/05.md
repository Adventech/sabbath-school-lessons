---
title:  ဆၧအဲၪမွဲဆၧမၩလၧၫ့ဎွ့ၩထၪ့ထဲၩ့ဆၧမၪလူၬ
date:   26/03/2025
---

ဆၧအဲၪဒဲဆၧမၪလူၬအဆၧဘၪထွ့ၫလိၬ၁ၭယီၩ ပစံၭအဂဲးအၪအၪဂီဂီလ၁့ၪ ဘၪနီၪလီၫ. မွဲတၡါလၧဎရံၬဖိၪအလံၬဆံၫ့ဎံၪအ၁ိၭ ဆၧအဲၪယီၩမွဲအမၩလၧၫ့ဎွ့ၩ ထၪ့ထဲၩ့ဆၧမၪလူၬလီၫ.

လၧ ရိမၫ ၁၃း၈-၁၀ အဖၧၩ့, စပီလူၫ၁ီၪ့ထဲၩ့ပၧၩ “ၦလၧအအဲၪဂူၫဂၩနီၪ, မၩလၧၫ့ထၪ့ယူၭဆၧမၪလူၬယူၭလီၫ (ရိ ၁၃း၈). ထီးမွဲၦမၩဆရၫ့လၧဆၧမၪလူၬ အလးခဲၫ့ဎူၫထံၪနီၪ စပီလူၫဘိၭဘၪ၁့ၪယၫပၧၩ မွဲဆၧမၩလၩ့ဖၨၪ၀့ၫလၧ “အဲၪၦလၧနနဲၩ့ထံၭနီၪဘဲၫနနၫ့ဆါဒၪန၀့ၫအ၁ိၭဆံၭ” လီၫ (ရိ ၁၃း၉). မွဲၡါမၬလ့ၬ စပီလူၫ၁ီၪ့လိၪပၧၩပျၩ့ပျၩ့ “ဆၧအဲၪမွဲဆၧမၩလၧၫ့ဎွ့ၩထၪ့ထဲၩ့ဆၧမၪလူၬ” လီၫ (ရိ ၁၃း၁၀). လၧခဲၫ့ကဘျၩ့စပီလူၫဒုၭပျၩ့ထၪ့၀့ၫ “ဆၧမၪလူၬထီၩ့အလူၬလၧၫ့ထၪ့ ဎွ့ၩထၪ့လၧဆၧချဲၩ့လထံၪယီၩအဖၧၩ့, အဲၪၦလၧနနဲၩ့ထံၭဘဲၫနနၫ့ဆါဒၪန၀့ၫ အ၁ိၭနီၪဆံၭ” (ဂလ့ၡၫ ၅း၁၄) နီၪလီၫ. လါနၫ့ဂ့ၩ ဆၧအဲၪလၧအမၩလၧၫ့ထၪ့ ဎွ့ၩထၪ့ထဲၩ့ဆၧမၪလူၬယီၩ မွဲဆၧအဲၪဘဲၫ၁့ၪလဲၪ ဆၧအဲၪဘဲၫနီၪအ၁ိၭနီၪ မွဲၦဒၪဘၪ ဘဲၫ၁့ၪလဲၪ.

`ဖီယိ မၭ ၂၃း၂၃, ၂၄ နီၪလါဆံၭ. “ဆၧ၁ီၪ့ဆၧ၁ၫ့လၧအကၧၩ့ဒိၪ” ဆၧမၪလူၬနီၪမွဲဆၧနီၪလဲၪ. ဖီယိ ၅မိစ့ၭ ၅း၁၂-၁၅ ဒဲ အဲၫစ့ယၫ ၅၈း၁၃, ၁၄ နီၪဆံၭ. လၧလံၬဖၧၩ့ယီၩ ခၫ့ဖျီၫ့လၧယွၩအဆၧမၪလူၬ (လၩ့ဆၫ့ဒၪ ဆၧမး၁ံၪနံၩဆၧမၪလူၬ) ဒဲယွၩအဆၧဘၪထွ့ၫလၧဆၧစ့ၩရၧၫ့လတီၩဒဲ ဆၧမၩဖီၩ့ဖျ့ၭထၪ့ထဲၩ့ဆၧနီၪ ဒုၭနဲၪဆၧထံၫထံၫကျၩကျၩလၧ အဆၧထိး၁ၭ ဘဲၫ၁့ၪလဲၪ.`

ကဆါဎရံၬထုၭဖျီၪ့ထၪ့ “ဆၧမၪလူၬအလယၧး” ဘဲၫ “ဆၧစ့ၩရၫ့ဆၧတီၩ, ဆၧယၫ့၁ၭဒဲဆၧနဲၩ” နီၪလီၫ. အ့ၪမွဲဆၧဘၪထွ့ၫလၧဆၧမၪလူၬလမံၩ့ “မး၁ံၪနံၩ” နီၪ ပဒၪဘၪလၧလံၬဆံၫ့ဎံၪဖၧၩ့ ဆုးကျိၭ၀့ၫလၧဆၧမၩဖီၩ့ဖျ့ၭထၪ့ထဲၩ့ဒဲဆၧစ့ၩရၫ့ဆၧနီၪလီၫ.

လၧ ၅မိစ့ၭ ၅ အဖၧၩ့နီၪ, မး၁ံၪနံၩအဆၧမၪလူၬယီၩ မွဲအီၪ၁ုၪ့လၩ့အ၁ၭလၧ ယွၩမၩဖီၩ့ဖျ့ၭထၪ့ထဲၩ့အံၫစရ့လၭဖိၪ၁ံၪလၧ ဎီးအလးနီၪလီၫ. မွဲဆၧနီၪတၭ, မး၁ံၫ နံၩယီၩမွဲဒၪဆၧတဲၩ့လၩ့ဆၧအဆၧနဲၪ့လမံၩ့လီၫလမွဲဘၪ, မွဲဆၧမၩဖီၩ့ဖျ့ၭထၪ့ ထဲၩ့လၧဎီးအလးဆၧမၩနၧၩ့မၩစၪအဖၧၩ့နီၪလီၫ. အ့ၪမွဲပခ့ၭလၩ့ထဲၩ့လၧၦလဂၩ အဆၧမံၫ့၁ုၪ့မံၫ့၁ၭဆၧမုၬလၩ၁ၭဎွံၫနီၪ, မး၁ံၫနံၩမွဲဘၪဆၧကိၭ၀့ၫလၧဆၧမုၬလၩ ၁ၭဎွံၫလၧယွၩအဖၧၩ့ (အဲၫ ၅၈း၁၃, ၁၄). အီၪက့ၪဒိၪထဲၩ့ဆၧမၩလၧအအီၪက့ၪ ဆၧအဲၪဒဲ ဆၧစ့ၩရၧၫ့တီၩ့လၧၦဂူၫဂၩ, မၩဆၧဂ့ၩ, ဘျဲၩအၪ့ဘျဲၩအီၩၦ၁ၭ၀ံလၩ့ဒိၩ, ဂဲၫထဲၩ့ဆိၬန့ထဲၩ့ၦလၧအဂံၪ့လအီၪဘၪလၧဂံၪ့ဖၧၩ့နီၪလီၫ (အဲၪ ၅၈း၃-၁၀).

၁ီၪ့ထဲၩ့၁ၫ့ထဲၩ့ၦလၧအအဲၪဒိၭမၩလၧၫ့ဎွ့ၩထၪ့ထဲၩ့ယွၩအဆၧမၪလူၬလၧ ဆၧအဲၪဆၧကွံၩဆၧအဖၧၩ့နီၪ မွဲကြၨၭစီၪဆီၫ့မီၪ့ဒၪဆၧဒဲၩဘၭလၧအလၨၪ၁့ၪခၫ့ဖၬဒၪလီၫမွဲအ့ၬ, မွဲအကြၨၭစီၪဆီၫ့မီၪ့ထဲၩ့ဆၧဒဲၩဘၭလၧယွၩအၪ့မၧၫ့ပၧၩတၭ ၦအီၪလၩ့ ထးလဖၪနီၪဆ့လီၫ. ဆၧအဲၪလၧအမၩလၧၫ့ထၪ့ဎွ့ၩထၪ့ထဲၩ့ဆၧမၪလူၬယီၩ, မွဲၦဘၪခိၭထဲၩ့ဆၧမၪလူၬ ဘဲၫၦလမၩဘၪဆၧဒဲၩဘၭလီၫအ့ၬ, အ့ၪမွဲဘဲၫ၁ိၭ ပကမၩထဲၩ့ဆၧဂ့ၩ, ဆၧမွဲဆၧတီၩ့, ဒဲဆၧအဲၪယၫ့၁ၭဆၧနီၪလီၫ. ၦအီၪလၧ ဆၧလူတီၩလၧကဆါယွၩအဖၧၩ့နီၪ ဂ့ၩနဲၪ့ဒံၭၦလၨၪ၁့ၪခၫ့ဖၬယွၩအဆၧမၪလူၬဒံၭ နီၪလီၫ.