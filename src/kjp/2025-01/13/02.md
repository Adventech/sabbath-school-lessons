---
title:  ဆၧအဲၪအ၁နိၫ
date:   23/03/2025
---

ယွၩအ၁နိၫယီၩ ၁နိၫဘၪဆဲၫ့တခ့ၭဖ၀ၭအဆၧဆီၫ့မီၪ့မွံၪလမွဲဘၪလကၭ လၧ, မွဲယွၩထုၭဖျီၪ့ထၪ့ထဲၩ့ဆၧဖံၭ၁ိၭလိၬ၁ၭလၧပၧၩနီၪလီၫ. ဆၧယီၩပဒၪဘၪဒုၭဖျီၪ ထၬ၀့ၫလၧၫ့လၧၫ့ပျၩ့ပျၩ့လၧဆၧမၪလူၬဆံၫထံၪဖၧၩ့နီၪလီၫ. ဆၧမၪလူၬဆံၫထံၪ ယီၩ အ၁နိၫအခၪ့ထံၭနီၪ ၦဒၪထဲၩ့ဘၪ၀့ၫခီၫ့လၧကျိၭအံဒံၫ့အဖၧၩ့တၭ, ဆၧအဲၪ အ၁နိၫလၧကပၨၩ့ဘၪထီၩ့မွဲၦဖံၭ၁ိၭလိၬ၁ၭလၧ ကဆါယွၩဒဲၦဂူၫဂၩနီၪလီၫ.

ထီးမွဲဆၧမၪလူၬဆံၫထံၪယီၩ ဘၪဆၧကွ့ၭထဲၩ့၀့ၫလၧလိးပၪလီၩ့လၧ ၂မိစ့ၭ ၂၀ ဖၧၩ့နီၪ အ၀့ၫဘၪဆၧဖ့ၪလၫ့ထဲၩ့၀့ၫလၧ အံၫစရ့လၭဖိၪ၁ံၪမွဲဘိၩ၁ိၭ ဆၧအုၩ့ လၩ့အဆၧဖံၭ၁ိၭလိၬ၁ၭအဂးနီၪလီၫ. ဆၧမၪလူၬဆံၫထံၪယီၩ ဘၪဆၧကွ့ၭလၩ့ထဲၩ့ ၀့ၫလၧယွၩမၩဖီၩ့ဖျ့ၭထၪ့ထဲၩ့အဖိၪအလံၩ၁ံၪလၧဎီးအလး လၧခးအံဇံၭအဖၧၩ့ အလးခဲၫ့မါတၭ, ဆၧမၪလူၬယီၩ မွဲအီၪဂုးခၧၫ့၀့ၫလၧယွၩအဆၧအဲၪဒဲအဆၧ အုၩ့လၩ့လၧအဆၨၩဆၬဖိၪ၁ံၪအဖၫ့ခိၪနီၪလီၫ, (ဖီယိ ၂မိစ့ၭ ၆း၇, ၈ ဒဲ ၃မိစ့ၭ ၂၆း၁၂) လါဆံၭ. ဆၧမၪလူၬဆံၫထံၪယီၩ အဆၧထိစိၩ့ၦဒၪဘၪနံၫမံၩ့ မွဲဆၧမၩထံၩမၩ၁ိၭအဆၧလၧၫ့ဆၧဎွ့ၩလၧ ၦၡၩဒဲယွၩဒဲ, ၦဒဲၦဂူၫဂၩနီၪလီၫ.

`ဖီယိထဲၩ့ ၂မိစ့ၭ ၂၀း၁-၁၇ လါဆံၭ. လံၬဆံၫ့ဎံၪအဆၧၫ့လဖၪယီၩ မွဲထုၭဖျီၪ့ထၪ့ထဲၩ့တခ့ၭဖ၀ၭအ၁နိၫနံၫမံၩ့လၧ ၦလၧအအဲၪယွၩဒဲပနၫ့ဆါ နီၪဘဲၫ၁့ၪလဲၪ.`

အခၪ့ထံၭဆၧမၪလူၬလံထံၪနီၪ အၪ့နၩ့ဘဲၩ့ဖၭဆၧမၩထံၩမၩ၁ိၭလၧ ၦၡၩဒဲ ယွၩတၭ, လၧယၫခီၫဎူၫထံၪနီၪ မွဲအၪ့နၩ့ဘဲၩ့ဖၭဆၧမၩထံၩမၩ၁ိၭလၧၦၡၩဒဲအ၀့ၫ၁ံၪဒၪ၀့ၫလီၫ. ၦဆၧမၩထံၩမၩ၁ိၭလၧ ယွၩဒဲၦဂူၫဂၩနံၫမံၩ့လူၬယီၩ မွဲအဘၪပၧၩ့လၧ ၁နိၫလၧယွၩအဆၧမၪလူၬ၁နိၫလဖၪနီၪလီၫ.

၁နိၫနံၫယီၩ မွဲအမီၪ့ဎီၩ့ဘၪလၩ့ဎိၭလၧ ကဆါဎရံၬထုၭဖျီၪထၪ့၀့ၫလၧဆၧ မၪလူၬအဎိၩဒိၪထုၬနံၫထံၪ “အဲၪယွၩနကဆါလၧန၁ၭထၧၫ့ဖျိၪ့ဆံၭ” မၭ ၂၂း၃၇ ထိၪထဎီၩ့၀့ၫလၧ ၅မိစ့ၭ ၆း၅, ဒဲ “အဲၪၦလၧနနဲၩ့ထံၭဘဲၫနနၫ့ဆါဒၪန၀့ၫအ၁ိၭ နီၪဆံၭ,” ထိၪထဎီၩ့၀့ၫလၧ ၃မိစ့ၭ ၁၉း၁၈ နီၪလီၫ.

ဆၧမၪလူၬအခၪ့ထံၭလံထံၪယီၩ မွဲဘဲၫ၁ိၭဖၧၩ့၁ၭလၧ ပအဲၪယွၩၦကဆါလၧ ၦ၁ၭထီၩ့အလူၬတၭ, လၧဆၧမၪလူၬအလးခဲၫ့ဎူၫထံၪယီၩ မွဲဘဲၫ၁ိၭဖၧၩ့၁ၭလၧ ၦအဲၪၦလၧၦနဲၩထံၭ ဘဲၫပနၫ့ဆါဒၪပ၀့ၫအ၁ိၭနီၪလီၫ. ကဆါဎရံၬထုၭထၪ့ဖျီၪ၀့ၫ လၧၫ့လၧၫ့ပျၩ့ပျၩ့ဆၧအဲၪဆၧမၪလူၬဖၭဒိၪနံၫထံၪယီၩ ထုၭဖၭခွံၬလၩ့စဲၪလန့ဘၪ လၧ “ဆၧလၧဆၧမၪလူၬနံၫထံၪနံၫမီၫ့ယီၩ ဆၧမၪလူၬဒဲမီၪလဖၪလၩ့ဆဲၩလၧ အ၀့ၫ၁ံၪထီၩ့အလူၬလီၫ” မၭ ၂၂း၄၀.

ယွၩအဆၧမၪလူၬထီးလူၬထီးဆံၪ့ယီၩ အီၪက့ၪ၁ုၪ့လၩ့အ၁ၭလၧယွၩအဆၧ အဲၪဆၧကွ့ၩနီၪလီၫ. ယွၩအဆၧအဲၪဒဲအဆၧမၪလူၬအ၁နိၫယီၩ ၦထုၭလၩ့ဖၭ လန့ဘၪနီၪလီၫ. ၦနါဂၧၫ့ဘၪၦၡၩစံၭခိၭမၬခိၭမၬ, ၦဘၪခိၭဆၧမၪလူၬလိၫအ့ၬ, လိၫဒၪၦကဘၪအဲၪယွၩဒဲၦဂူၫဂၩလီၫ, ဘၪနီၪလဲၪဆၧစီၫဆီၫ့မီၪ့ယီၩ အခီၫပယီၫ လအီၪဘၪလဲၪ.

`အ့ၪမွဲၦလၨၪ၁့ၪခၫ့ဖၬထဲၩ့ဆၧမၪလူၬဆံၫထံၪယီၩ လထံၪထံၪတၭ, ပကနဲၪထဲၩ့ၦအဲၪယွၩဒဲ ၦအဲၪၦဂူၫဂၩနီၪဘဲၫ၁့ၪလဲၪ.`