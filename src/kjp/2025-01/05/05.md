---
title:  ကဆါယွၩအ၁ၭအီၪမၩၡၪ့မၩနၭဆၧအ့ၬ
date:   29/01/2025
---

လၧလံၬဆံၫ့ဎံၪအဖၧၩ့နီၪ, ယွၩထုၭဖျီၪထၪ့အဆၧယၫ့၁ုၪ့ယၫ့၁ၭလၧ ၦဘၪ ထိးၡၪ့ထိးနၭ၁ံၪလဖၪဒဲ အ၁ၭထၪ့တီၩဆၧလၧၦမၩၡၪ့မၩနၭဆၧ၁ံၪအဖၫ့ခိၪနီၪ လီၫ. ဆၧအၧၩ့ဆၧ၁ၫ့အ့ၪလအီၪဘၪနီၪ, ယွၩအ၁ၭထၪ့ဆၧမိအီၪအ့ၬနီၪလီၫ. အ၁ၭထၪ့ဆၧနီၪ မွဲဒၪလၧဆၧမၩဆၫအ၀့ၫအဆၧတဲၩ့လၩ့ဆၧအကၠီၩ့နီၪလီၫ.

ဘဲၫဂၪ့ဆၧ ၃း၃၂, ၃၃ စံၭ၀့ၫအ၁ိၭ, ယွၩနီၪမွဲ “အ၁ၭအီၪလၧအမိမၩၡၪ့ မၩနၭၦၡၩအ့ၬ” နီၪလီၫ. မွဲအ၀့ၫမိဂဲၫဆိၬန့ဆၧစ့ၩရၫ့လၧ ၦမၩဆၧအၧၩ့ဆၧ၁ၫ့ ၁ံၪအဂးအ့ၬ. လါနၫ့ဂ့ၩ အဆၧအဲၪနီၪ အီၪလၧဆၧတီၩဆၧလီၩ့နီၪလီၫ.

ဆၧမွဲဆၧတီၩယီၩ ထုၭဖျီၪဒီၩ့အ၁ၭလၧယွၩအွံၪ၁ၭဆၧၩ့ကွဲၪဖျါအၡၩခမျၧး နၧၩ့ဖိၭဘိၭလဲၪ ဒဲဖ့ၪလၫ့အဆၧၫ့အထီလၧ အ၀့ၫ၁ံၪမိနီၫ့ယါလၩ့ထဲၩ့အ၁ၭ ဒဲမိဘၪ လိၬထဲၩ့လၧအ၀့ၫအဂးနီၪလီၫ. ကဆါယွၩကိၭန့ထဲၩ့အ၀့ၫ၁ံၪလၧ မီၪလဖၪ လဖၧၫ့ဂီၩ့လဖၧၫ့ထၧၫ့ထီယၫနီၪ, လါနၫ့ဂ့ၩအ၀့ၫ၁ံၪထိးဆၧၫ့၀့ၫဒၪအ့ၬ (ယ့ၫရမဲအၫ ၃၅း၁၄-၁၇; အၪ့အူၭ ၈၁း၁၁-၁၄).

`ဖီ အ့ဇရၫ ၅း၁၂ ဒဲ ထိၪဎီၩ့လၧ ယ့ၫရမဲအၫ ၅၁း၂၄, ၂၅, ၄၄ နီၪဆံၭ. ဆၧလီၩဖျီၪပျၩ့မွဲဆၧနီၪ လၧဆၧစ့ၩရၫ့ယရှုစလံၫ့ခၫ့ဖျီၫ့လၧ ၦဘၭဘလၧၫ့ဖိၪ၁ံၪနီၪလဲၪ. (ယိလၧ ၂ကွ့ၭနဲၪ့ ၃၆း၁၆).`

လၧ အ့ဇရၫ ၅ အဖၧၩ့နီၪ, ထီးမွဲအၡၩခမျၧး၁ံၪထိၪဂဲၩထၪ့ယွၩအ၁ၭထၪ့ ဆၧလၧအ၀့ၫ၁ံၪအဆၧမၩအၧၩ့၁ၫ့လဖၪနီၪ, ယွၩဘၪထုၭခွံၬအ၁ၭဒဲ “ဖ့ၪလၫ့ခွံၬ” အ၀့ၫ၁ံၪနီၪ “လၧၦခၫလဒံၫအၫဖိၪ, ဘၭဘလၧၫ့အစဎွၩ စန့ၭဘူၫခၭန့ဇၫနီၪ အစူၪ ဖၧၩ့” (အ့ဇရၫ ၅း၁၂) နီၪလီၫ. လါနၫ့ဂ့ၩ ကဆါယွၩမၩဆၧနီၪမွဲလၧ “ဆၧမၩဘျၪထဲၩ့” အ၀့ၫ၁ံၪလအီၪလၧၩ့ဘၪဂီၩ့အလးခဲၫ့နီၪ (၂ကွ့ၭနဲၪ့ ၃၆း၁၆), ဒဲယွၩစ့ၩရၫ့ထဲၩ့ဘၭဘလၧၫ့မွဲလၧအ၀့ၫ၁ံၪမၩၡၪ့မၩနၭ ယုဒၫအၪလၨၪဂီလၨၪအကၠီၩ့နီၪလီၫ (ယ့ၫရမဲအၫ ၅၁း၂၄, ၂၅, ၄၄; ထိၪဎီၩ့လၧ ဇ့ၭခရဲအၫ ၁း၁၅).

ဆၧစ့ၩရၫ့ဆၧအၪမံၩ့လၧ လံၬဆံၫ့ဎံၪထုၭဖျီၪထၪ့၀့ၫအဂူၫဂၩနီၪ “ဖ့ၪလၫ့ ၀့ၫ” လထံၪဎးလၧဒုၪဒၩ၁ံၪအစူၪဖၧၩ့ (စ့ၩရၫ့ ၂း၁၃, ၁၄; အၪ့အူၭ ၁၀၆း၄၁, ၄၂), ဘဲၫအၡၩခမျၧး၁ံၪခွံၬလၩ့အ၁ၭလၧ မိစဲၪ့ဒၪကဆါယွၩဒဲဘိၪ့ထၪ့ဘၩထၪ့ ၦဆၨၩဂူၫဂၩ၁ံၪအယွၩလဖၪနီၪလီၫ (စ့ၩရၫ့ ၁၀း၆-၁၆; ၅မိ ၂၉း၂၄-၂၆). ကဆါယွၩအ၁ၭခဲၩထၪ့လၧဆၧအၧၩ့ဆၧ၁ၫ့အဖၫ့ခိၪ, လၧအမိမၩထုၬဎုၬခွံၬဆၧ အၧၩ့ဆၧ၁ၫ့ထီးအလူၬလထံၪဎးနီၪ, အ၁ၭခဲၩထၪ့ဆၧအီၪဂဲၫလၧအဆၧအဲၪထီး အလူၬ ဒဲလၧအ၁ၭအီၪထၪ့ထဲၩ့ဆၧဂ့ၩဆၧဘွၩ ထီးအလူၬလၧမူၭ၀ၩ့ဒီၪ့အဖၧၩ့, မွဲဆၧအၪ့စၪ့ဆၧဘၪထွ့ၫလၧ ဆၧဒဲၩဘၭဒဲဆၧပိၩ့ထၪ့ဆၧ ဒဲဆၧအၧၩ့ဆၧ၁ၫ့ထီး အလူၬ အဆၧအၪ့ထၩ၁ံၪလအီၪလၧၩ့ဘၪနီၪလီၫ.

`ဆၧဂဲးဆၧဖးလၧအမွဲ၀့ၫ ကဆါယွၩလအဲၪဒိၭဂဲၫဆိၬန့ဆၧစ့ၩရၫ့ လၧၦနးဂၩအအီၪအ့ၬနီၪ ဘၪထံၬထၬနဆၧနၪ၁့ၪလၧယွၩအ၁ၭထၪ့ဆၧ အတီၩအလီၩ့နီၪ အီၪလမံၩ့မံၩ့ဧၪ. အ့ၪမွဲကဆါယွၩအ၁ၭထၪ့ကၪနီၪ, ပကြၨၭအွံၪ၁ၭဆၧၩ့ဆၧ လၧၦအီၪပနဲၩ့ပဎီၩ့၁ံၪအဖၫ့ခိၪအၪအၪလ့ၬမွဲအ့ၬ ဧၪ. လၧပယိထွ့ၫၦလၧအဘၪဆၧၡၪ့ဆၧနၭ လၧၦၡၩမၩအၧၩ့မၩ၁ၫ့၀့ၫ လဖၪအဘိၩ့ဘၭနီၪ ပမိအီၪလၧဆၧအွံၪ၁ၭဆၧၩ့နၧၩ့ဘဲၫ၁့ၪလဲၪ.`