---
title:  ကဆါယွၩမွဲအ၁ၭထၪ့ကၪ၀့ၫဒၪလီၫ
date:   27/01/2025
---

ယွၩအ၁ၭထၪ့ဆၧအၧၩ့နီၪ မွဲ၀့ၫလၧ ယွၩမွဲဆၧအဲၪဆၧကွံၩနီၪလီၫ. ယွၩမွဲၦလၧအယၫ့၁ၭဆၧဒဲ အ၁ၭအီၪဆၧဒိၪဒိၪလ့ၬနီၪ, ထီးမီၪလဂၩလၧလံၬဆံၫ့ဎံၪဖၧၩ့ ချဲၩ့ဒုၪဒွ့ၪအီၪက့ၪဆၧမၪ လၧကဆါယွၩယၫ့၁ၭဆၧအၪလၨၪနီၪ လီၫ.

`ဆီၫ့မီၪ့ယိလၧ စယိနၫဒဲအဆၧစံၭဆၧၫ့ထဲၩ့ကဆါယွၩအဆၧယၫ့၁ုၪ့ ယၫ့၁ၭ ကွဲၪဖျါခွံၬၦနံန၀့ၫဖိၪ၁ံၪနီၪဆံၭ (ယိနၫ ၄း၁-၄). ဆၧဒုၭနၪ၁့ၪ ပၧၩ စယိနၫဒဲကဆါယွၩအဂဲးမွဲဆၧနီၪလဲၪ. (ဖီဆ့ မၭ၁ုၫ ၁၀း၈ နီၪဆံၭ).`

စယိနၫအဆၧစံၭဆၧၫ့ယွၩအဆၧယၫ့၁ၭနီၪ ဆၧအီၪက့ၪအ၁ၭအီၪနံၫမံၩ့ လီၫ. လၧၫ့, စယိနၫထုၭဖျီၪထၪ့အ၁ုၪ့နီၩ့၁ၭနီၩ့အဂဲးလီၫ. အ၀့ၫမ့ၬလဲၩၦအစံရအၫ (Assyrians) ဖိၪ၁ံၪဒိၪမၬ မွဲလၧအ၀့ၫ၁ံၪမၩၡၪ့မၩနၭၦအံၫစရ့လၭအၪမၬလ့ၬ အကၠီၩ့ အ၀့ၫမိဒုၭဘၪယွၩအဆၧယၫ့၁ၭလၧ ၦ၀့ၫ၁ံၪလဖၪအဖၫ့ခိၪနီၪ နးဆံၭအ့ၬ လီၫ.

မွဲဆၧမၩလိၪလၧပဂးလီၫ. ပဘၪအီၪက့ၪ၁ုၪ့အီၪက့ၪ၁ၭဂ့ၩဂ့ၩဘၪဘၪလီၫ. ၦလၧအဒိၭန့ဘၪယွၩအခိးအတၩနီၪ မိဘၪ၁့ၪယၫလၩ့ထဲၩ့အ၁ၭလၧ အဒိၭန့ပျီၩဘၪ ၀့ၫလၧအဆၧကြၨၭဆၧဘၪလအီၪဘၪအဖၧၩ့တၭ, မိဘၪဖ့ၪလၫ့အၪ့နၩ့ထဲၩ့လၧ ၦဂူၫဂၩအအီၪနီၪလီၫ.

နံၫမံၩ့လမံၩ့, စယိနၫအဆၧစံၭဆၧၫ့ဆၧနီၪ ဖ့ၪဂဲးဖ့ၪဘၭပၧၩ လၧကဆါယွၩ အဆၧယၫ့၁ၭဒဲအခိးအတၩနီၪ ထုၭဖျီၪထၪ့နၫ့ဆါအတခ့ၭဖ၀ၭဒၪ၀့ၫနီၪလီၫ. မွဲဘဲၫနီၪ စယိနၫ၁့ၪယၫအဆၧယၫ့၁ၭဒဲစံၭ၀့ၫဒၪ, “ယ၁့ၪယၫလၧနမွဲယွၩလဂၩ ယၫ့၁ၭဆၧအၪ, ဒဲ၁ၭအီၪဆၧအွံၪ၁ၭဆၧၩ့ယံၬ” (ယိနၫ ၄း၂), ဒဲစယိနၫ၁့ၪယၫ ၀့ၫလၧ ယွၩမိမၩဖျါခွံၬအဆၧစ့ၩရၫ့ဒိၩ့နံန၀့ၫအဂးနီၪလီၫ. ယွၩမၩဘူၭမၩထံး အ၁ၭလၧ ၦၡၩခမျၧးဒဲၦၡၩဆၨၩ၁ံၪထီးလူၬအဖၫ့ခိၪနီၪ တီၩတီၩလီၩ့လီၩ့ဒဲလၧဆၧ အဲၪဆၧယၫ့၁ၭအဖၧၩ့နီၪလီၫ.

ဟံဘြုၫအလံၬလဖျီၩ့စံၭ၀့ၫ “အ၁ၭထၪ့ကၪ” အ့ၪလမွဲ “ဆၧအွံၪ၁ၭဆၧၩ့ ယံၬ” နီၪ ၦမိစံၭ၀့ၫဆ့လၧ “အနၫဖူၫထီၫ” လီၫ. ၦဟံဘြုၫလုၫလါဆၧချဲၩ့ (idiom) ဖၧၩ့, ၦအ၁ၭထၪ့နီၪ ဘၪထွ့ၫ၀့ၫဒၪလၧအနၫဖူၫ, စံၭ၀့ၫဒၪ ၦလၧ အနၫဖူၫဖၨၪနီၪအ၁ၭထၪ့ဖျဲၪ ဒဲၦလၧအနၫဖူၫထီၫနီၪ အ၁ၭထၪ့ၡီၫၡီၪလီၫ.

ဘဲၫဆၧချဲၩ့ဒီၩ့အ၁ိၭ, ကဆါယွၩနီၪ, “အနၫဖူၫထီၫ,” ဒဲအခီၫပယီၫအီၪလၧကဆါယွၩနီၪ အ၁ၭထၪ့ကၪဒဲအွံၪ၁ၭဆၧၩ့ဆၧနၧၩ့နီၪလီၫ. လၧၦၡၩအ၁ၭထၪ့ ၀့ၫဖျဲၪအခၫနီၪ ကဆါယွၩအ၁ၭထၪ့ကၪ၀့ၫဒၪ, ဒဲဖ့ၪလၫ့ဆၧအခိးအတၩပျီၩပျီၩ ဒဲအၪအၪလ့ၬလီၫ. မွဲလါနၫ့ဘိၩ, အ၁ၭထၪ့ကၪလါနၫ့ဂ့ၩ ထုၭပဲၩခွံၬအ၁ၭလၧ ဆၧတီၩဆၧလီၩ့ဒဲအီၪက့ၪထးခွံၬဆၧစ့ၩရၫ့တီၩဆၧအ့ၬ. အ့ၪမွဲဆၧဒဲၩဘၭအလံၩ့ အလဲၫ့နီၪ မၩလၩ့ထူၬ၀့ၫဒၪလၧထုၪ့စူၪယၫအလီၩ့ ဒဲအီၪက့ၪတီၩလီၩ့ထဲၩ့ၦဆူနဲၩ အ၀့ၫလဖၪနီၪလီၫ (ရိမၫ ၃း၂၅, ၂၆).

မွဲနဂဲးဆါဘၭဆါလၧ နကဘၪ (မိဘၪ) နဲၪဖျီၪနဆၧယၫ့၁ၭဆၧဒဲ ဆၧအခိးအတၩ လၧၦမၩမၪနၧၩလဂၩဂၩအဖၫ့ခိၪ လဖၧၫ့ဖၧၫ့ဧၪ. နအီၪက့ၪနၪ့ထၪ့ထဲၩ့ကဆါယွၩမၩဆၧလၧနဂးအဂ့ၩဒိၪထုၬ ဘဲၫ၁ိၭနမိမၩဆၧၫ့ ထဲၩ့ၦဂူၫဂၩလၧဆၧအခိးအတၩနီၪ မိန့ဘဲၫ၁့ၪလဲၪ. မွဲနမိမၩဘဲၫ၁့ၪလဲၪ. ဖ့ၪနဲၪဆၧယၫ့၁ၭ, လါနၫ့ဂ့ၩမွဲဆၧပျဲၩမၩဆုးလီၩဆၧဒဲၩဘၭ ဒဲဆၧမၩမၪဆၧအဂးမွဲအ့ၬနီၪ နမိဖ့ၪနဲၪဘဲၫ၁့ၪလဲၪ.