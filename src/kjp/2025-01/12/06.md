---
title:  ၦလၧယနဲၩ့ထံၭနီၪမွဲပလၫလဂၩလဲၪ
date:   20/03/2025
---

လၧလံၬလုကၭဖၧၩ့ ထီးဎရံၬဂၧၫ့ထၪ့ထဲၩ့ဆၧမၪလူၬဖၭဒိၪနံၫဖုၫ မွဲ၀့ၫဒၪ ဆၧအဲၪယွၩဒဲဆၧအဲၪထဲၩ့ၦလၧအီၪပနဲၩ့ထံၭလဖၪအဂဲးအဖးဂီၩ့နီၪတၭ, ၦ၁့ၪလံၬ လဂၩစံၭ၀့ၫဒၪ “အ၀့ၫဒၪ, လဂၩမိအီၪက့ၪတီၩအီၪက့ၪလီၩ့ဘၪအ၁ၭလၧ အနၫ့ဆါ ဒၪ၀့ၫတၭ, စံၭယ့ၫရှူၬ, ၦလၧယနဲၩ့ထံၭနီၪ မွဲပလၫလဂၩလဲၪ” (လုကၭ ၁၀း၂၉) ဘၪဆဲၫ့ထဲၩ့လၧဆၧအၪ့စၪ့အနီၪတၭ ယ့ၫရှူၬလီၩ၁့ၪယၫထဲၩ့အ၀့ၫ၁ံၪ လၧဆၧကဲၪထၪ့လယံၬလမီဒံၭဘၪ ၦစမ့ရအၫလၧအဂ့ၩလဂၩအဂဲးနီၪလီၫ.

`ဖီထဲၩ့ ၦစမ့ရအၫလၧအဂ့ၩလဂၩအဂဲးလၧ လုကၭ ၁၀း၂၅-၃၇ အဖၧၩ့နီၪဆံၭ. လံၬဆံၫ့ဎံၪအဆၧၫ့ယီၩ စံၭထဲၩ့ၦလၧအစ့ၩရၫ့ဆၧလတီၩ ဘၪ ဒဲမၩနၭမၩၡၪ့ၦၡၩလဖၪ လၧၦၡၩအဆၧဂဲးဖးဖီၩ့ဖၧၩ့အဂဲး, မီၪလၧ လံၬဆံၫ့ဎံၪဖၧၩ့လဖၪ ကိၭထၪ့ထဲၩ့ဆၧယၫ့၁ၭဒဲဆၧတီၩဆၧလီၩ့အဂဲးနီၪ ပ၁့ၪယၫထဲၩ့ဘၪဘဲၫ၁့ၪလဲၪ.`

ယ့ၫရှူၬမွဲလီၩလၩ့ထဲၩ့ဒၪဆၧတီၩအဂဲးလီၫအ့ၬ. အ၀့ၫဂဲၫဆိၬန့ဆၧတီၩဆၧ လီၩ့နီၪလီၫ. အ၀့ၫနီၪဘဲၫမီၪလဖၪအဆၧလီၩဆိၫ၀ဲၩအ၁ိၭ ကမၩလၧၫ့ဎွ့ၩထၪ့ဆၧတီၩဆၧလီၩ့နီၪလီၫ. အ၀့ၫအဆၧမၩဘဲၫအဲၫစ့ယၫလီၩဆိၫ၀ဲၩအ၁ိၭ လၧၫ့ဎွ့ၩ ထၪ့လၧ လုကၭ ၄း၁၆-၂၁ အဖၧၩ့ ဘၪဆၧကွ့ၭနဲၪ့ထၭ၀့ၫဒၪနီၪလီၫ (လုကၭ ၄း၁၆-၂၁; အဲၫစ့ယၫ ၆၁း၁, ၂). အ၀့ၫယီၩမွဲၦကိၭဆၨၩဒ့ၭအဆၧယိလါ, လၩ့ဆၫ့ဒၪဆၧ မွဲၦလၧအလိၫထဲၩ့ဘၪဆၧမၩဖီၩ့မၩဖျ့ၭလဖၪနီၪလီၫ.

မွဲဘဲၫဒုၪဒၩလၧအအဲၪဒိၭမၩန့ထဲၩ့ယွၩအလးဆီၫ့ဆီအ၁ိၭနီၪအ့ၬ. အ၀့ၫ ဆၪ့လၩ့အ၁ၭဒဲအီၪမၧၫ့လၧဆၧဒဲၩဘၭဖိၪအကျၩ, လၧဆၧလတီၩလလီၩ့ဘၪ လဖၪအကျၩ, ဆၧမၩနၭမၩၡၪ့လဖၪအကျၩနီၪလီၫ. လါနၫ့ဂ့ၩအ၀့ၫယီၩအဆၧ ဒဲၩဘၭအီၪနးမံၩ့အ့ၬ. လကၭဒံၭဘၪ အ၀့ၫမၩနၧၩ့ထဲၩ့ဒုၪဒၩဘဲၫကမၩဂုးခၧၫ့ထဲၩ့ ဆၧတီၩဆၧလီၩ့အဂး အ၀့ၫဖ့ၪလၫ့ထဲၩ့အ၁ၭနီၪလီၫ. အ့ၪမွဲပလအီၪက့ၪအရ့ၩဒိၪ ထဲၩ့ဘၪဆၧ၁ီၪ့ဆၧ၁ၫ့ လၧဎရံၬထိး၁ံၫခ့ၭအ၁ၭနီၪတၭ ၦလီၩထဲၩ့လၧၦခိၭနၪဒဲ လီၩ့ဖိၬထွ့ၫဆၧမၪလူၬ လၧဎရံၬအီၪက့ၪထၪ့ထီးခၫ့ဖျီၫ့လၧအဆၧထိး၁ံၫအ၁ၭနီၪ ကန့ဘဲၫ၁့ၪလဲၪ.

အၪ့အူၭ ၉း၈, ၉ စံၭ၀့ၫဒၪ “တၭမိစ့ၩရၫ့ၦဂၪ့ခိၪဖိၪလၧဆၧတီၩတၭ, မိစ့ၩရၫ့ ၦခမျၧးအခွးလၧဆၧလီၩ့လီၫ. “ယဟိ၀ၩမွဲဆၧဖလ့ၬအလး လၧၦဘၪဆၧမၩနၧၩ့ မၩစၪ၀့ၫအဂး, ဆၧဖလ့ၬအလး လၧဆၧမၩခိမၩ၀ီၩအဆၧၫ့အထီအဖၧၩ့နီၪလီၫ.” ဘဲၫနီၪအ၁ိၭဆ့ အၪ့အူၭ ၁၄၆း၇-၉ စံၭ၀့ၫဒၪ ယဟိ၀ၩယီၩမွဲ၀့ၫဒၪ “လၧအစ့ၩရၫ့ ၦဘၪဆၧမၩနၧၩ့မၩစၪ၀့ၫ, လၧအဖ့ၪလၫ့ဆၧအၪ့ဆၧအီၩ လၧၦလၧအ၁ၭ၀ံအ၁ၭ, ယဟိ၀ၩမၩဖျ့ၭထၪ့ၦလၧအဘၪစၧၩ့ထၬ၀့ၫလဖၪလီၫ. ယဟိ၀ၩမၩဖၩ့ထၪ့ၦလၧ အမ့ၬဘျီၪအမ့ၬ၁-, ယဟိ၀ၩဒုၭဂဲထုၪ့ၦလၧအလၩ့ကူၭ၀့ၫ, ယဟိ၀ၩအဲၪၦတီၩၦလီၩ့ - ယဟိ၀ၩယိထဲၩ့ခွါထဲၩ့ၦမွံၩ, မၩဆၧၩ့ၦဖိၪဎွ့ၪဒဲၦမုၪမဲၫလီၫ. အ့ၪမွဲၦလတီၩ လလီၩ့ဘၪအဖၧၩ့၁ၭနီၪ အ၀့ၫဒၪဘိၭဘျံၭဒၪခွံၬ၀့ၫလီၫ.”

လၧယ့ၫရှူၬအဆၧ၁ၭထိၬပရၧၫ့ အဆၧမၩလၧအ၀့ၫမၩဆၧၩ့ထဲၩ့ၦလၧအလိၫဘၪဆၧလဖၪအဂဲးအဖးအဖၧၩ့ ပဂးဆၧမၩလိၪအီၪ၀့ၫဘဲၫ၁့ၪလဲၪ. ပမၩထဲၩ့ဆၧလၩ့လၭဘဲၫအ၀့ၫအ၁ိၭလန့ဘၪလါနၫ့ဂ့ၩ ၦမၩဎွံၫထၪ့, ဘီၪထၪ့, ၦလၧအဘၪဆၧနၭဆၧၡၪ့လဖၪမိန့ဘဲၫ၁့ၪလဲၪ.