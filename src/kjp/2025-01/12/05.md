---
title:  ဆၧကိၭထဲၩ့ဆၧဘဲၫကအီၪက့ၪဂုးခၧၫ့ဆၧမွဲဆၧတီၩအဂး
date:   19/03/2025
---

လံၬဆံၫ့ဎံၪအဖၧၩ့ မီၪ၁ံၪလဖၪကိၭထဲၩ့ၦၡၩ၁ံၪ ဘဲၫကအီၪလၧဆၧတီၩဆၧလီၩ့အဖၧၩ့နီၪလီၫ. ဆၧလတီၩလလီၩ့ဘၪလဖၪနီၪ လံၬဆံၫ့ဎံၪဖၧၩ့ထိးဆၧၫ့ထဲၩ့ ၀့ၫဒၪဆ့အ့ၬ. ဆၧကိၭထၪ့ယွၩဘဲၫကစ့ၩရၫ့တီၩဆၧနီၪ မွဲဘဲၫပကိၭထၪ့ယွၩ ဘဲၫကမၩဂုးခၧၫ့ထဲၩ့ဆၧတီၩဆၧလီၩ့အဂးလီၫ.

မီၪအဲၫစ့ယၫအဆၧကိၭထၪ့ထဲၩ့ဆၧဘၪဆဲၫ့ထဲၩ့လၧဆၧတီၩဆၧလီၩ့နီၪ မွဲ၀့ၫဒၪၦအံၫစရ့လၭဖိၪလဖၪအဂးလီၫအ့ၬ. ကဘၪဂၧၫ့ထၪ့ထးထီၩ့မုဆၫလနံၩ ယီၩနီၪလီၫ. အဲၫစ့ယၫ ၁း၁၇ ဖၧၩ့ “မၩလိၪမၩဆၧဂ့ၩဆံၭ, အၪ့ဎၬဆၧစ့ၩရၫ့တီၩ, မၩဆၧၩ့ၦၡၩလၧအဘၪဆၧမၩအၧၩ့မၩနၭ၀့ၫ စ့ၩရၫ့တီၩန့ၦဖိၪဎွ့ၪ, မၩဆၧၩ့ၦမုၪမဲၫ ဆံၭ.” လကၭဒံၭဘၪအ၀့ၫစံၭထဲၩ့လၧ အဲၫစ့ယၫ ၁၀း၁, ၂ ဖၧၩ့နီၪ “ၦလၧ အစ့ၩရၫ့ဆၧမၪလူၬအအၧၩ့, ဒဲၦကွ့ၭဆၧမၩအၧၩ့အစ့ၩရၫ့ကွ့ၭ၀့ၫနီၪ - ဘဲၫ၁ိၭ အမိဘိၭကၠၪခွံၬၦၡၪ့ဖိၪလၧဆၧစ့ၩရၫ့ ဒဲဘဲၫ၁ိၭအမိမၩန့ဆီၪ့ယၡၩခမျၧးအၡၩ ၡၪ့ဖိၪယၬဖိၪအခွး, လၧၦမုၪမဲၫမိကဲၪထၪ့အဆၧအၪ့ဂူၬန့, ဒဲလၧအမိမၩန့ဆီၪ့ ၦဖိၪဎွ့ၪအဆၧနီၪ, ဘၪအၡၪ့လီၫ.” ဆၧယီၩမွဲအဒုၭဖ့ၪထုၪ့၁ၭပၧၩဒိၪဒိၪလ့ၬလီၫ. ဆၧဒုၭဖ့ၪထုၪ့၁ၭအီၪ၀့ၫဒၪဘဲၫယီၩ၁ိၭ “တၭလၧဆၧစ့ၩရၫ့အမုနံၩနီၪ, ဒဲလၧဆၧမၩယူ ဆၧလၧအမိဂဲၫလၧအယဲၩ့နီၪ, မွဲန၁ံၪမိမၩဘဲၫ၁့ၪလဲၪ. န၁ံၪမိစဲၪ့လၧဆၧမၩဆၧၩ့ အဂး လၧပလၫအအီၪနးဂၩလဲၪ. န၁ံၪမိအီၪက့ၪလၩ့န၁ံၪအၡၩအီၪလၧအလၩ အဖၩ့နီၪခီၫခီၫလဲၪ” (အဲၫစ့ယၫ ၁၀း၃).

ဘဲၫနီၪအ၁ိၭဆ့ ယ့ၫရမဲအၫပဂၨၪထၪ့ထဲၩ့ယွၩအလူအထၫဘဲၫယီၩအ၁ိၭ “ၦလၧအမၩဂံၪ့လၧဆၧလတီၩလလီၩ့ဘၪ, ဒဲအဒူၭလၧထၭလခီၫလဖၪလၧဆၧ စ့ၩရၫ့လတီၩဘၪ, လၧဆၧအၪ့မၧၫ့ၦလၧအနဲၩ့ထံၭမၩအဆၧတၭ, ဖ့ၪလၫ့အလံၩ့ အလဲၫအ့ၬး ဒဲလဖ့ၪလၫ့ဘၪဆၧ လၧၦမၩဆၧလၧအဂးနီၪ . . . နဖါအၪ့ဆၧ, ဒဲအီၩဆၧ, ဒဲစ့ၩရၫ့ဆၧ, ဒဲမၩဆၧတီၩဆၧလီၩ့မွဲအ့ၬဧၪ. မၩအ၁ၭဘဲၫနီၪတၭ, မွဲအန့ ဘၪဆၧအဂ့ၩလီၫ. ဆၧနီၪမွဲဆၧ၁့ၪယၫယၧၩမွဲအ့ၬဧၪ, ယဟိ၀ၩစံၭ၀့ၫဒၪ” (မဲအၫ ၂၂း၁၃, ၁၅, ၁၆).

`ဖီထဲၩ့ မၭ၁ုၫ ၂၃း၂၃-၃၀ နီၪဆံၭ. လၧဆၧအရ့ၩဒိၪအဂဲး ယ့ၫရှူၬ ၁ီၪ့၁ၪ့ထဲၩ့ဘဲၫ၁့ၪလဲၪ. အ၀့ၫလီၩဖျီၪထၪ့ထဲၩ့ “အကၧၩ့ဒိၪ” ယီၩ အဂဲးဘဲၫ ၁့ၪလဲၪ.`

ၦၡၩလနၩ့နၩ့ဆီၫ့မီၪ့၀့ၫဒၪ ဆၧအဲၪဆၧတီၩဆၧလီၩ့ယီၩ မွဲ၀့ၫဒၪလံၬဆံၫ့ဎံၪ လးလံၩအဖၧၩ့ မွဲလၧမီၪ၁ံၪလဖၪအဂးလီၫတၭ, ပလၧအဲၪဒိၭဘၪလါနၫ့ဂ့ၩ ယ့ၫရှူၬ စံၭဆၧၫ့ထဲၩ့ပျၩ့ပျၩ့လ့ၬ လၧအ၀့ၫအီၪမၧၫ့ဒံၭလၧဂၪ့ခိၪချိၫ့အဆၧဖံၭဆၧမၩ ဒဲအဆၧဆီၫ့မီၪ့ဆီၫ့မၬနီၪလီၫ. အ၀့ၫဂၧၫ့ထဲၩ့ၦဖၫရစံၫ၁ံၪလၧလံၬဆံၫ့ဎံၪဖၧၩ့ ဘဲၫယီၩ၁ိၭ “ၦကွ့ၭလံၬဒဲၦဖၫရစံၫ, ၦအၪ့လီၫဆၧ၁ံၪဧ့, န၁ံၪဘၪဆၧအၡၪ့လီၫ. အဂဲးဘဲၫယီၩ န၁ံၪမၩဘိၪ့ဖီၫဘိၭ, ဒဲစမူၭ, ဒဲစံၩယၩ၁ံၪဆံၫပိၩ့နီၪလပိၩ့လီၫ. အ့ၪမွဲဆၧ၁ီၪ့ဆၧ၁ၫ့ လၧအဎၧၫ့နဲၪအနီၪ, ဆၧစ့ၩရၫ့, ဆၧယၫ့၁ၭဒဲဆၧနဲၩနီၪ, န၁ံၪအီၪက့ၪလၩ့ထး၀့ၫလီၫ. အနီၪလဖၪန၁ံၪကြၨၭမၩတၭ, အယီၩလဖၪကြၨၭန၁ံၪအီၪက့ၪလၩ့ထး၀့ၫဆ့အ့ၬ” (မၭ၁ုၫ ၂၃း၂၃). ယ့ၫရှူၬစံၭ၀့ၫဒၪလၧလံၬလုကၭအဖၧၩ့ “မွဲ၀့ၫဒၪအ၀့ၫ၁ံၪလ့ၩဖၭ ဆၧစ့ၩရၫ့ဒဲယွၩအဆၧအဲၪဆၧကွံၩလီၫ” (လုကၭ ၁၁း၄၂).

မုဆၫလနံၩယီၩ အ့ၪမွဲန၁ံၪယိထဲၩ့ “ဆၧ၁ီၪ့ဆၧ၁ၫ့လၧအဎၧၫ့နဲၪ့အနီၪ” တၭအ့ၪမွဲနထိၪယိထဲၩ့လၧ ၦဖ့ၪလၫ့မၩဘိၪ့ဖီၫဘိၭ, ဒဲစမူၭဒဲစံၩယၩ၁ံၪ” နံၫမံၩ့အဖၧၩ့ ၦကြၨၭယိထဲၩ့ဆၧနီၪလမံၩ့မံၩ့လဲၪ.