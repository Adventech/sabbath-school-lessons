---
title:  ယွၩအဲၪဆၧတီၩဆၧလီၩ့
date:   18/03/2025
---

လံၬဆံၫ့ဎံၪစံၭ၀့ၫဒၪ ယွၩအဲၪဆၧတီၩဆၧလီၩ့ဒဲ မ့ၬလဲၩဆၧအၧၩ့ဆၧ၁ၪ့နီၪ လီၫ (အၪ့အူၭ ၃၃း၅; အဲၫစ့ယၫ ၆၁း၈). အ၀့ၫအ၁ၭအီၪလၧ ၦလၧအဘၪထိး ဆၧလတီၩဘၪလဖၪအဂးနီၪလီၫ. လၧလံၬဆံၫ့ဎံၪထၧၫ့ဘံၪ့ယၫအဖၧၩ့ ယွၩအီၪ တီၩထဲၩ့လၧၦဘၪထိးဆၧလတီၩဘၪလဖၪအဂးနီၪလီၫ.

`ဖီထဲၩ့ အၪ့အူၭ ၈၂ နီၪဆံၭ, လံၬဆံၫ့ဎံၪအဆၧၫ့ယီၩ လီၩဖျီၪထၪ့ ယွၩအဲၪဆၧတီၩအဂဲးဘဲၫ၁့ၪလဲၪ. ဆၧဂဲးယီၩ အခီၫပယီၫအီၪ၀့ၫဒၪလၧ ပဂးဘဲၫ၁့ၪလဲၪ.`

ဘဲၫၦလၧအၪ့ဎၬထဲၩ့လံၬဆံၫ့ဎံၪလဖၪထိးဆၧၫ့၀့ၫဒၪအ၁ိၭ ကယဲပဘၪဒၪ ဆၧလတီၩဘၪ ဆၧအၧၩ့, လၧၦဎရံၬဖၧၩ့ယီၩလဖၪနီၪ မွဲ၀့ၫဒၪၦပၧၩ့ဆၧလဖၪ, ဒဲၦစ့ၩရၫ့တီၩဆၧလဖၪ, အဆၧမၩလတီၩလလီၩ့ဘၪဒဲတခ့ၭဖ၀ၭဂၭဂီၩ့အကၠီၩ့နီၪ လီၫ. လၩ့ဆၫ့ဒၪဆၧ မွဲ၀့ၫဒၪဆၧအၧၩ့အဂဲးအဘၭ ဒဲအ၁ုၭမု၁့ၪဘီၩ့လဖၪ မၩဂၭဂီၩ့ ဆၧအကၠီၩ့နီၪလီၫ. ဆၧနီၪကၠီၩ့ ယွၩအၪ့စၪ့ထဲၩ့ၦစ့ၩရၫ့တီၩဆၧလဖၪ “န၁ံၪ မိစ့ၩရၫ့ဆၧလတီၩဘၪ, ဒဲယိမ့ၬၦလတီၩလလီၩ့ဘၪနီၪ ဆံၭယံၬလဲၪ” (အၪ့အူၭ ၈၂း၂).

လကၭဒံၭဘၪ ယွၩမုလါထဲၩ့အ၀့ၫ၁ံၪ ဒဲအၪ့မၧၫ့လၩ့ထဲၩ့အ၀့ၫ၁ံၪ “စ့ၩရၫ့ တီၩန့ၦၡၪ့ဖိၪယၬဖိၪ ဒဲၦဖိၪဎွ့ၪ၁ံၪ ဒဲအီၪက့ၪတီၩအီၪက့ၪလီၩ့ၦဘၪၡၪ့ဘၪနၭဒဲ ၦၡၪ့ဖိၪယၬဖိၪနီၪဆံၭ. မၩဖီၩ့မၩဖျ့ၭၦဘၪၡၪ့ဘၪနၭ ဒဲၦန့ဆၧအလးအီၪတၭ, မၩဖျ့ၭ ထၪ့အ၀့ၫ၁ံၪလၧၦလတီၩလလီၩ့ဘၪ အစူၪဖၧၩ့နီၪဆံၭ” (အၪ့အူၭ ၈၂း၃, ၄). လၧဆၧယီၩပဒၪဘၪမီၪလဖၪဆ့ ကိၭထၪ့ထဲၩ့ဆၧဘဲၫဆၧတီၩဆၧလီၩ့ကအီၪအဂးနီၪလီၫ. ဆၧယီၩမွဲလံၬဆံၫ့ဎံၪဆၧဂဲးတိၩ့၁ၭနီၪလီၫ. လၧဎရံၬအီၪလၧဂၪ့ခိၪချိၫ့ ဖၧၩ့အထီ အ၀့ၫ၁ီၪ့၁ၫ့ထဲၩ့ဂၪ့ခိၪဖိၪ၁ံၪလဖၪ ဘဲၫကအီၪတီၩဒဲစ့ၩရၫ့တီၩဆၧအဂး နီၪလီၫ.

ၦလၧအစံၭ၀့ၫဒၪ အဲၪယွၩဒဲခိၭနၪထဲၩ့အ၀့ၫအဆၧ၁ီၪ့ဆၧ၁ၫ့လဖၪအဂး ယွၩအဲၪဒိၭအ၀့ၫ၁ံၪကမၩဆၧလဖၪယီၩ မွဲဆၧအီၪ၁ူၪအ၁ၭအီၪနးမံၩ့အ့ၬ. အ၀့ၫ စံၭထဲၩ့လၧ (မဲကၫ ၆း၈) အဖၧၩ့ “ၦၡၩဧ့, အ၀့ၫဒၪဒုၭနဲၪယူၭ နဆၧလၧယဂ့ၩ လီၫ. အ့ၪလမွဲဘၪလၧအအၪ့မၧၫ့နမၩဆၧတီၩဆၧလီၩ့, ဒဲနအဲၪဆၧယၫ့၁ၭ, ဒဲနလ့ၩဆၧလၧနယွၩအ၁ိၭ လၧဆၧဆၪ့လၩ့အ၁ၭအဖၧၩ့နီၪ, မွဲယဟိ၀ၩအၪ့မၧၫ့ ဒံၭနၧၩလၧဆၧနီၪလမံၩ့လဲၪ.”

ဆၧအၪ့မၧၫ့ယီၩ ဂဲၫထဲၩ့ဂၧၫ့လၩ့ထဲၩ့လၧလံၬဆံၫ့ဎံၪထၧၫ့ဘံၪ့ယၫအဖၧၩ့ နီၪလီၫ. ယ့ၫရှူၬစံၭ၀့ၫဒၪ “န၁ံၪအ့ၪအဲၪလိၬကွံၩလိၬန၁ံၪအ၁ၭနီၪ လၧဆၧယီၩ အကၠီၩ့တၭ, ကယဲၦထီးအလူၬမိ၁့ၪယၫ၀့ၫလၧန၁ံၪမွဲယထံၩယဖျဲ၁ံၪလီၫ.”

`အ့ၪမွဲပလီၩ့ဖိၬထွ့ၫဘဲၫ မဲ ၆း၈ စံၭ၀့ၫဒၪအ၁ိၭတၭ ၦဂံၪ့ဒီၪ့ဖၧၩ့, ၦဆၧအီၪကီၪ့အဖၧၩ့ မွဲကအၪ့လဲၩထၪ့အ၁ၭဘဲၫ၁့ၪလဲၪ. နအီၪအလး လစီၪ့လါလါ, နဆၧမၩလမံၩ့လါလါ, အ့ၪမွဲၦလီၩ့ဖိၬထွ့ၫဆၧ၁ီၪ့ဆၧ၁ၫ့ လဖၪယီၩတၭ အခိးအတၩကအီၪလၧပဂးဘဲၫ၁့ၪလဲၪ.`