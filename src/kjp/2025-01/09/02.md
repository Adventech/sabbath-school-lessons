---
title:  မွဲဒုၪဒၩလဂၩမၩဆၧယီၩလီၫ
date:   23/02/2025
---

`ဖီ မၭ၁ုၫ ၁၃း၂၄-၂၇. ဆၧချဲၩ့ဒီၩ့ဆၧယီၩဒုၭနၪ၁့ၪပၧၩ ဆၧအၧၩ့ ဆၧ၁ၫ့လၧဂၪ့ခိၪချိၫ့ယီၩအဂဲးဘဲၫ၁့ၪလဲၪ.`

ယ့ၫရှူၬချဲၩ့ဒီၩ့လၩ့ဆၧလၧဆံၬကဆါလဂၩလၧ ဎွံၪလၩ့ဆၧချံၫအဂ့ၩလၧ အဆံၬဖၧၩ့နီၪလီၫ. ထီးအထီဘၪလၧဆၧချံၫဂဲၫမဲၪထၪ့နီၪ, ဘုၪထိၪၡၬဖျိၬထၪ့ ၀့ၫဒၪဆ့လၧဘုၪအကျၩနီၪလီၫ. လၧဒၪဘၪဆၧမၩအ၁ၭနီၪ, အဎီးအၡၩလဖၪ စံၭဘၪဆံၬအကဆါနီၪ, “ကဆါဧ့, နဎွံၪဆၧချံၫဂ့ၩလၧနဆံၬဖၧၩ့မွဲအ့ၬဧၪ. မၩအ၁ၭဘဲၫနီၪတၭ, ဘုၪထိၪၡၬနီၪ မွဲအဂဲၫထၪ့၀့ၫခီၫခီၫလဲၪ” (မၭ၁ုၫ ၁၃း၂၇). ဆၧယီၩဆၧမၩအ၁ၭဘဲၫမုဆၫလနံၩယီၩ ၦၡၩအၪ့စၪ့ဆၧ - အ့ၪမွဲကဆါယွၩ တဲၩ့လၩ့ဂၪ့ခိၪထၧၫ့ဘံၪ့ယၫလၧဆၧဂ့ၩအဖၧၩ့နီၪ, ဆၧအၧၩ့ဆၧ၁ၫ့လဖၪအီၪဂဲၫ ခီၫခီၫလဲၪ.

`ဖီ မၭ၁ုၫ ၁၃း၂၈-၃၀ လၧကဆါဎရံၬအဆၧချဲၩ့လၧ မၭ၁ုၫ ၁၃း၃၇-၄၀ အဖၧၩ့နီၪဆံၭ. ဖ့ၪလၫ့ဆၧ၁့ၪယၫနၪ၁့ၪလၧ မူၭ၀ၩ့ဒီၪ့အဆၧဂဲးလိၬ တ့ၭလိၬအဂဲးဘဲၫ၁့ၪလဲၪ.`

ဆံၬအကဆါနီၪ စံၭဆၧၫ့ထဲၩ့အဎီးအၡၩနီၪ “အယီၩလမံၩ့မွဲဒုၪဒၩလဂၩမၩ ၀့ၫလီၫ” (မၭ၁ုၫ ၁၃း၂၈). ယ့ၫရှူၬထုၭဖျီၪလီၩ၀့ၫ, “ၦလၧအဎွံၪဆၧချံၫအဂ့ၩနီၪ မွဲၦၡၩအဖိၪခွၫ” မွဲအနၫ့ဆါဒၪ၀့ၫနီၪလီၫ (မၭ၁ုၫ ၁၃း၃၇), ဒဲစံၭ၀့ၫဒီၭ “ဆံၬ၁ံၪ နၩ၁ံၪနီၪမွဲဂၪ့ခိၪလီၫ” (မၭ၁ုၫ ၁၃း၃၈), ဒဲ “ဒုၪဒၩလၧအဎွံၪ၀့ၫလဂၩနီၪ, မွဲမုၪခီၩလဲးလီၫ” (မၭ၁ုၫ ၁၃း၃၉). ဆၧယီၩမွဲဆၧလီၩဖျီၪပျၩ့ဆၧဂဲးလိၬတ့ၭလိၬလၧ ဎရံၬဒဲမုၪခီၩလဲးအဘိၩ့ဆၧၩ့အဂဲးနီၪလီၫ. ဘၪမွဲနီၪဆၧအၧၩ့ဘၪအီၪလၧဂၪ့ခိၪ ယီၩလဲၪ. ဆၧအၧၩ့ဆၧ၁ၫ့နီၪ မွဲဆၧဖိၬထွ့ၫမုၪခီၩလဲးအဆၧမၩလီၫ. မွဲၦအထၫ့ဒၩ ဆၧ, “အယီၩလမံၩ့မွဲဒုၪဒၩလဂၩမၩ၀့ၫလီၫ” (မၭ၁ုၫ ၁၃း၂၈).

မွဲလၧဆၧစံၭဆၧၫ့ဆၧနီၪ ဒုၭကဲၪထၪ့ဆၧအၪ့စၪ့အဂၩလမံၩ့ဒီၭ, “ပမိလ့ၩ ထ့ၭန့ခွံၬဆၧနီၪ, မွဲအဘၪန၁ၭဆ့ဧၪ.” မိစံၭ၀့ၫဒၪအခီၫပယီၫအဂၩလမံၩ့နီၪ, ဘၪမွဲနီၪလထုၭထၪ့ခွံၬဆၧအၧၩ့ဆၧ၁ၫ့နီၪ လထံၪဎးလဲၪနီၪလီၫ. အ၀့ၫနီၪစံၭ၀့ၫဒၪ “မွဲအ့ၬ,” “န၁ံၪထ့ၭထၪ့ခွံၬဘုၪထိၪၡၬအဘိၩ့ဘၭနီၪ, ဘၪလဘၪန၁ံၪမိထ့ၭန့ဎုၬ ဘၪဘုၪဆ့လီၫ. မွဲအဒိၪထၪ့ဎုၬဒၪ၀့ၫနံၫမံၩ့လူၬ ထီးကူၭဘုၪအထီဆံၭ” (မၭ၁ုၫ ၁၃း၂၉, ၃၀). ထိၪဎီၩ့လၧ မၫကၧၭ ၄း၂၉). ဘဲၫဆၧချဲၩ့ဒီၩ့နီၪအ၁ိၭ, ကဆါယွၩ မိမၩထုၭခွံၬ၀့ၫဆၧအၧၩ့ဆၧ၁ၫ့လဖၪနီၪ လၧခဲၫ့ထုၬနီၪလီၫ. လါနၫ့အ့ၪမၩထ့ၭခွံၬ ဆၧအၧၩ့လၧအဆိၫအချဲၫနီၪ, မိမၩဂၭဂီၩ့ဎုၬထဲးဆၧအဂ့ၩလဖၪ၁့ၪဆ့နီၪလီၫ.

`ဆၧလၩ့အၪ့ယိၪလဖၪလၧ ၦထ့ၭခွံၬ (ထုၭထၪ့ခွံၬ) ဘုၪထိၪၡၬဘိၩ့ ယီၩလထံၪဎးနီၪ မွဲဆၧနီၪလဲၪ. ဆၧအီၪခိၭအဆၧၫ့အထီနီၪ မွဲဆၧပျဲၩထိး ဆၧၫ့ဆၧအၧၩ့ဆၧ၁ၫ့မွဲအ့ၬနီၪ ပမိနၪ၁့ၪဘၪဘဲၫ၁့ၪလဲၪ.`