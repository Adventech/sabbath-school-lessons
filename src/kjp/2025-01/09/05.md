---
title:  နအ့ၪထွံၩလၩ့ဘိၪ့ထၪ့ဘၩထၪ့ယၧၩနီၪ
date:   26/02/2025
---

မုၪခီၩလဲးအ၁ၭအီၪလၧမိအၪ့ဂူၬန့ကဆါယွၩအလးဆီၩ့ဆီနီၪ နဲၪဖျီၪ၀့ၫဒၪ လၧဆၧကျဲၩ့ဖစီၩ့လၧအထုၭဖျီၪ၀့ၫလၧ မၭ၁ုၫ ၄ ဒဲ လုကၭ ၄ အဖၧၩ့နီၪဆ့လီၫ. လၧဆၧဘၪဒၪဆၧၫ့ယၫလိၬ၁ၭအဖၧၩ့နီၪ, ပဒၪဘၪဆၧထၫ့ဒုၪဒၩဆၧအခံးအဂၩ့ အလုၫအလါနီၪလီၫ.

`ဖီ မၭ၁ုၫ ၄း၁-၁၁. ဆၧဂဲးလိၬတ့ၭလိၬဖၭဒိၪလၧကဆါဎရံၬ ဒဲမုၪခီၩလဲးအဘိၩ့ဆၧၩ့နီၪ ဆၧမၩအ၁ၭၡါမၬဘဲၫ၁့ၪလဲၪ.`

၁ၭမုနီၪ “လ့ၩ၁ိၫ့နုၬ” ယ့ၫရှူၬလၧမံၩ့လၬကျၩဘဲၫ၁ိၭအမိဘၪ “ဆၧကျဲၩ့ဖစီၩ့ လၧမုၪခီၩလဲး” (မၭ၁ုၫ ၄း၁) နီၪလီၫ. လၧလချုၭဘၪဒၪဆၧၫ့ယၫဘၪဆၧအခၫ နီၪ, ယ့ၫရှူၬဒုၪဆၧအၪ့ဆၧအီၩအနံၩလံဆံၫအနၩလံဆံၫနီၪလီၫ. မွဲဆၧနီၪလၧ မုၪခီၩလဲးဂဲၫကျဲၩ့ဖစီၩ့ယ့ၫရှူၬ လၧအမိဒုၭကဲၪထၪ့လိးလဖၪလၧကိၪ (ဆၧအၪ့), လၧယ့ၫရှူၬ၁ၭ၀ံအ၁ၭနၭနၭလ့ၬအဖၧၩ့နီၪလီၫ. လါနၫ့ဂ့ၩ ယ့ၫရှူၬဆၧၫ့ယၫဆၧကျဲၩ ဖစီၩ့နီၪ လၧလံၬဆံၫ့ဎံၪ, ဒဲမုၪခီၩလဲးဘၪစၪ၀့ၫထီးနီၪလီၫ.

ထီးနီၪလဖၧၫ့, ကျ့ၭစၨၭမၩဆီၪ့ယ့ၫရှူၬလၧ မိအီၪက့ၪဒူၩယးအ၁ၭ ဒဲခွံၬလၩ့ အ၁ၭ (ဖုၫလၩ့) လၧဆၧလုဂံၪ့အခိၪစီၪ့နီၪလီၫ. မုၪခီၩလဲး၀ံၬကဲၩ့ (၀ံၬ၁ဒဲၩ့) လံၬဆံၫ့ဎံၪအဆၧဖ့ၪကိၪ့လၧ ယ့ၫရှူၬအ့ၪမွဲယွၩအဖိၪခွၫတၡါနီၪ, အ၁ီၫ့၁ံၪမိဆိၬ အ၀့ၫလၧအစူၪနီၪလီၫ. လါနၫ့ဂ့ၩ လံၬဆံၫ့ဎံၪလီၩဖျီၪထၪ့၀့ၫလၩ့ထံးလၩ့ဆ့ၭလၧ ယ့ၫရှူၬလ့ၩခၫ့ဖျီၫ့ဆၧကျဲၩ့ဖစီၩ့၀့ၫနီၪလီၫ.

ဆၧကျဲၩ့ဖစီၩ့၁ၧၫ့မံၩ့လမံၩ့နီၪ နဲၪ၀့ၫပျၩ့ပျၩ့လ့ၬ ၦအၧၩ့၁ၫ့၀့ၫဒၪနီၪ မိမၩနၧၩ့ ခွံၬယ့ၫရှူၬနီၪလီၫ. အ၀့ၫအဲၪဒိၭ၀့ၫလၧယ့ၫရှူၬမိဘၪဘၩထၪ့အ၀့ၫနီၪလီၫ. အ၀့ၫ ကျ့ၭစၨၭအၪ့ဂူၬန့ဆီၪ့ဆၧဘိၪ့ဆၧဘၩလၧအဘၪဆဲၫ့လၧ ကဆါယွၩလဂၩဎးဒၪနီၪလီၫ.

အ၀့ၫဒုၭနဲၪယ့ၫရှူၬလၧ “ကယဲဘၩ့၁ံၪမုး၁ံၪလၧဂၪ့ခိၪချိၫ့ယီၩ, ဒဲအလၩ အဖၩ့” နီၪ, စံၭ၀့ၫဒၪ, “နအ့ၪထွံၩလၩ့ဘိၪ့ထၪ့ဘၩထၪ့ယၧၩတၭ, ယမိဖ့ၪလၫ့နၧၩ ကယဲဆၧနီၪလဖၪထီးအလူၬလီၫ” (မၭ၁ုၫ ၄း၈, ၉). မွဲတၡါ, လုကၭ ၄း၆ နီၪ ဘၪလၩ့ဎိၭလၧလံၬမၭ၁ုၫအဆၧကွ့ၭ, မုၪခီၩလဲးစံၭ၀့ၫလၧ, “ကယဲဆၧအစီၩ့အမၩ့ ယီၩ, ဒဲအလၩအဖၩ့နီၪ, ယမိဖ့ၪလၫ့နၧၩလီၫ. အဂဲးဘဲၫယီၩ ဆၧဖ့ၪလၫ့ယူၭလၧ ယစူၪဖၧၩ့တၭ, ထီးဒၪၦလၧဆၧမိဖ့ၪလၫ့ဘၪယ၁ၭလဂၩဂၩနီၪ, ယဖ့ၪလၫ့ယ၀့ၫ ဒၪလီၫ” (လုကၭ ၄း၆).

မၩကဒီၭလဖၧၫ့, ယ့ၫရှူၬမၩနၧၩ့မၩစၪခွံၬဆၧကျဲၩ့ဖစီၩ့နီၪ လၧယွၩအလူ အထၫတၭ မုၪခီၩလဲးဘၪစၪခွံၬ၀့ၫဒၪထီးနီၪလီၫ.

လၧဆၧမၩအ၁ၭ၁ၧၫ့မံၩ့လူၬအဖၧၩ့နီၪ ယ့ၫရှူၬဆိၫ့ကၩဒၪဆၧလၧလံၬဆံၫ့ဎံၪနီၪလီၫ.

`အ့ဖစၧၭ ၆း၁၂ လီၩနၪ့ထၪ့ပၧၩလၧ “ဆၧဒုၭအဆီၫ့လမွဲဘၪထၫ့ဒၩ ဆၧ၁ွံၪဒဲလၧဆၧဖံၭဆၧယၪ, အ့ၪမွဲထၫ့ဒၩဆၧမွဲအခိၪ၁ံၪ, ဒဲထၫ့ဒၩဆၧ အစီၩ့အမၩ့, ဒဲထၫ့ဒၩအယီၩလကၠၪအဆၧခံၭအကဆါ, ဆၧနၪအီၪလၧ မူၭဖိၭဖၫ့လီၫ.” ပလကြၨၭအီၪဘၪလၧဆၧ၁ၭမဲၪဆၧအဖၧၩ့ဘၪလါနၫ့ဂ့ၩ, ဘၪမွဲနီၪလၧပဘၪအီၪနၪ့ထၪ့ ဆၧဂဲၩဖျုဂဲၩ၀ၭအၡါမၬအီၪလၧပနဲၩ့ပဎီၩ့ လဖၪနီၪလဲၪ.`