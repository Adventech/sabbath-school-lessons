### ဆၧအဲၪဆၧကွံၩဒဲဆၧစ့ၩရၫ့တီၩဆၧကဆါယွၩ

၁ယီဟၫ့ ၄း၈, ၁၆ စံၭ၀့ၫဒၪ, ယွၩမွဲဆၧအဲၪဆၧကွံၩလီၫ. ဆၧအဆိၩအကၠၪ လၧလံၬဆံၫ့ဎံၪဖၧၩ့ ထိးအ၁ၭလၧဆၧဂဲးယီၩလီၫ. ၦဎရံၬဖိၪအဆၧနဲၩနီၪ အီၪ၀ၩ့ ဖီၩ့ထၬအ၁ၭလၧယွၩအတခ့ၭဆၧအဲၪနီၪလီၫ. ဆၧအဲၪမဲွယွၩအ၁ၭခံ, ဒဲအီၪလၧဆၧ ကိၭမံၩ့ဒ့ၭအတိၩ့၁ၭလၧ ပဆူပနဲၩ၀့ၫဒၪနီၪ, ဒဲမိအီၪ၀့ၫဒၪလၧပဆၧမၩကိၭမံၩ့ဒ့ၭ အတိၩ့၁ၭဖၧၩ့ဆ့နီၪလီၫ. ဘဲၫနီၪအ၁ိၭ ပဆၧနဲၩဒဲပဆၧမၩလဖၪနီၪ ဘၪထွ့ၫ၀့ၫဒၪ လၧပဆၧနၪ၁့ၪဆၧအဲၪဆၧကံွၩအဖၫ့ခိၪနီၪလီၫ. အဒီၩ့, အ့ၪပစံၭ, ၦလဂၩနဲၩ၀့ၫ လၧၦၡၩကဘၪမၩဂ့ၩအ၁ၭ ဘဲၫ၁ိၭကန့ဘၪယွၩအဆၧအဲၪအဂးနီၪ, ကဆီၫ့မီၪ့၀့ၫ လၧယွၩအဲၪအ၀့ၫ၁ံၪအ့ၬ, မွဲၦဒဲၩဘၭဖိၪအကၠီၩ့ဒဲဆၧကြၨၭဆၧဘၪလအီၪဘၪနီၪ လီၫ. ဒဲ, ဆၧမၩထံၩမၩ၁ိၭလၧၦဂူၫဂၩအဖၧၩ့နီၪဆ့ မိယိလါဒၪၦၡၩအဆၧမၩဂ့ၩ အ၁ၭနီၪလီၫၪ ဒဲကဲၪထၪ့လၧၦမိဒိၭန့ဘၪယွၩအဆၧအဲၪနီၪကၪဂဲၩ၀့ၫဒၪနီၪလီၫ.

လၧဆၧယီၩဒဲဆၧအၪမံၩ့အဖၧၩ့, ပဆၧနၪ၁့ၪယွၩအဆၧအဲၪနီၪ ဘၪထွ့ၫလၧပဆၧဆူဆၧနဲၩဒဲဆၧမၩဖိၬထွ့ၫဒိၪဒိၪအၪအၪလ့ၬနီၪလီၫ. မွဲလါနၫ့ဘိၩ, ဆၧအဲၪနီၪမွဲဆၧနီၪလမံၩ့လဲၪ. အ့ၪနအၪ့စၪ့ၦအဂၩလဆံၫနီၪ, နမိန့ဘၪဆၧစ့ၭ ဆၧၫ့အမံၩ့လဆံၫလီၫ. လၧၦဎရံၬဖိၪ၁ံၪအကျၩဒၪလ့ၬ, ဆၧဆီၫ့မီၪ့ဘၪမၪယွၩ အဆၧအဲၪအီၪအၪမၬလီၫ.

အဒီၩ့, လၧၦဎရံၬဖိၪ၁ံၪအဆၧစံၭဆၧၫ့ လၩ့ဆၫ့လိၬ၁ၭလၧဆၧအၪ့စၪ့ယီၩၪယွၩအဆၧအဲၪနီၪဖ့ၪလၫ့ဆၧလမံၩ့လီၫဧၪ, မွဲမိဒိၭန့ထဲၩ့ဆၧအ့ၬဧၪ. ယွၩ အဆၧအဲၪနီၪဆၧဖ့ၪလၫ့၁ၭလမံၩ့လီၫဧၪ, ဒဲဆၧမၩမုၬယွၩအ၁ၭလၧၦၡၩအဆၧမၩ မိအီၪ၁့ၪဒံၭဧၪ. ယွၩအဆၧအဲၪနီၪ ၁ၭအထိးဘၪဆၧ (နာသအငသညၠူ) ဆ့ဧၪ. ယွၩ မွဲအ၁ၭအီၪၦၡၩဒဲအဲၪၦၡၩတၡါလ့ၬဧၪ. ယွၩအဆၧအဲၪနီၪဘၪၦထုၭပဲၩခွံၬန့ဧၪ. ယွၩအဆၧအဲၪဘၪထွ့ၫလိၬ၁ၭလၧအဆၧတဲၩ့လၩ့ဆၧလဖၪနီၪ လါခီၫလါဘၩဧၪ. ဆၧ၁ၭထၪ့ဆၧနီၪ ဘၪလၩ့ဎိၭလၧဆၧအဲၪဧၪ. ဆၧအဲၪလၧဆၧတီၩနီၪလ့ၩဎုၬ လိၬ၁ၭဘဲၫ၁့ၪလဲၪ. အ့ၪမွဲယွၩနီၪ မွဲ၀့ၫဒၪဆၧအဲၪဆၧကွံၩတၭ, ဘၪမွဲနီၪဆၧအၧၩ့ ဆၧ၁ၫ့ဘၪအီၪ၀့ၫလၧဂၪ့ခိၪယီၩလဲၪ. ၦၡၩဆၨၩအဲၪဆၧကွံၩဆၧ ဘဲၫကဆါယွၩ နီၪကဲၪ၁့ၪဆ့ဧၪ. အ့ၪမွဲဘဲၫနီၪတၭ, ဆၧမိမၩအ၁ၭဘဲၫ၁့ၪလဲၪ.

ဆၧစံၭဆၧၫ့လၧဆၧအၪ့စၪ့ယီၩလနၩ့နၩ့အဂးနီၪ ကဖျီၪပျၩ့၀့ၫဂ့ၩဘၪစဲၪ လါနၫ့ဂ့ၩအၪကၠၪအၪဘျၩ့နီၪ လမိဘၪလၩ့ဎိၭဘၪလိၬ၁ၭလၧ ၦဎရံၬဖိၪအဆၧအီၪ က့ၪ၁ုၪ့အီၪက့ၪ၁ၭလၧယွၩအဆၧအဲၪအဖၫ့ခိၪဘၪနီၪလီၫ. ဒဲဆၧစံၭဆၧၫ့လဖၪ လၧအဖျီၪပျၩ့၀့ၫဒၪနီၪ ကြၨၭလၧပယိထံၫယိဆၭ မွဲအဘၪလၩ့ဎိၭလိၬ၁ၭလၧ လံၬဆံၫ့ဎံၪအဆၧ၁ီၪ့ဆၧ၁ၫ့ဘၪထွ့ၫယွၩအဆၧအဲၪနီၪဆ့ဧၪနီၪလီၫ.

ပလီၩဆၧအၪ့စၪ့လဖၪယီၩထီးအလူၬလထံၪဎးအ့ၬ, ပမိမၩန့ဆၧလဖၪယီၩ ဒဲဆၧအၪ့စၪ့အဂူၫဂၩလဖၪ လၧလခွၫထၧၫယီၩအထးဖၧၩ့နီၪလီၫ. ဒဲပမိဒၪန့ဘၪ ယွၩအဆၧအဲၪနီၪ ဒိၪနဲၪ့ဒံၭလၧပဆီၫ့မီၪ့န့၁့ၪဒံၭနီၪလီၫ. ယွၩအဆၧအဲၪထုၭဖျီၪထၪ့ အ၁ၭလၧလံၬဆံၫ့ဎံၪဖၧၩ့နီၪ အခီၫပယီၫဂ့ၩနဲၪ့ယိၬနဲၪ့ “ဆၧအဲၪ” လၧဂၪ့ခိၪချိၫ့ မုလနံၩယီၩအဖၧၩ့နီၪဒံၭလီၫ. အနွ့ၫလၧအမ့ၬယၫလဖၪနီၪ, ပမိယိထၪ့ယွၩအဆၧ အဲၪအဒိၪအမု၁ံၪနီၪ ဘူၭဘူၭထံးထံး လၧလံၬဆံၫ့ဎံၪအဆၧနဲၪဖျီၪလဖၪအဖၧၩ့နီၪ လီၫ.

ဒဲလၧယၫခီၫ, ပမိဒၪဘၪယွၩအဆၧအဲၪဒဲအဆၧစ့ၩရၫ့တီၩဆၧ အီၪဆဲၩဘုၭ လိၬ၁ၭလၧၦအၪ့နၩ့ဘဲၩ့ဖၭလန့လ၁့ၪဘၪနီၪလီၫ. ကဆါယွၩလၧလံၬဆံၫ့ဎံၪ ဖၧၩ့နီၪ အဲၪဆၧတီၩဆၧလီၩ့လီၫ (ယိအဒီၩ့လၧ အဲၫစ့ယၫ ၆၁း၈). ဒဲဘဲၫ လံၬဆံၫ့ဎံၪထုၭဖျီၪထၪ့၀့ၫအ၁ိၭ, ဆၧအဲၪဆံၫ့ဎံၪဒဲဆၧစ့ၩရၫ့တီၩဆၧ လ့ၩဎုၬလိၬ၁ၭ ဘဲၫၦထုၭဖၭ၀့ၫလန့ဘၪနီၪလီၫ. ယွၩမွဲဆၧအဲၪဆၧကွံၩတၭ, အ၀့ၫအ၁ၭအီၪလၧ ဆၧစ့ၩရၫ့တီၩဆၧ ဒဲဆၧဘၪထိးဆၧၡၪ့ဆၧနၭလၧဂၪ့ခိၪယီၩလီၫ. မွဲလၧဆၧအၧၩ့ ဆၧ၁ၫ့မၩဘၪထံၭဆၧတဲၩ့လၩ့ဆၧနီၪ, ယွၩအနၫ့ဆါဒၪ၀့ၫအ၁ၭအီၪနုၬလၩ့ထိးခ့ၭ ဆၧကၪဆၧဂဲၩဆၧခိဆၧဂီၩလဖ-- ထီးအကဲၪထၪ့၀့ၫဒၪၦဘၪထိးဆၧၡၪ့ဆၧနၭ အဒိၪထုၬလဂၩနီၪလီၫ.

လၧလံၬဆံၫ့ထၧၫ့ထီယၫအဖၧၩ့, ကဆါယွၩအ၁ုၪ့အုၭ၁ၭအုၭဒဲဘၪထိး၀့ၫ ဆၧၡၪ့ဆၧနၭလဖၧၫ့ဂီၩ့လဖၧၫ့ မွဲလၧအအဲၪဘၪၦကိၭဂၩဒ့ၭဆုၬဆုၬနီၪတၭ ထိးခ့ၭဆၧလၧပဂးဒိၪ၀့ၫအၪ၀့ၫနၭနဲၪ့ ပဆီၫ့မီၪ့၁့ၪဒံၭနီၪလီၫ. ပဒၪဘၪယွၩအဆၧ အဲၪအဆွံအယိၬလၧအစံၭ၀့ၫဒၪး “ယရှုစလံၫ့ဧ့, ယရှုစလံၫ့ဧ့, န၀့ၫဒၪယီၩ နမၩ၁ံၫမီၪလဖၪ ဒဲၦလၧအဆၧအၪ့မၧၫ့လၩ့၀့ၫလၧနအီၪလဖၪနီၪ နခွံၬလၧလိး လီၫ. ဘဲၫဆၫ့မိၡါဒုၭအီၪကီၪ့အဖိၪလၧအဒံၭဖၫ့လၬအ၁ိၭနီၪ, မိဒုၭအီၪကီၪ့ဘၪ ယ၁ၭလၧ နဖိၪ၁ံၪအဘျၩ့အၪမၬကၨ. အ့ၪမွဲန၀့ၫဒၪယီၩ န၁ၭအီၪအ့ၬ” (မၭ၁ုၫ ၂၃း၃၇).

ကဆါယွၩလၧလံၬဆံၫ့ဎံၪအဖၧၩ့, လၧအအဲၪပၧၩကိၭဂၩဒ့ၭနီၪ, ဘၪဆၧ ထုၭဖျီၪထၪ့၀့ၫဒၪလၧလံၬဆံၫ့ဎံၪအလးကိၭစီၪ့ဒ့ၭ ဘဲၫအမွဲၦအ၁ၭထ့ၬဖၭဒဲ၁ုၪ့အုၭ ၁ၭအုၭ၀့ၫလၧ ၦလထိးဆၧၫ့ဘၪအ၀့ၫအဆၧအဲၪဘၪ ဒဲအဲၪဘၪၦအလၩ့မါထး လဖၪအကၠီၩ့နီၪလီၫ. လံၬဆံၫ့ဎံၪထၧၫ့ဘံၪ့ယၫအဆၧကွ့ၭနဲၪ့လဖၪနီၪ ထုၭဖျီၪထၪ့ ယွၩအဆၧအဲၪထိးထဲၩ့တၩ့ထဲၩ့ ၦကိၭဂၩဒ့ၭလၧအအီၪလၧဆၧနိၪ့ကိၭစီၪ့ဒ့ၭလၧ မူၭ၀ၩ့ဒီၪ့အဖၧၩ့နီၪလီၫ. ပမိမၩလိၪဘၪဆၧအၪနဲၪ့အယီၩလၧယၫခီၫနီၪလီၫ.