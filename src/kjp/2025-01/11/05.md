---
title:  ကဆါဎရံၬအဆၧချဲၩ့ဒီၩ့စဘံၭကျိၭအဂဲး
date:   12/03/2025
---

စဘံၭကျိၭအကဆါလၧဆၧချဲၩ့ဒီၩ့လၧ မၭ၁ုၫ ၂၁ အဖၧၩ့နီၪ, ယ့ၫရှူၬမၩန့လၧ အဲၫစ့ယၫ ၅ အဖၧၩ့, ဒဲဖ့ၪနဲၪအၪထၪ့ဆၧဖၩ့ (ဆၧနၪ၁့ၪ) လၧစဘံၭကျိၭအကဆါ အတခ့ၭဖ၀ၭဒဲအဆၧဂဲၩဆၧ၀ၭ (ဆၧမၩ) လၧအ၀့ၫအစဘံၭကျိၭအဂးနီၪလီၫ.

`ဖီ မၭ၁ုၫ ၂၁း၃၃-၃၉ လၧဆၧအၪ့စၪ့လၩ့ဆၫ့လၧ အဲၫစ့ယၫ ၅း၄ အဖၧၩ့နီၪဆံၭ. အ၀့ၫလမၩဘၪနီၪ, မွဲအအီၪဒံၭလမံၩ့မံၩ့လဲၪ.`

ကဆါဎရံၬအဆၧချဲၩ့ဒီၩ့အခၪ့ထံၭလဆၫ့နီၪ ချဲၩ့ဒီၩ့၀့ၫဒၪလၧ အဲၫစ့ယၫ ၅ အထၭခိၪလၩ့ထံးဘၪထွ့ၫလၧ စဘံၭကျိၭအကဆါဒဲ အစဘံၭကျိၭအဂဲးနီၪလီၫ. အနီၪဂီၩ့, ယ့ၫရှူၬမၩဎွ့ၩထၪ့ဆၧဂဲး, စဘံၭကျိၭအကဆါ “ဖ့ၪလၫ့၀့ၫ” (အၪ့လံၩ့ လၩ့၀့ၫ) အစဘံၭကျိၭနီၪ “လၧၦမၩကၩ၁ံၪအစူၪဖၧၩ့တၭ, စဲၪ့ထၪ့လ့ၩ၀့ၫလၧ ထံၫယဲၩ့ခးယဲၩ့လီၫ” (မၭ၁ုၫ ၂၁း၃၃). ထီးမွဲစဘံၭကျိၭအကဆါဖျါလၩ့အဎီးအၡၩ လဖၪ (မီၪ၁ံၪ) နံၫဖၧၫ့, လ့ၩအၪ့ထုၫ့ထဲၩ့ဆၧ၁- (အလံၩ့) နီၪ, ၦမၩကၩလဖၪ (ၦအၪ့လံၩ့ဆၧ) နီၪဖီၪ့ထၬန့အဎီးအၡၩ၁ံၪဒဲဒိၪ၀့ၫထး၀့ၫ ဒဲမၩ၁ံၫ၀့ၫဆ့လီၫ (မၭ ၂၁း၃၄-၃၆). လၧခဲၫ့ထုၬနီၪ, အ၀့ၫပျဲၩလၩ့အဖိၪခွၫ (ယ့ၫရှူၬ) နီၪ, စံၭ၀့ၫဒၪ, “အ၀့ၫ၁ံၪမိယူၭယၪ့ယဖိၪခွၫလီၫ” (မၭ ၂၁း၃၇). လါနၫ့ဂ့ၩအ၀့ၫ၁ံၪမၩ၁ံၫခွံၬ အဖိၪခွၫနီၪဆ့, စံၭလိၬအ၁ၭ, “‘အယီၩလဂၩမွဲၦန့၁ၫဆၧလီၫ. ဂဲၫမၩ၁ံၫၡီၩ့ဘီၪ, ပမိမၩန့အဆၧန့၁ၫလီၫ.’ အ၀့ၫ၁ံၪဖီၪ့ထၬ၀့ၫတၭ, နၫ့ထၪ့ခွံၬ၀့ၫလၧစဘံၭအလး လၧခီၫ့နီၪ မၩ၁ံၫခွံၬ၀့ၫလီၫ” (မၭ ၂၁း၃၈, ၃၉).

အ၀့ၫဘၪမၩ၀့ၫမွဲအီၪဒံၭလမံၩ့မံၩ့လဲၪ. ဖါကဆါယွၩအဲၪပၧၩဒိၪမၬ လၧ အ၀့ၫဖ့ၪလၫ့အဖိၪခွၫအီၪလဂၩဎး (ယီ ၃း၁၆) နီၪလီၫ. အ့ၪမွဲမူၭ၀ၩ့ဒီၪ့အဆၧဂဲး လိၬတ့ၭလိၬနီၪ အီၪလၧဆၧဖ့ၪကိၪ့အဂ့ၩလမံၩ့နီၪ, ဆၧမၩအ၁ၭဘဲၫယီၩမိအီၪဆိၫ ၀့ၫဒၪအ့ၬ. လါနၫ့ဂ့ၩခမျၧး၁ံၪအဆၧထုၭဖျီၪထၪ့ယွၩတခ့ၭဖ၀ၭ မိဘၪအီၪ၀့ၫဒၪ လီၫ. ဆၧထုၭဖျီၪထၪ့ဆၧယီၩ ဘၪဆၧအီၪက့ၪ၀့ၫလၧ ကဆါဎရံၬအဆၧမၩလၧ ခဲၫ့ထုၬနီၪလီၫ (ရိမၫ ၃း၂၅, ၂၆; ရိမၫ ၅း၈). မွဲပဘၪအၪ့ကံၩ့ကဆါယွၩ (လၧ ဎရံၬအဖၧၩ့) အၪနဲၪ့အယီၩ, လၧအဖ့ၪလၫ့ထိး၁ံၫအ၁ၭလၧပဂး, ဘဲၫ၁ိၭအမိမၩ ဆံၫ့ပၧၩ လၧပဘၪထိးဆၧၫ့အဆၧစ့ၩရၫ့တီၩ ဒဲအဆၧအဲၪအလၧၫ့အဎွ့ၩယီၩ အလးလအီၪဘၪနီၪ မိအီၪဒံၭလမံၩ့မံၩ့ဒံၭလဲၪ.

ဆၧမၩအ၁ၭလၧထုၪ့စူၪ့ယၫလီၩ့နီၪ ထုၭဖျီၪထၪ့ကဆါယွၩမၩဂီၩ့ခွံၬဆၧကိၭ မံၩ့ဒ့ၭလၧအ၀့ၫမၩ၀့ၫန့နီၪ လၧအမိမၩလၩ့ဆါ၀့ၫဒဲအထုၭထၪ့ခွံၬဆၧအၧၩ့ဆၧ၁ၫ့, လၧလမိမၩဂၭဂီၩ့ဘၪဆၧအဲၪအမွဲအတီၩအဆၧဘၪထွ့ၫလဖၪနီၪလီၫ. ဆၧမၩ အ၁ၭဒဲအလးအကျဲၩ့ဂ့ၩနဲၪ့အယီၩအ့ၪမွဲအီၪနီၪ, ကဆါယွၩလရွံအၪ့ထုၫ့ဘၪ မိအီၪ ၀့ၫဆ့ဧၪ. လၧၦခမျၧး၁ံၪဘၪဆၧၡၪ့နၭနၭလ့ၬလၧမူၭ၀ၩ့ဒီၪ့အဆၧဂဲးလိၬတ့ၭလိၬ အဖၧၩ့ယီၩ, ကဆါယွၩဘၪထိးဆၫ၀့ၫဒၪ အအၪထုၬလၧဆၧကိၭမံၩ့ဒ့ၭအဖၫ့ခိၪ လီၫ. ထီးပယိထၪ့စိၩထုၪ့စူၪယၫနီၪ, ပမိဒၪဘၪ, ဆၧၡၪ့ဆၧနၭဒဲဆၧဘၭထိး ဆၧဆၫလၧဆၧဒဲၩဘၭဂဲၫဆိၬန့ယီၩလၩ့ထံးလၩ့ဆ့ၬလီၫ. မွဲလါနၫ့ဘိၩ, လၧဆၧ ဖ့ၪလၫ့ပၧၩဆၧပျီၩဖျ့ၭလၧ ကဆါဎရံၬအဖၧၩ့နီၪ လၩ့၁ၭမဲၪ၀့ၫဒိၪမၬလၧအ၀့ၫဘၪ ထိးမၩနၧၩ့ဆၧလၧ ပမိဘၪမၩအလးနီၪလီၫ.

`ဖီ အဲၫစ့ယၫ ၅၃း၄. မွဲမပၩအဆၧ “ဆၧစူၭဆၧဆၫ” ဒဲ “ဆၧ၁ုၪ့ အုၭ၁ၭအုၭ” လၧအ၀့ၫဒၪဆိၬထၪ့၀့ၫလၧ ထုၪ့စူၪယၫအလီၩ့နီၪလဲၪ. ဆၧမိဘၪစံၭဘၪပၧၩမွဲဆၧနီၪလဲၪလၧ ကဆါယွၩမၩဆၧလၧပဂး, ဒဲဆၧထိး ထဲၩ့တၩ့ထဲၩ့အလုအဎွ့ၩ မွဲဆၧနီၪလၧအ၀့ၫဘၪဖ့ၪလၫ့၀့ၫနီၪလဲၪ.`