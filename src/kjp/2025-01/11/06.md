---
title:  ကဆါယွၩအမံၩ့အဆၧဒုၭဖျီၪဆၧထိး၁ၭ
date:   13/03/2025
---

အဒိၪထုၬလၧခဲၫ့ထုၬနီၪ, ကဆါယွၩအမံၩ့မိဒုၭဖျီၪဆၧထိး၁ၭလၧဆၧကိၭမံၩ့ ဒ့ၭနီၪလီၫ. ခၫ့ဖျီၫ့ဆၧမၩလၧဖါကဆါ, ဖိၪကဆါ, ဒဲ၁ၭမုဆံၫ့ဎံၪကဆါအီၪက့ၪ ၡီၩ့ဆၧကိၪ့ဆိၫ၀ဲၩဆၧလၧ ဆၧထိးထဲၩ့တၩ့ထဲၩ့ဆၧအဖၧၩ့နီၪ, ဆၧလၧၫ့ဆၧဎွ့ၩ လၧ ဆၧတီၩဆၧလီၩ့ဒဲဆၧအဲၪဆၧကွံၩ လၧကဆါယွၩထုၭဖျီၪ၀့ၫလၧဆၧဆီၫ့မီၪ့ ၁ၭဂံၩ့ဂၩ့ကိၭမံၩ့ဒ့ၭအဖၫ့ခိၪနီၪလီၫ (ယိလၧ ရိမၫ ၃း၂၅, ၂၆; ရိမၫ ၅း၈).

`ဖီ ရိမၫ ၃း၁-၄ လၧနဆၧနၪ၁့ၪ အဲၫစ့ယၫ ၅း၃, ၄ အဖၧၩ့နီၪဆံၭ. ဆၧ၁ီၪ့လိၪနၧၩမွဲဆၧနီၪ လၧယွၩအနၫ့ဆါဒၪ၀့ၫ ဒုၭဖျီၪဆၧထိး၁ၭ လၧမူၭ၀ၩ့ဒီၪ့အဆၧဂဲးလိၬတ့ၭလိၬဖၧၩ့နီၪလဲၪ.`

လၧ ရိမၫ ၃ ဒဲ အဲၫစ့ယၫ ၅ အဖၧၩ့နီၪ, ပဒၪဘၪကဆါယွၩလၧ (ဆၧအီၪ က့ၪဆၧၫ့စဲၪလနၩ့အဖၧၩ့) အဖံၭ၁ိၭန့ၫၦဘၪဆၧတဲၩ့ဖိၪလဖၪ စ့ၩရၫ့အ၀့ၫအလၩ အဖၩ့ (တခ့ၭဖ၀ၭ) နီၪ, ထီးဒၪလ့ၬဆၧမၩပၨၩ့လအီၪဘၪလၧပၧၩနးမံၩ့ဘၪ ဒဲမိဘၪ ဆၧၫ့ထုၪ့လၧဆၧမၩနီၪ အလးလအီၪဘၪနးမံၩ့အဖၧၩ့နီၪလီၫ. လၧအထုၬနီၪ, ထီးလံၬထီးအလူၬ၀ဲထၪ့အ၁ၭနီၪ, ပမိဒၪဘၪဆၧထိး၁ၭလၧကဆါယွၩမၩ၀့ၫ လၧၫ့လၧၫ့ဎွ့ၩဎွ့ၩ လၧဆၧအီၪတီၩအီၪလီၩ့ဒဲလၧဆၧတီၩဆၧလီၩ့နီၪလီၫ. ကဆါယွၩမိဒုၭဖျီၪဆၧထိး၁ၭလၧနၫ့ဆါဒၪ၀့ၫ လၧၦကိၪ့၁့ၪ၁ံၪထီးလူၬအမ့ၬယၫ ထီးနီၪလီၫ.

`ဖီ နဲၪဖျီၪ ၁၅း၃ ဒဲ နဲၪဖျီၪ ၁၉း၁-၆ နီၪဆံၭ. လံၬအဆၧၫ့လဖၪယီၩ ၁ီၪ့လိၪပၧၩမွဲဆၧနီၪလၧဆၧဒုၭဖျီၪ ဆၧထိး၁ၭလၧယွၩအမံၩ့ လၧခဲၫ့ထုၬနီၪလဲၪ.`

လၧလံၬဆံၫ့ဎံၪထၧၫ့ဘံၪ့ယၫအဖၧၩ့, ကဆါယွၩဖ့ၪနဲၪဆၧ၁ၭဆီၪ့လၧအမံၩ့ အဂးနီၪလီၫ. ဘၪမွဲနီၪလဲၪ. နမိအဲၪလၧဆၧမၩဘူၭမၩထံးလိၬ၁ၭလၧ ၦလဂၩလၧ နလနဲၩန့ဘၪအတခ့ၭဖ၀ၭနီၪ မိကဲၪနးဆိၭအ့ၬ. ၦလဂၩဂၩအ့ၪမွဲစံၭဘၪ နမၫ/န၀ၩ (အ့ၪ) ၦလၧနအဲၪဘၪလဂၩလၧဆၧချဲၩ့ဘျံၭချဲၩ့ဘျၪအလၩ့၁ၭမဲၪ ဘၪထွ့ၫလၧ နဂဲးနီၪ, နမိဘၪ (နကဘၪ) မၩဆၧလၧနမၩ၁့ၪ, နမၩပၨၩ့ဘဲၫ၁ိၭမိချဲၩ့ဆၧၫ့ထဲၩ့ ဆၧစံၭ၀့ၫဆၧနီၪလီၫ. အ့ၪမွဲၦနဲၩဘၪဆၧစံၭဆၧနီၪ, မိမၩလၩ့ဖၭခွံၬနဆၧအဲၪ အဆၧဘၪထွ့ၫနီၪ တၡါလ့ၬလီၫ.

လၧခဲၫ့ထုၬနီၪ, ကဆါယွၩဒုၭဖျီၪဆၧထိး၁ၭလၧထုၪ့စူၪယၫလီၩ့ဒဲလၧဆၧ ကိၪ့ဆိၫလၧဆၧထိးထဲၩ့တၩ့ထဲၩ့အဂးထၧၫ့ဖျီၩ့ယၫနီၪလီၫ. လၧဆၧစ့ၩရၫ့ဆိၫ ဆၧ (pre-advent judgment) အဖၧၩ့, ကဆါယွၩဒုၭဖျီၪဆၧထိး၁ၭ လၧ မူၭ၀ၩ့ဒီၪ့လၧအယိထွ့ၫဆၧလဖၪအမ့ၬယၫနီၪလီၫ.

ထီးနီၪဂီၩ့, ကဆါဂဲၫလၩ့ဂီၩ့အလးခဲၫ့အဘိၩ့ဆၧၩ့နီၪ ၦန့ဆၧထိးထဲၩ့တၩ့ထဲၩ့ လဖၪ “မိစ့ၩရၫ့အ၁ီၫ့လဖၪ” နီၪလီၫ (၁ကီရံၫ့ ၆း၂, ၃), ကဆါယွၩဘၪဆၧဒုၭဖျီၪဆၧထိး၁ၭ, ထီးၦန့ဆၧထိးထဲၩ့တၩ့ထဲၩ့လဖၪ လဂၩဘၪလဂၩ ဒၪဘၪထဲၩ့ဆၧ စ့ၩရၫ့အဆၧအီၪက့ၪနဲၪ့ဂီၩ့နီၪ မိအုၩ့လၩ့၀့ၫ (ထိးဆၧၫ့၀့ၫ) ကဆါယွၩမၩဆၧတီၩ လီၩ့ဘဲၫအ၀့ၫတီၩလီၩ့၀့ၫအ၁ိၭနီၪလီၫ. လၧပ၀့ၫ၁ံၪအကျၩ ၦမိအီၪလၧဆၧအၪ့စၪ့ အၪမံၩ့လဖၪနီၪ အီၪ၀့ၫနးမံၩ့လၧၩ့အ့ၬလီၫ. လချုၭဆၧမၩအ၁ၭထီးအလူၬဂီၩ့ဒံၭ ဘၪနီၪ ဆၧအၪ့စၪ့၁ံၪလဖၪနီၪ ဘၪဆၧစံၭထဲၩ့ယူၭ၀့ၫယူၭလီၫ (ယိလၧ ၁ကီရံၫ့ ၄း၅ အဖၧၩ့).

ထီးလၧအခဲၫ့ထုၬနီၪ, ကယဲမွဲၦထီးအလူၬကိၭဂၩဒ့ၭနီၪ မိထွံၩလၩ့အခၪ့လၧ ယ့ၫရှူၬအမ့ၬယၫ, ဒဲကယဲၦၡၩအဖျ့ၭမိအုၩ့လၩ့လၧယ့ၫရှူၬဎရံၬ မွဲကဆါလၧဖါယွၩ အလၩအဖၩ့အဂးလီၫ (ဖလံဖံၫ ၂း၁၀, ၁၁). အယီၩမွဲဆၧထီးအလူၬလၧဆၧ ဒုၭဖျီၪဆၧထိး၁ၭ ကဆါယွၩအလၩအဖၩ့ (အတခ့ၭဖ၀ၭ) နီၪလီၫ.