---
title:  ကဆါဎရံၬမွဲၦမၩနၧၩ့ဆၧလဂၩ
date:   09/03/2025
---

အ့ၪမွဲၦအဒုၪဒၩလဂၩ မၩဆၧမၪလၧကဆါဎရံၬစံၭ၀့ၫဒၪလၧ “ၦအခိၪနါ ၁ံၪ” အဂဲၩထၪ့လဖၪလၧဂၪ့ခိၪယိၩ လါနၫ့ဂ့ၩ, မူၭ၀ၩ့ဒီၪ့အစဎွၩနီၪ မွဲ၀့ၫဒၪကဆါ ယ့ၫရှူၬဎရံၬလီၫ. ကဆါယ့ၫရှူၬမၩနၧၩ့ဆၧလၧပဂး, ဒဲပဒိၭန့ဘၪဆၧမၩနၧၩ့ဆၧလၧအ၀့ၫအဖၧၩ့, ထီးဒၪလ့ၬလၧဆၧကၪဆၧဂဲၩဆၧၡၪ့ဆၧနၭအကျၩဒၪလ့ၬနီၪ လီၫ. မွဲတၡါ, ကဆါဎရံၬနီၪ ၁့ၪယၫဒုၪဒၩအဆၧမၩကိၭစီၪ့ဒ့ၭဒဲမၩဆၧလၧပဂး လီၫ.

ပဒၪဘၪလံၬဆံၫ့ဎံၪထုၭဖျီၪထၪ့မုၪခီၩလဲးနီၪလၧၪ

၁. ၦလၧအအၪ့လီၫန့ၦဂၪ့ခိၪဖိၪကိၭဂၩဒ့ၭ ခီၫလၧအခၪ့ထံၭနီၪလဂၩ (နဲၪ ၁၂း၉; မၭ၁ုၫ ၄း၃; ယီ ၈း၄၄; ၂ကီရံၫ့ ၁၁း၃; ၁ယီ ၃း၈).
၂. ၦချဲၩ့ဂၭဂီၩ့ဆၧဒဲၦစံၭန့ဆီၪ့ကဆါယွၩဒဲအၡၩခမျၧး၁ံၪလၧမူၭခိၪနီၪ (နဲၪ ၁၂း၁၀; နဲၪ ၁၃း၆; ဘၭ၁-၂; ရဲ ၃း၁, ၂; ယုဒၭ ၉).
၃. ခိၭနၪလၧအၪ့ဂူၬဆီၪ့န့ဂၪ့ခိၪယီၩ (ယီ ၁၂း၃၁; ယီ ၁၄း၃၀; ယီ ၁၆း၁၁; ဆၧ ၂၆း၁၈; ၂ကီရံၫ့ ၄း၄; အ့ ၂း၂; ၁ယီ ၅း၁၉).

`ဖီ ယီဟၫ့ ၁၈း၃၇. ဆၧလီၩဖ့ၪနဲၪပၧၩမွဲဆၧနီၪ လၧဎရံၬကဆါ အဆၧမၩဆၧၫ့ထဲၩ့ဒုၪဒၩအဆၧအၪ့လီၫဆၧနီၪလဲၪ. ဆၧအခီၫပယီၫ မွဲဆၧနီၪလၧ ယ့ၫရှူၬမွဲစဎွၩနီၪလဲၪ.`

လံၬဆံၫ့ဎံၪစံၭ၀့ၫဒၪ စၫတၫ့နီၪ ၦအၪ့လီၫဆၧအခိၪ, ၦချဲၩ့ဂၭဂီၩ့ဆၧအလၩ အဖၩ့, ၦစံၭန့ဆီၪ့ဆၧ, ဒဲခိၪနါအၪ့ဂူၬန့ဆီၪ့ဆၧလၧဂၪ့ခိၪယီၩလါနၫ့ဂ့ၩ, လံၬဆံၫ့ဎံၪ ၁ီၪ့လိၪဆ့လၧယ့ၫရှူၬမွဲ၀့ၫဒၪ ၦအမၩနၧၩ့စၫတၫ့လၧဆၧကိၭမံၩ့ဒ့ၭအဖၧၩ့နီၪလီၫ.

၁. ယ့ၫရှူၬ “ဂဲၫလၩ့လၧဂၪ့ခိၪ, ဘဲၫ၁ိၭမိထိးအ၁ၭလၧဆၧမွဲဆၧတီၩ အဂး” (ယီဟၫ့ ၁၈း၃၇).
၂. ယ့ၫရှူၬထုၭဖျီၪထၪ့ ကဆါယွၩအဆၧလၧၫ့ဆၧဎွ့ၩလၧဆၧတီၩဆၧလီၩ့ ဒဲဆၧအဲၪဆၧကွံၩခၫ့ဖျီၫ့လၧထုၪ့စူၪယၫ (ရိမၫ ၃း၂၅, ၂၆; ရိမၫ ၅း၈), ဘဲၫနီၪအ၁ိၭ ထုၭဖျီၪထၪ့မုၪခီၩလဲးအဆၧစံၭန့ဆၧနီၪ လတီၩ လလီၩ့ဘၪ (နဲၪ ၁၂း၁၀, ၁၁), ဒဲ
၃. လၧခဲၫ့ထုၬနီၪ ယ့ၫရှူၬမိမၩဂၭဂီၩ့ခွံၬမုၪခီၩလဲးအဘၩ့အမုး, “၁့ၪယၫ ၀့ၫလၧအဆၧၫ့အထီလၧအဂး မွဲလဆိဖိၪ” နီၪလီၫ (နဲၪ ၁၂း၁၂; ထိၪထဎီၩ့လၧ ရိမၫ ၁၆း၂၀), ဒဲကဆါဎရံၬ “မိပၧၩ့၀့ၫအဆိၩဆိၩအကၠၪကၠၪလီၫ” (နဲၪ ၁၁း၁၅).

လၧခဲၫ့ထုၬနီၪ, စၫတၫ့မိမွဲဒၪ၀့ၫဆၧလမံၩ့မံၩ့လါနၫ့ဂ့ၩ, အ၀့ၫမွဲဒုၪဒၩလၧ အဘၪဆၧမၩနၧၩ့မၩစၪခွံၬ၀့ၫယူၭ, ဒဲအ့ၪမွဲဆၧဂဲးခၪ့ထံၭလၧပဂးနီၪ ပမိဘၪစံၭ ဂုးခၧၫ့ကဆါဎရံၬအဆၧမၩနၧၩ့ဆၧလၧပဂးနီၪ ကိၭနံၩဒ့ၭ, လထီဘၪလထီ, ဒဲဘၪအီၪက့ၪဂုးခၧၫ့အဆၧအုၩ့လၩ့လဖၪလၧအဖ့ၪလၫ့ပၧၩ လၧထုၪ့စူၪယၫအလီၩ့နီၪ လီၫ.

`လၧဆၧဂဲးလိၬတ့ၭလိၬဆၧဖၭဒိၪအဖၧၩ့, ပ၁့ၪယၫလၧမပၫလဲၪ မၩနၧၩ့ဆၧလဲၪနီၪလီၫ. လၧလနံၩဘၪလနံၩ နဆၧရွံန့ဆၧနီၪ အီၪ၀့ၫလၧ ခီၫခီၫလကဲၩ့လဲၪနီၪ အခိးအတၩမိလၩ့ဘၪ၀့ၫဘဲၫ၁့ၪလဲၪ. မွဲပမၩလၩ့ထံး ဆၧ ပအီၪလၧၦမၩနၧၩ့ဆၧဘိၩ့ယီၩဘဲၫ၁့ၪလဲၪ.`