---
title:  ဆၧတီၩဒဲၦမၩတီၩဆၧ
date:   10/03/2025
---

လၧဆၧမၩအ၁ၭကိၭမံၩ့နီၪ, ကဆါဎရံၬအီၪပဒၩ့ထၬမုၪခီၩလဲးအဆၧမၩလီၫ. ဘဲၫ ၁ယီဟၫ့ ၃း၈ စံၭ၀့ၫအ၁ိၭ, “ယွၩအဖိၪခွၫအီၪဖျီၪ၀့ၫလၧဆၧယီၩအဂး, ဘဲၫ၁ိၭအမိမၩဂၭဂီၩ့ခွံၬမုၪခီၩလဲးအဆၧမၩလီၫ” (၁ယီ ၃း၈), ဒဲ “မွဲဘဲၫ၁ိၭအမိမၩ ဂၭဂီၩ့ၦအီၪလၧဆၧ၁ံၫအစီၩ့အမၩ့လဂၩ, ဘဲၫၦစံၭဆၧအ၁ိၭ, မုၪခီၩလဲး” (ဟံဘြုၫ ၂း၁၄). ဆၧမၩနၧၩ့မၩစၪခွံၬဒုၪဒၩအဆၧပၧၩ့န့ဆီၪ့ဆၧလူၬလူၬဆံၫ့ဆံၫ့နီၪ အထီ အီၪ၀့ၫဒၪနံၫဆၫ့လီၫ. လၧၫ့နီၪ, ခၫ့ဖျီၫ့လၧထုၪ့စူၪယၫအဆၧမၩနီၪ, ကဆါဎရံၬ ထုၭဖျီၪစ့ၩရၫ့ခွံၬ စၫတၫ့အဆၧစံၭန့ဆၧအဆၧဘၪမၪလီၫ. ဒဲ, လၧခဲၫ့လဆၫ့နီၪ, စၫတၫ့ဒဲအဘၩ့အမုးမိဂၭဂီၩ့ခွံၬ၀့ၫဒၪနီၪလီၫ.

`ဖီ ရိမၫ ၃း၂၃-၂၆ ဒဲ ရိမၫ ၅း၈. လံၬအဆၧၫ့ယီၩ ထုၭဖျီၪထၪ့ မွဲဆၧနီၪလၧကဆါဎရံၬမၩနၧၩ့မၩစၪခွံၬ မုၪခီၩလဲးအဆၧစံၭန့ဆၧလၧအဂဲး အဖးလအီၪဘၪနီၪလဲၪ.`

ဘဲၫပဒၪဘၪအ၁ိၭ, ဒုၪဒၩနီၪစံၭ၀့ၫလၧကဆါယွၩနီၪ တီၩလီၩ့ဒဲအဲၪဆၧနီၪ မွဲအလၧၫ့အဎွ့ၩအ့ၬလီၫ. လါနၫ့ဂ့ၩ, ကဆါယွၩထုၭဖျီၪထၪ့အဆၧတီၩဆၧလီၩ့ ဒဲအဆၧအဲၪလၧကဆါဎရံၬအဖၧၩ့, ဒဲမၩ၀့ၫဒၪလၧထုၪ့စူၪယၫအဖၧၩ့၁ၭလီၫ.

လၧယ့ၫရှူၬအဆၧ၁ံၫဂီၩ့အလးခဲၫ့, “စၫတၫ့ဒၪဘၪအဆၧလိၫထၪ့အ၁ၭနီၪ ယၬဘျ့ၭခွံၬ၀့ၫနီၪလီၫ. အ၀့ၫအဆၧဎိၭဒီၪနီၪ ဖျီၪပျၩ့၀့ၫလၧအ၁ီၫ့ဆံၫ့ဎံၪ၁ံၪဒဲ လၧမူၭ၀ၩ့ဒီၪ့အခမျၧး၁ံၪအမ့ၬယၫတၭ, ဒဲအ၀့ၫနဲၪဖျီၪထၪ့အ၁ၭလၧ ၦမၩ၁ံၫဆၧလဂၩ နီၪလီၫ. လၧဆၧလူၫလၩ့ကဆါယွၩအဖိၪခွၫအ၁ွံၪနီၪ, အ၀့ၫထုၭထၪ့ခွံၬ (ထ့ၬထၪ့ ခွံၬ) အ၁ၭလၧမူၭခိၪဖိၪအယၫ့၁ၭဆၧ၁့ၪအလးနီၪလီၫ.” Ellen G. White, The Desire of Ages, p. 761

`ဖီ နဲၪဖျီၪ ၁၂း၁၀-၁၂, လၧဆၧနၪ၁့ၪ ၁မိစ့ၭ ၃း၁၅ အဖၧၩ့နီၪဆံၭ. လံၬအဆၧၫ့ယီၩဖျါလၩ့ဆၧဖၩ့ (ဆၧနၪ၁့ၪ) လၧမူၭ၀ၩ့ဒီၪ့အဆၧဂဲး မိၡါလၧ ကဆါဎရံၬအဆၧမၩနၧၩ့ဆၧလၧထုၪ့စူၪယၫအလီၩ့နီၪ ဘဲၫ၁့ၪ လဲၪ.`

ဆၧရွံန့ထဲၩ့ဆၧအဆၧလ့ၩခၫ့ဖျီၫ့နီၪ ဖ့ၪလၫ့ဆၧထိး၁ၭလၧပဂးအၪမၬလၧ ပမိနဲၩန့ဘၪကဆါယွၩကိၭအဆၧၫ့အထီဒ့ၭနီၪ မိဂဲၫဆိၬန့ပၧၩ့ဆၧဂ့ၩဆၧဘွၩလၧ ဆၧကိၭမံၩ့ဒ့ၭအဖၧၩ့ လၧမုနံၩအထုၬထီးနီၪလီၫ. ကဆါယွၩလၧလံၬဆံၫ့ဎံၪ အဖၧၩ့နီၪ မၩကဲၪထၪ့ဆၧဂ့ၩဆၧဘွၩဒဲဆၧအကြၨၭအဘၪ, အီၪက့ၪထၪ့ကဆါလၧ အလးဘၪကျဲၩ့ဘၪလၧအကြၨၭဒၪ၀့ၫနီၪလီၫ (၅မိ ၃၂း၄; ၁စၫ ၃း၁၈; အၪ့ ၁၄၅း၁၇; ဒၫ့ ၄း၃၇; ကၧၭ ၁း၁၃; နဲၪ ၁၅း၃; ၁မိ ၁၈း၂၅).

`ဘၪမွဲနီၪလၧ ဆၧထုၭဖျီၪထၪ့ကဆါယွၩအဆၧတီၩဆၧလီၩ့ဒဲအဆၧ အဲၪလၧမူၭ၀ၩ့ဒီၪ့အဆၧဂဲးလိၬတ့ၭလိၬအဖၧၩ့နီၪ အကၧၩ့ဒိၪမၬလ့ၬနီၪ လဲၪ. ထီးနဆီၫ့မီၪ့ထဲၩ့ထုၪ့စူၪယၫဒဲကဆါယွၩအဆၧမၩလၧ အဆၧကိၪ့ ဆိၫအဆၧရွံန့ထဲၩ့ဆၧအဖၧၩ့နီၪ, ကဆါယွၩအဆၧမၩလဖၪ ဖ့ၪလၫ့နၧၩ ဆၧနဲၩန့အဆၧအဲၪ, ထီးဒၪလ့ၬလၧဆၧမၩခွါဒဲဆၧၡၪ့ဆၧနၭအကျၩနီၪ မွဲဘဲၫ၁့ၪလဲၪ.`