---
title:  ဆၧအီၪက့ၪဆၧၫ့စဲၪဒဲ၁နိၫလဖၪ
date:   06/03/2025
---

မူၭ၀ၩ့ဒီၪ့အဆၧဂဲးလိၬအခၪ့ထံၭနီၪ မွဲ၁ၭလဘၪလၩ့ဎိၭလၧကဆါယွၩ အတခ့ၭဖ၀ၭ (အလၩအဖၩ့), မွဲလၧမုၪခီၩလဲးစံၭန့ဆၧဒဲချဲၩ့ဂၭဂီၩ့ကဆါယွၩအဆၧ ဂ့ၩဆၧဘွၩ, အဆၧစ့ၩရၫ့တီၩ, ဒဲအဆၧပၧၩ့ဆၧပြၭနီၪလီၫ. မွဲဆၧအမူၭအရး (lawsuit) လမံၩ့လၧမူၭ၀ၩ့ဒီၪ့အဆၧအုၩ့လၩ့အီၪလၩ့အဖၧၩ့လီၫ.

ဆၧထၫ့ဒၩဆၧဘဲၫနီၪ မိဂီၩ့ခွံၬ၀့ၫလၧဆၧအစီၩ့အမၩ့အဆီၪ့န့၁့ၪအ့ၬ, ဆၧထုၭဖျီၪလီၩပျၩ့ဆၧမိဘၪအီၪ၀့ၫဒၪလီၫ.

အ့ၪမွဲဆၧစံၭန့ဆီၪ့ဆၧလၧအဂဲးအဖးလအီၪဘၪလမံၩ့နီၪ အီၪဎၧၫ့နၭလ့ၬ လၧဆၧအဂဲးအဘၭတၭ, ဖၧၩ့၁ၭအဂ့ၩထုၬလၧဆၧမိမၩနၧၩ့ခွံၬဆၧစံၭန့ဆီၪ့ဆၧနီၪ မိဘၪပျဲၩဆၧပျီၩဖျ့ၭ, ဆၧအတီၩအဘၪ, ဒဲဆၧအၪ့စ့ၭအမူၭအရါပျၩ့ (open investigation) မိဘၪအီၪ၀့ၫဒၪလီၫ. အ့ၪမွဲဆၧစ့ၭန့ဆီၪ့ဆၧနီၪ မိမၩတုၩ့မၩဎီ ဆၧပၧၩ့ဆၧပြၭထၧၫ့၀ၩ့ယၫနီၪ, ၦမိမၩထုၬခွံၬယီၫယီၫန့၁့ၪအ့ၬ.

ဆၧမၩအ၁ၭထီးအလူၬယီၩ ဖ့ၪလၫ့ဆၧနၪ၁့ၪလၧမူၭ၀ၩ့ဒီၪ့အဆၧဂဲးလိၬ တ့ၭလိၬဒဲဆၧဘၪထွ့ၫဆၧအၧၩ့ဆၧ၁ၫ့အဆၧကၪဆၧဂဲၩ မွဲဆၧနီၪလမံၩ့လဲၪ. ကဆါယွၩအ့ၪမွဲအုၩ့လၩ့၀့ၫနီၪ, မိမၩပထုၬခွံၬ၀့ၫလထံၪဎးဧၪ. မွဲဘဲၫနီၪအ့ၬ. ထီးဒၪကဆါယွၩထိးဆၧၫ့ဆၧဘၪဒၪဆၧၫ့ယၫဆၧအ၁နိၫလဖၪနီၪ, အ၀့ၫ အဆၧဂဲၩဆၧ၀ၭ (ဆၧမၩ) လၧယၫခီၫ မိဘၪအီၪလၧဆၧအီၪက့ၪဆၧၫ့စဲၪ (လၧ အလၩအဖၩ့) နီၪလီၫ. ဘဲၫဆၧအၧၩ့ဆၧ၁ၫ့လနၩ့အီၪလၧဆၧခံၭအဆၧပၧၩ့ဖၧၩ့ လဆိလလးအ၁ိၭနီၪလီၫ.

`ဖီ မၫကၧၭ ၆း၅ ဒဲ မၫကၧၭ ၉း၂၉. လံၬဆံၫ့ဎံၪအဆၧၫ့လဖၪယီၩ ဒုၭဖျီၪထၪ့ဆၧနဲၪ့မွဲဆၧနီၪလၧ ကဆါယွၩအဆၧဂဲၩဆၧ၀ၭပၫဎိၭလၩ့လၧဆၧဆူဆၧနဲၩဒဲဆၧအၪ့ဘၩဆိၪဖၪနီၪလဲၪ.`

ပဒၪဘၪဆၧမၩအ၁ၭအၪမံၩ့လၧဆၧအၪ့ကံၩ့ဘၩဆိၪဖၪနီၪ မၩကဲၪထၪ့ဆၧ အၪ့လဲၩ၁ၭလၧဂၪ့ခိၪချိၫ့ယီၩ, လၧဆၧဒုၩ၁့ၪယၫယွၩအဆၧဖံၭဆၧမၩအဂးလီၫ. လါနၫ့ဂ့ၩ, ပလကြၨၭဆီၫ့မီၪ့ဘၪမၪဆၧလၧ ဆၧဆူဆၧနဲၩဒဲဆၧအၪ့ကံၩ့ဘၩဆိၪဖၪဆၧနီၪ မွဲဆၧအဂဲးခၪ့ထံၭခၪ့ဎၧၩ့လမံၩ့ဎးနီၪဘၪ. ဆၧဂဲးခၪ့ထံၭအီၪအၪမံၩ့လၧ ပနၪလ၁့ၪဘၪမိအီၪ၀့ၫဒၪနီၪလီၫ.

ဆၧမၩအ၁ၭယီၩ မိဘၪလၩ့ဎိၭလၧ ဆၧဘၪဒၪဆၧၫ့ယၫဆၧအ၁နိၫလဖၪ လီၫ. အၪနဲၪ့အနီၪ ဘဲၫယွၩထိးဆၧၫ့ဆၧဖ့ၪလၫ့လနၩ့နၩ့ လၧအဘၪလၩ့ဎိၭလၧဆၧဘၪဒၪဆၧၫ့ယၫဆၧအ၁နိၫနီၪ, အဆၧမၩမိအီၪ၀့ၫလၧ ဆၧအီၪက့ၪဆၧၫ့စဲၪလၧ အလၩအဖၩ့ဖၧၩ့နီၪလီၫ. ဆၧနီၪမွဲဆၧအၧၩ့ဆၧ၁ၫ့လနၩ့နၩ့ မိလၩ့၀့ၫလၧဆၧခံၭ အဘၩ့အမုးအဆၧပၧၩ့ လဆိလလးအဖၧၩ့နီၪလီၫ.

`ဖီ ရိမၫ ၈း၁၈ ဒဲ နဲၪဖျီၪ ၂၁း၃, ၄. ဆၧဖ့ၪလၫ့နၧၩဆၧနဲၩန့၁ၭ ဆၧလၧပလ၁့ၪယၫဘၪအၪမံၩ့အဖၧၩ့, ပနဲၩန့ကဆါယွၩ၁့ၪလၧ ကဆါယွၩ ၁့ၪယၫဆၧအဂ့ၩထုၬ, ဒဲမိ၁ိၫ့ပၧၩလၧဆၧအၧၩ့ဆၧ၁ၫ့ထုၬခွံၬ၀့ၫဒဲ လၧဆၧ၁ုၪ့ဎွံၫ၁ၭယီၫအဆိၩအကၠၪအဖၧၩ့နီၪ ဘဲၫ၁့ၪလဲၪ.`