---
title:  ၡီၩ့လၧလံၬနဲၪဖျီၪအဖၧၩ့
date:   03/03/2025
---

ဆၧအကၧၩ့ဒိၪလၧ ခိၪနါ၁ံၪလၧအအီၪလၧမူၭဖိၭဖၫ့လဖၪအဂဲးနီၪ ဘၪဆၧ ကွ့ၭထၬ၀့ၫဖၨၪဖၨၪဒဲပျၩ့ပျၩ့လၧလံၬနဲၪဖျီၪအဖၧၩ့နီၪ မွဲ၀့ၫဒၪ “ၡီၩ့ဖၭဒိၪ” လၧအလိၫထၪ့အ၁ၭ လၧၦပိၩ့ထၪ့ကဆါယွၩဒဲ “အအၪ့လီၫန့ၦဂၪ့ခိၪဖိၪကိၭဂၩဒ့ၭ” နီၪလီၫ (နဲၪ ၁၂း၉).

`ဖီ နဲၪဖျီၪ ၁၃း၁-၈. ဆၧထုၭဖျီၪထၪ့ၡီၩ့အဆၧစ့ၩရၫ့ပၨၩ့ အထိၪအဒီၩ့ မွဲဆၧနီၪလဲၪ.`

ၡီၩ့ (စၫတၫ့) နီၪထၫ့ဒၩကဆါယွၩ (နဲၪ ၁၂း၇-၉) လကၭဒံၭဘၪထၫ့ဒၩ အခ့ၫအၡၩ၁ံၪဆ့ (အဒီၩ့လၧ နဲၪ ၁၂း၁-၆), လါနၫ့ဘၪဆၧထုၭဖျီၪအ၀့ၫလၧ ၦပၧၩ့ဆုးထၬဆၧလၧ ဂၪ့ခိၪအဘၩ့အမုး၁ံၪအလးခဲၫ့နီၪ, အ၀့ၫမွဲၦမၩၡၪ့မၩနၭယွၩ အၡၩခမျၧး၁ံၪ လၧအဆိၩထၧၫ့ထီယၫနီၪလီၫ.

ၡီၩ့နီၪ “ဖ့ၪလၫ့အ၀့ၫအစီၩ့အမၩ့, အလးဆီၩ့ဆီ, ဒဲအကယးကဖးဖၭဒိၪ” လၧဆၧမံၩ့လၬဂဲၫထၪ့လၧမၫဆမံၭဖၧၩ့နီၪ (နဲၪ ၁၃း၂; ထိၪထဎီၩ့လၧ နဲၪ ၁၃း၅; နဲၪ ၁၇း၁၃, ၁၄). ဆၧမံၩ့လၬလၧမၫဆမံၭနီၪ “ဆၧဖ့ၪလၫ့၀့ၫလၧအနိၭ လၧအချဲၩ့ ဆၧဖၭဒိၪ, ဒဲဒုၪဒွ့ၪဆၧလီၫ. တၭဆၧဖ့ၪလၫ့၀့ၫအစီၩ့အမၩ့ ဘဲၫ၁ိၭအမိမၩဆၧ လၩလဆံၫနံၫဘံၪ့လီၫ” (နဲၪ ၁၃း၅).

မွဲဆၧနီၪ, စၫတၫ့ (ၡီၩ့နီၪ) ဖ့ၪလၫ့ဆၧအစီၩ့အမၩ့ဒဲအကယးကဖး လၧဆၧမံၩ့လၬအအီၪ (ဂၪ့ခိၪဆၧဘိၪ့ဆၧဘၩၪဆၧပၧၩ့ဆၧပြၭအစီၩ့အမၩ့) နီၪလီၫ. ဆၧအစီၩ့အမၩ့ယီၩ မၩ၀့ၫဒၪလၧဆၧအၪ့ဂူၬမၩန့ဆီၪ့ဆၧဘိၪ့ဆၧဘၩလၧယွၩ အလးနီၪလီၫ. ဆၧမံၩ့လၬနီၪ ချဲၩ့ဒုၪဒွ့ၪယွၩအမံၩ့, ဒုၭဆၧလၧယွၩ, ဒဲထီးဒၪလ့ၬ မၩနၧၩ့ဆၧ (ယွၩအၦဆံၫ့ဎံၪလဖၪ), လၧအထီလထီအထးဖၧၩ့နီၪလီၫ. ဆၧစ့ၩရၫ့ပၧၩ့ဆၧယီၩ ဘၪဆၧဖ့ၪလၫ့၀့ၫလၧၡီၩ့, လၧအအၪ့ဂူၬန့ဆီၪ့ပၧၩ့ဂၪ့ခိၪယီၩနီၪ လီၫ.

မွဲလါနၫ့ဘိၩ, စၫတၫ့ဒဲအဖုၫအဂီလဖၪအဆၧၫ့အထီနီၪ ဘၪဆၧအီၪဆၧၫ့ စဲၪထၬ၀့ၫ (limits) ဆ့နီၪလီၫ. “မၩအ၁ၭဘဲၫနီၪတၭ, မူၭခိၪ, ဒဲၦအီၪ၀့ၫလၧ အဖၧၩ့၁ံၪဧ့, ၁ုၪ့ဎွံၫ၁ၭယီၫန၁ံၪ၀့ၫဆံၭ, ၦအီၪ၀့ၫလၧဂၪ့ခိၪဒဲမၫဆမံၭအဖၧၩ့၁ံၪနီၪ ဘၪအၡၪ့လီၫ. အဂဲးဘဲၫယီၩ မုၪခီၩလဲး၁့ၪယၫ၀့ၫလၧအဆၧၫ့အထီလၧအဂး မွဲလဆိဖိၪတၭ, ဂဲၫလၩ့၀့ၫလၧန၁ံၪအအီၪလၧအ၁ၭထၪ့ဒိၪမၬလီၫ” (နဲၪ ၁၂း၁၂).

စၫတၫ့ (မုၪခီၩလဲး) “၁့ၪယၫ၀့ၫလၧအဆၧၫ့အထီလၧအဂးမွဲလဆိဖိၪ” (နဲၪ ၁၂း၁၂), ဒဲဆၧမၩအ၁ၭဖျီၪထၪ့၀့ၫဒၪလၧလံၬနဲၪဖျီၪအဆၧလီၩဆိၫ၀ဲၩဆၧ လၧယၫခီၫအဆၧၫ့အထီ, လၧအဖ့ၪနဲၪဆၧအီၪက့ၪဆၧၫ့စဲၪ (limits) အလၩ့ ထံးနီၪလီၫ (ဖီလၧ နဲၪ ၁၂း၁၄; နဲၪ ၁၃း၅). လၧဆၧပၧၩ့ဘၪဆၧအၧၩ့ဆၧ၁ၫ့ အဖုၫအဂီလဖၪနီၪလီၫ.

မွဲတၡါ, ယွၩမၩနၧၩ့ဆၧလၧခဲၫ့ထုၬနီၪလီၫ. “မွဲအထူၭခွံၬအ၀့ၫ၁ံၪအမ့ၬထံၫ ထီးအလူၬ လၧအမ့ၬ၁-အဖၧၩ့တၭ, ဆၧ၁ံၫအီၪလၧၩ့အ့ၬ, ဒဲဆၧ၁ုၪ့အုၭ၁ၭအုၭ လအီၪလၧၩ့ဘၪ, ဒဲဆၧဂၪ့ဆၧယၧၩ့လအီၪလၧၩ့ဘၪ, ဒဲဆၧ၁ုၪ့ဎဲၫ၁ၭဎဲၫအီၪလၧၩ့ ဆ့အ့ၬ. အဂဲးဘဲၫယီၩ ဆၧအီၪလၧအခၪ့ထံၭလဖၪနီၪ ဖီၩ့ခွံၬယူၭ၀့ၫယူၭ” (နဲၪ ၂၁း၄).

`မွဲကၪဂဲၩ၀့ၫလၧပဘၪဒၪဘိၩ့ယီၩလါနၫ့ဂ့ၩ, လၧအထုၬနီၪ ဆၧဂ့ၩ ဆၧဘွၩမိမၩနၧၩ့ခွံၬဆၧအၧၩ့ဆၧ၁ၫ့ အဆိၩဆိၩအကၠၪကၠၪနီၪလီၫ. ဘၪမွဲနီၪလၧပလကြၨၭ၁ၭနၪ့ဘၪ ဆၧအုၩ့လၩ့အမုၬယီၩနီၪလဲၪ.`