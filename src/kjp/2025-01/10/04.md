---
title:  စယိဘၭအဆၧမၩအ၁ၭ
date:   04/03/2025
---

ဆၧဖ့ၪလၫ့ပၧၩဆၧနၪ၁့ၪအလၩ့၁ၭဆုး (အထုၭန့၁ၭ) လနၩ့လၧဆၧမၩအ၁ၭ တၡါလၧ ဆၧဂဲးလိၬတ့ၭလိၬဖၭဒိၪအဖၧၩ့နီၪလီၫ.

`ဖီ ယိဘၭ ၁း၁-၁၂ ဒဲ ယိဘၭ ၂း၁-၇. ဆၧဂဲးလိၬတ့ၭလိၬဖၭဒိၪ အ၁နိၫလဖၪ လၧအ၀ဲထၪ့အ၁ၭထီးယီၩနီၪ မွဲဆၧနီၪလဲၪ.`

ဆၧဖျီၪထံၫကျၩအလၩ့ထံးလဖၪလၧလံၬဆံၫ့ဎံၪအဆၧၫ့၁ံၪယီၩအဖၧၩ့ အီၪ၀့ၫအၪမၬလီၫ. လၧၫ့, မူၭခိၪအခီၩ့စၧၫ (council) အလး၀ၩ့, လမွဲန့ၫကဆါယွၩ ဒဲမုၪခီၩလဲးအဘိၩ့ဆၧၩ့ဘၪ, ၦမူၭဖိၭဖၫ့လဖၪဘၪထဲးဎုၬ၀့ၫဆ့လီၫ.

နံၫထံၪလထံၪ, ဆၧချဲၩ့အၪတ့ၭလိၬ၁ၭအီၪလနၩ့, လၧကဆါယွၩအၪ့စၪ့ဆၧ ထီးစၫတၫ့ထယၬမၪစယိဘၭအခၫနီၪ. ထယၬမၪမွဲဆၧနီၪအဂးလဲၪ. လၧဆၧယိပျၩ့ဖၭလဲအဖၧၩ့, ချဲၩ့ဒုၪဒွ့ၪဆီးလီၩ့ဆၧ.

၁ၧၫ့ထံၪလထံၪ, လၧယွၩလီၩဖျီၪထၪ့စယိဘၭမွဲၦအတီၩလီၩ့, ဒဲၦ၁ၭမဲၪ ကဆါယွၩအခၫနီၪ, မုၪခီၩလဲးလီၩဆၧၫ့ထဲၩ့၀့ၫလၧ စယိဘၭ၁ၭမဲၪယွၩ မွဲလၧ ဆၧအီၪက့ၪပဒၩ့ထၬဆၧလၧအ၀့ၫအဂးအကၠီၩ့လီၫ. အနီၪမွဲဆၧချဲၩ့ဂၭဂီၩ့စယိဘၭ အတခ့ၭဖ၀ၭဒဲကဆါယွၩအလၩအဖၩ့ဆ့နီၪလီၫ (ထိၪထဎီၩ့လၧ နဲၪ ၁၂း၁၀; ရဲ ၃).

လံထံၪလထံၪ, စၫတၫ့စံၭန့ဆၧလၧယွၩအီၪပဒၩ့ထၬဆၧလၧစယိဘၭအဂး နီၪ လတီၩလလီၩ့ဘၪ. စၫတၫ့ကျ့ၭစၨၭမၩဆၫစယိဘၭလီၫ.

ကဆါယွၩစံၭဆၧၫ့ထဲၩ့စၫတၫ့အဆၧစံၭန့ဆီၪ့ဆၧနီၪ ခီၫလၧမူၭခိၪအခီၩ့ စၧၫပျဲၩစၫတၫ့အီၪက့ၪအဆၧဆီၫ့မီၪ့ထယၬဆၧလဖၪ လၧဆၧမၩခွါအဂး, လါနၫ့လၧအဆၧအီၪက့ၪဆၧၫ့စဲၪဆၧ (limits) အဖၧၩ့နီၪလီၫ. အခၪ့ထံၭနီၪ အ၀့ၫပျဲၩမၩန့ခွံၬ “ဆၧလၧအအီၪလၧအ၀့ၫလဖၪ,” လါနၫ့လပျဲၩမၩဘၪထံၭ အ၀့ၫနၫ့ဆါဘၪ (ဘၭ ၁း၁၂). လၧခဲၫ့လဖၧၫ့, ထီးမွဲစၫတၫ့အၪ့ကံၩ့ဆၧဖံၭအဂး တၭ, ယွၩပျဲၩစၫတၫ့မၩဆၫစယိဘၭအဖံၭအယၪ, လၧလဘၪမၩထံၭဘၪအ၁ၭမၧၫ့ ဘၪနီၪလီၫ (ဘၭ ၂း၃-၆).

စၫတၫ့ဂဲၫဆိၬန့ဆၧၡၪ့ဆၧနၭလၧစယိဘၭအဂံၪ့ဒီၪ့ဖၧၩ့, ထီးနီၪဒၪလ့ၬ စယိဘၭအၪ့အူၭထၪ့ယွၩအမံၩ့ဒံၭ (ဘၭ ၁း၂၀-၂၂; ဘၭ ၂း၉, ၁၀), ဒဲမၩဘျံၭဒၪခွံၬစၫတၫ့အဆၧမၩလဖၪနီၪလီၫ.

ပဒိၭန့ဆၧမၩလိၪထီးယီၩအၪမၬ, လၧဆၧ၁ီၪ့ဆၧ၁ၫ့ (၁နိၫ) လဖၪအဆၧ ထၫ့ဒၩလိၬ၁ၭအကျၩနီၪလီၫ. ဆၧစံၭန့ဆၧကဆါယွၩကဲၪ၁့ၪလါနၫ့ဂ့ၩ ကဆါယွၩ အီၪက့ၪထး (မၩလၩ့မါခွံၬ) အဆၧ၁ီၪ့ဆၧ၁ၫ့အဆံၫ့အဎံၪနီၪအ့ၬ. အဆၧ၁ီၪ့ဆၧ၁ၫ့အီၪ၀့ၫလၧဆၧအဲၪအဖၧၩ့, အဆၧပၧၩ့ဆၧပြၭအဆၧကိၪ့ဘၪကိၪ့၁့ၪနီၪ အီၪ၁ုၪ့ ထၪ့အ၁ၭလၧ အဆၧတီၩဆၧလီၩ့ဒဲအဆၧအဲၪဆၧကွံၩအဖၧၩ့ဒၪလီၫ.

`မူၭခိၪအဆၧမၩအ၁ၭလၧလံၬယိဘၭအဖၧၩ့ယီၩ ဖ့ၪလၫ့ပၧၩ့ဆၧ၁့ၪ ယၫအဆၧဖၩ့လၧ ဆၧဂဲးလိၬတ့ၭလိၬအဆၧကဲၪထၪ့၁ၭတၡါနီၪ, ဒဲဆၧမိမၩအ၁ၭလၧဂၪ့ခိၪချိၫယီၩဆ့နီၪလီၫ.`