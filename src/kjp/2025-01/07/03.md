---
title:  “ဆၧလၧပလ၁့ၪယၪဘၪအီၪအၪမံၩ့”
date:   10/02/2025
---

ဖးဖီၩ့ယီၩမိထုၬ၀့ၫဒၪလၧ ဆၧအဲၪအဆၧမၩနၧၩ့ဆၧအၧၩ့ဆၧ၁ၫ့အဖၫ့ခိၪနီၪ လီၫ. မွဲလါနၫ့ဘိၩ့, လၧဆၧၫ့ထီဘိၩ့ဘၭနီၪ, ဆၧအၪ့စၪ့မိအီၪ၀့ၫအၪမၬဒံၭလီၫ. ပမိဆီၫ့မီၪ့ဆၧဒဲစံၭဆၧလၧ အမိန့ဘၪဆၧအခိးအတၩနီၪဘဲၫ၁့ၪလဲၪ.

`ဖီ ယိဘၭ ၃၈း၁-၁၂. ကဆါယွၩစံၭဆၧၫ့ထဲၩ့စယိဘၭ လၧဆၧဒၪ ဆၧၫ့ယၫဆၧအၧၩ့ဆၧ၁ၫ့မၩကၪမၩဂဲၩဆၧအဂးနီၪ ဘဲၫ၁့ၪလဲၪ. မွဲပ၁့ၪယၫဒဲပလ၁့ၪယၫဘၪဆၧလၧအီၪ၁ူၪအ၁ၭလၧ ဆၧမၩအ၁ၭလမံၩ့မံၩ့အလး ခဲၫ့နီၪဆံၭအၪလဲၪ.`

လၧဆၧမၩအ၁ၭအဖၧၩ့, စယိဘၭဘၪထိးဆၧၡၪ့ဆၧနၭဒိၪဒိၪအၪအၪ ဒဲအၪ့ဎၬလၩ့ထဲၩ့အ၁ၭ, ဘၪမွဲနီၪလၧဆၧအၧၩ့ဆၧ၁ၫ့ဒဲဆၧၡၪ့ဆၧနၭလဖၪ လၩ့ဘၪလၧအ၀့ၫအဖၫ့ခိၪဖိၭဘိၭယီၩလဲၪနီၪလီၫ. အ၀့ၫအၪ့ယၫဆၧလၧၦခမျၧး မိစံၭဆၧၫ့ဆၧအၪ့စၪ့ယီၩ, ဘၪထွ့ၫဆၧအီၪ၁ူၪလၧဆၧမၩအ၁ၭအီၪဖျီၪအလးခဲၫ့, လၧမူၭခိၪဆၧစ့ၩရၫ့ခွးအလးနီၪလီၫ (ဖီ ယိဘၭ ၁-၂).

ကဆါယွၩအဆၧစံၭဆၧၫ့ထဲၩ့စယိဘၭနီၪလၩ့ကယးကဖး (ထံၫကျၩ) မၬ လီၫ. လၩ့ဆၫ့ဒၪဆၧ, “ကဆါယွၩစံၭဆၧၫ့ဆၧလၧလံၩမုလဖုၬအဖၧၩ့, ဒဲစံၭ၀့ၫ ဒၪ, ‘လၧဆၧချဲၩ့လအီၪဘၪလၧဆၧ၁့ၪယၫနီၪ, ၦလၧအမၩခံၭလၩ့ဆၧဒုၭကိၪ့ မွဲပလၫလဂၩလဲၪ’” (ယိဘၭ ၃၈း၁, ၂), ဆၧကွ့ၭကျိၭအဂၩလမံၩ့နီၪဘိၩစံၭ၀့ၫ, “ဘၪမွဲနီၪနချဲၩ့အၪဆၧလၧဆၧ၁့ၪယၫအီၪၡၩခိၭဖိၪအဖၧၩ့နီၪလဲၪ” (ယိဘၭ ၃၈း၂). ဒဲကဆါယွၩစံၭအၪထၪ့၀့ၫလၧ ယိဘၭ ၃၈း၄ အဖၧၩ့, “လၧယအီၪက့ၪ လၩ့ဂၪ့ခိၪအခၪ့ထံၭအဘိၩ့ဘၭနီၪ, န၀့ၫဒၪယီၩ မွဲနအီၪခီၫခီၫလဲၪ. နအ့ၪ၁့ၪယၫ ဆၧနီၪလီၩဘၪယၧၩဆံၭ.”

`ဖီ ယိဘၭ ၄၂း၃. စယိဘၭအဆၧစံၭဆၧၫ့ လီၩပျၩ့ထၪ့ဆၧမွဲဆၧနီၪ လၧပကြၨၭ၁့ၪယၫလၩ့ ပဆၧအီၪအလးအကျဲၩ့ဒၪပ၀့ၫနီၪလဲၪ.`

လၧဆၧစံၭဆၧၫ့ထဲၩ့စယိဘၭနီၪ, ကဆါယွၩလီၩဆၧပျၩ့ပျၩ့လၧစယိဘၭ လ၁့ၪယၫဘၪဆၧအီၪအၪမံၩ့ ဒဲနၪ၀့ၫလ၁့ၪဘၪဆ့နီၪလီၫ. ဘဲၫစယိဘၭအ၁ိၭ, ပ၀့ၫ၁ံၪလဖၪဆ့, ပကြၨၭနၪ၁့ၪလၧ ပလ၁့ၪယၫဘၪဆၧအီၪအၪမံၩ့လၧဂၪ့ခိၪယီၩ, ဒဲဆၧအီၪ၁ူၪလၧဆၧမၩအ၁ၭအီၪဖျီၪလဖၪအလးခဲၫ့လဖၪနီၪဆ့လီၫ. ပလ၁့ၪယၫ ဘၪဆၧစံၭဆၧၫ့ထဲၩ့ ပဆၧအၪ့စၪ့လဖၪယီၩနီၪ အခီၫပယီၫအီၪ၀့ၫဒၪလၧ ဆၧစံၭ ဆၧၫ့အဂ့ၩလအီၪဘၪ (အ့ၪ/သမ) ဆၧထီးအလူၬ မိဂီၩ့ခွံၬ၀့ၫပျီၩပျီၩနီၪမွဲအ့ၬ. ထီးမု လနံၩအထုၬနီၪ, ပမိဘၪအီၪနဲၩန့ယွၩအဆၧဂ့ၩဆၧဘွၩ, လၧအနဲၪဖျီၪအ့ၪပၧၩလၧ ဖၧၩ့၁ၭအၪဘီၩ့အဖၧၩ့နီၪလီၫ.

`ဆီၫ့မီၪ့ဆၧလၧပ၁့ၪယၫဆၧၡၩခိၬဖိၪလဖၪနီၪဆံၭ. ဘၪမွဲနီၪလၧ ပကြၨၭမၩလိၪအီၪမၧၫ့လၧ ဆၧကၪဆၧဂဲၩလၧပနၪလ၁့ၪဘၪအကျၩနီၪ လဲၪ. လၧဆၧအၧၩ့ဆၧ၁ၫ့ဒဲဆၧၡၪ့ဆၧနၭအဂဲးနီၪလဲၪ.`