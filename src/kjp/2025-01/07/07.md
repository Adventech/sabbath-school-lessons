---
title:  ဆီၫ့မီၪ့အၪထၪ့လၧယၫ
date:   14/02/2025
---

ဖီ Ellen G. White, "Why Was Sin Permitted?" pp. 33-43, in Patriarchs and Prophets.

“ဆၧနၫ့စဲၪ့ခွံၬလၧမူၭခိၪလါနၫ့ဂ့ၩ, ၁့ၪဆၧလူၬကဆါယွၩနီၪ မၩဂၭဂီၩ့ခွံၬ မုၪခီၩလဲးအ့ၬ. ကဆါယွၩထိးဆၧၫ့၀့ၫန့ဒၪ ဆၧမၩလၧဆၧအဲၪအဖၧၩ့နီၪတၭ, အ၀့ၫအဆၧဘၪတဲၩ့လဖၪနီၪ မိဘၪအီၪတီၩလီၩ့၀့ၫဒၪလၧ အ၀့ၫအဆၧစ့ၩရၫ့တီၩ ဒဲအဆၧ၁ၭအီၪဆၧအဖၧၩ့နီၪလီၫ. ၦမူၭခိၪဖိၪဒဲၦဂၪ့ခိၪဖိၪလဖၪနီၪ အီၪတဲၩ့၀ဲၩဘၪ အ၁ၭလၧ မိနၪ၁့ၪဆၧဒဲၩဘၭအလံၩ့အလဲၫ့နီၪ အီၪ၀ဲၩနးမံၩ့အ့ၬ, ဒဲမိဒၪယွၩအဆၧ စ့ၩရၫ့တီၩဆၧလၧ ဆၧမၩဂၭဂီၩ့ခွံၬမုၪခီၩလဲးလထံၪဎးအဖၧၩ့မိန့အ့ၬဆ့လီၫ. အ့ၪမွဲ ယွၩမၩဂၭဂီၩ့ခွံၬမုၪခီၩလဲးထီးနီၪလထံၪဎးနီၪ, ၦလနၩ့နၩ့မိမၩယွၩအဆၧမၩလၧဆၧ၁ၭမဲၪဆၧအဖၧၩ့ မိအၪနဲၪ့လၧဆၧအဲၪအဖၧၩ့နီၪလီၫ. ၦအၪ့လီၫဆၧလဂၩ (မုၪခီၩလဲး) အဆၧထုၭန့ၦအ၁ၭနီၪ မိလၩ့မါခွံၬ၀့ၫလူၬလူၬဆံၫ့ဆံၫ့အ့ၬ, ဒဲ၁ၭလၧ အပိၩ့ထၪ့ဆၧနီၪဆ့မိထုၬခွံၬ၀့ၫအ့ၬနီၪလီၫ. အဂဲးဘဲၫယီၩ, အ၀့ၫမိမၩအဆၧပိၩ့ထၪ့ဆၧနီၪ ၦကိၭဂၩဒ့ၭလၧမူၭ၀ၩ့ဒီၪ့ထၧၫ့ဘံၪ့ယၫ မိဒၪဘၪထီးအထၪ့ဘၭ၀့ၫ လၧဖၧၫ့, ဆၧထိးအ၁ၭလၧၫ့ထၪ့ဎွ့ၩထၪ့၀့ၫဒၪလၧ ယွၩအဆၧစ့ၩရၫ့တီၩအဂးနီၪ လီၫ. ယွၩအဆၧအဲၪဆၧယၫ့၁ၭဒဲအဆၧစ့ၩရၫ့တီၩဒဲအဆၧမၪလူၬလၧအၪ့လဲၩ၁ၭ လန့ဘၪနီၪ မိအီၪဂုးခၧၫ့၀့ၫဒၪလၧဆၧအၪ့စၪ့ထီးအလူၬလဖၪ အ၀ါလခီၫနီၪလီၫ.

“မုၪခီၩလဲးအဆၧပိၩ့ထၪ့ဆၧနီၪ မိကဲၪဆၧမၩလိၪလမံၩ့လၧမူၭ၀ၩ့ဒီၪ့ဖၧၩ့ လၧဆၧအဆိၩလၧအမ့ၬယၫ၁ံၪလဖၪအဂး - ဆၧထိး၁ၭလဘျၩ့ဂီၩ့လဘျၩ့ လၧဆၧ ဒဲၩဘၭအဆၧဖိၬထွ့ၫလဖၪမိဖျီၪထၪ့၀့ၫဒၪလီၫ. မုၪခီၩလဲးအ၁နိၫနီၪ မိမၩဘၪထံၭ ၦၡၩဒဲအ၁ီၫ့လဖၪနီၪ, မိဖ့ၪနဲၪဆၧအီၪပဲၩခွံၬယွၩအဆၧပၧၩ့ဆၧပြၭ အဆၧမၩအ၁ၭ နီၪလီၫ. ဆၧနီၪမိမွဲဆၧထိး၁ၭလၧယွၩအဆၧပၧၩ့ဆၧပြၭနီၪ အီၪစၧၩ့ထၬအ၁ၭလၧ အဆၧဘၪတဲၩ့ထီးအလူၬနီၪလီၫ. မွဲဆၧဘဲၫနီၪအ၁ိၭ, ဆၧမၩအ၁ၭလၧ ဆၧကိၪ့ထၪ့ဆၧအလၩ့၁ၭမဲၪ၀့ၫနီၪ မိကဲၪထၪ့ဆၧအီၪပဒၩ့ထၧၫ့ထီယၫလၧၦဆံၫ့ဎံၪ ထီးအလူၬအဆၧဘံၪ့၁ူၪအဂး, လၧအမိအီၪပဒၩ့အ၀့ၫ၁ံၪလၧဆၧအၪ့လံၬအၪ့လီၫ အဂး, ဒဲမိမၩဖီၩ့ဖျ့ၭအ၀့ၫ၁ံၪလၧ ဆၧထိးဆၧၫ့ဆၧဒဲၩဘၭဒဲဆၧဘၪထိးဆၧၡၪ့ဆၧနၭလၧဆၧစ့ၩရၫ့လၧခဲၫ့ထုၬနီၪလီၫ.” Ellen G. White, Patriarchs and Prophets, pp. 42, 43.