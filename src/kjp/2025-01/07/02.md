---
title:  “ဆံၭယံၬလဲၪ, ယဟိ၀ၩဧ့”
date:   09/02/2025
---

ဆၧအၧၩ့ဆၧ၁ၫ့အဆၧကၪဆၧဂဲၩယီၩ ဖျီၪထၪ့၀့ၫဒၪလထီဘၪလထီ လၧလံၬဆံၫ့ဎံၪအဖၧၩ့ဆ့နီၪလီၫ.

`ဖီ ယိဘၭ ၃၀း၂၆; ယ့ၫရမဲအၫ ၁၂း၁; ၁၃း၂၂; မၪလခဲၫ ၂း၁၇; ဒဲ အၪ့အူၭ ၁၀း၁. လံၬဆံၫ့ဎံၪအဆၧၫ့လဖၪယီၩ ဂဲၫဆိၬန့ဆၧအၧၩ့ ဆၧ၁ၫ့အဆၧကၪဆၧဂဲၩ လၧၦၡၩဆၨၩအဆၧလ့ၩခၫ့ဖျီၫ့လၧဆၧလး အမ့ၬယၫနီၪဘဲၫ၁့ၪလဲၪ.`

ဆၧထုၭဖျီၪထၪ့ဆၧအၪ့စၪ့အၪမၬလ့ၬ ထီးလၧပ၀့ၫ၁ံၪလၧမုလနံၩယီၩလီၫ. ဘၪမွဲနီၪဆၧမၩအ၁ၭဖျီၪလၧ ၦအၧၩ့၁ၫ့ဖိၪလဖၪဒိၭန့ဘၪဆၧအခိးအတၩလၧ အဆၧအၧၩ့ဆၧ၁ၫ့အဖၧၩ့, ဒဲဘၪမွဲနီၪၦအတီၩအလီၩ့လဖၪဘၪထိးဆၧကၪဆၧဂဲၩ ဒိၪဒိၪအၪအၪလ့ၬနီၪလဲၪ. လၧဆၧအၧၩ့ဆၧ၁ၫ့ကဲၪထၪ့နီၪ ကဆါယွၩအီၪခီၫခီၫ လဲၪ. ဘၪလဖၧၫ့ဖၧၫ့နီၪ ဘၪမွဲနီၪဖျီၪလၧယွၩအီၪယဲၩ့လၧပၧၩ, ထီးဒၪလ့ၬဖျီၪလၧ အီၪပဒၩ့ထၬအမ့ၬလၧပၧၩနီၪလဲၪ.

ပစံၭလၧဆၧအၪ့စၪ့လဖၪ ဒဲဆၧအၧၩ့ဆၧ၁ၫ့အဆၧကၪဆၧဂဲၩလဖၪယီၩ ၦဒၪဘၪ၀့ၫအၪဒၪဆၧလါနၫ့ဂ့ၩ, ပမိဘၪ (ပကဘၪ) မၩလၩ့ထံး ထီးပအီၪက့ၪ၁ၭ ဘျိၪဘျိၪလဂ့ၩနီၪလီၫ. ပကြၨၭစ့ၩရၫ့အုၩ့လၩ့ဆၧကၪဆၧဂဲၩနီၪ လၧဆၧမၩဆံၭလၩ့ၡၩလၩ့ဆၧအခီၫပယီၫအ့ၬ. ဆၧအၧၩ့ဆၧ၁ၫ့နီၪ မွဲဆၧလဂ့ၩဘၪတၡါ လ့ၬ - ဒဲကဆါယွၩဘၪအ၁ၭနးဆံၭအ့ၬလီၫ. မွဲဘဲၫနီၪတၭ, ပကြၨၭမၩလၩ့ဎိၭဆၧ ဘဲၫဆၧကိၭၡၭထၪ့လၧလံၬဆံၫ့ဎံၪဖၧၩ့လၧ ဆၧမၩဆၧၫ့ထဲၩ့ဆၧအၧၩ့ဆၧ၁ၫ့လဖၪ ဒဲဆၧလတီၩလလီၩ့လဖၪလၧဂၪ့ခိၪယီၩ, “ဆံၭယံၬလဲၪ, ယဟိ၀ၩဧ့” အ၁ိၭနီၪ လီၫ.

`ဖီ မၩ၁ုၫ ၂၇း၄၆. နနၪ၁့ၪယ့ၫရှူၬအဆၧချဲၩ့လဖၪယီၩဘဲၫ၁့ၪလဲၪ. ဆၧလဖၪနီၪ ဒုၭ၁့ၪယၪပၧၩလၧဆၧအၧၩ့ဆၧ၁ၫ့မၩဘၪထံၭကဆါယွၩ အ၁ၭအအၪထုၬ ဘဲၫ၁့ၪလဲၪနီၪလဲၪ.`

ကဆါယ့ၫရှူၬနၫ့ဆါဒၪ၀့ၫ ကိၭၡၭအၪ့စၪ့ဆၧလၧထုၪ့စူၪယၫလီၩ့နီၪ, “ယယွၩဧ့, ယယွၩဧ့, ဘၪနီၪလၧနစဲၪ့ဒၪယၧၩလဲၪ” (မၭ၁ုၫ ၂၇း၄၆). လၩ့ဆၫ့ ဒၪဆၧ ပဒၪဘၪကဆါယွၩနၫ့ဆါအ၁ၭဘၪထံၭ၀့ၫဒၪလၧဆၧအၧၩ့ဆၧ၁ၫ့အကၠီၩ့ နီၪ, မွဲဆၧထုၭဖျီၪဆၧမွဲဆၧတီၩလၩ့လၭအီၪလၧအစီၩ့အမၩ့, လၧကဆါဎရံၬ ဘၪထိးၡၪ့ဒဲဘၪ၁ံၫ၀့ၫဒၪလၧထုၪ့စူၪယၫလီၩ့, လၧဂၪ့ခိၪအဆၧအၧၩ့ဆၧ၁ၫ့ထီး အလူၬဒၨၭအ၀့ၫနီၪလီၫ.

ထီးနီၪအဖၧၩ့ဒၪလ့ၬနီၪ ဆၧယိလါအီၪဒံၭလီၫ. ကဆါဎရံၬမၩဆၧလၧထုၪ့စူၪယၫအလီၩ့နီၪ မၩနၧၩ့မၩစၪခွံၬဆၧအၧၩ့ဆၧ၁ၫ့အမိၡါ, မုၪခီၩလဲးနီၪ, ဒဲလၧ ခဲၫ့ထုၭနီၪဆၧအၧၩ့ဆၧ၁ၫ့နီၪ မိလၩ့မါခွံၬ၀့ၫထီးလူၬထီးဆံၫ့လီၫ. ယ့ၫရှူၬချဲၩ့ဘၪ ဒီၩ့ဆၧလၧ အၪ့အူၭ ၂၂း၁, ဒဲအၪ့အူၭအဂူၫဂၩထီးလူၬအလးခဲၫ့နီၪ ထုၬ၀့ၫဆၧမၩနၧၩ့ ဆၧအဖၧၩ့လီၫ.

`လၧထုၪ့စူၪယၫလီၩ့နီၪ, ယ့ၫရှူၬယိစိၩဆၧယိလါလၧယၫခီၫ, လၧဒၪ၀့ၫလ၁့ၪဘၪအထီနီၪလီၫ. မွဲပမၩန့ဘၪဆၧမၩမုၬပၧၩခၫ့ဖျီၫ့လၧ အ၀့ၫ အဆၧလ့ၩခၫ့ဖျီၫ့အဖၧၩ့, ထီးပဒၪန့ဆၧယိလါလ၁့ၪဘၪဒၪလ့ၬဆ့နီၪ ဘဲၫ၁့ၪလဲၪ.`