---
title:  ဆၧမၩဘဲၫအ၁ၭဒၪ၀့ၫအဆၧပဒၩ့
date:   12/02/2025
---

ပလ၁့ၪယၫဘၪကဆါယွၩအဖၧၩ့၁ၭ ဒဲအဆၧဆီၫ့မီၪ့လဖၪဘၪလါနၫ့ဂ့ၩ, လံၬဆံၫ့ဎံၪနဲၪဖျီၪဆၧလနၩ့ လၧပမိနၪ၁့ၪဆၧအၧၩ့ဆၧ၁ၫ့အဆၧမၩလဖၪနီၪလီၫ. ဆၧလမံၩ့လၧအထုၭဖျီၪဆၧအၧၩ့ဆၧ၁ၫ့အဆၧကၪဆၧဂဲၩနီၪ မွဲ၀့ၫဒၪဆၧထၪ့ဒၩ ဆၧပျီၩဖျ့ၭအဆၧမၩနီၪလီၫ.

ဆၧထၪ့ဒၩဆၧပျီၩဖျ့ၭအဆၧမၩနီၪ မွဲဆၧအၧၩ့ဆၧ၁ၫ့ဆိၫ့ကၩဘၪမၪ ဆၧ ပျီၩဖျ့ၭအထးဂ့ၩထီဘၪနီၪလီၫ. ကဆါယွၩမိအီၪက့ၪဆၧမၪလၧ ဆၧအၧၩ့ဆၧ၁ၫ့ အလီၩ့နီၪမွဲအ့ၬ, ဆၧအၧၩ့ဆၧ၁ၫ့နီၪ မွဲ၀့ၫဒၪမွဲဆၧဆိၫ့ကၩ (၁ိၩ့) ဘၪမၪဆၧပျီၩဖျ့ၭ လၧကဆါယွၩဖ့ၪလၫ့ၦၡၩလၧဆၧဂ့ၩအဂးနီၪလီၫ. ဘၪမွဲနီၪကဆါယွၩဘၪဖ့ၪလၫ့ၦၡၩအဆၧပျီၩဖျ့ၭနီၪလဲၪ. ဘၪထွ့ၫလၧဆၧဂဲးယီၩ, C. S. Lewis စံၭ၀့ၫဒၪ လဖၧၫ့, ဆၧပျီၩဖျ့ၭလၧၦဒိၭန့ဘၪ၀့ၫလဖၪအကျၩ ဆၧမၩအၧၩ့မၩ၁ၫ့ဆၧမိကဲၪထၪ့ ၀့ၫ၁့ၪလါနၫ့ဂ့ၩ, အ့ၪမွဲဆၧမၩကဲၪထၪ့ဆၧအဲၪ, ဒဲဆၧဂ့ၩဆၧဘွၩ, ဒဲဆၧ၁ုၪ့ဎွံၫ ၁ၭယီၫနီၪ ကဲၪထၪ့၀့ၫ၁့ၪဒၪလၧဆၧဒိၭန့ဘၪဆၧပျီၩဖျ့ၭအကၠီၩ့နီၪလီၫ. ဆၧမၩလၧ ၦအီၪက့ၪ၀့ၫဘဲၫစဲၭဂၩ့ဒီၩ့ (စက်ရှုပ်) အ၁ိၭနီၪ ဆၧအခိးအတၩလၧ မိမၩဂုထၪ့ဎွ့ၩ ထၪ့ဆၧအလးအီၪအ့ၬ. ၁ၭအဆၧဘၪထွ့ၫအီၪအ့ၬလီၫ. ဆၧ၁ုၪ့ဎွံၫ၁ၭထိၬလၧ ယွၩအီၪက့ၪလၩ့အဆၧဘၪတဲၩ့အဂ့ၩထုၬ (ၦၡၩ) အဂးနီၪ မွဲဆၧဖ့ၪလၫ့ပျီၩ, ဆၧရွံန့အၪ့ထုၫ့လၧနၫ့ဆါ၁ၭဒၪ၀့ၫအဆၧမၩလၧ ၦလဂၩဘၪလဂၩအဖၫ့ခိၪနီၪလီၫ... လၧဆၧနီၪအဂး အ၀့ၫမိဘၪန့ဘၪဆၧပျီၩဖျ့ၭလီၫ.” (Mere Christianity (New York: MacMillan, 1960), p. 52.

`ဖီ ၁မိစ့ၭ ၂း၁၆, ၁၇. လံၬဆံၫ့အဆၧၫ့လဖၪယီၩ ထုၭဖျီၪထၪ့တခ့ၭ ဖ၀ၭအဆၧပျီၩဖျ့ၭ လၧစအၫဒၫ့ဒဲနးအံၫအဂးနီၪဘဲၫ၁့ၪလဲၪ.`

ဘၪမွဲနီၪယွၩဖ့ၪလၫ့ဆၧပျီၩဖျ့ၭဂီၩ့ မၪလူၬ၀့ၫဆၧနီၪလဲၪ. ခီၫလၧစအၫဒၫ့ဒဲ နးအံၫ၁ံၪအၪ့ဘၪဆၧ၁-နီၪဂီၩ့, ဂၪ့ခိၪလဖျိၪ့ယီၩ ဎွ့ၩလၩ့၀့ၫဒၪလၧဆၧအၧၩ့ဆၧ ၁ၫ့လီၫ. လၧ ၁မိစ့ၭ ၄ အဖၧၩ့နီၪဂီၩ့, လၧခဲၫ့လဆၧၫ့နီၪ, ဆၧဒဲၩဘၭအလံၩ့အလဲၫ့ အၧၩ့၁ၫ့ဖျီၪထၪ့၀့ၫဒၪလၧ စကံၫ့မၩ၁ံၫအဖုစအၫဘလၭနီၪလီၫ. ဆၧမၩအ၁ၭလၧ ဆၧဒဲၩဘၭနုၬလၩ့ယီၩ ထုၭဖျီၪထၪ့စအၫ့ဒၫ့ဒဲနးအံၫ၁ံၪဆိၫ့ကၩဘၪမၪဆၧပျီၩဖျ့ၭနီၪ ဂဲၫဆိၬန့ဆၧဒဲၩဘၭဒဲဆၧအၧၩ့ဆၧ၁ၫ့လၧ ပဂၪ့ခိၪယီၩအဆၧလ့ၩခၫ့ဖျီၫ့အဖၧၩ့ လီၫ.

လၧလံၬဆံၫ့ဎံၪထၧၫ့ဘံၪ့ယၫအဖၧၩ့, ပဒၪဘၪ၁ၭအဆၧပျီၩဖျ့ၭအခံးအဂၩ ထံၫထံၫဆၭဆၭလီၫ (ဖီလၧ ၅မိ ၇း၁၂, ၁၃; ယီရှူၫအၫ ၂၄း၁၄, ၁၅; အၪ့အူၭ ၈၁း၁၁-၁၄, ဒဲ အဲၫစ့ယၫ ၆၆း၄). ပဆၧအီၪမၧၫ့ကိၭနံၩဒ့ၭလဆၫ့ဘၪလဆၫ့ နီၪ, ပဘၪမၩဂၧၩ့လိၬပ၁ၭလၧဆၧပျီၩဖျ့ၭလၧပဒိၭန့ဘၪလၧ အဆၧတဲၩ့လၩ့ကဆါ အအီၪနီၪလီၫ. အ့ၪလမွဲဘၪလၧဆၧပျီၩဖျ့ၭနီၪ, ပ၁့ၪယၫလၩ့ပ၁ၭလၧ ပမွဲၦၡၩ ဆၨၩ၁့ၪအ့ၬနီၪလီၫ. ဆၧမိမၩအ၁ၭဘဲၫစဲၭဂၩ့ (စက်ရှုပ်) အ၁ိၭ, ထီးဒၪလ့ၬဆၧ၁့ၪယၫဆၧ ဆၧနၪ၁့ၪဆၧလအီၪဘၪနးမံၩ့နီၪလီၫ.

Sony ဆၧဖံၭဆၧမၩခီၩ့ပနံၫဖၭဒိၪ မၩကဲၪထၪ့ထွံၪစဲၭဂၩ့လဒုၩ, ကိၭ၀့ၫအမံၩ့လၧ Aibo နီၪလီၫ. မၩအ၁ၭလၩ့ဂၬထွံၪအၡါမၬလ့ၬ, လါနၫ့ဂ့ၩစူၭဆၫ၁့ၪအ့ၬ, ထွံၪဎါထၪ့လၧအလီၩ့အ့ၬ, အဲၪ့ဆၧ၁့ၪအ့ၬ, ၦဘၪဖ့ၬထ့ၬအဆီၪ့လိၫအ့ၬနီၪလီၫ. နအဲၪဒိၭဆၧမၩအ၁ၭဘဲၫ Aibo လဒုၩနီၪဧၪ. အ့ၪလမိမွဲဘၪဘဲၫနီၪတၭ, နဆၧရွံအၪ့ထုၫ့ဆၧနီၪ မိဖ့ၪလၫ့ နၧၩဆၧနၪ၁့ၪအဂ့ၩနဲၪ့ လၧယွၩတဲၩ့လၩ့ထၬပၧၩဘဲၫအ၀့ၫအ၁ၭအ၁ိၭ, လၧဆၧပျီၩဖျ့ၭ - အ့ၪမွဲမိဘၪဆၧခွံၬစၨၭ (risk) အၪအၪလါနၫ့ဂ့ၩဆ့နီၪလီၫ.