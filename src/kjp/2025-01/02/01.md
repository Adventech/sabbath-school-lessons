---
title:  ဆၧအဲၪအအုၩ့လၩ့ဆၧ
date:   04/01/2025
---

### ဖီလနွ့ၫယီၩအဂးဆၧမၩလိၪ

၂ပံတၧၫ ၃း၉; ၅မိစ့ၭ ၇း၆-၉; ရိမၫ ၁၁း၂၂; ၁ယီဟၫ့ ၄း၇-၂၀; ယီဟၫ့ ၁၅း၁၂; ၁ယီဟၫ့ ၃း၁၆.

> <p>၁နိၫထီၫ့</p>
> “ယ့ၫရှူၬချဲၩ့ဆၧၫ့ဆၧတၭ, စံၭအ၀့ၫနီၪ, ‘ၦအ့ၪအဲၪယၧၩတၭ, မိထီးန့ဖံၭထၬယလူတၭ, ယဖါမိအဲၪအ၀့ၫဒၪ, ဒဲပမိဂဲၫလၧအအီၪတၭ, ပမိအီၪပ၀့ၫလၧအ၁ိၭလီၫ’” (ယီဟၫ့ ၁၄း၂၃).

ၦအၪဂၩမၩလိၪဘၪ ဂြံစၭအလံၬဖျိၪ့ (ဆၧချဲၩ့) agape မွဲဆၧဘၪထွ့ၫ လိၬ၁ၭလၧ ယွၩအဆၧအဲၪလမံၩ့ဎး (လမံၩ့ဒၪ) နီၪ, လၧလံၬဖျိၪ့အဂူၫဂၩစံၭဆၧ အဲၪအဂးဘဲၫ phileo အ၁ိၭနီၪ မွဲဆၧအဲၪလၧအလၩ့ဆၫ့လိၬ၁ၭဒဲလလၧၫ့လဎွ့ၩ ဒံၭဘၪနီၪလီၫ. ၦစံၭ၀့ၫဒၪ agape (အၫဂၫပ့ၫ) နီၪ မွဲဆၧအဲၪလၧအဖ့ၪလၫ့ ဆၧန့ၫလခီၫလီၫဒဲလဒိၭန့ထဲၩ့ဘၪဆၧနးဖၧၫ့ဘၪနီၪ, မွဲဆၧအဲၪဒိၭနဲၩ့အ၁ၭလၧ ၦၡၩအဆၧဖ့ၪဆၧၫ့ထဲၩ့လမံၩ့ဒၪနီၪလီၫ.

မွဲလါနၫ့ဘိၩ, ၦအၪ့ဎၬယိဆၧလၧလံၬဆံၫ့ဎံၪဖၧၩ့လဖၪအဆၧဆီၫ့မီၪ့ဆၧလၩ့ဆၫ့အီၪ၀့ၫဒဲဘၪမၪ၁့ၪဆ့နီၪလီၫ. (၁) ဂြံစၭအဆၧချဲၩ့ဖျိၪ့ (term) agape နီၪ မွဲအဘၪထွ့ၫဒၪန့ၫယွၩအဆၧအဲၪလမံၩ့ဎးလီၫအ့ၬ ဒဲဘၪထွ့ၫ၀့ၫဒၪဆ့လၧ ၦၡၩအဆၧအဲၪ, ဘၪလဖၧၫ့ဖၧၫ့ဆၧ၁ိၫ့ဘၪမၪ ၦၡၩအဆၧအဲၪအီၪ၀့ၫလီၫ (၂ထံမ၁ံၫ ၄း၁၀). (၂) ဆၧလနၩ့လၧလံၬဆံၫ့ဎံၪဖၧၩ့ ထုၭဖျီၪယွၩအဆၧအဲၪ လမွဲဘၪန့ၫ ၠါၠစန လမံၩ့ဎးဘၪ. အဒီၩ့လၧယ့ၫရှူၬ၁ီၪ့လိၪဆၧအဖၧၩ့, “မွဲန၁ံၪ အဲၪ (phileo) ယၧၩတၭ, ဖါအနၫ့ဆါဒၪ၀့ၫအဲၪ (phileo) န၁ံၪလီၫ” (ယီဟၫ့ ၁၆း၂၇). ဂြံစၭအဆၧချဲၩဖျိၪ့ထီးယီၩ phileo နီၪ မွဲအစံၭ၀့ၫဒၪန့ၫၦၡၩအဆၧအဲၪ နီၪမွဲအ့ၬ, မွဲယွၩအဆၧအဲၪလၧၦၡၩအဂးဆ့နီၪလီၫ. မွဲဆၧနီၪတၭ, phileo နီၪ မွဲလၧဆၧအဲၪလထၪ့ဘၭဘၪလမံၩ့နီၪ မွဲအ့ၬဆ့နီၪလီၫ.

လံၬဆံၫ့ဎံၪ၁ီၪ့လိၪ၀့ၫဒၪဆ့လၧယွၩအဆၧအဲၪနီၪ မွဲန့ၫအဖ့ၪလၫ့ဆၧလခီၫ လီၫအ့ၬ, မွဲတၡါဆၧဘၪထွ့ၫလိၬ၁ၭလါခီၫလါခီၫ, ဒဲဆၧလၩ့ဆၫ့လိၬ၁ၭအီၪ၀့ၫ ဒၪလၧၦၡၩစံၭဆၧၫ့ထဲၩ့ယွၩအဆၧအဲၪဒဲလၧၦၡၩလစံၭဆၧၫ့ (လခိၭနၪ) ဘၪယွၩ အဆၧအဲၪလဖၪအဘိၩ့အဆၧၩ့နီၪလီၫ.