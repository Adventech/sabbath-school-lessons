---
title:  ဆၧယၫ့၁ၭဘၪဆိၫ့ခွံၬ၀့ၫဒၪ
date:   08/01/2025
---

ယွၩအဆၧအဲၪနီၪ မွဲဆၧအဆိၩအကၠၪဒဲ ၦဒိၭန့ထုၬ၁့ၪအ့ၬ. မွဲလါနၫ့ဂ့ၩ, ၦၡၩဆၨၩမိထုၭပဲၩခွံၬအ၁ၭ၁့ၪ၀့ၫဒၪလီၫ. ဆၧအထုးအလၩလၧပန့ဘၪနီၪဘိၩ ပထိးဆၧၫ့၁့ၪ, ပပဲၩခွံၬ၁့ၪ၀့ၫဒၪနီၪလီၫ. မွဲလါနၫ့ဂ့ၩ ယွၩအဲၪပၧၩလၧဆၧအဲၪ အပျီၩဖျ့ၭဖၧၩ့လၧၫ့လၧၫ့ဎွ့ၩဎွ့ၩ လၧလချုၭပလမၩဒံၭဘၪဆၧနးမံၩ့ဒံၭဘၪယူၭနီၪလီၫ (ယ့ၫရမဲအၫ ၃၁း၃). ယွၩအဆၧစံၭဆၧၫ့လခီၫနီၪ, မိဖ့ၪလၫ့၀ဲၩ၀့ၫပၧၩခီၫလၧ ပလအၪ့ကံၩ့ဒံၭဘၪဆၧဒံၭနီၪလီၫ.

`ဖီ ၁ယီဟၫ့ ၄း၇-၂၀, လၧဆၧယိထံၫယိဆၭဎုၬလၧအဆၧၫ့ဖိၪ ၇ ဒဲ ၁၉ နီၪဆံၭ. ဆၧလီၩထဲၩ့ဘၪပၧၩလၧ ယွၩအဆၧအဲၪအဆၧကိၪ့ဆိၫ မွဲဆၧနီၪလဲၪ.`

ယွၩအဆၧအဲၪနီၪဂဲၫဆိၫ၀့ၫဒၪလီၫ. အ့ၪမွဲယွၩလအဲၪဆိၫဘၪပၧၩနီၪ, ပအဲၪဆၧၫ့ထဲၩ့အ၀့ၫန့အ့ၬလီၫ. လၧယွၩအဆၧဖ့ၪလၫ့ၦဆၧအဲၪအလ့ၩဒဲအထဲၩ့နီၪ အ၀့ၫဒၪမွဲဆၧအဲၪထီးလူၬအခၪ့ထံၭလီၫ. ဆၧရွံအၪ့ထုၫ့ဆၧလမံၩ့နီၪ မွဲပဘၪမၩ လီၫ. အ့ၪပထိးဆၧၫ့အ၀့ၫတၭ ပမိထုၭဖျီၪလၧပဆၧအီၪမၧၫ့အဖၧၩ့လီၫ. ဆၧမွဲ ဆၧတီၩလမံၩ့ယီၩ ကဲၪထၪ့ဆၧအဒီၩ့လၧဎရံၬဖ့ၪလၫ့၀့ၫလၧ (မၭ၁ုၫ ၁၈း၂၃-၃၅) အဖၧၩ့, ဎီးၡၩလၧဖျါခွံၬဆၧလ၁့ၪဘၪလဂၩအဂဲးနီၪလီၫ.

လၧဆၧနဲၪဒီၩ့အဖၧၩ့, ပဒၪဘၪဎီးၡၩလဂၩလၧ မိလိၭထဲၩ့အဒ့ၪအမါလၧ အကဆါအီၪလန့လ၁့ၪလၧၩ့ဘၪနီၪလီၫ. ဘဲၫလၧ (မၭ၁ုၫ ၁၈) အဖၧၩ့အ၁ိၭ, ဎီးၡၩ၀့ၫဒၪနီၪ အဒ့ၪအမါအီၪလၧစ့ၩအတၫလၫ့လလၭ (၁၀,၀၀၀) လီၫ. လတၫလၫ့ = ၆,၀၀၀ ဒန့ရံၫ, ၁ ဒန့ရံၫ = ၦမၩဆၧဖိၪအလံၩ့ လၧၫ့၁ၫ့အဂး (မၭ၁ုၫ ၂၀း၂). မွဲဘဲၫနီၪတၭ လၧၫ့တၫလၫ့အဂးနီၪ အ၀့ၫမိဘၪမၩဆၧမၩအ၁ၫ့ ၆,၀၀၀ နီၪလီၫ.

အီၪက့ၪထးဆၧမၩဖျါအ၁ၫ့လဖၪ (days off), ၦမၩဆၧဖိၪလဂၩနီၪ မိဘၪမၩ၀့ၫအနံၩအ၁ၫ့ ၃၀၀ လၧလနံၪ့အဂး, မိန့ဘၪ၀့ၫစ့ၩ ၃၀၀ ဒန့ရံၫနီၪလီၫ. မွဲဘဲၫ နီၪတၭ ဎီးၡၩ၀့ၫဒၪနီၪ မိဘၪမၩဆၧမၩအနံၪ့ ၂၀ လၧလတၫလၫ့အဂး (၆,၀၀၀/ ၃၀၀ = ၂၀) လီၫ. ဘဲၫ၁ိၭကမၩန့ဘၪအတၫလၫ့လလၭ (၁၀,၀၀၀) နီၪ အ၀့ၫ မိဘၪမၩဆၧမၩအနံၪ့ ၂၀၀,၀၀၀ လ့ၬနီၪလီၫ. အ့ၪပစံၭလၧအဖၨၪနီၪ, ၦဎီးၡၩ၀့ၫနီၪ မိလိၭထဲၩ့အဒ့ၪအမါန့နးဆိၭလၧၩ့အ့ၬလီၫ. ဒဲအကဆါနီၪ ယၫ့၁ၭ အ၀့ၫတၭကွဲၪဖျါခွံၬ၀့ၫအဒ့ၪအမါအီၪအၪအၪလ့ၬနီၪ ထီးအလူၬလီၫ.

မွဲဘဲၫနီၪလါနၫ့ဂ့ၩ, ဎီးၡၩလၧအဘၪဆၧကွဲၪဖျါခွံၬဒိၪဒိၪလ့ၬလဂၩနီၪ, ကွဲၪဖျါထဲၩ့ၦဂူၫဂၩအဆၧမၪအ့ၬ, ၦလၧအမါအီၪ ၁၀၀ ဒန့ရံၫဖိၪလၧအ၀့ၫအဖၫ့ခိၪ နီၪ ဖျါခွံၬ၀့ၫအ့ၬ, ဒဲလ့ၩခွံၬလၩ့၀့ၫလၧထီၫ့ဖၧၩ့ ထီးအမိလိၭထဲၩ့အဒ့ၪအမါလီၫ. ထီးအကဆါလဂၩနါဂၧၫ့ဆၧနီၪတၭ အ၁ၭထၪ့ဒဲကိၭထဲၩ့ဎီးၡၩအ၀့ၫနီၪ, ၁ုၭခွံၬ၀့ၫ အဆၧကွဲၪဖျါလထံၪဎးနီၪလီၫ. ဎီးၡၩ၀့ၫဒၪနီၪ ဘၪဆိၫ့ခွံၬအကဆါအဆၧယၫ့၁ၭ ထီးနီၪလီၫ. ကဆါယွၩအဆၧအဲၪဒဲအဆၧယၫ့၁ၭနီၪ လူၬခွံၬ၀့ၫန့အ့ၬ, လါနၫ့ဂ့ၩ ၦလဂၩဂၩအ့ၪလထိးဆၧၫ့ဘၪ၀့ၫဘၪနီၪ မိဘၪဆိၫ့ခွံၬ၀့ၫယွၩအဆၧယၫ့၁ၭဒဲ အခိးအတၩနီၪလီၫ.

ဆီၫ့မီၪ့ထဲၩ့ဆၧကွဲၪဖျါလၧနဒိၭန့ဘၪ၁ံၪလဖၪ ဒဲကဆါဎရံၬအဆၧ ယၫ့၁ၭဆၧလၧနလီၩ့ မွဲဆၧနီၪ၁ံၪလဖၪနီၪလါဆံၭ. ဆၧမိဒုၭ၁့ၪယၫနၧၩ လၧနဘၪကွဲၪဖျါၦဂူၫဂၩလဖၪနီၪ မွဲဆၧနီၪလဲၪ.