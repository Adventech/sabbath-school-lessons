---
title:  ယွၩအဆၧအဲၪအလၩ့ဆိၩလၩ့ကၠၪ
date:   05/01/2025
---

လံၬဆံၫ့ဎံၪအဆၧချဲၩ့နီၪပျၩ့မၬလီၫး ယွၩအဲၪ၀့ၫၦကိၭအဂၩဒ့ၭလီၫ. ယီဟၫ့ ၃း၁၆ အဆၧထုၭဖျီၪလီၩဆၧနီၪ ၦ၁့ၪယၫဘၪ၀့ၫအဂ့ၩထုၬလၧဆၧမွဲဆၧတီၩလမံၩ့ ယီၩလီၫ. “အဂဲးဘဲၫယီၩ ယွၩအဲၪၦဂၪ့ခိၪဖိၪ ထီးအဖ့ၪလၫ့ခွံၬအဖိၪခွၫအီၪ၀့ၫ လဂၩဎးဘဲၫ၁ိၭကယဲၦလၧအနဲၩထဲၩ့၀့ၫလဂၩဂၩနီၪ, မိဘၪဆၧဂၭဂီၩ့အ့ၬ. အ့ၪမွဲမိန့ဘၪဆၧမၧၫ့လၩ့ဆိၩလၩ့ကၠၪလီၫ.”

`ဖီ အၪ့အူၭ ၃၃း၅ ဒဲ အၪ့အူၭ ၁၄၅း၉. လံၬဆံၫ့ဎံၪအဆၧၫ့လဖၪယီၩ ၁ီၪ့လိၪပၧၩမွဲဆၧနီၪလၧယွၩအဆၧအဲၪ, အဆၧ၁ုၪ့အီၪ၁ၭအီၪ, ဒဲအဆၧယၫ့၁ုၪ့ယၫ့၁ၭဒိၪ၀့ၫအၪ၀့ၫဖိၭဘိၭလဲၪအဂဲးနီၪလဲၪ.`

ၦလနၩ့နၩ့မိဆီၫ့မီၪ့၀့ၫလၧ အ၀့ၫ၁ံၪနီၪလၩ့အဲၪလၩ့ကွံၩအ့ၬ, ဒဲယွၩနီၪအဲၪ ၦအဂူၫဂၩ လါနၫ့ဂ့ၩအဲၪအနၫ့ဆါ၁ံၪအ့ၬနီၪလီၫ. အ့ၪမွဲလၧလံၬဆံၫ့ဎံၪနီၪစံၭ၀့ၫဒၪ ကိၭအဆၧၫ့ထီဒ့ၭနီၪ ယွၩအဲၪဘၪၦလဂၩဘၪလဂၩ, ၦကိၭဂၩဒ့ၭနီၪလီၫ. ၦလၧ ကဆါယွၩလအဲၪဘၪနီၪ အီၪနးဂၩအ့ၬလီၫ. မွဲလၧယွၩအဲၪၦကိၭဂၩဒ့ၭနီၪတၭ, အ၀့ၫမိထိးထဲၩ့တၩ့ထဲၩ့ဘၪၦကိၭဒ့ၭဆ့လီၫ.

`ဖီ ၂ပံတၧၫ ၃း၉; ၁ထံမ၁ံၫ ၂း၄; ဒဲ အဇံၫခအ့လၭ ၃၃း၁၁. ဆၧ၁ီၪ့လိၬပၧၩမွဲဆၧနီၪ လၧယွၩအဆၧအဲၪဒိၭထိးထဲၩ့တၩ့ထဲၩ့ ၦကိၭဂၩဒ့ၭနီၪ လဲၪ.`

လၧ ယီဟၫ့ ၃း၁၆ ဂီၩ့နီၪ စံၭ၀့ၫဒၪ “အဂဲးဘဲၫယီၩ ယွၩအၪ့မၧၫ့လၩ့ အဖိၪခွၫလၧဂၪ့ခိၪချိၫ့ယီၩ, ဘဲၫ၁ိၭအမိစ့ၩရၫ့ၦဂၪ့ခိၪဖိၪမွဲအ့ၬ, မွဲဘဲၫ၁ိၭၦဂၪ့ခိၪဖိၪ၁ံၪမိထီၩ့၀့ၫ လၧဆၧထိးထဲၩ့တၩ့ထဲၩ့လၧအ၀့ၫနီၪအကၠီၩ့လီၫ” (ယီဟၫ့ ၃း၁၇). အ့ၪမွဲန့ၫဒၪလၧကဆါယွၩအဆၧဘၪ၁ၭနီၪ, ၦၡၩဆၨၩကိၭဂၩဒ့ၭဆုၬဆုၬမိထိးဆၧၫ့ ယွၩအဆၧအဲၪဒဲမိန့ဘၪဆၧမၧၫ့လီၫ. လါနၫ့ဂ့ၩ, ယွၩမိထုၭဆီၪ့န့ၦနးဂၩအ့ၬ. ၦအီၪဒဲဆၧပျီၩဖျ့ၭလၧ အမိထိးဆၧၫ့၀့ၫ၁့ၪလမိထိးဆၧၫ့ဘၪ၀့ၫ၁့ၪဆ့လီၫ.

အ့ၪမွဲၦထုၭပဲၩခွံၬအ၁ၭဒၪလ့ၬ, ယွၩအဆၧအဲၪလၧအ၀့ၫ၁ံၪအဖၫ့ခိၪနီၪ အီၪပထုၬအ့ၬ. လၧယ့ၫရမဲအၫ ၃၁း၃ အဖၧၩ့နီၪ ထုၭဖျီၪလီၩ၀့ၫဒၪ, “မွဲမၬ, ယအဲၪ ယူၭနၧၩလၧဆၧအဲၪအဆိၩအကၠၪလီၫ. မၩအ၁ၭဘဲၫနီၪတၭ, ယဒုၭဘၪနၧၩလၧ ဆၧအဲၪအခိးအတၩယံၬယံၬလ့ၬလီၫ.” လၧအဂၩလစီၪ့နီၪ, လံၬဆံၫ့ဎံၪ၁ီၪ့၁ၫ့၀့ၫ ခိၭမၬခိၭမၬလၧယွၩအဆၧအဲၪဆၧနၧၩ့အဆိၩအကၠၪလီၫ (အဒီၩ့, အၪ့အူၭ ၁၃၆). ယွၩအဆၧအဲၪနီၪထုၬ၀့ၫနးဆိၭအ့ၬ (လူၬခွံၬ၀့ၫအ့ၬ). မွဲဆၧအဆိၩအကၠၪလီၫ. ပဘၪနၪ၁့ၪကၪဂဲၩနီၪ မွဲလၧပအဲၪၦၡၩဂူၫဂၩလနၧၩ့ဘၪနီၪလီၫ, မွဲအ့ၬဧၪ.

လါနၫ့ဘိၩ, အ့ၪပအၪ့ဎၬနၪ၁့ၪအဆၧအဲၪ, ဒဲပလ့ၩခၫ့ဖျီၫ့ဘၪအဆၧအဲၪ ပၧၩလၩ့ထံးနီၪ - ဘဲၫပဒိၭန့ဘၪအဆၧအဲၪအ၁ိၭ, ပမိမၩဘၪၦဂူၩဂၩဆ့နီၪလီၫ.

ကဆါယွၩအ့ၪအဲၪၦကိၭဂၩဒ့ၭနီၪ, ပဘၪစံၭအ၀့ၫမိအဲၪၦလၧအတခ့ၭ ဖ၀ၭလဂ့ၩဘၪလဖၪဆ့လီၫ, မွဲလၧၦအတခ့ၭဖ၀ၭလဂ့ၩဘၪအီၪအၪ၀့ၫဒၪ နီၪလီၫ. ကဆါယွၩအဲၪ၀့ၫၦဘဲၫနီၪအ၁ိၭနီၪ, ၁ီၪ့လိၬပၧၩမွဲဆၧနီၪလဲၪ လၧပမိဘၪဖံၭ၁ိၭလိၬ၁ၭလၧၦ၀့ၫ၁ံၪနီၪ ဘဲၫ၁့ၪလဲၪအဂဲးနီၪလဲၪ.