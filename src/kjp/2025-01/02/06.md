---
title:  နဒိၭန့ဘၪပျီၩပျီၩ, ဒဲဖ့ၪလၫ့ပျီၩပျီၩဆံၭ
date:   09/01/2025
---

ဘဲၫဎီးၡၩလဂၩနီၪ လိၭထဲၩ့အဒ့ၪအမါလန့လၧၩ့ဘၪနးဆိၭအ၁ိၭ, ပ၀့ၫ၁ံၪ ဆ့ပဖ့ၪလၫ့ထဲၩ့ဆၧလၧကဆါယွၩန့နးမံၩ့အ့ၬ. ပလိၭထဲၩ့ကဆါယွၩအဆၧအဲၪန့ လၧဆၧမၩဂ့ၩနးမံၩ့အ့ၬ. “အ့ၪမွဲယွၩနဲၪဖျီၪထၪ့အဆၧအဲၪဆၧကွံၩလၧပဂးဘိၩ့ယီၩ, ထီးပမွဲဆၧဒဲၩဘၭဖိၪအဘိၩ့ဘၭနီၪ, ဎရံၬထိး၁ံၫအ၁ၭလၧပဂးလီၫ” (ရိမၫ ၅း၈). မွဲဆၧအဲၪအလၩ့လိလၩ့လၭလီၫ. ဘဲၫ ၁ယီဟၫ့ ၃း၁ စံၭ၀့ၫအ၁ိၭ, “ဘဲၫ၁ိၭဆၧ မိကိၭပၧၩလၧယွၩအဖိၪနီၪ, ဖါဖ့ၪလၫ့ယူၭပၧၩလၧဆၧအဲၪဆၧကွံၩဆံၭအၪလဲၪနီၪ, ယိဆီၫ့မီၪ့ခွါဆံၭ.”

မွဲလါနၫ့ဂ့ၩ, ဆၧလၧပမၩ၁့ၪဒဲ ပကြၨၭမၩ၀့ၫနီၪ မွဲဆၧလိဖျီၪထၪ့ယွၩအဆၧ အဲၪလၧၦဂူၫဂၩအအီၪ ဘဲၫပမၩ၁့ၪအ၁ိၭနီၪလီၫ. အ့ၪပဒိၭန့ဘၪဆၧယၫ့၁ၭဒဲဆၧ ကွဲၪဖျါဖၭဒိၪဘဲၫနီၪတၭ, ပကဘၪ (ပမိဘၪ) ဖ့ၪလၫ့ထဲၩပဆၧအဲၪဒဲပဆၧကွဲၪဖျါ ကြၨၭဆံၭအၪလဲၪ. နၪ့ထၪ့ထဲၩ့ဎီးၡၩလၧအဘၪဆိၫ့ခွံၬ၀့ၫအကဆါအဆၧကွဲၪဖျါ လဂၩနီၪ, မွဲလၧအ၀့ၫဖ့ၪလၫ့အဆၧကွဲၪဖျါလၧဎီးအၡၩခီၫဎီးအၡၩအဂူၫဂၩ လန့ဘၪအကၠီၩ့နီၪလီၫ. အ့ၪပအဲၪကဆါယွၩတၡါနီၪ, ပမိ၁ၭနၪ့ဖ့ၪဆၧၫ့ထဲၩ့ အဆၧအဲၪလၧၦဂူၩဂၩအအီၪအ့ၬနီၪလီၫ.

`ဖီ ယီဟၫ့ ၁၅း၁၂; ၁ယီဟၫ့ ၃း၁၆; ဒဲ ၁ယီဟၫ့ ၄း၇-၁၂. ဆၧ၁ီၪ့လိၪပၧၩလၧဆၧဘၪထွ့ၫဖံၭ၁ိၭလိၬ၁ၭ လၧကဆါယွၩအဆၧအဲၪ, လၧဆၧအဲၪကဆါယွၩဒဲလၧဆၧအဲၪဘၪၦဂူၫဂၩနီၪ မွဲဆၧနီၪလဲၪ.`

လၧ ယီဟၫ့ ၁၅း၁၂ ဂီၩ့အလးခဲၫ့နီၪ, ယ့ၫရှူၬစံၭဘၪအထံၩအဖျဲ၁ံၪ, “ထီးဒၪဆၧလၧယမၪလူၬန၁ံၪနီၪ န၁ံၪအ့ၪမၩတၭ, န၁ံၪမွဲယထံၩယ၁ိၭလီၫ” (ယီဟၫ့ ၁၅း၁၄). ဒဲယ့ၫရှူၬမၪလူၬအ၀့ၫ၁ံၪမွဲဆၧနီၪလဲၪ. လၧဆၧဂူၫဂၩအကျၩ, ယ့ၫရှူၬ မၪလူၬအ၀့ၫ၁ံၪ (ဒဲပ၀့ၫ၁ံၪ) လၧဘၪအဲၪၦဂူၫဂၩဘဲၫအနၫ့ဆါအဲၪပၧၩအ၁ိၭနီၪ လီၫ. အီၪဒံၭလမံၩ့, ကဆါမၪလူၬပၧၩပဘၪအဲၪကဆါယွၩဒဲဘၪအဲၪလိၬ၁ၭလဂၩ ဒဲလဂၩဆုၬဆုၬနီၪလီၫ.

ပစံၭအဖၨၪနီၪ, ပမိဘၪ၁့ၪယၫထဲၩ့ဆၧလၧပဘၪဆၧကွဲၪဖျါပဒ့ၪပမါလၧ ပလိၭထဲၩ့လန့ဘၪ, ဒဲၦလိၭန့အ့ၪပၧၩန့နးဂၩအ့ၬ, ဒ့ၪမါနီၪဘၪဆၧလိၭထဲၩ့၀့ၫန့ဒၪ လၧထုၪ့စူၪယၫအလီၩ့နီၪလီၫ. မွဲဆၧနီၪ, ပကြၨၭအဲၪဒဲအၪ့အူၭထၪ့ဒၪကဆါယွၩ ဒဲအီၪမၧၫ့လၧအဆၧအဲၪဒဲအဆၧယၫ့၁ၭလၧၦဂူၫဂၩ၁ံၪအဖၫ့ခိၪနီၪလီၫ. ဘဲၫ လုကၭ ၇း၄၇ ၁ီၪ့လိၪ၀့ၫအ၁ိၭ, ၦလၧအဒိၭန့ဘၪဆၧကွဲၪဖျါအၪအၪနီၪ အဲၪဆၧ အၪအၪဒိၪဒိၪလီၫ. လါနၫ့, “အ့ၪမွဲၦလၧဆၧဖျါခွံၬ၀့ၫလၧအၡၩနီၪ, အဲၪဆၧၡၩ လီၫ.” ၦလၧပ၁ိၭပကျၩအဖၧၩ့ လ၁့ၪယၫဘၪဆၧကွဲၪဖျါခွံၬအ၀့ၫဆံၭအၪဆံၭအၪ ဘၪနီၪ မိအီၪလဂၩဂၩဧၪ.

အ့ၪပဆၧအဲၪကဆါယွၩလၧအကဲၪဆၧအဲၪဘၪၦဂူၩဂၩနီၪ, ပမိဘၪအၪ့နၩ့ထဲၩ့ကဆါအဆၧအဲၪယီၩ, လၧပဆၧဆူဆၧချဲၩ့ဒဲပဆၧဖံၭဆၧမၩအဖၧၩ့ လီၫ. ပမိဘၪမၩဆၧၩ့ၦဂူၫဂၩလၧအ၀့ၫ၁ံၪအဆၧအီၪမၧၫ့ကိၭမုနံၩထီးယီၩ, ဒဲဖ့ၪနဲၪယွၩအဆၧအုၩ့လၩ့လၧယၫခီၫ ထီးလၧမူၭခိၪအ၁ၫ့ဒဲဂၪ့ခိၪအ၁ၫ့ - ဆၧတဲၩ့ အ၁ၫ့လၧဂၪ့ခိၪယီၩ, ဂၪ့ခိၪလၧအီၪဎွ့ၩဒဲဆၧၡၪ့ဆၧယၬဆၧ၁ံၫဆၧၡါလၧ အလထိးဆၧၫ့ဘၪကဆါယွၩအဆၧအဲၪဘၪ, မိကဲၪထဲၩ့အ၁ၫ့ထီးနီၪလီၫ.

ဆၧလၩ့ဆၫ့လၧနဆၧအဲၪကဆါယွၩ နဲၪဖျီၪအ၁ၭလၧနဆၧအဲၪ ၦဂူၫဂၩနီၪ မွဲဆၧနီၪလဲၪ. နမၩဆၧ၁့ၪလၧမုလနံၩယီၩဒဲမုနံၩလၧမိဂဲၫလၧ ယၫခီၫနီၪ မိထုၭဖျီၪယွၩအဆၧအဲၪဒဲ မိဖံၭ၁ိၭၦဂူၫဂၩလၧအမိန့ဘၪ၁ၭမၧၫ့ အဆိၩအကၠၪ အဆၧအုၩ့လၩ့နီၪ မွဲဆၧနီၪလဲၪ.