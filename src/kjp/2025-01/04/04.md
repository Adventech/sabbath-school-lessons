---
title:  ယ့ၫရှူၬအဆၧအဲၪဆၧယၫ့၁ၭ
date:   21/01/2025
---

လၧလံၬဆံၫ့ဎံၪအ၁ၫ့လဖုၫအဖၧၩ့နီၪ, ဆၧမၩအ၁ၭဘဲၫလၧလံၬဆံၫ့ဎံၪ အလးလံၩဖၧၩ့ ထုၭဖျီၪထၪ့ယွၩအဆၧအဲၪဆၧယၫ့၁ၭအီၪ၀့ၫဒၪဆ့လီၫ. စပီလူၫ ချဲၩ့ဒိၭနဲၩ့ဆၧယီၩစံၭ၀့ၫ “ဆၧယၫ့၁ုၪ့ယၫ့၁ၭအဖါ, ဒဲကယဲဆၧမၩမုၬထၪ့ထဲၩ့ အယွၩ” (၂ကီရံၫ့ ၁း၃) နီၪလီၫ. လၧနီၪအမ့ၬယၫ, စပီလူၫလီၩ၀့ၫဆ့လၧ အ့ဖစၧၭ ၂း၄ အဖၧၩ့နီၪ, “ယွၩလၧအလၧၫ့ဎွ့ၩလၧဆၧယၫ့၁ၭ,” “မွဲအအဲၪပၧၩ ကွံၩပၧၩအၪအၪလ့ၬ” နီၪလီၫ.

ဆၧချဲၩ့ဒီၩ့အၪမံၩ့အဖၧၩ့, ဎရံၬအနၫ့ဆါဒၪ၀့ၫ ချဲၩ့ထၪ့ဆၧချဲၩ့ဖျိၪ့ဘၪထိးဆၧ ထီၩ့လၩ့လၧအဎွံၬအ၁ုၪ့နီၪလီၫ (မၭ၁ုၫ ၁၈း၂၇; လုကၭ ၁၀း၃၃; လုကၭ ၁၅း၂၀). ဆၧချဲၩ့အလၨဘဲၫယီၩလၧလံၬဆံၫ့ဎံၪအလံၩဒဲအ၁ၫ့ဖၧၩ့ ထုၭဖျီၪယ့ၫရှူၬအဆၧအဲၪအဆၧယၫ့၁ၭ အီၪအၪစီၪ့လ့ၬဆ့လီၫ.

`ဖီ မၭ၁ုၫ ၉း၃၆; မၭ၁ုၫ ၁၄း၁၄; မၫကၧၭ ၁း၄၁; မၫကၧၭ ၆း၃၄ ဒဲ လုကၭ ၇း၁၃ ဖီဆ့လၧ မၭ၁ုၫ ၂၃း၃၇ နီၪဆံၭ. လံၬဆံၫ့ဎံၪအဆၧၫ့ လဖၪယီၩ ဖ့ၪလၫ့ပၧၩဆၧဖၩ့လၧ ကဆါဎရံၬလ့ၩခၫ့ဖျီၫ့ဆၧလၧၦခမျၧး၁ံၪ အဆၧကၪဆၧဂဲၩဒဲဆၧၡၪ့ဆၧနၭဘဲၫ၁့ၪလဲၪ.`

လဖၧၫ့ဘၪလဖၧၫ့ လၧဆၧ၁ၭထိၬအပရၧၫ့အဖၧၩ့, ပဒၪဘၪကဆါဎရံၬ အဆၧယၫ့၁ုၪ့ယၫ့၁ၭ ၦခမျၧး၁ံၪဒဲမၩဆၧၩ့အ၀့ၫ၁ံၪအဆၧလိၫဘၪ၁ံၪလဖၪနီၪလီၫ.

မွဲတၡါ, ယ့ၫရှူၬဂၪ့ဆၧယၧၩ့ဆၧလၧ အၡၩခမျၧးအဂးလီၫ. လဖၧၫ့နီၪ အမ့ၬထံၫလၩ့၀့ၫလၧဒိၩ့ဎံၫလၩအဂးလီၫၪ“ဘဲၫဆၫ့မိၡါဒုၭအီၪကီၪ့အဖိၪလၧ အဒံၭဖၫ့လၬအ၁ိၭနီၪ, မိဒုၭအီၪကီၪ့ဘၪယ၁ၭလၧ နဖိၪ၁ံၪအဘျၩ့အၪမၩကၨ. အ့ၪမွဲန၀့ၫဒၪယီၩန၁ၭအီၪအ့ၬ” (မၭ၁ုၫ ၂၃း၃၇). ဆၧမၩအ၁ၭနီၪ လၩ့ဂၬလိၬ၁ၭလၧ လံၬအလးလံၩအဖၧၩ့ဆ့လီၫ. ဆၧဘၪဒီၩ့စံၭ၀့ၫလၧ ၅မိစ့ၭ ၃၂း၁၁ အဖၧၩ့နီၪ, ဘဲၫလံၬကျီၫ့ကျီၪ့ထိၪဂဲၩအ၁ွံၫဂုၪအဖိၪ, ယၩ့ထၪ့အဒံၭမၩန့၀့ၫ, ဆိၬထၪ့၀့ၫလၧ အဒံၭအဖၫ့ခိၪအ၁ိၭ, ယဟိ၀ၩလဂၩဎး၁ိၫ့အ၀့ၫ, ၦလခီၫဘၩ့မုးဖိၪအယွၩအီၪလၧ အ၀့ၫအ့ၬ.

ကဆါယွၩအဆၧအဲၪဒိၪ၀့ၫမၬလ့ၩလၧပဂးယီၩ, ကဆါယ့ၫရှူၬဖ့ၪလၫ့ခွံၬနၫ့ဆါအ၁ၭဒၪ၀့ၫနီၪ ဆၧဖ့ၪနဲၪဒီၩ့ဆၧ ဂ့ၩနဲၪ့ဒိၪနဲၪ့ဆၧမၩအ၁ၭ ယီၩအီၪနးစီၪ့အ့ၬလီၫ. ကဆါဎရံၬနီၪ လမွဲဘၪန့ၫအီၪလၧယွၩအခံးအဂၩ့ လမံၩ့ဎးဘၪ, အီၪ၀့ၫဒၪလၧၦၡၩအခံးအဂၩ့အလၧၫ့အဎွ့ၩဆ့နီၪလီၫ. ပမိယိလိၪမၩဒီၩ့ကဆါဎရံၬအဆၧအီၪမၧၫ့ လၧပဆၧအီၪမၧၫ့ဖၧၩ့ယီၩ မိန့ဘဲၫ၁့ၪလဲၪ. ဘဲၫကဆါဎရံၬအ၁ိၭ လမွဲဘၪန့ၫဆၧလီၩလၩ့လၬလၩ့ ဘၪ, ဆၧမၩဆၧၩ့လၩ့ထံးလၧဆၧထုၭဖျီၪထၪ့ဆၧဂဲၩဆၧ၀ၭ (ဆၧမၩ လခီၫ) မိန့၀့ၫဘဲၫ၁့ၪလဲၪ.