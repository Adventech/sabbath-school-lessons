---
title:  ဆၧအဲၪလၧအ၁ုၪ့အ၁ၭအဎွံၬအဖၧၩ့ထီးအလူၬ
date:   20/01/2025
---

ကဆါယွၩအဆၧအဲၪအဒိၪအယိၬ လၧပ၀ံပတွၭလန့ဘၪလၧပဂးနီၪ အီၪဖျီၪ ၀့ၫဒၪလၧလံၬဟိၫစံအၫအဖၧၩ့နီၪလီၫ. ကဆါယွၩမၪလူၬမီၪစဟိၫစံအၫ, “လ့ၩဘီၪ, မၩန့နမၫဘၪဆဲၫ့လၧဆၧလဲးဆၧဘျၪ, ဒဲဆၧလဲးဆၧဘျၪအဖိၪလဖၪ ဆံၭ. အဂဲးဘဲၫယီၩ ခးနီၪလၩ့မုလၩ့ဖၭလၧယဟိ၀ၩတၭ, မၩဆၧလဲးဆၧဘျၪဒိၪမၬ လီၫ” (ဟိၫစံအၫ ၁း၂). ဟိၫစံအၫ ၁၁ ထုၭဖျီၪ၀့ၫဒီၭလၧခဲၫ့နီၪ လၧကဆါယွၩ ဒဲအၡၩခမျၧး၁ံၪအဆၧဆုးကျိၭဘၪထွ့ၫလိၬ၁ၭအဂဲးနီၪ, မွဲဆၧအဒီၩ့အထ့ၬလၧ ဖါလဂၩအဆၧအဲၪဘၪအဖိၪ အဆၧမၩအ၁ၭအဖၧၩ့နီၪလီၫ.

`ဖီ ဟိၫစံအၫ ၁၁း၁-၉. ဆၧဆီၫ့မီၪ့အဒီၩ့လၧလံၬဆံၫ့ဎံၪအဆၧၫ့ လဖၪယီၩအဖၧၩ့ ဂဲၫဆိၬန့ကဆါယွၩအဆၧအဲၪဒဲအဆၧယိထွ့ၫခွါထွ့ၫ အၡၩခမျၧး၁ံၪအဂးနီၪ အီၪဘဲၫ၁့ၪလဲၪ.`

ယွၩအဆၧအဲၪအၡၩခမျၧးနီၪ လၩ့ဂၬဘဲၫမိဖါ၁ံၪအဲၪဘၪအဖိၪ၁ံၪလၧဆၧ ယၫ့၁ၭဒဲဆၧယိထွ့ၫခွါထွ့ၫဆၧလၧ ဆၧ၁ုၪ့ဂ့ၩ၁ၭဘွၩအဖၧၩ့နီၪလီၫ. လံၬဆံၫ့ဎံၪ မၩန့ဆၧဆီၫ့မီၪ့လမံၩ့လၧဆၧ၁ီၪ့လိၪနဲၪဂၧၩ့ဖိဆံၭ (ပ့ၫ) ဖိၪလဂၩလၧဂၭဖၬ (စဲၪ့) မိ၁့ၪအဂးနီၪ, ဖီၪ့န့၀့ၫလၧအစူၪဖၧၩ့ဒဲ၁ီၪ့လိၪမၩဂၧၩ့၀့ၫၡီၫၡီၪဒဲဖူၬဖူၬဖိၪ, ထီးဆၧဆၫအီၪနီၪမၩဘျၪထဲၩ့၀့ၫ ဒဲအီၪလၧဆၧယိထွ့ၫမၩဆၧၩ့လၧဆၧ၁ုၪ့အီၪ၁ၭအီၪ အဖၧၩ့နီၪလီၫ. လံၬဆံၫ့ဎံၪစံၭ၀့ၫဒၪလၧ “ဆိၬန့၀့ၫ” အၡၩခမျၧး၁ံၪ “ဘဲၫအဖါ ဆိၬအဖိၪအ၁ိၭ” (၅မိ ၁း၃၁) နီၪလီၫ. လၧအ၀့ၫ၁ံၪအဆၧခိဆၧ၀ီၩထီးလူၬ အဖၧၩ့နီၪ, “အ၀့ၫဒၪဘၪဆၧခိဆၧ၀ီၩဆ့တၭ” “ထိးထဲၩ့တၩ့ထဲၩ့အ၀့ၫ၁ံၪလၧ အအဲၪ၀့ၫဒဲအ၁ၭအီၪ၀့ၫအကၠီၩ့တၭ, ဎွ့ၩန့ထဲၩ့၀့ၫဒဲမၩန့၀့ၫဒဲဆိၬ၀့ၫမုနံၩ လၧဖျိၩ့ ထီးအလူၬလီၫ” (အဲၫစ့ယၫ ၆၃း၉).

ထိၪဎီၩ့လၧယွၩအဆၧတီၩ လၧအ၁ၭကဒံၩကဒၩလအီၪဘၪနီၪ, အၡၩခမျၧး လဖၪ လ့ၩကဒံၩကဒၩ၀့ၫခိၭမၬခိၭမၬလ့ၬ, ဒဲလၧခဲၫ့ထုၬနီၪ ဆၪ့ဖျိၭခွံၬကဆါယွၩ ဒဲဆၧစ့ၩရၫ့လၩ့ဘၪလၧအ၀့ၫ၁ံၪအဖၫ့ခိၪနီၪ မၩအုၭယွၩအ၁ၭဒိၪဒိၪလ့ၬနီၪလီၫ. ယွၩနီၪအီၪလၧဆၧအဲၪဒဲဆၧယၫ့၁ၭ, လါနၫ့ဂ့ၩဆၧစ့ၩရၫ့တီၩဆၧနီၪ အီၪက့ၪထၬ ထး၀့ၫအ့ၬ. (လၧယၫနီၪပမိဒၪဘၪဆၧအဲၪဒဲဆၧစ့ၩရၫ့တီၩဆၧ လ့ၩဎုၬလိၬ၁ၭနီၪ လီၫ).

န၁ၭဘၪထံၭလၧဆၧလမံၩ့မံၩ့ ထီးဒၪလ့ၬနဎွံၬန၁ုၪ့၁ံၪ၀ၭၡီၩ့ၡိၭလၧ နဂူၭဖိၫ့ ဖၧၩ့လဖၧၫ့ဖၧၫ့ဧၪ. အနီၪမွဲဆၧချဲၩ့ဒီၩ့လၩ့ၦစံၭ၀့ၫလၧ ယွၩအဆၧ၁ုၪ့ခိ၁ၭဂဲၩဆၧ လၧအ၀့ၫအၡၩခမျၧးအဖၫ့ခိၪနီၪလီၫ. ဆၧချဲၩ့ဒီၩ့မိစံၭ၀့ၫဆၧ၀ံၩ၀ါစၭဎၬအ၁ၭလၧ အၡၩခမျၧး၁ံၪအဂးနီၪလီၫ. ဆၧချဲၩ့ဒီၩ့ဘဲၫယီၩ လၧ၁ၭအဆၧဘၪထိး၁ၭနီၪ ၦဆိၫ့ကၩ၀့ၫဒၪလၧ ကဆါယွၩအလုၫအလါဒဲၦၡၩအလုၫအလါနံၫမံၩ့လူၬနီၪ လီၫ.

ဆၧကွ့ၭဒီၩ့လၩ့ဆၧ လၧဆၧအဲၪဆၧယၫ့၁ၭကဲၪထၪ့ထီးယီၩ (kamar) နီၪ မွဲဆၧမၩအ၁ၭလၧၦမုၪနံၫဂၩဂဲၫစစီလမၧၫ့အအီၪ, တ့ၭလိၬ၁ၭလၧအစံၭ၀့ၫဒၪလၧ ဖိၪ၁-ယီၩ မွဲအ၀့ၫအဖိၪ လၧၦမုၪနံၫဂၩလူၬနီၪလီၫ. ထီးစစီလမၧၫ့အၪ့မၧၫ့ဖ့ၬဖၭ ဖိၪ၁-လၧအမၧၫ့၀့ၫနီၪနံၫခီၫအခၫနီၪ, ၦမုၪလၧဖိၪ၁-အမိအထံးလဂၩနီၪ အ၁ၭနီၪဘၪထိး၀့ၫလၧဆၧယၫ့၁ုၪ့ယၫ့၁ၭ (ဆၧ၁ၭအီၪလၧအဖိၪအဖၫ့ခိၪ) ထီးနီၪလီၫ (၁စဎွၩ ၃း၂၆; ထိၪထဒီၩ့လၧ ၁မိစ့ၭ ၄၃း၃၀).

ၦလဂၩလါလါကဲၪမိဖါနီၪ မိ၁့ၪယၫဆၧမၩလိၪယီၩလီၫ. ဆၧအဲၪလၧၦထိၪဎီၩ့လန့ဘၪလၧဂၪ့ခိၪချိၫ့ယီၩလီၫ. ဆၧယီၩဒုၭနၪ၁့ၪကဆါယွၩ အဆၧအဲၪပၧၩဘဲၫ၁့ၪလဲၪ, ဒဲဆၧမၩမုၬပ၁ၭ လၧဆၧမိန့ဘၪဆၧမၩလိၪ မွဲဆၧနီၪလဲၪ.