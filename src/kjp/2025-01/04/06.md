---
title:  ဆၧယၫ့၁ုၪ့ယၫ့၁ၭဆၧဒဲဆၧအဲၪဆၧကွံၩဆၧ
date:   23/01/2025
---

ယွၩမွဲၦယၫ့၁ၭဆၧလဂၩ ဒဲအဲၪဆၧကွံၩဆၧလဂၩ, ဒဲအ၁ၭအဆၧမၩအ၁ၭ လဖၪယီၩ ထုၭဖျီၪထၪ့အ၁ၭလၧကဆါယ့ၫရှူၬဎရံၬအဖၧၩ့လီၫ. ယွၩမွဲၦယၫ့၁ၭဆၧ (ထိၪဎီၩ့လၧ အဲၫစ့ယၫ ၆၃း၉; ဟံဘြုၫ ၄း၁၅), အ၁ၭဘၪထံၭဆၫဆၫလ့ၬ မွဲအ၁ၭအုၭလၧအၡၩခမျၧးအဂး (စ့ၩရၫ့ ၁၀း၁၆; လုကၭ ၁၉း၄၁), ဒဲအ၁ၭအီၪ မိနါဂၧၫ့, မိစံၭဆၧၫ့၀့ၫ, ဒဲမိမၩမုၬထဲၩ့၀့ၫဒၪဆၧနီၪလီၫ (အဲၫစ့ယၫ ၄၉း၁၀, ၁၅; မၭ၁ုၫ ၉း၃၆; မၭ၁ုၫ ၁၄း၁၄).

`ဖီ ၁ကီရံၫ့ ၁၃း၄-၈. ဆၧကိၭန့ပၧၩလၧပမိဖ့ၪဆၧၫ့ထဲၩ့ဆၧလၧ ယွၩအဆၧအဲၪဆၧအလၩ့လိလၩ့လၭနီၪ ပမိဖ့ၪနဲၪမၩဆၧၦဂူၫဂၩဘဲၫ၁့ၪ လဲၪ.`

ပဆိၫ့မုလါမၩထံၩမၩ၁ိၭလၧၦဂူၫဂၩ ဘဲၫထုၭဖျီၪ၀့ၫလၧ ၁ကီရံၫ့ ၁၃း၄-၈ အဖၧၩ့အ၁ိၭနီၪလီၫ. လါနၫ့ဂ့ၩ မွဲပကဲၪထၪ့ယူၭၦဘဲၫနီၪအ၁ိၭ (ၦအဲၪဆၧဘဲၫနီၪ) လၧၦဂူၫဂၩအဖၫ့ခိၪဖိၭဘိၭလဲၪယူၭလဲၪ. ပ၁ၭဆၧၩ့ဆၧဒၪပ၀့ၫန့အ့ၬ. ပဂၭဎ့ၭ ၁ၭခ့ၬဆၧန့အ့ၬ. ၁ၭအအၧၩ့အ၁ၫ့, ဆၧအဲၪလၩ့ဒၪနၫ့ဆါနီၪ ပအီၪက့ၪထးန့အ့ၬ. ဆၧအဲၪဘဲၫအစံၭ၀့ၫလၧ (၁ကီရံၫ့ ၁၃း၇, ၈) အဖၧၩ့နီၪအ၁ိၭ, “ထိးဆၧၫ့ဆၧထီးအလူၬ, နဲၩဆၧထီးအလူၬ, ယိလါဆၧထီးအလူၬ, အွံၪ၁ၭဆၧၩ့ဆၧထီး အလူၬ” ဒဲ “ဆၧအဲၪဆၧကွံၩလၩ့မါန့နးဆိၭအ့ၬ” လဖၪနီၪ ပမၩကဲၪထၪ့န့အ့ၬ လီၫ. ဆၧအဲၪဘဲၫနီၪနီၪ ကဲၪထၪ့၀့ၫ၁့ၪဒၪလၧ၁ၭမုဆံၫ့ဎံၪအဆၧ၁-အီၪမၧၫ့လၧပ၁ၭဖၧၩ့နီၪလီၫ. မွဲပဘၪစံၭထၪ့အၪ့အူၭယွၩအခိးအတၩ လၧ၁ၭမုဆံၫ့ဎံၪလူၫလၩ့ ဆၧအဲၪလၧပ၁ၭဖၧၩ့, လၧပဆူနဲၩယ့ၫရှူၬဎရံၬအကၠီၩ့နီၪလီၫ (ရိမၫ ၅း၅).

လၧယွၩအခိးအတၩ ဒဲ၁ၭမုအစီၩ့အမၩ့နီၪ, ပမိစံၭဆၧၫ့ထဲၩ့ဒဲမၩခ့ၬထဲၩ့ ယွၩအဆၧ၁ုၪ့အီၪ၁ၭအီၪပၧၩ လၧအတီၩအလီၩ့၀့ၫကိၭအဆၧၫ့အထီဒ့ၭနီၪ, ပမိမၩလၧဆၧမၩမွဲဆၧနီၪလမံၩ့လဲၪ. လၧၫ့, ဘိၪ့ထၪ့ဘၩထၪ့ကဆါယွၩလၧ အမွဲဆၧအဲၪဆၧကွံၩနီၪဆံၭ. နံၫ, နဲၪဖျီၪနဆၧအဲၪဒဲနဆၧ၁ၭအီၪမၩဆၧၩ့ဆၧ ၦဂူၫဂၩနီၪ လၧနဆၧမၧၫ့ဆၧဂဲၩအဖၧၩ့ ဒဲဆၧဖံၭဆၧမၩအဖၧၩ့နီၪဆံၭ. လၧခဲၫ့ထုၬ, ပမိဘၪ၁့ၪယၫလၧပမၩအၪ့လဲၩထၪ့ပ၁ၭဒၪပ၀့ၫန့အ့ၬ, ၦလၧအမၩ၀့ၫန့ မွဲန့ၫ ကဆါယွၩလဂၩဎးလီၫ.

မွဲဆၧနီၪ, မွဲပအၪ့ကံၩ့ဆၧလၧကဆါယွၩ လၧအမိဖ့ၪလၫ့ပၧၩ၁ုၪ့အ၁ၫ့၁ၭ အ၁ၫ့လၧအအဲၪဆၧကွံၩဆၧ, မွဲပအၪ့ကံၩ့ဘၩဆိၪဖၪဆၧဘဲၫယီၩဆံၭ. “န၁ံၪ အဆၧအဲၪလိၬကွံၩလိၬန၁ံၪအ၁ၭ, ဒဲန၁ံၪအဆၧအဲၪလၧၦကိၭဂၩဒ့ၭအဂး, မွဲယွၩ မၩအၪထၪ့ဂီထၪ့ လၧၫ့လၧၫ့ဎွ့ၩဎွ့ၩဘဲၫၦအဲၪန၁ံၪအ၁ိၭနီၪဆံၭ. မွဲဘဲၫ၁ိၭထီး ပကဆါယ့ၫရှူၬဎရံၬအ့ၪဂဲၫလၩ့ခိၬလၧအၡၩဆံၫ့ဎံၪထီးအလူၬအ၁ိၭနီၪ, မိမၩ ဂုးခၧၫ့န၁ံၪအ၁ၭလၧဆၧဆံၫ့ဎံၪအဖၧၩ့, ဒဲအီၪက့ၪဆၧမၪလၧန၁ံၪအလီၩ့လၧယွၩ, ပဖါဒၪလ့ၬအမ့ၬယၫနီၪ အလးထီးအီၪလဂ့ၩ” (၁၁့ၭ ၃း၁၂, ၁၃).

ဘၪမွဲနီၪဆၧမၩ၁ံၫခွံၬပနၫ့ဆါ (ဆၧအဲၪလၩ့ဒၪနၫ့ဆါ) ဒဲပန့ဆၧၫ လၧအဂၭဂီၩ့လဖၪယီၩ ကဲၪထၪ့၀့ၫ၁့ၪဒၪလၧ ဆၧထုၭဖျီၪထၪ့ဆၧအဲၪ ဘဲၫယီၩနီၪလဲၪ. ပရွံအၪ့ထုၫ့န့ဆၧလၧအမိမၩ၁ံၫခွံၬ (မၩလၩ့မါခွံၬ) ဆၧအဲၪလၩ့ဒၪပ၁ၭနီၪ, မွဲဆၧနီၪလဲၪ.