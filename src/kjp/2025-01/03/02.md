---
title:  အလုအဎွ့ၩဒိၪနဲၪ့နဆီၫ့မီၪ့န့
date:   12/01/2025
---

ဘဲၫပဒၪဘၪဆၧမၩလိၪလၧအဖီၩ့ခွံၬနီၪအ၁ိၭ, လမွဲၦနးဂၩ, ၦအအၧၩ့အ၁ၫ့ ထုၬဒၪလ့ၬနီၪ ကဆါယွၩလအဲၪဘၪအီၪနးဂၩအ့ၬလီၫ. ကဆါယွၩအီၪက့ၪလုဒိၪ ၦၡၩနီၪ ဒိၪနဲၪ့ပဆီၫ့မီၪ့၁့ၪဒံၭနီၪလီၫ. အ၀့ၫအဲၪပၧၩဒဲ၁့ၪယၫ၀့ၫဒၪလၧ ဆၧဒဲၩဘၭ ဘဲၫ၁့ၪလဲၪလမံၩ့ မၩနၧၩ့မၩစၪပၧၩလဲၪနီၪဆ့လီၫ.

`ဖီ လုကၭ ၁၅း၁၁-၃၂. ဆၧဒီၩ့ဆၧထ့ၬလၧအဘၪထွ့ၫလၧ ဖိၪခွၫဆံၭအဂဲးနီၪ ထုၭဖျီၪထၪ့ကဆါယွၩအဆၧအဲၪ မွဲဆၧနီၪလမံၩ့နီၪ လဲၪ. ဆၧဖ့ၪထုၪ့၁ုၪ့ထုၪ့၁ၭၦဘဲၫ၁ိၭ ဖိၪလၧအအီၪလၧဂံၪ့လဂၩအ၁ိၭနီၪ မွဲဆၧနီၪလဲၪ.`

လၧယ့ၫရှူၬအဆၧဖ့ၪနဲၪဒီၩ့ဆၧယီၩအဖၧၩ့, ဖိၪခွၫလၧအလၩ့မါလဂၩ အၪ့ကံၩ့အဆၧန့၁ၫဘၪထွ့ၫအနၫ့ဆါနီၪဆိၫဆိၫလ့ၬ, ဒဲထိးဆၧၫ့အဖါဒဲအဖါ အဂံၪ့ဒီၪ့ဖိၪ၁ံၪအ့ၬနီၪလီၫ. ဖိၪခွၫဆံၭ (ဖိၪဒၪဘၨၩ) ယီၩ မၩလူၬဂီၩ့ခွံၬအစူၪလး ခၪ့ခိၪဒဲလၩ့ၡၪ့၀့ၫဒၪ, အီၪ၀ံအီၪဆံၩ့ထီးဒၪလ့ၬဆၧမိအၪ့ဘၪအ၁ၭလၧထိၭအဆၫ နီၪလီၫ. ထီးအ၀့ၫဒၪနၪ့ထၪ့ထဲၩ့အ၁ၭလၧ ဎီးၡၩလၧအဖါအဂံၪ့လဖၪအၪ့ကုၭ အီၩဎွ့ၩဘၪ၀့ၫနီၪတၭ အ၀့ၫအီၪက့ၪလၩ့အ၁ၭလၧ မိထဲၩ့ထဲၩ့လၧအဖါအအီၪဒဲ မိထဲၩ့ကဲၪဒၪအဎီးအၡၩလဂၩနီၪလီၫ.

ဆၧမၩအ၁ၭဖိၬထွ့ၫထၪ့နီၪန့ဂဲးန့ဘၭဒိၪမၬလီၫ. ဖါလနၩ့နၩ့မိ၀ဲၫ့ဒိၭချိၫ့အ၁ၭ လၧအဖိၪဂဲၫထဲၩ့ထဲၩ့နီၪလီၫ. မိနၪ့စဲၪ့ခွံၬ၀့ၫဒၪလ့ၬနီၪလီၫ. အ၀့ၫကြၨၭဒၪ မွဲဆၧနီၪဆ့လီၫ. အ့ၪပယိလၧဂၪ့ခိၪအဆၧဒၪနီၪ, ဖါကဘၪထိးဆၧၫ့ထဲၩ့ဖိၪအဂၭဂီၩ့ ဘဲၫနီၪနီၪအီၪအဆၧၩ့ယဲၩ့လ့ၬမၬလီၫ.

လါနၫ့ဂ့ၩ, လၧဆၧဖ့ၪဒီၩ့ယီၩအဖၧၩ့, ဖါလဂၩ (လၧယွၩအလး) နီၪ စံၭဆၧၫ့ (ဖ့ၪဆၧၫ့) ထဲၩ့၀့ၫလၧဆၧလကြၨၭလဘၪဘၪအ့ၬ. အၪနဲၪ့အနီၪ, “အ၀့ၫဒၪ (ဖိၪအလၩ့မါနီၪ) ‘ဂဲထုၪ့ထဲၩ့ထဲၩ့၀့ၫလၧအဖါအအီၪတၭ, အီၪဒံၭဆီၩ့ဆုၩယဲၩ့ယိၬနီၪ, အဖါဒၪဘၪယၫ့၁ၭ၀့ၫတၭ, လ့ၩစဲၪ့တလဲးဖိၭ၀့ၫအခိၬ, ဒဲအဲၪဂါ၀့ၫလီၫ” (လုကၭ ၁၅း၂၀). ဆၧမၩအ၁ၭအထီထီးနီၪ မွဲဆၧယံၫယါအ၁ၭအ့ၬ, ဒဲမွဲဆၧအခံးအဂၩ့ လၧၦအီၪက့ၪဒိၪ၀့ၫမွဲအ့ၬဆ့လီၫ. လါနၫ့ဂ့ၩဖါလဂၩနီၪ အီၪက့ၪဆံၭလၩ့အ၁ၭလၧဆၧနီၪအ့ၬ ဒဲလ့ၩဆီးစိၩအဖိၪလၧဆၧယၫ့၁ုၪ့ယၫ့၁ၭဖၭဒိၪလ့ၬအဖၧၩ့နီၪလီၫ. မွဲဆၧထုၭဖျီၪကဆါယွၩအခံးအဂၩ့လၩ့မဲၩဖၭဒိၪနီၪလီၫ.

ဆၧလၩ့ဆၫ့လမံၩ့နီၪ မွဲလၧဖိၪခွၫအီၪလၧဂံၪ့လဂၩအဆၧအီၪက့ၪ၁ုၪ့ အီၪက့ၪ၁ၭလီၫ. ဘၪမွဲနီၪ ပဘၪစံၭလၧဆၧ၀့ၫဒၪနီၪ မွဲၦၡၩအဆၧအီၪက့ၪ၁ုၪ့အီၪက့ၪ၁ၭအလုၫအလါလမံၩ့ လၧဆၧမၩအ၁ၭနီၪလဲၪ. ဆၧထုၭဖျီၪ ထၪ့ဆၧမွဲဆၧနီၪလၧ ၦၡၩအဆၧနၪ၁့ၪလဘၪလၩ့ဎိၭဘၪလၧယွၩနီၪလဲၪ.