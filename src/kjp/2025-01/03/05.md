---
title:  လိးအမၧၫ့လဖၪ
date:   15/01/2025
---

ပ၀့ၫဒၪ, မွဲၦလၩ့ထ့ၬလၧဆၧဒဲၩဘၭအဖၧၩ့လဖၪယီၩ, ပမၩမုၬယွၩအဆံၫ့ဎံၪ လဂၩအ၁ၭဘဲၫ၁့ၪလဲၪ.

`ဖီ ရိမၫ ၈း၁ ဒဲ ရိမၫ ၅း၈ နီၪဆံၭ. ဆၧ၁ီၪ့လိၪပၧၩ မွဲဆၧနီၪလၧ ပအီၪဆၧၫ့ထုၪ့လၧယွၩအမ့ၬယၫနီၪလဲၪ.`

ယွၩလူၫလၩ့အခိးအတၩ လၧလချုၭၦၡၩအဆၧစံၭဆၧၫ့ထဲၩ့ဆၧဒံၭဘၪနီၪ လီၫ. လချုၭပလီၩဒဲပမၩဒံၭဘၪဆၧနးမံၩ့နီၪ ကဆါယွၩယူၭစိၩဆၧအထုးအလၩ လၧပဂး လၧပမိထိးဆၧၫ့အ့ၪလမွဲထုၭပဲၩအဆၧအဲၪနီၪလီၫ. ရိမၫ ၅း၈ စံၭ၀့ၫ, “အ့ၪမွဲယွၩနဲၪဖျီၪထၪ့အဆၧအဲၪဆၧကွံၩလၧပဂးဘိၩ့ယီၩ, ထီးပမွဲဆၧဒဲၩဘၭဖိၪ အဘိၩ့ဘၭနီၪ, ဎရံၬထိး၁ံၫအ၁ၭလၧပဂးလီၫ” (ထိၪဎီၩ့လၧ ယ့ၫရမဲအၫ ၃၁း၃). ပဒိၭန့ဘၪဆၧမၩဘၪလိၬထဲၩ့ဆၧလၧယွၩ ထီးဆၧဘၪအ၁ၭလၧအ၀့ၫအမ့ၬယၫ နီၪ, မွဲလၧဆၧဆူဆၧနဲၩ ခၫ့ဖျီၫ့လၧပဆၧထိးထဲၩ့တၩ့ထဲၩ့ကဆါအဆၧမၩနီၪလီၫ.

`ဖီ ၁ပံတၧၫ ၂း၄-၆ ဒဲထိၪထဎီၩ့လၧ ဟံဘြုၫ ၁၁း၆ နီၪဆံၭ. ဆၧစံၭဘၪပၧၩမွဲဆၧနီၪ လၧပမိမၩမုၬကဆါယွၩအ၁ၭ၁့ၪနီၪလဲၪ.`

အ့ၪလမွဲလၧ ယွၩအဆၧနုၬလၩ့မၩဆၧဘၪနီၪ, ၦအလၩ့လၧဆၧဒဲၩဘၭ လဖၪယီၩ ဆိၬန့ဆၧလုဒိၪလၧယွၩအအီၪန့နးမံၩ့အ့ၬလီၫ. လါနၫ့ မွဲလၧယွၩအခိး အတၩဒဲအဆၧယၫ့၁ၭနီၪ, ၀ဲထၪ့န့ဖၧၩ့၁ၭလၧကဆါဎရံၬအဆၧမၩနီၪလီၫ. လၩ့ဆၫ့ဒၪဆၧ, “ဘဲၫ၁ိၭန၁ံၪမိအီၪက့ၪထၪ့ဆၧလုဘၪဆဲၫ့လၧ၁ၭနီၪ, လၧအဘၪ ယွၩအ၁ၭလၧယ့ၫရှူၬဎရံၬအကၠီၩ့လီၫ” (၁ပံတၧၫ ၂း၅). “အ့ၪမွဲဆၧနဲၩလအီၪဘၪ တၭ, ဆၧမၩဘၪအ၁ၭ၁့ၪအ့ၬ” (ဟံဘြုၫ ၁၁း၆). လါနၫ့ဂ့ၩ, မွဲလၧဎရံၬမၩဆၧလၧအဘိၩ့ဆၧၩ့နီၪ, ဖါကဆါယွၩ မိ “မၩကဲၪထၪ့” ၦဆူနဲၩဆၧဖိၪ၁ံၪ “လၧၫ့ထၪ့ ဎွ့ၩထၪ့...လၧဆၧမၩဂ့ၩကိၭမံၩ့ဒ့ၭအဖၧၩ့, ဘဲၫ၁ိၭန၁ံၪမိမၩထီးဒၪအ၁ၭ, မွဲအမၩ ၀့ၫလၧန၁ံၪအဖၧၩ့ ထီးအဘၪအ၁ၭလၧအမ့ၬယၫ လၧယ့ၫရှူၬဎရံၬအကၠီၩ့ဆံၭ. အ၀့ၫဒၪမွဲအအီၪလၧအလၩအဖၩ့အဆိၩဆိၩအကၠၪကၠၪဆံၭ. အၩမံၩ့” (ဟံဘြုၫ ၁၃း၂၁). ၦလၧအစံၭဆၧၫ့ထဲၩ့ကဆါယွၩလၧဆၧနဲၩလဖၪနီၪ မိဘၪဆၧအီၪက့ၪ ၀့ၫလၧ ၦအတီၩအလီၩ့လၧဎရံၬအဆၧမၩအဖၧၩ့, မွဲၦအတီၩအလီၩ့လဂၩဎးလၧ ဖါကဆါယွၩထိးဆၧၫ့၀့ၫနီၪလီၫ. ၦအထိးဆၧၫ့ယွၩအဆၧအဲၪအဖ့ၪကိၪ့မၩဘၪ ထွ့ၫဆၧနီၪ မိကြၨၭဘၪ၀့ၫဒၪလၧဎရံၬအဆၧမၩဘၪလိၬထဲၩ့ဆၧနီၪ (၂ကီရံၫ့ ၅း၁၈), ဒဲမိအၪ့လဲၩထဲၩ့ပၧၩလၧအ၀့ၫအတခ့ၭအခံးအဂၩ့အဖၧၩ့နီၪလီၫ (၁ကီရံၫ့ ၁၅း၅၁-၅၇; ၁ယီဟၫ့ ၃း၂). ကဆါယွၩအဆၧထိးထဲၩ့တၩ့ထဲၩ့နီၪ မွဲဒၪန့ၫပဂး လီၫအ့ၬ, မွဲမိအီၪ၀့ၫလၧပဖၧၩ့ဆ့နီၪလီၫ.

ဘၪမွဲနီၪ ကဆါဎရံၬနုၬလၩ့မၩဆၧလၧပဂး လၧမူၭခိၪထၬနီၪ ကဲၪန့ ပဂဲးပဘၭဖၭဒိၪနီၪလဲၪ.