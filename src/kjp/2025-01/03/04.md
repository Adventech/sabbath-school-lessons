---
title:  မွဲဆၧမၩမုၬယွၩအ၁ၭဧၪ
date:   14/01/2025
---

ကဆါယွၩလၧအတဲၩ့လၩ့မူၭ၀ၩ့ဒီၪ့လဂၩ မိဒိၭန့ဘၪ၀့ၫဆၧမၩမုၬ၁ၭလၧ ဂၪ့ခိၪလၧအလၩ့မါမွဲအအီၪဎွ့ၩဒဲဆၧကၪဆၧဂဲၩယီၩ အဆၧဖ့ၪဆၧၫ့ထဲၩ့ဆၧနီၪ ကဲၪထၪ့မိ၁့ၪ၀့ၫဒၪဆ့ဧၪ. ကဆါယွၩအီၪလၧၫ့ဎွ့ၩ၀့ၫဒဲအစီၩ့အမၩ့ လၧအလလိၫ ဘၪဆၧနးမံၩ့လဂၩအဂး ၦၡၩအဆၧမၩအကၧၩ့ဒိၪ၀့ၫ၁့ၪဆ့ဧၪ. ဆၧအၪ့စၪ့ယီၩ ကဲၪထၪ့ဆၧအၪ့နၩ့ဘဲၩ့ဖၭနံၫမံၩ့လီၫ. လၧၫ့လထံၪနီၪ, ကဆါယွၩဒိၭန့ဆၧမၩမုၬ၁ၭ ဘဲၫ၁့ၪလဲၪ. နံၫထံၪလထံၪနီၪ, ၦၡၩအီၪလၧဆၧဒဲၩဘၭအခံးအဂၩ့ယီၩ ဖ့ၪလၫ့ ကဆါယွၩလၧဆၧ၁ုၪ့မုၬ၁ၭရှူၪမိန့ဘဲၫ၁့ၪလဲၪ. လၧၫ့လထံၪနီၪ မွဲဆၧမၩလိၪလၧ လနံၩယီၩ ဒဲနံၫထံၪလထံၪနီၪ မွဲဆၧမၩလိၪလၧကဲၪဂီၩခိၭအဂးနီၪလီၫ.

`ဖီ အဲၫစ့ယၫ ၄၃း၄; အၪ့အူၭ ၁၄၉း၄; ဒဲ ဒီၩ့လၩ့ ၁၅း၈, ၉ နီၪဆံၭ. ဆၧလီၩဖ့ၪနဲၪပၧၩ မွဲဆၧနီၪလၧယွၩဒိၭန့ဆၧမၩမုၬလၩအ၁ၭလၧအၡၩခမျၧးအဖၧၩ့နီၪလဲၪ.`

ဘဲၫပဒၪဘၪလၧမုဂၪနံၩဆၧမၩလိၪဖၧၩ့အ၁ိၭ, ကဆါယွၩမုၬလၩအ၁ၭလၧ ၦၡၩအဖ့ၪလၫ့အဖၧၩ့၁့ၪဆ့ မွဲလၧကဆါယွၩအဲၪၦလၧအ၁ၭအီၪမၩဆၧၩ့ၦဂူၫဂၩ နီၪလီၫ.

မွဲဘဲၫနီၪအ၁ိၭ, ကဆါယွၩအဲၪဒိၭၦခမျၧး၁ံၪမၩအၧၩ့မၩ၁ၫ့ဆၧအ့ၬနီၪလီၫ. မွဲတၡါ, ဒီၩ့လၩ့ ၁၅း၈, ၉ ၁ီၪ့လိၪ၀့ၫဒၪ, “ၦလတီၩလလီၩ့ဘၪအဆၧလုနီၪ, မွဲဆၧ၁ၭလိၪလၧယဟိ၀ၩအမ့ၬယၫ,” ဒဲ “ၦလတီၩလလီၩ့ဘၪအဖၧၩ့၁ၭနီၪ, မွဲဆၧ၁ၭ လိၪ,” အ့ၪမွဲ “အ့ၪမွဲၦလၧအလီၩ့၀့ၫဆၧတီၩဆၧလီၩ့အဖၧၩ့၁ၭနီၪ အဲၪ၀့ၫဒၪလီၫ.” လံၬလဆၧၫ့ယီၩလီၩ၀့ၫမွဲန့ၫကဆါယွၩမ့ၬလဲၩဆၧအၧၩ့ဆၧ၁ၫ့လမံၩ့လီၫ အ့ၬ, အ့ၪမွဲအဲၪ၀့ၫဒၪဆၧဂ့ၩဆၧဘွၩဆ့နီၪလီၫ. မွဲယွၩအဆၧဘၪ၁ၭဒဲအဆၧအဲၪ နီၪအီၪလၩ့ဎိၭလိၬ၁ၭ ဒဲအလ့ၩဎုၬဆၧလပိၩ့ဎးနီၪ အီၪဖျီၪ၀့ၫဒၪလၧလံၬဆံၫ့ဎံၪ ဖၧၩ့ထၧၫ့ထီယၫလီၫ.

ဘဲၫ အၪ့အူၭ ၁၄၆း၈ စံၭ၀့ၫအ၁ိၭ, “ယဟိ၀ၩအဲၪၦတီၩၦလီၩ့” လီၫ. ၂ကီရံၫ့ ၉း၇ စံၭ၀့ၫဒၪဆ့လၧ, “ယွၩအဲၪၦလၧအဖ့ၪလၫ့ဆၧယီၫလီၫ.” ယိထံၫယိဆၭ ဆၧထီးယီၩ, လၧလံၬဆံၫ့ဎံၪလစံၭဘၪ၀့ၫနီၪဆံၭ. ယွၩအဲၪမွဲန့ၫဒၪၦအတီၩအလီၩ့ ဒဲန့ၫဒၪၦလၧအဖ့ၪလၫ့ဆၧယီၫလီၫနီၪမွဲအ့ၬ. ကဆါယွၩအဲၪၦကိၭအဂၩဒ့ၭနီၪ လီၫ. လါနၫ့ဂ့ၩ, လံၬဆံၫ့ဎံၪအဆၧၫ့ယီၩအခီၫပယီၫနီၪ ထုၭဖျီၪလၩ့ဆၫ့ဆၧလၧဆၧဘၪန့အ၁ၭလၩ့ထံးလၩ့ဆ့ၭနီၪလီၫ. ဆၧလၧပဒၪဘၪလၧ ဒီၩ့လၩ့ ၁၅း၈, ၉ အဖၧၩ့နီၪ မွဲဆၧနဲၪဒီၩ့လမံၩ - ဒုၭ၁့ၪယၫအၪထၪ့ပၧၩလၧ ယွၩအဆၧဘၪအ၁ၭဒဲ ယွၩအဆၧအဲၪဒိၭနီၪလီၫ.

ဆီၫ့မီၪ့ယိမူၭခိၪဒဲဂၪ့ခိၪယီၩ ကြၨၭဆဲၩဘုၭလိၬ၁ၭလၧယွၩ, ၦတဲၩ့လၩ့ မူၭ၀ၩ့ဒီၪ့ယီၩဘူၭဘူၭထံးထံးဖိၭဘိၭလဲၪ, လၧအဘၪထွ့ၫလၧပၧၩနီၪဆံၭ. မွဲအဖ့ၪလၫ့နၧၩဆၧယိလါမွဲဆၧနီၪလဲၪ. လၩ့ဆၫ့ဒၪဆၧလၧနလ့ၩခၫ့ဖျီၫ့ ဘၪဆၧကၪဆၧဂဲၩအထီနီၪလဲၪ.