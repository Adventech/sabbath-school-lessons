---
title:  ၁ုၪ့ဎွံၫ၁ၭယီၫအီၪလၧအ၁ုၪ့ထိၬ၁ၭထိၬ
date:   13/01/2025
---

ပဘၪနၪ၁့ၪကၪမၬလ့ၬ လၧယွၩအီၪက့ၪလုဒိၪၦလဂၩအ၁ၭမၧၫ့၁ၭၡီၩ့လၧ အ၁ုၪ့ဎွံၫ၁ၭထိၬလၧ ၁ၭၡီၩ့ဖိၪလဖျိၪ့ဖိၪဒၪလ့ၬအ့ၪန့ဘၪဆၧထိးထဲၩ့တၩ့ထဲၩ့နီၪလီၫ.

`ဖီ ဇ့ၭဖနဲအၫ ၃း၁၇. လံၬဆံၫ့ဎံၪအဆၧၫ့ယီၩ ဆ့ၭဖၩ့လၩ့လၧဆၧ နဲၪဒီၩ့ဖိၪလၧ အလၩ့မါအဖၫ့ခိၪဘဲၫ၁့ၪလဲၪ.`

ဇ့ၭဖနဲၪအၫ ၃း၁၇ ထုၭဖျီၪထၪ့ကဆါယွၩအဆၧ၁ုၪ့မုၬ၁ၭရှူၪလၧ ၦၡၩခမျၧး၁ံၪန့ဘၪဆၧထိးထဲၩ့တၩ့ထဲၩ့နီၪလီၫ. ဘဲၫလံၬဖျိၪ့ကိၭဖျိၪဒ့ၭလၧဟံဘြုၫအလၨမွဲဆၧ ၁ၭထိၬဒဲဆၧ၁ုၪ့ဎွံၫ၁ၭယီၫနီၪ, မွဲယွၩအ၁ုၪ့မုၬ၁ၭရှူၪ၀့ၫဒၪလၧ အၡၩခမျၧးန့ဘၪ ဆၧထိးထဲၩ့တၩ့ထဲၩ့နီၪလီၫ. လၧအထီဒၪ၀့ၫထီးနီၪ, ဆၧချဲၩ့လၧမိထုၭဖျီၪလီၩ ကဆါယွၩအ၁ုၪ့ဎွံၫ၁ၭထိၬနီၪလၧၫ့ဎွ့ၩ (ထၪ့ဘၭ) န့အ့ၬလီၫ.

ဆီၫ့မီၪ့ထံၫဆၭထဲၩ့ဆ့လၧ ကဆါယွၩအီၪလၧအၡၩခမျၧး “အ၁ိၭအကျၩ” (midst) နီၪဆံၭ. ဆၧမၩဘၪလိၭထဲၩ့ဆၧလၧဆၧအဲၪအဖံၭ၁ိၭဆၧနီၪ ဂဲၫလၧ ယွၩအအီၪဒဲအီၪဂၧၩ့၀့ၫလၧအၡၩခမျၧးအ၁ၭခံဖၧၩ့နီၪလီၫ. ဘဲၫဖါလဂၩနီၪ ဒၪစိၩ အဖိၪလၧအယဲၩ့တၭ စဲၪ့တလဲး၀့ၫလၧအအီၪအ၁ိၭနီ-- ကဆါယွၩအီၪလၧ အၡၩခမျၧး၁ံၪအကျၩနီၪလီၫ.

ဆၧဆီၫ့မီၪ့လၩ့ဂၭလိၬ၁ၭလၧ အဲၫစ့ယၫ ၆၂း၄ အဖၧၩ့နီၪ မၩအ၁ၭဘဲၫ ဆၧထၪ့အီၪဎုၬအဆၧ၁ၭထိၬအ၁ိၭလီၫ. စံၭ၀့ၫဒၪအၡၩခမျၧးနီၪ မိဘၪဆၧကိၭ၀့ၫ ဒၪလၧ "Hephzibah" အခီၫပယီၫမွဲကဆါယွၩမိမုၬလၩဆၧလၧအဖၧၩ့, “ဆၧဘၪယ၁ၭအီၪလၧအဖၧၩ့” ဒဲ မိကိၭ၀့ၫထံၫခးနီၪလၧ "Beulah," မွဲဆၧအီၪဎုၬ နီၪလီၫ. ဘၪဆၧနီၪလဲၪဘိၩ, လံၬဆံၫ့ဎံၪအဆၧၫ့နီၪစံၭ၀့ၫဒၪ, “ယဟိ၀ၩမုၬလၩ ဆၧလၧနဖၧၩ့...ဘဲၫဖိၪ၁-ခွၫန့မၫလၧၦမုၪနၩ့အ၁ိၭနီၪ...ဘဲၫတလၭမူၭအခွၫ၁ုၪ့ ဎွံၫ၁ၭယီၫ လၧတလၭမူၭအမုၪအကၠီၩ့အ၁ိၭနီၪ, နယွၩမိ၁ုၪ့ဎွံၫ၁ၭယီၩ လၧနကၠီၩ့ ဆ့လီၫ.” ကဆါယွၩအဆၧ၁ုၪ့ဎွံၫ၁ၭထိၬအဒိၪထုၬနီၪ မွဲလၧအမၩဂ့ၩထၪ့ထဲၩ့ဆၧ အမုနံၩ, လၧအထိးဆၧၫ့ဘၪအၡၩခမျၧး၁ံၪဒဲမုၬလၩ၀့ၫလၧအ၀့ၩ၁ံၪအဖၧၩ့, ဘဲၫဖါလဂၩအ၁ုၪ့ဎွံၫ၁ၭယီၫလၧ ဒၪန့ဘၪထဲၩ့အဖိၪခွၫလၧအလၩ့မါလဂၩအ၁ိၭနီၪ လီၫ.

`ဖီ အ့ဖစၧၭ ၅း၂၅-၂၈. ဆၧလီၩဘၪထွ့ၫဆၧကိၭန့ပၧၩ (ဖံၭ၁ိၭပၧၩ) လၧပဘၪထုၭဖျီၪထၪ့ဆၧအဲၪ မွဲဆၧနီၪလမံၩ့လဲၪ.`

လံၬလဆၧၫ့ယီၩဖ့ၪပဂၨၪထၪ့၀ၩ၁ံၪ မိဘၪအဲၪအမၫလဖၪ “ဘဲၫဎရံၬအဲၪဆၧအီၪကီၪ့အ၁ိၭ, ဒဲဖ့ၪလၫ့ခွံၬအ၁ၭလၧအဂး,” ဒဲၦ၀ၩ၁ံၪဂ့ၩအဲၪအမၫ၁ံၪ “ဘဲၫအအဲၪလၩ့အနၫ့ဆါဒၪ၀့ၫအ၁ိၭနီၪလီၫ” (အ့ဖစၧၭ ၅း၂၅, ၂၈). လမွဲဘၪန့ၫ၀ၩလဖၪလအဲၪလၩ့အနၫ့ဆါဒၪ၀့ၫအ၁ၭ ဒဲဖ့ၪလၫ့ခွံၬအ၁ၭလမံၩ့ဎးဘၪ, ထုၭဖျီၪထၪ့၀့ၫဒၪဆ့ကဆါဎရံၬနၫ့ဆါအဆၧအဲၪအၡၩခမျၧး (ဆၧအီၪကီၪ့) ဘဲၫအနၫ့ဒၪ၀့ၫအ၁ိၭနီၪလီၫ.