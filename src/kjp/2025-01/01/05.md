---
title:  ၦအဘၪဆၧကိၭ၀့ၫအီၪအၪ, ၦအဘၪဆၧရွံန့၀့ၫအီၪၡၩ
date:   01/01/2025
---

ကဆါယွၩနီၪ မွဲန့ၫအဲၪအၡၩခမျၧးလၧ ၦဖ့ၪလၫ့အလုအဎွ့ၩလန့ဘၪနီၪ အ့ၬ, ကိၭန့အ၀့ၫ၁ံၪဘဲၫကဂဲၫထဲၩ့လၧဆၧအဲၪဆ့နီၪလီၫ. ယွၩဖ့ၪလၫ့အ၀့ၫ၁ံၪ ဆၧပျီၩဖျ့ၭရွံအၪ့ထုၫ့ဆၧထိးဆၧၫ့ (အ့ၪလမွဲ) ဆၧထုၭပဲၩခွံၬယွၩအဆၧအဲၪနီၪလီၫ. အဆၧၫ့အထီအီၪလၧၦကိၭဂၩ ဘဲၫကဆါဎရံၬအဆၧဖ့ၪနဲၪဒီၩ့လၧဆၧကိၭန့ၦလၧ ဆၧအီၪဎုၬအမူၭအ၁ိၭနီၪလီၫ.

`ဖီ မၭ၁ုၫ ၂၂း၁-၁၄. ဆၧအဒီၩ့အထ့ၬယီၩအခီၫပယီၫအီၪမွဲဆၧနီၪ လဲၪ.`

လၧကဆါဎရံၬအဆၧချဲၩ့ဒီၩ့လၩ့ဆၧအီၪဎုၬအမူၭယီၩအဖၧၩ့, စဎွၩလဂၩ တဲၩ့၀ဲၩဆၧအီၪဎုၬမူၭလၧအဖိၪခွၫအဂးဒဲအၪ့မၧၫ့ (အဎီးအၡၩ၁ံၪ) “လ့ၩလၧၦလၧ အဘၪဆၧလီၩ၀ဲၩ၀့ၫလဖၪနီၪ ကိၭန့အ၀့ၫ၁ံၪလၧမူၭအဖၧၩ့လီၫ,” လါနၫ့ဂ့ၩ “အ၀့ၫ၁ံၪဂဲၫနီၪအ၁ၭအီၪအ့ၬ” (မၭ၁ုၫ ၂၂း၂, ၃). လဘျၩ့ယီၩ စဎွၩအၪ့မၧၫ့လၩ့ အဎီးအၡၩအၪ့နဲၪ့အဖီၩ့ခွံၬနီၪ ဒဲလ့ၩကိၭန့ၦလၧအလီၩ၀ဲၩ၀့ၫလဖၪနီၪဒီၭလီၫ. လါနၫ့အ၀့ၫ၁ံၪလခိၭနၪဘၪ, ဒဲဖီၪ့န့ၦအဎီးအၡၩ၁ံၪဒဲမၩ၁ံၫခွံၬ၀့ၫဒၪလီၫ (မၭ၁ုၫ ၂၂း၄-၆).

ထီးနီၪလဖၧၫ့, စဎွၩနီၪ မၩ၁ံၫခွံၬၦလၧအမၩ၁ံၫအဎီးအၡၩလဖၪနီၪဂီၩ့တၭ, အ၀့ၫစံၭအဎီးအၡၩလဖၪနီၪလၧ “ဆၧလၧမူၭယီၩဆၧတဲၩ့၀ဲၩယူၭး အ့ၪမွဲၦလၧ အဘၪဆၧလီၩ၀ဲၩ၀့ၫလဖၪနီၪကြၨၭအ့ၬ. မၩအ၁ၭဘဲၫနီၪတၭ, လ့ၩလၧဖၧၩ့၁ၭထဲၩ့ ဖၭအခၪ့ထံၭတၭ, ထီးဒၪၦလၧန၁ံၪဒၪန့လဖၪနီၪ, ကိၭထဲၩ့အ၀့ၫလၧမူၭအဖၧၩ့ယီၩ ဆံၭ” (မၭ၁ုၫ ၂၂း၈, ၉). ထီးအနီၪဂီၩ့လဖၧၫ့ ဆၧမၩအ၁ၭအဂူၫဂၩလမံၩ့လၧ ၦလကီၩ့လ၁ိၭဘၪၦအၪ့မူၭအကီၩ့အ၁ိၭလဂၩ ဘၪဆၧနၫ့ထၪ့ခွံၬ၀့ၫနီၪ, ထုၭဖျီၪပျၩ့ ဆၧလၧပမိဘၪမၩန့ (လိၫဘၪ) ၦအၪ့မူၭအကီၩ့အ၁ိၭလၧစဎွၩအအီၪ ဘဲၫပမိနုၬ ဘၪလၧဆၧအီၪဎုၬမူၭအဖၧၩ့နီၪလီၫ. ယ့ၫရှူၬမၩပထုၬခွံၬအဆၧချဲၩ့ဒီၩ့လၩ့နီၪ လၧဆၧအီၪ၁ူၪအဖၧၩ့လါနၫ့ဂ့ၩ လံၬဖျီၩ့လၧအခီၫပယီၫအီၪဂ့ၩဒိၪလမံၩ့နီၪ မွဲ၀့ၫဒၪ, “ၦလၧအဘၪဆၧကိၭ၀့ၫလဖၪအီၪ၀့ၫအၪဂၩ, အ့ၪမွဲၦလၧအဘၪဆၧရွံန့၀့ၫလဖၪ အီၪ၀့ၫၡၩခိၬဂၩလီၫ” (မၭ၁ုၫ ၂၂း၁၄).

ဆၧယီၩအခီၫပယီၫမွဲနီၪလဲၪ. လၧခဲၫ့ထုၬၦအဘၪ “ဆၧရွံအၪ့ထုၫ့” “ဆၧရွံအၪ့ထုၫ့လၩ့ဆၫ့” လဖၪနီၪ မွဲၦထိးဆၧၫ့ကဆါအဆၧကိၭန့လၧ အီၪဎုၬမူၭ အဖၧၩ့နီၪလီၫ. ဆၧကွ့ၭကျိၭ “ဆၧကိၭန့” “ဆၧဖံၭ၁ိၭ” လၧဆၧချဲၩ့ဒီၩ့လၩ့ ထၧၫ့ထီယၫအဖၧၩ့နီၪ အီၪဂဲၫလၧဂြံစၭအလၨ “kaleo”, ဒဲမွဲဆၧအီၪက့ၪလၩ့ အ၁ၭလၧခဲၫ့ထုၬ လၧၦလဂၩမိထိးဆၧၫ့ပျီၩဆၧဖံၭ၁ိၭနီၪ လၧကဆါအအီၪနီၪလီၫ.

အၡါမၬနီၪ, ယွၩကိၭ (ဖံၭ၁ိၭ) ၦကိၭဂၩဒ့ၭလၧဆၧအီၪဎုၬအမူၭနီၪလီၫ. လါနၫ့ဂ့ၩ ၦလဂၩဂၩလမိထိးဆၧၫ့ဘၪယွၩအဆၧအဲၪဘၪအီၪ၀့ၫ၁့ၪလီၫ. ဆၧလၧ ဆၧအဲၪနီၪပျဲၩဆၧပျီၩဖျ့ၭလီၫ. ကဆါယွၩထုၭဆီၪ့န့ၦလၧအဆၧအဲၪနီၪနးဂၩအ့ၬ. လၩ့၁ၭအုၭပဘၪစံၭ, ပလထိးဆၧၫ့ကဆါယွၩအဆၧအဲၪဖံၭ၁ိၭ ဆၧဘၪ၁့ၪ၀့ၫဒၪ နီၪလီၫ.

ၦအဘၪ “ဆၧရွံန့” ၀့ၫနီၪ မွဲၦလၧအထိးဆၧၫ့ဆၧဖံၭ၁ိၭနီၪလီၫ. ၦ၁ံၪ အအဲၪယွၩနီၪ, ယွၩအီၪတဲၩ့၀ဲၩန့၀့ၫဆၧလၩ့လၭလၧအ၀့ၫ၁ံၪအဂး အၪနဲၪ့ၦဆီၫ့မီၪ့ ၀့ၫ၁့ၪဒံၭနီၪလီၫ.

နထိးဆၧၫ့အီၪဎုၬမူၭအဆၧဖံၭ၁ိၭ ဒဲနဂဲၫလၧဆၧကီၩ့ဆၧ၁ိၭအကြၨၭ အဘၪနီၪ နဆၧအီၪမၧၫ့အီၪဂဲၩဖ့ၪနဲၪမွဲဆၧနီၪလဲၪ.