---
title:  ဘၪဆၧဖျါထၪ့၀့ၫလၧပဂး
date:   02/01/2025
---

ကဆါယွၩဖံၭ၁ိၭၦကိၭဂၩဒ့ၭ လၧဆၧအဲၪအဆၧဖံၭ၁ိၭလိၬ၁ၭလၧအ၀့ၫ အဖၧၩ့, လါနၫ့ဂ့ၩ မွဲၦလၧအထိးဆၧၫ့အဆၧဖံၭ၁ိၭနီၪလီၫ, မိမုၬလၩ၀့ၫလၧဆၧ အဆိအကၠၪအဖၧၩ့လီၫ. ဘဲၫလၧဆၧဒီၩ့လၩ့အဖၧၩ့နီၪအ၁ိၭ, စဎွၩကိၭန့ၦအၪဂၩ လဖၪနီၪ “အ၀့ၫ၁ံၫဂဲၫနီၪအ၁ၭအီၪအ့ၬ” (မၭ၁ုၫ ၂၂း၃).

ဘဲၫနီၪအ၁ိၭ, လချုၭယ့ၫရှူၬထၪ့ထုၪ့စူၪယၫဒံၭနီၪ, ယၧၩ့ထၪ့၀့ၫဒၪ “ယရှုစလံၫ့ဧ့, ယရှုစလံၫ့ဧ့, န၀့ၫဒၪယီၩ နမၩ၁ံၫမီၪလဖၪ ဒဲၦလၧဆၧအၪ့ မၧၫ့လၩ့၀့ၫလၧနအီၪလဖၪနီၪ, နခွံၬလၧလိးလီၫ. ဘဲၫဆၫ့မိၡါဒုၭအီၪကီၪ့အဖိၪ လၧအဒံၭဖၫ့လၬအ၁ိၭနီၪ, မိဒုၭအီၪကီၪ့ဘၪယ၁ၭလၧနဖိၪ၁ံၪအဘျၩ့အၪမၬကၨ” (မၭ၁ုၫ ၂၃း၃၇). ကဆါဎရံၬအဲၪဒိၭအီၪက့ၪကီၪ့အ၀့ၫ၁ံၪလါနၫ့ဂ့ၩ အ၀့ၫ၁ံၪအ၁ၭ အီၪအ့ၬ. ဂြံစၭအဆၧချဲၩ့ “အ၁ၭအီၪ” (thelo) နီၪ အခီၫပယီၫလၩ့ဎိၭလၧ ဎရံၬအ၁ၭအီၪထိးထဲၩ့တၩ့ထဲၩ့ပၧၩ (ဆၧချဲၩ့ဖျိၪ့မီၪ့ဎီၩ့၀့ၫဒၪလၧ မၭ၁ုၫ ၂၂း၃ အဖၧၩ့နီၪဆ့လီၫ).

လါနၫ့ဂ့ၩ, ကဆါဎရံၬထၪ့လၧထုၪ့စူၪယၫအလီၩ့ လၧၦခမျၧး၁ံၪနီၪအဂး ဒဲလၧပဂးထီးနီၪလီၫ. မွဲဆၧအဲၪလၩ့လိလၩ့လၭနီၪလီၫ. လၧၦၡၩခမျၧးအဆၧ ဒဲၩဘၭကြၨၭ၀့ၫဒၪလၧဆၧ၁ံၫအထီနီၪ ကဆါဎရံၬဖ့ၪလၫ့ဆၧလုအဎွ့ၩဒဲ၀ဲထၪ့ ဖၧၩ့၁ၭလၧအမိမၩဂ့ၩထၪ့ထဲၩ့ဆၧဆုးကျိၭထဲၩ့မူၭခိၪဒဲဂၪ့ခိၪအဘိၩ့ဆၧၩ့နီၪလီၫ. အ၀့ၫအီၪက့ၪဆုးလီၩ့အဆၧအဲၪလၧပဖၫ့ခိၪနီၪ မွဲလၧအမူၩအဒၩအီၪ၀့ၫဒၪအကၠီၩ့ နီၪအ့ၬ, မွဲ၀့ၫဒၪလၧအဖ့ၪလၫ့ပျီၩဆၧလၧပဂးနီၪလီၫ.

`ဖီ ယီဟၫ့ ၁၀း၁၇, ၁၈. ထိၪထဎီၩ့လၧ ဂလ့ၡၫ ၂း၂၀ နီၪဆံၭ. ဆၧပရၧၫ့မွဲဆၧနီၪလၧပဂး အီၪထီးနီၪလဲၪ.`

ယွၩထုၭဖျီၪအဆၧအဲၪအဒိၪထုၬ - ထုၪ့စူၪယၫ, ပဒၪဘၪလၧယ့ၫရှူၬဎရံၬ ဖ့ၪလၫ့အ၁ၭလၧပဂး လၧအ၁ၭဒၪ၀့ၫနီၪလီၫ. ဎရံၬအီၪက့ၪလၩ့အ၁ၭမၧၫ့ “လၧနၫ့ဆါဒၪ၀့ၫအဆၧ၁ၭအီၪ” နီၪလီၫ. ၦထုၭခွံၬအ၁ၭမၧၫ့န့နးဂၩအ့ၬ. အ၀့ၫဖ့ၪလၫ့ ဒၪအ၁ၭ, လၧဆၧကိၪ့ဆိၫအီၪ၀့ၫဘဲၫ၁ိၭမိထိးထဲၩ့တၩ့ထဲၩ့ဂၪ့ခိၪယီၩ ခီၫလၧဂၪ့ခိၪယီၩလအီၪဒံၭဘၪအခၪ့ထံၭအိၩနီၪလီၫ.

“ဆၧထိးထဲၩ့တၩ့ထဲၩ့အဆၧကိၪ့ဆိၫနီၪ မွဲအကဲၪထၪ့လၧခဲၫ့ခီၫအ့ၬ, မွဲလၧ စအၫဒၫ့နးအံၫ၁ံၪလၩ့ဆၧမၪဂီၩ့အလးခဲၫ့အ့ၬ. မွဲ၀့ၫဒၪဆၧနဲၪဖျီၪ ‘အီၪ၁ူၪအီၪဘံၭ ၀့ၫအဆိၩဆိၩအကၠၪကၠၪ လၧဖျိၩ့လံၩလံၩလအီၪဖျီၪဘၪနီၪ’ လီၫ. ရိမၫ ၁၆း၂၅. မွဲဆၧထုၭဖျီၪထၪ့ဆၧ၁ီၪ့ဆၧ၁ၫ့လၧအဆိၩအကၠၪလဖၪ လၧအအီၪ၁ုၪ့လၩ့အ၁ၭ လၧယွၩအလးဆီၩ့ဆီအဖၫ့လၬနီၪလီၫ. ခီၫလၧအခၪ့ထံၭနီၪ ဖါကဆါယွၩဒဲ ဎရံၬ၁့ၪယၫမုၪခီၩလဲးအဆၧကိၪ့၀ဲၩဆၧလၧမိပိၩ့ထၪ့ဆၧနီၪ, ဒဲၦၡၩဆၨၩမိလၩ့ထ့ၬ ၀့ၫလၧ ဆၧပိၩ့ထၪ့ဆၧအဆၧအၪ့လံၭအၪ့လီၫ အစီၩ့အမၩ့ဖၧၩ့နီၪလီၫ. ကဆါယွၩ ဖ့ၪလၫ့ဆၧဒဲၩဘၭမိအီၪထၪ့အဂးနီၪမွဲအ့ၬ, လါနၫ့အ၀့ၫဒၪစိၩ၀့ၫဆၧမိကဲၪထၪ့ အ၁ၭနီၪ, ဒဲအီၪက့ၪတဲၩ့၀ဲၩကိၪ့ဆိၫဆၧလၧ အမိဆၧၫ့ယၫဘၪဆၧလၩ့၁ၭမဲၪ၁ၭဖျဲၩ့ ဖၭဒိၪအဂးနီၪလီၫ. အ၀့ၫအဆၧအဲၪဘၪဂၪ့ခိၪယီၩဒိၪ၀့ၫမၬ, လၧအအုၩ့လၩ့အ၁ၭ လၧမိဖ့ၪလၫ့ခွံၬအဖိၪခွၫအီၪလဂၩဎးနီၪ, ‘ဘဲၫ၁ိၭကယဲၦလၧအနဲၩထဲၩ့၀့ၫလဂၩဂၩ နီၪ, မိဘၪဆၧဂၭဂီၩ့အ့ၬ. အ့ၪမွဲမိန့ဘၪဆၧမၧၫ့လၩ့ဆိၩလၩ့ကၠၪလီၫ’ ယီဟၫ့ ၃း၁၆.” Ellen G. White, The Desire of Ages, p. 22.