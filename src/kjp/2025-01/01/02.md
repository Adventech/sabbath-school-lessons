---
title:  နဲၪ့ဒံၭဆၧယိလါလၧၦဆီၫ့မီၪ့၀့ၫ၁့ၪနီၪလီၫ
date:   29/12/2024
---

ယွၩအၪ့စၪ့ပၧၩလမွဲဘၪန့ၫ “နအဲၪယၧၩဧၪ” နီၪဘၪ, ယွၩအနၫ့ဆါဒၪ၀့ၫ အဲၪပၧၩကိၭဂၩဒ့ၭ, ဒဲလၧဆၧပျီၩဖျ့ၭအဖၧၩ့လီၫ. မွဲတၡါ, အ၀့ၫဒၪအဲၪပၧၩလၧဆၧ ပျီၩပျီၩ (လဘၪဖ့ၪလၫ့ဘၪအလုအဎွ့ၩဘၪ) နီၪ ဒိၪနဲၪ့အၪနဲၪ့ၦဆီၫ့မီၪ့၀့ၫ၁့ၪဒံၭနီၪ လီၫ. ဒဲပ၁့ၪယၫဘၪဆၧအဲၪယီၩလၧအ၀့ၫအဆၧမၩ လၧအဆၧလ့ၩခၫ့ဖျီၫ့ဆၧလၧအၡၩခမျၧး၁ံၪထၧၫ့ထီယၫနီၪလီၫ.

`ဖီ ၂မိ ၃၃း၁၅-၂၂ ဒဲ ဆီၫ့မီၪ့ဆၧဘၪထွ့ၫလဖၪ ဒဲဆၧမၩအ၁ၭ၁ံၪ လဖၪနီၪဆံၭ. လံၬအဆၧၫ့ယီၩ, လၩ့ဆၫ့ဒၪဆၧအဆၧၫ့ဖိၪ ၁၉ နီၪ, ထုၭဖျီၪထၪ့ယွၩအဆၧဘၪအ၁ၭဒဲအဆၧအဲၪနီၪ မွဲဆၧနီၪလဲၪ.`

ၦထီးအလူၬနီၪလၩ့မါခွံၬ၀့ၫဒၪယူၭလီၫ. ယွၩအဆၧမၩလၩ့လၭထုၭထၪ့ခွံၬ အၡၩခမျၧး၁ံၪလၧခးအံဇံၭကဲၪဎီးအလးဖၧၩ့, လယံၬလမီဘၪနီၪ ၦအံၫစရ့လၭဖိၪ ၁ံၪပိၩ့ထၪ့ကဆါယွၩဒဲဘိၪ့ထၪ့ဘၩထၪ့ထီၫ့ချီဖိၪလဒုၩနီၪလီၫ. ထီးစမိစ့ၭဂဲၫထဲၩ့ လၩ့လၧခိၪလီၩ့ခၪ့ထံၭနီၪ, အ၀့ၫဒၪဆၧမၩအ၁ၭနီၪတၭ, အ၀့ၫအ၁ၭထၪ့ခဲၩထၪ့ ၀့ၫတၭ, ခွံၬလၩ့ခွံၬဆၧပၪပဲၪလၧအစူၪဖၧၩ့တၭ, မၩထ့ဖၭခွံၬ၀့ၫလၧခိၪလီၩ့အခၪ့ ထံၭနီၪလီၫ. မွဲၦခမျၧး၁ံၪဘၪထိးဆိၫ့ခွံၬ၀့ၫဆၧအုၩ့လၩ့အီၪလၩ့အဆၧဆိၪဂ့ၩ လဖၪလါနၫ့ဂ့ၩ ကဆါယွၩဖျါပျီၩခွံၬအ၀့ၫ၁ံၪအဆၧမၪဒဲရွံန့အ၀့ၫ၁ံၪလၧ ၦအဘၪ ဆိၪဂ့ၩအလးနီၪလီၫ.

၂မိ ၃၃း၁၉ စံၭ၀့ၫဒၪ, “ယမိဒုၭလ့ၩဖီၩ့ခွံၬယဆၧဂ့ၩထီးအလူၬလၧနမ့ၬယၫ, ဒဲယမိဒုၭဂၧၫ့ထၪ့၁ၩလၩ့ ယဟိ၀ၩအမံၩ့လၧနမ့ၬယၫ, ဒဲၦလၧယမိဖ့ၪလၫ့လၧဆၧ အခိးအတၩလဂၩဂၩနီၪ, ယမိဖ့ၪလၫ့ဆၧအခိးအတၩလၧအ၀့ၫလီၫ.” ဘၪလဖၧၫ့ ဖၧၫ့ၦၡၩဆီၫ့မီၪ့ဘၪမၪဆၧချဲၩ့ယီၩ မိစံၭ၀့ၫလၧကဆါယွၩနီၪ ဘဲၫအ၁ၭဖိးထၪ့ ၀့ၫအ၁ိၭ မိယၫ့၁ၭၦလနၩ့နၩ့, ဒဲလမိခိၭနၪ၀့ၫဘၪလနၩ့နၩ့နီၪလီၫ. လါနၫ့ဂ့ၩ လံၬဆံၫ့ဎံၪနီၪ အခီၫပယီၫမွဲဘဲၫနီၪအ့ၬ. ကဆါယွၩနီၪ မၩန့စီၩ့မၩ့ဘၪဒၪအ၁ၭ ဒဲမၩဆၧဘဲၫၦလနၩ့နၩ့စံၭ၀့ၫဒၪလၧ ကဆါယွၩကိၪ့ဆိၫ၀ဲၩၦလဂၩဂၩအဘိၪ့အထး လၧကဘၪလၩ့မါဒဲမိဘၪဆၧစ့ၩရၫ့အဂးနီၪမွဲအ့ၬ.

အ့ၪမွဲဘဲၫနီၪ, ကဆါယွၩထုၭဖျီၪလီၩဆၧထီးယီၩမွဲနီၪလဲၪ. ဆၧဂဲးခၪ့ထံၭ တၡါၡါနီၪ, ဘဲၫၦအတဲၩ့လၩ့ဆၧကိၭမံၩ့လဂၩအ၁ိၭ, ကဆါယွၩအစီၩ့အမၩ့အီၪ ၀့ၫဒၪလၧအဖ့ၪလၫ့ပျီၩအ၀့ၫအခိးအတၩ လၧၦကိၭဂၩဒ့ၭအဂး, ထီးဒၪလ့ၬၦလၧ လကြၨၭန့ဘၪ၀့ၫလဖၪဆ့အ၀့ၫဖ့ၪလၫ့ပျီၩ၀့ၫဒၪနီၪလီၫ. ဆၧပိၩ့ထၪ့ဆၧဒဲ ဆၧဘၩ ထီၫ့ချီဖိၪအဂၩ့ဂီၩ့အလးခဲၫ့ဒၪလ့ၬနီၪ, ယွၩယၫ့၁ၭအၡၩခမျၧး၁ံၪ, လၧအလကြၨၭ လဘၪလၧၩ့ဘၪဒၪလ့ၬနီၪလီၫ.

အယီၩမွဲဆၧအဒီၩ့အထ့ၬလမံၩ့ လၧဆၧမၩအ၁ၭအၪမံၩ့အဖၧၩ့ လၧကဆါယွၩ ထုၭဖျီၪထၪ့အဆၧအဲၪဒိၪနဲၪ့အၪနဲၪ့ပဆၧယိလါဒံၭနီၪလီၫ. ဆၧယီၩမွဲလၧ ပ၀့ၫဒၪ ကိၭဂၩဒ့ၭအဂးနီၪလီၫ.

လၧယၫခီၫနီၪ ကဆါယွၩနဲၪဖျီၪထွ့ၫအဆၧအဲၪဘၪနၧၩဘဲၫ၁့ၪလဲၪ ဒံၭလဲၪ- ထီးဒၪလ့ၬလၧပဆၧယိလါအထုၬ၀ါလခီၫနီၪဒံၭလဲၪ.