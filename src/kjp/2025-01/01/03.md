---
title:  ဆၧအဲၪလၧဆၧဘၪဖ့ၪဆၧၫ့ထဲၩ့အလးလအီၪဘၪ
date:   30/12/2024
---

ယွၩအဆၧအဲၪလၧလအၪ့လဲၩဘၪအ၁ၭ အီၪတီၩ၀့ၫဒၪလၧအၡၩခမျၧး၁ံၪ အဒီၩ့အထ့ၬနီၪ ပဒၪဘၪလၧဟိၫစံအၫအဖၧၩ့နီၪလီၫ. ကဆါယွၩမၪလူၬမီၪ ဟိၫစံအၫ, “လ့ၩဘီၪ, မၩန့နမၫဘၪဆဲၫ့လၧဆၧလဲးဆၧဘျၪ, ဒဲဆၧလဲးဆၧဘျၪ အဖိၪလဖၪဆံၭ. အဂဲးဘဲၫယီၩ ခးနီၪလၩ့မုလၩ့ဖၭလၧယဟိ၀ၩတၭ, မၩဆၧလဲးဆၧဘျၪဒိၪမၬလီၫ” (ဟိၫ ၁း၂). စဟိၫစံအၫဒဲအမၫလၧလတီၩလလီၩ့ဘၪလဂၩနီၪ မွဲဆၧဖ့ၪဒီၩ့ဆၧမၩလိၪလၧယွၩအဆၧအဲၪအၡၩခမျၧးအဂဲး, လၧၦအံၫစရ့လၭဖိၪ၁ံၪနး၁ၭအဆၧဘၪ၁ူၭဘၪမၪလဖၪနီၪလီၫ. အနီၪမွဲယွၩအဆၧဖ့ၪလၫ့ပျီၩအဆၧ အဲၪလၧၦလကြၨၭလဘၪဘၪလဖၪအဂးနီၪလီၫ.

မွဲတၡါ, လၧကဆါယွၩအဆၧအဲၪဒဲအဆၧတီၩဆၧလီၩ့အဖၧၩ့ဒၪလ့ၬနီၪ, အၡၩခမျၧးလဖၪပိၩ့ထၪ့ဆၧလဖၧၫ့ဂီၩ့လဖၧၫ့ဆ့နီၪလီၫ. ဘဲၫနီၪအ၁ိၭ လံၬဆံၫ့ဎံၪ ထုၭဖျီၪထၪ့ကဆါယွၩမွဲၦလၧအအဲၪဆၧလၧ ၦလဘၪဖ့ၪကၪထဲၩ့ဘၪဆၧနးမံၩ့ဘၪ အဖၧၩ့နီၪလီၫ. အနီၪမွဲဆၧအဲၪအလၧၫ့အဎွ့ၩဒဲအတီၩအလီၩ့လီၫ. အ၀့ၫ၁ံၪလခီၫ လအီၪက့ၪဒိၪ၀့ၫဒၪဘၪဒဲဘိၪ့ထၪ့ဘၩထၪ့ကဆါအဂူၫဂၩနီၪ, မၩအုၭယွၩအ၁ၭဒဲ မၩထ့ၬခွံၬဆၧဘူၭထံးလိၬ၁ၭလဖၪ, ထီးမွဲၦမိမၩဘျၪထဲၩ့လန့ဘၪဒၪလ့ၬနီၪလီၫ.

`ဖီ ဟိၫစံအၫ ၁၄း၁-၄. ဆၧထုၭဖျီၪထၪ့မွဲဆၧနီၪလမံၩ့လၧအဘၪ ထွ့ၫလၧ ယွၩအဆၧအဲၪအဂုးအခၧၫ့လၧအၡၩခမျၧးအဖၫ့ခိၪနီၪလဲၪ.`

လၧအၡၩခမျၧး၁ံၪအဆၧပိၩ့ထၪ့ဆၧခိၭမၬခိၭမၬဂီၩ့အလးခဲၫ့နီၪ, ယွၩထုၭ ဖျီၪလီၩ၀့ၫဒၪး “ယမိမၩဘျၪထဲၩ့အ၀့ၫဒၪအ၁ၭဂၭဂီၩ့နီၪလီၫ. ယမိအဲၪထဲၩ့ကွံၩထဲၩ့ ဒၪအ၀့ၫ၁ံၪလီၫ.” လံၬဖျိၪ့လၧအမွဲ၀့ၫဆၧအဲၪ “ပျီၩဖျ့ၭ” နီၪ လၧဟံဘြုၫအလၨ ခီၫ (nedabah), အခီၫပယီၫအၡါမၬနီၪ မွဲဆၧမၩလၧအ၁ုၪ့အီၪ၁ၭအီၪ၀့ၫဒၪ အဖၧၩ့လီၫ. ဆၧချဲၩ့မီၪ့ဎီၩ့ (လမံၩ့ဎး) လၧဆၧဖ့ၪလၫ့မၩဘိၪ့ဆၧလၧ၁ၭဒၪ၀့ၫ လၧဆၧလုထၪ့ဆၧအလးနီၪလီၫ.

လၧလံၬဟိၫစံအၫထၧၫ့ဘံၪ့ယၫအဖၧၩ့နီၪ, ကဆါယွၩနဲၪဖျီၪအဆၧဖ့ၪလၫ့ လၧအလၩ့ဆၫ့လၩ့မဲၩ၀့ၫဒဲ အဆၧအဲၪဆၧယၫ့၁ၭဘၪအၡၩခမျၧး၁ံၪနီၪလီၫ. လၧအ၀့ၫ၁ံၪဖ့ၪလၫ့အ၁ၭလၧၦဂူၫဂၩအစူၪဖၧၩ့, မၩဂၭဂီၩ့ခွံၬဆၧအုၩ့လၩ့အဆၧဖံၭ၁ိၭ, ထီးအဖျီၪ၀့ၫလၧၦဖိၬလိၬမၩဂ့ၩထဲၩ့လန့ဘၪဒၪလ့ၬလါနၫ့ဂ့ၩ, လၧကဆါယွၩ အဆၧ၁ုၪ့အီၪ၁ၭအီၪအဖၧၩ့ မၩဂ့ၩထၪ့ထဲၩ့အ၀့ၫ၁ံၪလၧအဆၧအဲၪနီၪလီၫ. ၦၡၩ၁ံၪ နီၪကြၨၭဘၪလၧကဆါယွၩအဆၧအဲၪနးဆိၭအ့ၬ. အ၀့ၫ၁ံၪထုၭပဲၩခွံၬ၀့ၫဒဲ မၩလၩ့မါခွံၬဆၧကြၨၭဆၧဘၪလၧယွၩအဆၧအဲၪယူၭနီၪလီၫ. မွဲလါနၫ့ဘိၩ, ကဆါယွၩမၩပထုၬခွံၬအဆၧအဲၪအ့ၬ, အ၀့ၫပၧၩ့ထၬအဆၧအဲၪနီၪလၧ ဆၧမၩ ဆီၪ့မၩနီၩ့နးမံၩ့အ့ၬလီၫ. ထီးယီၩဒဲလၧဆၧလးအဂၩလၧလံၬဆံၫ့ဎံၪအဆၧကွ့ၭနဲၪ့ အဖၧၩ့နီၪ ပဒၪဘၪယွၩအဆၧအဲၪ ဘဲၫအဖ့ၪလၫ့ပျီၩ၀့ၫဒၪလၧအဆၧ၁ုၪ့အီၪ၁ၭ အီၪအဖၧၩ့နီၪလီၫ.

ၦအၪဂၩဆီၫ့မီၪ့၀့ၫလၧ ယွၩနီၪပၧၩ့ဆၧလၧဆၧလးအယဲၩ့ဒဲစ့ၩရၫ့ ဆၧဆီၪ့ဆီၪ့လ့ၬနီၪလီၫ. ဆၧအဲၪလၧအဖျါခွံၬမၪလတီၩဘၪလၧ၀ၩအဖၫ့ခိၪ အဆၧမၩအ၁ၭဒဲအဆၧလ့ၩခၫ့ဖျီၫ့နီၪ ဒုၭနၪ၁့ၪဘၪနၧၩလၧ ယွၩအလၩ့ဆၫ့လၩ့မဲၩလဂၩဘဲၫ၁့ၪလဲၪ. ဒဲဆၧအၪ့လဲၩခွံၬနဆၧဒၪလၧနၫ့ ဆါဒၪ၀့ၫ လၧဆၧမၩဘူၭမၩထံး၁ၭလၧယွၩနီၪဘဲၫ၁့ၪလဲၪ.