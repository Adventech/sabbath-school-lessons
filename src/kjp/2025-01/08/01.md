---
title:  ၁ၭအီၪဆၧပျီၩဖျ့ၭ, ဆၧအဲၪ, ဒဲဆၧယိထွ့ၫမၩဆၧၩ့
date:   15/02/2025
---

### ဖီလနွ့ၫယီၩအဂးဆၧမၩလိၪ

လုကၭ ၁၃း၃၄; ယ့ၫရမဲအၫ ၃၂း၁၇-၂၀; ဟံဘြုၫ ၁း၃; ၅မိစ့ၭ ၆း၄, ၅; အ့ဖစၧၭ ၁း၉-၁၁; ယီဟၫ့ ၁၆း၃၃.

> <p>၁နိၫထီၫ့</p>
> “ယလီၩဘၪယူၭန၁ံၪလၧဆၧယီၩလဖၪလီၫ. လၧဂၪ့ခိၪချိၫ့ယီၩ န၁ံၪ မိဘၪဆၧအၡၪ့လီၫ. မွဲလါနၫ့တၭ, ၁ၭဎွံၫထၪ့န၁ံၪ၀့ၫဘီၪ, ယ၀့ၫဒၪယီၩ ယမၩနၧၩ့မၩစၪယူၭဂၪ့ခိၪယူၭလီၫ” (ယီဟၫ့ ၁၆း၃၃).

ဆၧလးခၫ့ထံၭ (providence) နီၪမွဲဆၧချဲၩ့ဖျိၪ့လၧ ၦထုၭဖျီၪ၀့ၫ ကဆါယွၩအဆၧမၩလမံၩ့လၧဂၪ့ခိၪယီၩလီၫ. ဆၧဆီၫ့မီၪ့ယွၩအဆၧမၩလၧ အမၩ၀့ၫနီၪ ကဲၪထၪ့ဆၧလၩ့ဆၫ့ဖၭဒိၪ လၧဆၧမၩဘၪထွ့ၫလိၬ၁ၭလၧယွၩ, ဆၧမၩဘၪထွ့ၫလိၬ၁ၭလၧၦဂူၫဂၩ, ဒဲဆၧဆီၫ့မီၪ့ဆၧအၧၩ့ဆၧ၁ၫ့အဆၧကၪဆၧဂဲၩ ဘဲၫ၁့ၪလဲၪ, ဘဲၫ၁့ၪလဲၪနီၪလီၫ.

ဎရံၬဖိၪ၁ံၪဖီၪ့ဂုးထၬဆၧနၪ၁့ၪအၪမံၩ့လၧ ဆၧဆံၫ့ဆၧဎံၪ (ယွၩ) အလးခၪ့ထံၭအဂဲးနီၪလီၫ. ၦလနၩ့နၩ့နဲၩ၀့ၫလၧယွၩမၩဖိၬထွ့ၫအစီၩ့အမၩ့ လၧအီၪက့ၪလၩ့အ၁ၭမိမၩကဲၪထၪ့ဆၧကိၭမံၩ့ ဘဲၫအကဲၪထၪ့၀့ၫအ၁ိၭနီၪလီၫ. အ၀့ၫရွံန့ ၦလၧအမိမၩဖီၩ့ဖျ့ၭ၀့ၫဒဲၦလၧအမိထုၭပဲၩခွံၬ၀့ၫနီၪလီၫ. လၧဆၧဒၪဆၧနၪ၁့ၪဆၧ ယီၩနီၪ, ၦၡၩပျီၩဖျ့ၭလၧဆၧရွံန့ဆၧအဂးအ့ၬ ဒဲဘၪကဲၪ၀့ၫဒၪလၧ ယွၩအဆၧအီၪ က့ၪလၩ့၀့ၫဒၪနီၪလီၫ. မွဲဆၧနီၪ, ၦအဆၧနဲၩအီၪဘဲၫနီၪလဖၪ စံၭ၀့ၫလၧ ၦၡၩ အဆၧအဲၪဒိၭလဖၪဒၪလ့ၬနီၪ ဘၪဆၧအီၪက့ၪစ့ၩရၫ့၀ဲၩ၀့ၫလၧ ကဆါယွၩနီၪလီၫ.

အ့ၪမွဲလခီၫ, လၧလံၬဆံၫ့ဎံၪအဆၧထိး၁ၭနီၪ ဖ့ၪနဲၪ၀့ၫဒၪလၧ ကဆါယွၩ နီၪအီၪက့ၪစ့ၩရၫ့၀ဲၩဆၧလၧ အဂဲၫကဲၪထၪ့၀့ၫလဖၪနီၪ နးမံၩ့အ့ၬနီၪလီၫ. အ့ၪမွဲ လခီၫ, အ၀့ၫဖ့ၪလၫ့ဆၧပျီၩဖျ့ၭၦမိရွံန့၀့ၫအဂးနီၪ, ထီးဒၪလ့ၬၦၡၩဒဲမူၭခိၪအ၁ီၫ့ လဖၪဆ့မိရွံန့ဆၧထၪ့ဒၩအ၀့ၫအဆၧဘၪ၁ၭကဲၪဆ့လီၫ. လၧဆၧလၩ့ထ့ၬလၧဆၧဒဲၩဘၭအဖၧၩ့, ဒဲဆၧအၧၩ့ဆၧ၁ၫ့မၩ၁ၭအုၭဆၧနီၪ ကဲၪထၪ့၀့ၫဒၪလၧဆၧဆိၫ့ကၩမၪဆၧပျီၩဖျ့ၭယီၩ အလံၩ့အလဲၫနီၪလီၫ. ဆၧထိးထဲၩ့တၩ့ထဲၩ့အဆၧကိၪ့ ဆိၫနီၪ အီၪက့ၪ၀ဲၩ၀့ၫလၧဆၧလၩ့၁ၭအူၭမိဂဲၫထီၩ့၀့ၫလၧ ဆၧမၩမၪဆၧပျီၩဖျ့ၭယီၩ အထီနီၪလီၫ.