---
title:  ဎရံၬမၩနၧၩ့မၩစၪယူၭဂၪ့ခိၪယူၭလီၫ
date:   20/02/2025
---

အ့ၪမွဲဆၧကိၭမံၩ့ဒ့ၭကဲၪထၪ့၀့ၫဒၪလၧ ကဆါယွၩအ၁ၭအီၪဆၧနဲၪလိၪနဲၪ ဒီၩ့နီၪ, ဆၧအၧၩ့ဆၧ၁ၫ့မိအီၪ၀့ၫနးဖၧၫ့အ့ၬ မိအီၪဒၪန့ၫဆၧ၁ၭဎွံၫ၁ၭယီၫဒဲဆၧ၁ၭ ဘၪလၩ့ဎိၬလထံၪဎးနီၪလီၫ. လၧခဲၫ့ထုၬနီၪ, မူၭ၀ၩ့ဒီၪ့ထၧၫ့ဘံၪ့ယၫ မိန့ဘၪထဲၩ့ ဆၧလၧၫ့ဆၧဎွ့ၩယီၩ, မွဲယွၩအ၁ၭအီၪဆၧနဲၪဒီၩ့နီၪလီၫ. လၧအဘိၩ့ဘၭနီၪ, ကဆါယွၩအီၪက့ၪအမူၩဒၩလၧ အဆၧဖ့ၪလၫ့ဆၧပျီၩဖျ့ၭစ့ၩရၫ့ဒၪ၁ၭ (ဆၧအီၪက့ၪ လၩ့၁ၭ) အဖၧၩ့နီၪလီၫ.

ကဆါယွၩအီၪက့ၪဒိၪအဆၧဘၪတဲၩ့ဖိၪကိၭဂၩ, ကိၭမံၩ့ဒ့ၭလီၫ. ဘဲၫအ၀့ၫ ဖ့ၪလၫ့ထၬဆၧပျီၩဖျ့ၭလၧ ၦမိရွံန့ဆၧဂ့ၩလၧဆၧအဲၪအဂး, ဆၧဂ့ၩအီၪအၪမံၩ့လဖၪ ကဲၪအခိးအတၩ, ဒဲအ့ၪမွဲဆၧ၁့ၪဆၧဘၪလၧဂၪ့ခိၪယီၩအလုၫအလါနီၪ, မွဲလၧ ယွၩအဆၧရွံန့ဆၧ အဆၧဘၪ၁ၭမွဲအ့ၬနီၪလီၫ.

ၦလနၩ့နၩ့စံၭ၀့ၫလၧ ယွၩပၧၩ့ဆုးထၬဆၧကိၭမံၩ့ဒ့ၭ လၧအ၀့ၫလဂၩဒၪ၀့ၫ အ၁ၭနီၪလီၫ. ဆၧမၩအ၁ၭလနၩ့နၩ့လၧဂၪ့ခိၪယီၩ မွဲလၧကဆါယွၩအဆၧမၩ (အဆၧယိထွ့ၫခွါထွ့ၫအဖၧၩ့) လီၫ. လါနၫ့အ့ၪမွဲလနၩ့နၩ့နီၪ မွဲဒၪလၧၦဘၪ ဆၧတဲၩ့လၩ့ဖိၪ၁ံၪအဆၧရွံန့လၧဆၧပျီၩဖျ့ၭအကၠီၩ့နီၪလီၫ. ဆၧမၩအ၁ၭလၧ လဘၪယွၩအ၁ၭ ကဲၪထၪ့အၪမံၩ့လ့ၬနီၪလီၫ.

`ဖီ ယီဟၫ့ ၁၆း၃၃. လၧဆၧၡၪ့ဆၧနၭအကျၩဒၪလ့ၬ, ဆၧယိလါ လၧလံၬဆံၫ့ဎံၪအဆၧၫ့ယီၩဖ့ၪလၫ့နၧၩနီၪ မွဲဆၧနီၪလဲၪ.`

လၩ့ဆၫ့ဒၪဆၧလၧဆၧၡၪ့ဆၧနၭဆၧကၪဆၧဂဲၩအထီဖၧၩ့, ၦၡၩခမျၧး အဆၧနဲၩမိလ့ၩ၀ံၩ့၀ၩ့၀့ၫဒၪ မွဲလၧအ၀့ၫ၁ံၪဖီၪ့ထၬဘၪမၪဆၧနဲၩလမံၩ့လၧ ကဆါယွၩမိမၩဖီၩ့ဖျ့ၭအ၀့ၫ၁ံၪလၧဂၪ့ခိၪယီၩနီၪလီၫ. လါနၫ့ဂ့ၩယ့ၫရှူၬစံၭဘၪပၧၩ လၧဆၧအဂူၫဂၩလမံၩ့, ဖ့ၪပဂၨၪထၪ့အထံၩအဖျဲ၁ံၪ လၧအ၀့ၫ၁ံၪမိဘၪဒၪ ဆၧၫ့ယၫဘၪဆၧကၪဆၧဂဲၩဒဲဆၧၡၪ့ဆၧနၭလၧဂၪ့ခိၪယီၩလီၫ, လါနၫ့ဂ့ၩ ဆၧယိလါအီၪ၀့ၫဒၪ, မွဲလၧဎရံၬမၩနၧၩ့မၩစၪခွံၬယူၭဂၪ့ခိၪယူၭနီၪလီၫ (ယီဟၫ့ ၁၆း၃၃).

ဆၧလမံၩ့လၧပဘၪဆၧၫ့ယၫဘၪဆၧၡၪ့ဆၧနၭ ဒဲဆၧမၩခွါလဖၪနီၪ မွဲဆၧလၧကဆါယွၩအဆၧနဲၪလိၪနဲၪဒီၩ့နီၪမွဲအ့ၬ. ပဘၪအီၪက့ၪလၧပ၁ၭဖၧၩ့ကိၭ အဆၧၫ့ထီဒ့ၭလၧဆၧအဒိၪအမုလမံၩ့ၪ မွဲဆၧဂဲးလိၬတ့ၭလိၬဖၭဒိၪ (the great controversy) နီၪလီၫ. မွဲလါနၫ့ဂ့ၩနီၪ, ပနဲၩန့၀့ၫဆၧ၁့ၪ, လၧဆၧအၧၩ့ဆၧ၁ၫ့အဖၧၩ့နီၪဒၪလ့ၬ ကဆါယွၩဂဲၫဆိၬန့ဆၧဂ့ၩဆၧဘွၩ၁့ၪ၀့ၫဒၪနီၪလီၫ. ပအ့ၪ မွဲနဲၩန့ကဆါယွၩနီၪ, ကဆါယွၩကမၩန့ပဆၧၡၪ့ဆၧနၭလဖၪနီၪ ဘဲၫ၁ိၭအမိကၠူၭ န့ (ထုၭန့) ထဲၩ့ပၧၩ့လၧအ၀့ၫအနဲၩ့ထံၭ ဒဲမိဖ့ၪဆီၪ့ထၪ့ထဲၩ့ပၧၩလၧပမိအီၪဒဲဆၧ အဲၪဆၧယၫ့၁ၭဒဲမၩဘိၭမၩဆၧၩ့ထဲၩ့ၦဂူၫဂၩ၁ံၪအဂးနီၪလီၫ.