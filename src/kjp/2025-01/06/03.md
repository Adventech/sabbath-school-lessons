---
title:  ကဆါယွၩနီၪဂ့ၩဘွၩ၀့ၫဒဲတီၩလီၩ့၀့ၫလူၬလူၬဆံၫ့ဆံၫ့လီၫ
date:   03/02/2025
---

ကဆါယွၩလကိၭထၪ့ဆၧယီၫယီၫလၧ ၦၡၩခမျၧး၁ံၪမိအဲၪဆၧဒဲစ့ၩရၫ့တီၩ ဆၧအဂးနီၪဘၪ, အ၀့ၫဖ့ၪလၫ့ဆၧအဒီၩ့အထ့ၬအလၧၫ့အဎွ့ၩလၧဆၧမၩနီၪအဂး လီၫ. လံၬဆံၫ့ဎံၪ၁ီၪ့၁ၫ့၀့ၫဒၪလၧ ကဆါယွၩနီၪ ဆံၫ့ဎံၪ၀့ၫ, တီၩလီၩ့၀့ၫ, အလူ တီၩ၀့ၫ, လၧအဆၧအဲၪနီၪ လူၬလူၬဆံၫ့ဆံၫ့လီၫ. ကဆါယွၩလဂၩဎးဒၪဒဲ ကိၭအဆၧၫ့အထီဒ့ၭနီၪ မွဲ၀့ၫဆၧအဲၪဆၧကွံၩ, ဆၧတီၩဆၧလီၩ့, ဒဲဆၧစ့ၩရၫ့တီၩ ဆၧလီၫ. အ၀့ၫမၩမၪဆၧနးဆိၭအ့ၬ.

`ဖီ ၅မိ ၃၂း၄ ဒဲ အၪ့အူၭ ၉၂း၁၅. ဆၧ၁ီၪ့လိၪပၧၩလၧ ကဆါယွၩ အဆၧအီၪတီၩအီၪလီၩ့၀့ၫဒဲ အဆၧဆၧတီၩဆၧလီၩ့မွဲဆၧနီၪလဲၪ.`

လံၬဆံၫ့ဎံၪအဆၧၫ့အၪအၪလ့ၬလဖၪ ထုၭဖျီၪထၪ့၀့ၫလၧကဆါယွၩ မွဲဆၧအဲၪဆၧကွံၩနီၪလီၫၪ “ဆၧအၧၩ့အီၪလၧအဖၧၩ့နးဆံၭအ့ၬ” (အၪ့အူၭ ၉၂း၁၅, ထိၪဎီၩ့လၧ အၪ့အူၭ ၂၅း၈; ၁၂၉း၄). “ယဟိ၀ၩ, ဆၧတီၩဆၧလီၩ့လဂၩ အီၪလၧ အကျၩ, မၩဆၧအၧၩ့နးမံၩ့အ့ၬ. နဲၪဖျီၪထၪ့ဆၧစ့ၩရၫ့လၧဆၧဖၩ့အကျၩကိၭဂီၩဒ့ၭ တၭ, လၩ့ၡၩအ့ၬ. လါနၫ့တၭၦအၧၩ့၁့ၪယၫဆၧမ့ၬမဲအ့ၬ” (ဇ့ၭဖနဲအၫ ၃း၅). ယိထံၫယိဆၭ ဆၧလၧကဆါယွၩအတခ့ၭဖ၀ၭလၩ့ဆၫ့ဒဲလဘၪလၩ့ဎိၭဘၪလၧ ၦလအဲၪဒိၭဘၪဆၧစ့ၩရၫ့တီၩဆၧလဖၪနီၪဆံၭ.

ကဆါယွၩ၁့ၪယၫဆၧအဂ့ၩထုၬ လၧၦကိၭဂၩဒ့ၭအဂး, အဲၪဒိၭဆၧအဂ့ၩထုၬ လၧၦကိၭဂၩဒ့ၭအဂး, ဒဲဂဲၫဆိၬန့ဆုးလီၩ့ဆၧအဂ့ၩထုၬလၧ ၦမၩဘၪထွ့ၫအ၁ၭ လဖၪအဂးနီၪလီၫ.

`ဖီ အၪ့အူၭ ၉း၇, ၈ ဒဲ အၪ့အူၭ ၁၄၅း၉-၁၇. ၁ီၪ့လိၪဆၧလၧ ကဆါယွၩအဂဲး မွဲဆၧနီၪလဲၪ.`

ကဆါယွၩလၧလံၬဆံၫ့ဎံၪဖၧၩ့ယီၩမွဲ “ၦစ့ၩရၫ့ဆၧအတီၩအလီၩ့လဂၩ” (အၪ့ ၇း၁၁), ဒဲဆၧလတီၩလလီၩ့ဘၪအီၪလၧအ၀့ၫအ့ၬ (အၪ့ ၅း၄). ဘဲၫ ၁ယီ ၁း၅ စံၭ၀့ၫအ၁ိၭ, “ယွၩမွဲဆၧဖၩ့တၭ, ဆၧခံၭအီၪလၧအဖၧၩ့နးဆံၭအ့ၬ.” မွဲတၡါ, ကဆါယွၩနီၪလမွဲဘၪန့ၫ အလၧၫ့ဎွ့ၩဒဲဆၧဂ့ၩဆၧဘွၩလမံၩ့ဎးနီၪဘၪ, မွဲ၀့ၫဒၪ ဆၧဂ့ၩလၧ “အဘၪဆၧကျဲၩ့ဖစီၩ့န့လၧဆၧအၧၩ့ဆၧ၁ၫ့အဖၧၩ့လ၁့ၪဘၪ” နီၪလီၫ (ယ့မံၭ ၁း၁၃; ထိၪဎီၩ့လၧ ဟဘၭကၧၭ ၁း၁၃).

လၧဆၧထီးလူၬအဖၧၩ့, ကဆါယွၩအဆၧဂ့ၩဆၧဘွၩဒဲအလၩအဖၩ့နီၪ ဆုးဘုၭလိၬ၁ၭလၧဆၧမၩလၩ့ဖၭလန့ဘၪနီၪလီၫ. လၧၦအၪဂၩဘိၪ့ဘၩဆၧဂၩ့ ဆၧဖၪ့အကျၩနီၪ, အ၀့ၫအစီၩ့အမၩ့ဒိၪ၀့ၫလါနၫ့ဂ့ၩ အ၀့ၫဆိၫ့ကၩ၀့ၫဒၪလၧဆၧ တီၩဒဲဆၧအဲၪအဖၧၩ့လီၫ. မွဲဆၧဘၪဆုးလၧစမိစ့ၭအၪ့စၪ့ကဆါယွၩ, “ဖ့ၪနဲၪ ယၧၩလၧနလၩနဖၩ့ဆံၭ” ဒဲကဆါယွၩစံၭဆၧၫ့ထဲၩ့၀့ၫ, “ယမိဒုၭလၩ့ယလၩဒုၩလ့ၩ ခၫ့ဂၬ ယဆၧဂ့ၩထီးလူၬလၧနမ့ၬယၫလီၫ” (၂မိ ၃၃း၁၈, ၁၉).

`ဘၪမွဲနီၪ ကဆါယွၩအဂ့ၩဒိၪမၬထီးယီၩလဂၩ ဘၪပျဲၩဆၧအၧၩ့ဆၧ၁ၫ့ အီၪအၪမၬလၧဂၪ့ခိၪယီၩလဲၪ. ကၩ့ကၩဎိၭလၩ့လၧဆၧမၩလိၪအဖၧၩ့ဆံၭ.`