---
title:  ယွၩအတခ့ၭဖ၀ၭလၧလအၪ့လဲၩဘၪအ၁ၭ
date:   04/02/2025
---

`ဖီ မၪလခဲၫ ၃း၆ ဒဲ ယ့မံၭ ၁း၁၇. ဆၧ၁ီၪ့လိၪဆၧမွဲဆၧနီၪလၧယွၩ အတခ့ၭဖ၀ၭနီၪလဲၪ.`

လၧ မၪလခဲၫ ၃း၆ အဖၧၩ့, ယွၩစံၭ၀့ၫ, “ယ၀့ၫဒၪယီၩယမွဲယဟိ၀ၩလီၫ. ယကဒံၩကဒၩအ့ၬ.” ၦလနၩ့နၩ့ဖီ၀့ၫလံၬအဆၧၫ့ယီၩလကုၭ ဒဲထုၭထၪ့အခီၫပယီၫ လၧကဆါယွၩနီၪအ၁ၭအၪ့လဲၩ၁ၭ လၧဆၧနးမံၩ့အ့ၬနးဖၧၫ့အ့ၬနီၪလီၫ. လံၬအဆၧၫ့ လကုၭ လၧအစံၭ၀့ၫဘဲၫယီၩမွဲဒၪ အတခ့ၭဖ၀ၭလအၪ့လဲၩအ၁ၭဘၪနီၪလီၫ. အ့ၪမွဲဆၧဖိၬထွ့ၫလၧခဲၫ့လကုၭနီၪစံၭ၀့ၫဒၪ, “မၩအ၁ၭဘဲၫနီၪတၭ, စယၫကူၭအဖိၪခွၫ ၁ံၪဧ့, န၁ံၪထီၩ့ဘၪလၧဆၧဂၭဂီၩ့အ့ၬ.” ဒဲလၧခဲၫ့လဆၧၫ့နီၪစံၭ၀့ၫဒၪ, “ဂဲၫထဲၩ့ထဲၩ့ လၧယအီၪဆံၭတၭ, ယမိထဲၩ့ထဲၩ့လၧန၁ံၪအအီၪနီၪ...” (မၪလခဲၫ ၃း၇), ထုၭဖျီၪအ၁ၭလၧ အၪ့လဲၩအ၁ၭ၁့ၪ၀့ၫဒၪလၧဆၧမၩဘူၭမၩထံးအ၁ၭ အဆၧ ဘၪထွ့ၫအဖၧၩ့နီၪလီၫ.

မွဲဆၧနီၪ, ကဆါယွၩမၩဘၪထွ့ၫလိၬအ၁ၭလၧ အဆၧတဲၩ့လၩ့ဆၧလဖၪ လါခီၫလါဘၩလၧဆၧကိၭမံၩ့ဒ့ၭအဖၧၩ့, လါနၫ့အ့ၪမွဲအတခ့ၭဖ၀ၭနီၪ အီၪဂုး အီၪခၧၫ့၀့ၫဒၪလီၫ. ဘဲၫဆၧအီၪက့ၪဂုးခၧၫ့၀့ၫဒၪလၧ ယ့မံၭ ၁း၁၇ အဖၧၩ့အ၁ိၭ, ကယဲဆၧဖ့ၪလၫ့အဂ့ၩအဘွၩ, ဒဲကယဲဆၧဖ့ၪလၫ့လၧအလၧၫ့အဎွ့ၩလမံၩ့လါလါ နီၪ ဂဲၫလၩ့၀့ၫလၧဆၧဖၩ့အဖါအအီၪလၧထၭလခီၫ, လၧဆၧအၪ့လဲၩ၁ၭလအီၪဘၪ နီၪလီၫ. ကဆါယွၩနီၪ မွဲဆၧအၧၩ့ဆၧ၁ၫ့အဆၧမၩနးမံၩ့အ့ၬနီၪလီၫ.

လၧလံၬဆံၫ့ဎံၪလစီၪ့ဘၪလစီၪ့အဖၧၩ့ စံၭ၀့ၫလၧ ယွၩအတခ့ၭဖ၀ၭအၪ့လဲၩ ထၪ့အ၁ၭအ့ၬနီၪလီၫ. မွဲလါနၫ့ဘိၩ, ကဆါယွၩနုၬလၩ့မၩဘၪထွ့ၫအ၁ၭလၧ အဆၧဘၪတဲၩ့လၩ့၁ံၪလဖၪနီၪ, ၦလၧအထိးဆၧၫ့အ၀့ၫလဖၪအဂး အ၀့ၫစ့ၩရၫ့ တီၩဆၧလၧအဆၧအဲၪနီၪလီၫ.

`ဖီ ၂ထံ ၂း၁၃; တဲတၧၭ ၁း၂; ဒဲ ဟံဘြုၫ ၆း၁၇, ၁၈. လံၬဆံၫ့ဎံၪ အဆၧၫ့လဖၪယီၩ နဲၪလၩ့ယွၩအဂဲး မွဲဆၧနီၪလဲၪ.`

ကဆါယွၩနီၪ ခွံၬၡိၭလၩ့အ၁ၭအ့ၬ, အ၀့ၫအၪ့လီၫဆၧနးဆိၭအ့ၬ, ဒဲအဆၧ အုၩ့လၩ့လဖၪနီၪဂၭဂီၩ့၀့ၫအ့ၬ. ပနဲၩန့ကဆါယွၩ၁့ၪ၀့ၫဒၪ ဘဲၫဆၧလမံၩ့ဎးလၧ ဎရံၬအဖၧၩ့နီၪအ၁ိၭလီၫ. ဘဲၫ ဟံဘြုၫ ၁၃း၈ စံၭ၀့ၫဒၪအ၁ိၭ, “လၧမုဂၪဒဲလနံၩ ယီၩ, ဒဲအဆိၩဆိၩအကၠၪကၠၪနီၪ ယ့ၫရှူၬဎရံၬ မွဲဆၧဘဲၫအလးလးအ၁ိၭလီၫ.”

`နမၩလိၪဆူနဲၩယွၩအဆၧဂ့ၩဆၧဘွၩလၧဆၧမၩအ၁ၭကၪဂဲၩ၀့ၫနၭနၭ လ့ၬလၧနဆၧအီၪမၧၫ့အဖၧၩ့နီၪ မိန့၀့ၫဘဲၫ၁့ၪလဲၪ. ကဆါယွၩအခံးအဂၩ့ လၧထုၪ့စူၪယၫလီၩ့နီၪ ဖ့ၪလၫ့နၧၩဆၧမၩလိၪလၧ မိနဲၩန့အ၀့ၫအဆၧဂ့ၩ ဆၧဘွၩနီၪ မွဲဆၧနီၪလဲၪ.`