---
title:  ဖီၪ့ဂုးထၬဆၧအဲၪဒဲဆၧစ့ၩရၫ့တီၩ
date:   06/02/2025
---

လံၬဆံၫ့ဎံၪ၁ီၪ့လိၪပၧၩကိၭအထီဒ့ၭလၧ “အခိးမွဲ၁့ၪယၫန၀့ၫ လၧယဟိ၀ၩ နယွၩနီၪ အ၀့ၫဒၪမွဲယွၩလီၫ. ယွၩလၧအလူတီၩ, လၧအထီးန့ဆၧအုၩ့လၩ့ဒဲ ဆၧယၫ့၁ၭလၧၦလၧအအဲၪ၀့ၫ, ဒဲထီးန့အဆၧမၪလူၬလဖၪနီၪ ထီၩ့လၩ့လၧ ၦအဆိၩလထီၫ့လီၫ.” (၅မိစ့ၭ ၇း၉). အတခ့ၭဖ၀ၭလၧ အဂ့ၩအဘွၩဒဲအအဲၪဆၧ ကွံၩဆၧနီၪ ဘၪဆၧထုၭဖျီၪ၀့ၫအဂ့ၩဒိၪထုၬလၧ ကဆါယ့ၩရှူၬအထုၪ့စူၪယၫလီၩ့ နီၪလီၫ (ယိလၧ ရိမၫ ၃း၂၅, ၂၆; ရိမၫ ၅း၈). ဘဲၫ အၪ့အူၭ ၁၀၀း၅ အ၁ိၭ, “အခိးအတၩအီၪ၀့ၫလၩ့ဆိၩလၩ့ကၠၪ, ဒဲအဆၧမွဲဆၧတီၩအီၪ၀့ၫလဆိၩဘၪလဆိၩ လဆိၩဘၪလဆိၩလီၫ” (ထိၪဎီၩ့လၧ အၪ့အူၭ ၈၉း၂ နီၪဆံၭ). မွဲဆၧနီၪ, ပနဲၩန့ ဘၪကဆါယွၩ၁့ၪ၀့ၫဒၪ, မွဲလၧအ၀့ၫဖ့ၪလၫ့ဆၧန့ၫဆၧဂ့ၩဆၧဘွၩလၧအဖိၪ၁ံၪ အဂးနီၪလီၫ (ယ့မံၭ ၁း၁၇; ထိၪဎီၩ့လၧ လုကၭ ၁၁း၁၁-၁၃). အ၀့ၫဖ့ၪလၫ့ဆၧ အဂ့ၩလဖၪ လၧၦအအီၪက့ၪလၩ့အ၁ၭ ဘဲၫယွၩအဒုၪအဒၩအ၁ိၭလဖၪအဖၫ့ခိၪဒၪ လ့ၬနီၪလီၫ.

`ဖီ မၭ၁ုၫ ၅း၄၃-၄၈. ဆၧ၁ီၪ့လိၪပၧၩမွဲဆၧနီၪလၧ ကဆါယွၩအဆၧ အဲၪလၩ့လိလၩ့လၭနီၪလဲၪ. ပမိဘၪမၩဆၧလၧၦဂူၫဂၩ၁ံၪအဖၫ့ခိၪ လၧ ကဆါအဆၧ၁ီၪ့ဆၧ၁ၫ့အလၩအဖၩ့ဖၧၩ့ ဘဲၫ၁့ၪလဲၪ.`

မၭ၁ုၫ ၅ နီၪ လီၩဖျီၪထၪ့ကဆါယွၩအဆၧအဲၪယီၩ မွဲဆၧအဲၪအလၧၫ့အဎွ့ၩ နီၪလီၫ. ဆၧအဲၪလၧအလမွဲဘၪဆၧလၧၫ့ဆၧဎွ့ၩဘၪနီၪ မွဲၦအဲၪဒၪန့ၫၦလၧ အအဲၪအ၀့ၫဒၪနီၪလီၫ. အ့ၪမွဲယွၩနီၪ အဲၪၦလၧအမ့ၬလဲၩအ၀့ၫဒၪနီၪဒၪလ့ၬနီၪ လီၫ.

ကဆါယွၩအဆၧအဲၪဒဲအဆၧယၫ့၁ၭနီၪ ဒိၪ၀့ၫအၪ၀့ၫထီးဒၪလ့ၬလစီၪဆီၫ့ မီၪ့ဘၪဆၧအခိးအတၩဘၪလါနၫ့ဂ့ၩ, အစ့ၩရၫ့တီၩဆၧနီၪ အီၪက့ၪထး၀့ၫအ့ၬ. ဆၧစ့ၩရၫ့တီၩဒဲဆၧယၫ့၁ၭနီၪ မၩဎုၬဆၧလမံၩ့ဎးနီၪလီၫ (အၪ့အူၭ ၈၅း၁၀). ဘဲၫနီၪအ၁ိၭ, လံၬဆံၫ့ဎံၪပဂၨၪထၪ့ပၧၩ, “အခိးမွဲဘိၩ့နဲၪ့ယီၩ ထဲၩ့ထဲၩ့လၧနယွၩ အအီၪ, ထီးန့ဆၧအခိးအတၩဒဲဆၧစ့ၩရၫ့တၭ, အီၪခိၭနယွၩလထံၪဎးဘီၩ့ဎးဆံၭ” (ဟိၫစံအၫ ၁၂း၆; ထိၪဎီၩ့လၧ လုကၭ ၁၁း၄၂ နီၪဆံၭ).

အ့ၪပစံၭလၧအထုၬနီၪ, ကဆါယွၩနၫ့ဆါဒၪ၀့ၫဂဲၫဆိၬန့ဆၧစ့ၩရၫ့လၧ အတီၩအလီၩ့နီၪလီၫ. ရိမၫ ၂း၅ ၁ီၪ့လိၪ၀့ၫဒၪ, အ၀့ၫ “အဆၧစ့ၩရၫ့တီၩမိအီၪ ဖျီၪ၀့ၫဆ့လီၫ.” လၧခဲၫ့ထုၬနီၪ, ၦဘၪဆၧထိးထဲၩ့တၩ့ထဲၩ့လဖၪမိ၁ၭအံွ-၀့ၫဒၪ- “၁့ၪဆၧလူၬကဆါယွၩဧ့, နဆၧမၩလဖၪနီၪမွဲအဒိၪ, မွဲဆၧအၪ့မၧၫ့ပ၁ၭထီၫမံၫ ထီၫမၪလီၫ. ၦဆၨၩ၁ံၪအစဎွၩလဂၩဧ့, နဖၧၩ့၁ၭလဖၪနီၪ, မွဲအတီၩအလီၩ့ဒဲ အမွဲအတီၩလီၫ. ကဆါဧ့, မွဲပလၫလ၁ၭမဲၪဘၪနၧၩတၭ, လစံၭထၪ့အၪ့အူၭဘၪ နမံၩ့လဂၩလဲၪ. အဂဲးဘဲၫယီၩ န၀့ၫဒၪယီၩ နမွဲၦဆံၫ့ဎံၪလဂၩဎးလီၫ. အဂဲးဘဲၫယီၩ ကယဲၦကိၭဆၨၩဒ့ၭ၁ံၪ မိဂဲၫဘၩထၪ့ဆၧလၧနမ့ၬယၫလီၫ. အဂဲးဘဲၫယီၩ နဆၧ စ့ၩရၫ့လဖၪအီၪဖျီၪ၀့ၫလီၫ” (နဲၪဖျီၪ ၁၅း၃, ၄; ထိၪဎီၩ့လၧ နဲၪဖျီၪ ၁၉း၁, ၂ နီၪဆံၭ).

`အဲၫစ့ယၫ ၂၅း၁ ထုၭဖျီၪလီၩ၀့ၫဒၪ, “ယဟိ၀ၩဧ့, နမွဲယယွၩလီၫ. ပမိအီၪက့ၪထၪ့ထီၫနၧၩ, ယမိစံၭထၪ့အၪ့အူၭနမံၩ့လီၫ. အဂဲးဘဲၫယီၩ နမၩဆၧလၩ့လၭး ဆၧကိၪ့ထၪ့ဖၭလၩ့လၧဖျိၩ့လံၩလံၩ, မွဲဆၧအလူတီၩ, ဆၧမွဲဆၧတီၩလီၫ.” ပမိမၩလိၪ ဆၧစံၭထၪ့အၪ့အူၭယွၩ, လၧဆၧၫ့ထီ လမုၬဘၪဒၪလ့ၬနီၪဘဲၫ၁့ၪလဲၪ. ဆၧစံၭထၪ့အၪ့အူၭယွၩလၧဆၧစ့ၩရၫ့ တီၩဆၧနီၪ, အီၪလၧနဆၧအီၪမၧၫ့အီၪဂဲၩဘၪထွ့ၫလိၬ၁ၭလၧ နနဲၩ့နဎီၩ့ အဖၧၩ့, မွဲဆၧနီၪလမံၩ့လဲၪ.`