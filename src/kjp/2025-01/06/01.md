---
title:  ယွၩအဆၧအဲၪဆၧတီၩဆၧလီၩ့
date:   01/02/2025
---

### ဖီလနွ့ၫယီၩအဂးဆၧမၩလိၪ

အၪ့အူၭ ၃၃း၅; အၪ့အူၭ ၈၅း၁၀; ၅မိ ၃၂း၄; ယ့မံၭ ၁း၁၇; တဲတၧၭ ၁း၂; ၂မိ ၃၂း၁၄; မၭ၁ုၫ ၅း၄၃-၄၈.

> <p>၁နိၫထီၫ့</p>
> “အ့ၪမွဲၦလၧအအၪ့အူၭလၩ့အ၁ၭနီၪ, မွဲအအၪ့အူၭလၩ့အ၁ၭလၧ အယီၩလမံၩ့အကၠီၩ့, လၧအနၪ၁့ၪယဂဲးယကၠီၪ့, ဒဲ၁့ၪယၫယၧၩလၧယမွဲ ယဟိ၀ၩလၧအမၩဆၧအဲၪအခိးအတၩ ဒဲဆၧစ့ၩရၫ့တီၩ, ဒဲဆၧတီၩဆၧလီၩ့ လၧဂၪ့ခိၪချိၫ့နီၪဆံၭ. အဂဲးဘဲၫယီၩ ဘၪယ၁ၭလၧဆၧနီၪလဖၪ, ယဟိ၀ၩ စံၭ၀့ၫဒၪ” (ယ့ၫရမဲအၫ ၉း၂၄).

လၧမုထၪ့လးလံၩခီၩခီၩအိၩ, ၦဆၨၩ၁ံၪလဖၪ “အကဆါ” နီၪ လမွဲန့ၫ အၪ့လဲၩအ၁ၭဖျဲၪ, လုၫလါတခ့ၭလဂ့ၩဘၪ, ဒဲအီၪက့ၪအ၁ၭလၩ့ဆၫ့လၧၦထယၬ နၪ၁့ၪလန့ဘၪနီၪအ့ၬ. မွဲဆ့၁အုၭ၁ကၠၩ့နၭလၨၪ လၧအၪ့မၧၫ့လၩ့ၦၡၩမိလုထၪ့ ဖိၪ၁-လၧမ့ၪနီၪလီၫ. မွဲဘဲၫနီၪဒၪလ့ၬနီၪ ယိမ့ၬအ၀့ၫအၡၩခမျၧး၁ံၪအ့ၬ. မွဲလၧဆၧယၫ့၁ၭလအီၪဘၪနးဆံၭအကၠီၩ့ ၦခမျၧး၁ံၪဂၭဎ့ၭမၩဆၧၫ့ထဲၩ့အကဆါနီၪ ဘုၪ့နးဆိၭအ့ၬလီၫ.

၅မိစ့ၭ ၃၂း၁၇ စံၭ၀့ၫဒၪ, လမွဲကဆါယွၩဘၪ, မွဲ၀့ၫဒၪဆၧနၪလဖၪနီၪလီၫ (ယိလၧ ၁ကီရံၫ့ ၁၀း၂၀, ၂၁). ဒဲအ၀့ၫအဆၧဘိၪ့ဆၧဘၩနီၪ အီၪဎွ့ၩဒဲဆၧမၩ ဘံၪ့၁ူၪဆၧအၧၩ့ဒဲ၁ိၫ့ၦခမျၧး၁ံၪလၧ ၁ၭမုအဆၧခံၭဆၧနၩဖၭဒိၪလ့ၬနီၪလီၫ.

ကဆါယွၩလၧလံၬဆံၫ့ဎံၪအဖၧၩ့ယီၩ မွဲဘဲၫဆၧဖူၫဆၧနၪအစီၩ့အမၩ့နီၪ မွဲအ့ၬ. ယွၩနီၪမွဲဂ့ၩ၀့ၫဘွၩ၀့ၫလၧၫ့လၧၫ့ဎွ့ၩဎွ့ၩ ဒဲအတခ့ၭဖ၀ၭနီၪအၪ့လဲၩအ၁ၭအ့ၬ. ဒဲကဆါယွၩအဆၧအဲၪအီၪဆုးလီၩ့၀့ၫဒၪအဆိၩအကၠၪတၭ, ပနဲၩန့ယိလါဆၧဘုၪ့ ၀့ၫဒၪနီၪလီၫ.

ဆၧလဘၪဒီၩ့မီၪ့ဎီၩ့ဘၪနးဆံၭဘၪလၧ ကဆါယွၩအဘၪမၪ၁ံၪလၧခီၩအီၩ, ဒဲထီးအထီဘဲၫယီၩဒၪလ့ၬနီၪ, ယွၩမွဲ၀့ၫၦလၧအ၁ုၪ့ခိ၁ၭဂီၩဆၧလၧဆၧအၧၩ့ဆၧ၁ၫ့ အဂဲး, ဆၧဘၪထိးဆၧၡၪ့ဆၧနၭ, ဆၧလတီၩလလီၩ့ဘၪ, ဒဲဆၧမၩနၧၩ့မၩစၪဆၧနီၪဒိၪဒိၪလ့ၬလဖၪနီ-- ဆၧလၧအ၀့ၫလဘၪန့ဘၪ၀့ၫအ၁ၭနးဆံၭဘၪနီၪလီၫ. ဒဲ, ဆၧအကၧၩ့ဒိၪထုၬနီၪ, လၧမုလနံၩအ၀့ၫမိစ့ၩရၫ့မၩဂၭဂီၩ့ခွံၬ၀့ၫထီးအလူၬဆ့ နီၪလီၫ.