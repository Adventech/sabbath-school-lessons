---
title:  မွဲကဆါယွၩလၧအနီၫ့ယါလၩ့ထဲၩ့အ၁ၭလဂၩဧၪ
date:   05/02/2025
---

ယွၩနီၪနီၫ့ယါလၩ့အ၁ၭ၁့ၪဧ့. အ့ၪမွဲဆၧနီၪ အခီၫပယီၫနီၪမွဲနီၪလဲၪ. ပ၁့ၪယၫဘၪလၧယွၩနီၪအၪ့လဲၩအ၁ၭနးဆိၭအ့ၬ. မွဲဘၪနီၪလၧလံၬဆံၫ့ဎံၪအဆၧၫ့ လနၩ့နၩ့စံၭ၀့ၫဘဲၫယွၩနီၪ “နီၫ့ယါထဲၩ့” အ၁ၭ, အ့ၪလမွဲ “မၩလၩ့ဆါအ၁ၭ” အ၁ိၭ နီၪလီၫ. အၡၩထုၬအ့ၪမွဲၦၡၩအဆၧနီၫ့ယါလၩ့အ၁ၭနီၪ, မွဲ၁့ၪယၫလၩ့ထဲၩ့အဆၧ မၩမၪဆၧလမံၩ့မံၩ့အဂးလီၫ. အ့ၪမွဲဘဲၫနီၪ, လံၬဆံၫ့ဎံၪအဆၧၫ့လနၩ့နဲၪဖျီၪ၀့ၫလၧ ကဆါယွၩ “နီၫ့ယါလၩ့ထဲၩ့အ၁ၭ” နီၪ မွဲဆၧဘဲၫ၁့ၪလဲၪ.

`ဖီ ၂မိစ့ၭ ၃၂း၁၄ ဒဲထိၪဎီၩ့လၧ ယ့ၫရမဲအၫ ၁၈း၄-၁၀. မွဲနၪ၁့ၪ ဆၧဂဲးမွဲဆၧနီၪလမံၩ့လၧ အ၁ၭလၩ့ဆါထဲၩ့နီၪလဲၪ.`

လၧလံၬဆံၫ့ဎံၪအဆၧၫ့အၪစီၪ့အဖၧၩ့, ဆၧနဲၪဖျီၪလၧ ကဆါယွၩမၩဆါလၩ့ အဆၧစ့ၩရၫ့, မွဲလၧၦလနၩ့အဆၧထိးဆၧၫ့နီၫ့ယါလၩ့ထဲၩ့အ၁ၭအဂးနီၪလီၫ. ကဆါယွၩအုၩ့လၩ့၀့ၫလၧ အ့ၪၦခမျၧး၁ံၪဘိၭကၠၪထဲၩ့အ၁ၭလၧ အဆၧအၧၩ့ဆၧ၁ၫ့ နီၪ, အ၀့ၫကအီၪဂဲၫထဲၩ့လၧအဆၧကိၪ့စ့ၩရၫ့ဆၧနီၪ မွဲဆၧမၩယံၫယါအ၁ၭလၧ လံၬဆံၫ့ဎံၪဖၧၩ့ လၧဆၧစံၭဆၧၫ့ ၦၡၩအဆၧနီၫ့ယါလဲၩ့ထဲၩ့အ၁ၭနီၪလီၫ.

`ဖီ ၄မိစ့ၭ ၂၃း၁၉ ဒဲ ၁စၫမုၫအ့လၭ ၁၅း၂၉. လံၬဆံၫ့ဎံၪအဆၧၫ့ လဖၪယီၩ ၁ီၪ့လိၪဆၧဘၪထွ့ၫလၧ ယွၩနီၪ လမၩလၩ့ဆါအဂဲးဘၪ, အ့ၪ, လနီၫ့ယါလၩ့ထဲၩ့ဘၪအ၁ၭလၧ မွဲဆၧနီၪလမံၩ့လဲၪ.`

စံၭ၀့ၫဒၪ, “အဂဲးဘဲၫယီၩအ၀့ၫဒၪမွဲၦၡၩလဂၩ, လၧအမိဘၪနၪ့ထၪ့နီၫ့ယါ လၩ့ထဲၩ့အ၁ၭအ့ၬ,” (၁စၫ ၁၅း၂၉), ဒဲ “ယွၩမွဲၦၡၩလၧအချဲၩ့ဘျံၭချဲၩ့ဘျၪဆၧအ့ၬ, တၭမွဲၦၡၩဖိၪလၧအမိနၪ့ထၪ့နီၫ့ယါလၩ့ထဲၩ့အ၁ၭဆ့အ့ၬ. အ့ၪစံၭဆၧလမံၩ့နီၪ, မွဲအမၩဘၪအ့ၬဧၪ. အ့ၪချဲၩ့ဆၧတၭ, မွဲအမၩဂုးမၩခၧၫ့အ့ၬဧၪ” (၄မိ ၂၃း၁၉). လံၬဆံၫ့ဎံၪအဆၧၫ့လဖၪယီၩ လီၩနၪ၁့ၪဆၧဘၪထွ့ၫလၧယွၩအတခ့ၭဖ၀ၭလၧ အဂုးအခၧၫ့နီၪလီၫ. အ၀့ၫအီၪက့ၪတီၩအလူအထၫဒဲအဆၧအုၩ့လၩ့လဖၪနီၪလီၫ. မွဲအဆၧအဲၪအီၪ၀့ၫလၧအဆၧတီၩနီၪ အၪ့ဎၬၦၡၩဆၨၩအဆၧနီၫ့ယါလၧအခ့ၬကၠၪထဲၩ့အ၁ၭလၧ အ၀့ၫအအီၪလဖၪနီၪလီၫ. ဘဲၫစံၭ၀့ၫလၧ ယ့ၫရမဲအၫ ၁၈း၈ ဖၧၩ့နီၪအ၁ိၭ ပဒၪဘၪယွၩအဆၧ၁ၭအီၪလၧ ၦခမျၧး၁ံၪအဖၫ့ခိၪလီၫ. ဆၧချဲၩ့စံၭ၀့ၫလၧ အဆၧနီၫ့ယါနီၪ မွဲဘဲၫၦၡၩအဆၧနီၫ့ယါအ့ၬ. ၦၡၩဘၪနီၫ့ယါဆၧ နီၪ မွဲလၧအ၀့ၫ၁ံၪနၫ့ဆါအဆၧမၪအဂး, ဒဲအ့ၪမွဲကဆါယွၩနီၪ မွဲလၧအဆၧယၫ့၁ၭ မၩဆၧၩ့ၦၡၩ၁ံၪအဆၧနီၫ့ယါအဂးနီၪလီၫ. အ၀့ၫ၁ုၭခွံၬအဆၧစ့ၩရၫ့လၧ ၦၡၩ အဆၧနီၫ့ယါအဂးလီၫ. ယွၩအတခ့ၭဖ၀ၭနီၪ မွဲဆၧဂ့ၩဆၧဘွၩ, ဆၧတီၩဆၧလီၩ့, ဆၧအဲၪဆၧကွံၩ, ဒဲဆၧယၫ့၁ုၪ့ယၫ့၁ၭနီၪလီၫ.

`လံၬဆံၫ့ဎံၪအဆၧထုၭဖျီၪ ယွၩအ “ဆၧမၩလၩ့ၡၩ” မွဲဆၧနီၪလမံၩ့ လဲၪ. ဆၧမၩနီၪဒုၭ၁့ၪယၫဆိၬထၪ့ယွၩအတခ့ၭဖ၀ၭအဂုးအခၧၫ့ အီၪထဲးဎုၬ လၧဆၧဖ့ၪလၫ့ဒဲဆၧမၩန့အဆၧမၩဘူၭဘၪထွ့ၫလိၬ၁ၭလၧ ဆၧလၩ့ဆၫ့ လိၬ၁ၭအဖၫ့ခိၪ မွဲဆၧနီၪလမံၩ့လဲၪ.`