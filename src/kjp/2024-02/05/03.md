---
title:  ဆၧလ့ၩခၫ့ဖျီၫ့ဆၧလၧယွၩအလူအထၫ
date:   29/04/2024
---

`ဖီ ၂ကီရံၫ့ ၄း၁-၆ ဒဲ ၂ကီရံၫ့ ၂း၁၄. ဆၧစံၭဘၪပၧၩ ဘၪထွ့ၫလၧ စပီလူၫအ၁ုၪ့ဂုး၁ၭခၧၫ့, လၧဆၧလီၩလၩ့လၬလၩ့ယွၩအလူအထၫ လၧ အဘၪဒၪဆၧၫ့ယၫဘၪဆၧအၪ့ထၩကၪဂဲၩအဖၧၩ့ မွဲဆၧနီၪလဲၪ.`

စပီလူၫအီၪဆၧၫ့ထုၪ့ဂုးခၧၫ့လၧ ၦအီၩ၁ံၫအီၩပီၩလခိၭနၪဘၪယွၩအလူ အထၫလဖၪအကျၩလီၫ. မွဲအ၀့ၫနဲၩလၩ့ထံးလၧယွၩအလူအထၫ မိမၩနၧၩ့ဆၧလၧ အထုၬနီၪလီၫ. “အဂဲးဘဲၫယီၩ,” အ၀့ၫစံၭ, “ပမၩဆၧလၧအထၫ့ဒုၪထၫ့ဒၩ ဆၧမွဲဆၧတီၩ၁့ၪနးမံၩ့အ့ၬ” (၂ကီ ၁၃း၈).

ၦမၩဂ့ၩထၪ့ထဲၩ့ဎရံၬဆၧမၩလဖၪ ဘၪဒၪဆၧၫ့ယၫဘၪဆၧကၪဆၧဂဲၩ ဘဲၫနီၪအ၁ိၭဆ့လီၫ. လါနၫ့အ၀့ၫ၁ံၪအီၪတီၩလီၩ့၀့ၫလၧ ယွၩအလူအထၫဖၧၩ့လီၫ. ပစံၭအဒီၩ့လၧ William Tyndale လီၫ. အ၀့ၫအဆၧမံၫမးနီၪ မွဲအမိဖ့ၪလၫ့ England လၧ လံၬဆံၫ့ဎံၪလၧၦဖီ၁့ၪလၩ့ထံးကိၭဂၩဒ့ၭအဂးလီၫ. အ၀့ၫကျ့ၭစၨၭ ကွ့ၭကျိၭထဲၩ့လံၬဆံၫ့ဎံၪနီၪ လၧ original languages လၨဆၧချဲၩ့အခၪ့ထံၭ ဒဲမၩဂ့ၩမၩဘၪထဲၩ့ဆၧဘၪမၪအီၪလနၩ့လၧ Wycliffe အဆၧကွ့ၭကျိၭအဖၧၩ့လၧ အအီၪ၀ဲၩလၧ အနံၪ့ ၂၀၀ အထီနီၪလီၫ. လၧခဲၫ့ထဲၩ့တံၫ့ဒဲလ် (Tyndale) လါနၫ့ဂ့ၩနီၪ ဘၪဆၧဖီၪန့အ၀့ၫဒဲဆၧမၩအၧၩ့မၩ၁ၫ့အ၀့ၫဆ့လီၫ. လံၬဆံၫ့ဎံၪလၧ အ၀့ၫကွ့ၭကျိၭအၪဘံၪ့လၧ Worms, Germany လဖၪနီၪ ၦအၧၩ့၁ၫ့လဖၪဒၪချုၭန့၀့ၫဒဲဎူထၪ့ခွံၬ၀့ၫလၧမ့ၪနီၪလီၫ. ဆၧမၩအ၁ၭနီၪလၧ Belgium လၧ A.D. ၁၅၃၆ နီၪလီၫ. အ၀့ၫဘၪဆၧစ့ၩရၫ့အၧၩ့ လၧၦလနဲၩဘၪဆၧဖိၪလဖၪ ဒဲဎူထၪ့ အ၀့ၫလၧမ့ၪလီၫ. ၦအၧၩ့၁ၫ့၁ံၪနီၪ ဘံၭ၁ံၫအ၀့ၫအခိၬဘီၩ့ဒဲဎူထၪ့ခွံၬအ၀့ၫလီၫ. လၧအ၀့ၫမိ၁ံၫထီနီၪ ကိၭၡၭထၪ့ဆၧချဲၩ့လၧဆၧ၁ၭဒူၩ လၧအလူဖၭဒိၪ, စံၭ၀့ၫ, “ကဆါဧ့, ၀ဲထၪ့ England အစဎွၩအမ့ၬ၁-လဖၪလါဆံၭ” နီၪလီၫ. ကဆါယွၩ စံၭဆၧၫ့ထဲၩ့စတံၫ့ဒဲလ်အဆၧဘၩဆိၪဖၪနီၪလၧ ဆၧလၩ့လိလၩ့လၭအဖၧၩ့ဆ့နီၪ လီၫ.

လၧအ၀့ၫအဆၧ၁ံၫဂီၩ့လံနံၪ့အထီနီၪ, လံၬဆံၫ့ဎံၪလၧဘၪဆၧကွ့ၭကျိၭ၀့ၫ လၧ English အလၨလံဘံၪ့ ဘၪဆၧထုၭထၪ့ရၩလၩ့၀့ၫဒၪလီၫ. လၧ ၁၆၁၁ နံၪ့နီၪ the King James Version ဘၪဆၧထုၭထၪ့ရၩလၩ့၀့ၫ, အၪဒၪဆၧမွဲလံၬ၁ံၪလၧစတံၫ့ဒဲလ် (Tyndale) အဆၧကွ့ၭကျိၭအဖၧၩ့လီၫ. ၦကိၪ့၁့ၪဒိၪ (scholar) ၅၄ ဂၩကျ့ၭစၨၭထုၭထၪ့ဆၧလၧ Tyndale အဆၧကွ့ၭကျိၭအီၪ၀ဲၩအဖၧၩ့နီၪလီၫ. ၦထယၬဆၧစံၭ၀့ၫ King James အဆၧကွ့ၭ ၁၆၁၁ အဖၧၩ့ ၇၆% နီၪ မွဲစတံၫ့ဒဲလ် အဆၧကွ့ၭကျိၭ, ဒဲအ့ၪမွဲလၧလံၬအ၁ၫ့ဖၧၩ့နီၪအီၪ၀့ၫ ၈၃% နီၪလီၫ. လၧ ၂၀၁၁ အနံၪ့နီၪ King James Version အဆၧကွ့ၭထၪ့ဘၭလၧအနံၪ့ ၄၀၀, ဒဲအ၀့ၫ၁ံၪ ထုၭထၪ့လံၬဆံၫ့ဎံၪအဘံၪ့ အခွၪ့ကထီၫ့ (၁,၀၀၀,၀၀၀,၀၀၀) လၧနံၪ့ဆၧၫ့လး (Anniversary) အဆၧနဲၪ့နီၪလီၫ. ဘၪဆၧကွ့ၭကျိၭ၀့ၫဒၪလၧ ဆၧချဲၩ့အလၨ ၂,၄၅၄ မံၩ့ ဒဲဘၪဆၧရၩလၩ့၀့ၫလၧဂၪ့ခိၪထၧၫ့ဖျိၪ့ယၫလီၫ. William Tyndale အဆၧဖ့ၪလၫ့၁ၭနီၪ အလုဒိၪ၀့ၫဂ့ၩဂ့ၩဘၪဘၪလီၫ.

ထီးမိမွဲလၧဆၧမၩအ၁ၭလမံၩ့မံၩ့နီၪ, Tyndale ဒဲအထံၩအ၁ိၭ ၦဆူနဲၩ ဆၧဖိၪလဖၪနီၪ ၁့ၪယၫ၀့ၫလၧ ကဆါယွၩမိမၩကဲၪထၪ့ဆၧလၧအ၁ၭဒၪ၀့ၫနီၪလီၫ. Tyndale အဆၧအီၪမၧၫ့အီၪဂဲၩနီၪ မၩလၩ့ဆၫ့လၩ့မဲၩဆၧလၧ ဆၧအဆိၩ အကၠၪအဂးလီၫ.

`ဖီ ဒၫ့နအ့လၭ ၁၂း၃ ဒဲ နဲၪဖျီၪ ၁၄း၁၃. လံၬဆံၫ့ဎံၪအဆၧၫ့လဖၪယီၩဘၪဆုးလၧ Tyndale အဆၧအီၪမၧၫ့အီၪဂဲၩ လၧဆၧဂဲးဆီၪ့ဘၭဆီၪ့ဖၧၩ့ ဘဲၫ၁့ၪလဲၪ. ဘိၩ့ယီၩဆ့ဆီၫ့မီၪ့လၧနနၫ့ဆါဒၪ၀့ၫ နဆၧအီၪမၧၫ့လၩ့ဘၪလၧၦဂူၫဂၩအဖၫ့ခိၪဘဲၫ၁့ၪလဲၪ. မွဲဆၧနီၪဖ့ၪဂဲးဖ့ၪဘၭနၧၩ လၧဆၧအထုးအလၩလၧၦဂူၩဂၩအဂးနီၪလဲၪ.`