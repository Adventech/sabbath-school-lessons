---
title:  ကဆါယွၩအလူအထၫလမံၩ့ဎးလီၫ
date:   28/04/2024
---

`ဖီ အၪ့အူၭ ၁၁၉း၁၀၃, ၁၀၄; အၪ့အူၭ ၁၁၉း၁၄၇; ဒဲ အၪ့အူၭ ၁၁၉း၁၆၂. စဒၫ၀ံၭအီၪက့ၪ၁ၭလၧယွၩအလူအထၫမွဲဆၧနီၪလဲၪ. အခိး အတၩလၩ့ဘၪလၧ ၦမၩဂ့ၩထၪ့ထဲၩ့ဆၧလဖၪဘဲၫ၁့ၪလဲၪ, ဒဲထုၭန့ပ၁ၭလၧ မုလနံၩယီၩဘဲၫ၁့ၪလဲၪ.`

လံၬဆံၫ့ဎံၪနီၪ မွဲဆၧအခၪ့ထံၭခၪ့ဎၧၩ့လၧၦမၩဂ့ၩထၪ့ထဲၩ့ဆၧလဖၪအဆၧ ဆူဆၧနဲၩ ဒဲအ၀့ၫ၁ံၪအဆၧ၁ီၪ့ဆၧ၁ၫ့အစၩ့ထံၫလီၫ. အ၀့ၫ၁ံၪနၪ၁့ၪဆၧလၧ အ၀့ၫ၁ံၪမၩဆၧနီၪ မွဲဆၧမၩလၧ “ယွၩအလူအထၫလၧ အမၧၫ့၀့ၫဒဲအီၪဂုးခၧၫ့၀့ၫ လၩ့ဆိၩလၩ့ကၠၪ” အဂးနီၪလီၫ (၁ပံ ၁း၂၃). အ၀့ၫ၁ံၪအီၪက့ၪလုဒိၪဆၧချဲၩ့လၧ လံၬဖၧၩ့နီၪကိၭဖျိၪ့ဒ့ၭ. ဘဲၫအ၀့ၫ၁ံၪဖီ၀့ၫဒဲနဲၩ၀့ၫဒၪဆၧအုၩ့လၩ့လဖၪနီၪ, အ၀့ၫ၁ံၪ ဒိၭန့ဘၪ၁ၭအဂဲးအဘၭအ၁ၫ့ဒဲအ၁ုၪ့ဒူၩ၁ၭဒူၩ၀့ၫဒၪနီၪလီၫ. “လၧဆၧအုၩ့လၩ့ လဖၪလၧအလူအထၫဖၧၩ့နီၪ ကဆါယွၩချဲၩ့ဒုၪ့ပၧၩလၧနၫ့ဆါဒၪ၀့ၫ ဘဲၫ၁ိၭပမိ ခိၭနၪအလူအဂးနီၪလီၫ. ဆၧအုၩ့လၩ့၁ံၪလဖၪနီၪ မွဲကဆါဎရံၬဆုးကျိၭလိၬ၁ၭလၧ ပၧၩ လၧအခိးအတၩဒဲအစီၩ့အမၩ့နီၪလီၫ. ဆၧ၁ံၪလဖၪနီၪ မွဲ၀့ၫဒၪ၁ံၪ့မၧၫ့အလၪ လဖၪ ‘မွဲလၧဆၧမၩဘျၪထဲၩ့ၦဆၨၩလဖၪအဂးလီၫ’ (နဲၪ ၂၂း၂). ဒိၭန့၀့ၫ, ထိးဆၧၫ့ ထီးန့၀့ၫ, ဒဲအ၀့ၫ၁ံၪအဂဲးဆီၪ့ထၪ့လၧတခ့ၭဖ၀ၭအဂ့ၩ, ဆၧဂုထၪ့ဎွ့ၩထၪ့ဒဲဂဲးန့ ဆၧလၧဆၧအီၪမၧၫ့အီၪဂဲၩအဂးလီၫ. ဆၧအစီၩ့အမၩ့မၩဘျၪထဲၩ့ဆၧဘဲၫနီၪ အီၪနးစီၪ့အ့ၬ. ဆၧ၁ုၪ့ဂုး၁ၭခၧၫ့ဒဲဆၧဆူဆၧနဲၩလၧအဖ့ၪလၫ့ ဆၧအဂဲးအဘၭ အစီၩ့အမၩ့ လၧမိၡါထၧၫ့ဂၩယၫဘဲၫနီၪအီၪဆ့အ့ၬလီၫ.” Ellen G. White, The Ministry of Healing, p. 122.

ယွၩအလူအထၫနီၪ ဖ့ၪလၫ့ဆၧ၁ၭထိၬအဆၧဖၩ့လၧပဆၧ၁ၭအုၭအလး, မွဲဆၧယိလါလၧပ၁ုၪ့ဂၭဂီၩ့၁ၭဂၭဂီၩ့အလး, ဒဲမွဲဆၧဖၩ့လၧပဆၧခံၭအကျၩလီၫ. အ၀့ၫဖ့ၪလၫ့ဆၧဒုၭနဲၪတီၩလၧဆၧဘံၪဘူၪအဂး, ဆၧမွဲအလၩ့ထံးလၧ၁ၭကဒံၩ ကဒၩအဂး, ဆၧဂဲးဆၧဘၭလၧဆၧဂဲးဆါအဂး, ဒဲမွဲဆၧကိၪ့၁့ၪလၧဆၧ၁့ၪယၫ နၪ၁့ၪလအီၪဘၪအဂးဆ့လီၫ. ထီးမွဲပဆီၫ့မီၪ့ထံၫဆၭဆၧလၧယွၩအလုအထၫ အဆၧအုၩ့လၩ့လဖၪနီၪ, ၁ၭမၧၫ့အစီၩ့အမၩ့လၧပ၀့ၫထၧၫ့ဂၩယၫ လၧနးခီၫ့မိၡါ, လၧ၁့ၪယၫနၪ၁့ၪ, လၧ၁ၭအဆၧထိးဆၧၫ့န့ဆၧ, ဒဲလၧနး၁ၭအဂဲးအဘၭလဖၪ လၧၫ့ထၪ့ဎွ့ၩထၪ့၀့ၫဒၪလီၫ.

ၦမၩဂ့ၩထၪ့ထဲၩ့ဆၧလဖၪနီၪ အီၪမၧၫ့မၩဎွ့ၩအ၁ၭလၧယွၩအလူအထၫလီၫ. အ၀့ၫ၁ံၪအီၪမၧၫ့လၧယွၩအလူအထၫ, ဒဲထိး၁ံၫအ၁ၭလၧယွၩအလူအထၫအဂး ဆ့လီၫ. အ၀့ၫ၁ံၪနီၪမွဲၦမၩဘၪဒၩ့ဆၧ, လၧအမံၫ့၁ုၪ့မံၫ့၁ၭဒၪ၀့ၫလၧနၫ့ဆါ, ဒဲမွဲၦဎရံၬဖိၪ၁ံၪလၧလအီၪက့ၪဒိၪဘၪဆၧဘိၪ့ဆၧဘၩ အဆၧမၧၫ့ဆၧဂဲၩနီၪ မွဲအ့ၬ. အ၀့ၫ၁ံၪ၁့ၪယၫ၀့ၫဒၪလၧဆၧအီၪယဲၩ့လၧယွၩအလူအထၫနီၪ အီၪပဒၩ့ထၬဆၧအၧၩ့ဆၧ၁ၫ့အဖျ့ၪ (ဆၧမၩဆီၪ့မၩနီၩ့) လန့ဘၪနီၪလီၫ.

John Wycliffe အ၁ၭဆီၪ့ကွ့ၭကျိၭထဲၩ့လံၬဆံၫ့ဎံၪလၧ English အလၨ ဆၧချဲၩ့တၭ ၦကိၭဂၩဒ့ၭဖီဘၪ၀့ၫနၪ၁့ၪဘၪ၀့ၫဒၪနီၪလီၫ. လၧဆၧလထိးဆၧၫ့ဘၪ ဒဲဆၧစ့ၩရၫ့စၪဆၧဒဲလၧဆၧမၩ၁ံၫမၩဆၪအဖၧၩ့ဒၪလ့ၬနီၪ, အ၀့ၫကျ့ၭစၨၭ ဒဲအၪ့ယၫဆၧလၧယွၩလၧ အဆၧဆူဆၧနဲၩ့အဂးဆီၪ့ဆီၪ့လ့ၬနီၪလီၫ. “မွဲနဆီၫ့မီၪ့, နပြၧၩ့ဆၧလၧမပၫလဲၪ. လၧၦ၁ၭၡါလဂၩလၧ အအီၪလၩ့ဘူၭလၧ ဆၧ၁ွၪခိၪနီၪဧၪ. မွဲအ့ၬ. မွဲဒၪလၧဆၧတီၩ - ဆၧမွဲဆၧတီၩလၧအဂဲးအဘၭ ဆီၪ့နဲၪ့နၧၩ, လၧအမိမၩနၧၩ့ခွံၬနၧၩနီၪလီၫ.” Wပူငန, ဘသသု ၂, ခ့ၠစအနမ ၁၃, ဆကသအနိ ငည Wylie, book 2, chapter 13, quoted in Ellen G. White, The Great Controversy, p. 90. Wycliff မိ၁ံၫထီအဆၧချဲၩ့လဖၪယီၩ လၧၫ့ထၪ့ဎွ့ၩထၪ့၀့ၫဒၪ ဘဲၫယွၩအဆၧဖၩ့မၩလၩ့ မါခွံၬဆၧအခံၭလၧဆိၩ၁ၭကျၩအထီ (Middle Ages) လဖၪနီၪလီၫ.

`လံၬဆံၫ့ဎံၪမၩမုၬန၁ၭ လၧဆၧကၪဆၧဂဲၩလဖၪအထီဖၧၩ့ဘဲၫ၁့ၪလဲၪ.`