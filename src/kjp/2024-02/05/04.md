---
title:  ဖ့ၪလၫ့ဆၧ၁့ၪယၫအၪထၪ့လၧ၁ၭမု
date:   30/04/2024
---

ဆၧအၪ့ဎၬနၪ၁့ၪဆၧလၧ University အဆၧမၩလိၪလးထီးနီၪ Martin Luther ဒၪန့ အဆၧအီၪမၧၫ့အီၪဂဲၩအၪ့လဲၩထဲၩ့အ၁ၭလီၫ. အ၀့ၫဖီဘၪ လံၬဆံၫ့ဎံၪလၧ Latin အလၨ လၧအဖီၩ့ခွံၬလဒၪဘၪ၀့ၫနးကၠၪနီၪလီၫ. လၧဆၧ ၁ုၪ့အီၪ၁ၭအီၪအဖၧၩ့ အ၀့ၫဖီလဆၧၫ့ဂီၩ့လဆၧၫ့ ဒၪန့ယွၩအလူအထၫအစီၩ့အမၩ့ ထီၫမံၫထီၫမၪ၀့ၫလၧ၁ၭမုဆံၫ့ဎံၪ လုၬဘံၭအ၀့ၫအ၁ၭနီၪလီၫ. ၁ၭမုဆံၫ့ဎံၪနဲၪဖျီၪ ထၪ့ကယဲၦၡၩအလုၫအလါမၩဘံၭထၬဆၧမွဲဆၧတီၩလဖၪနီၪလီၫ. လထံၪဎးနီၪ Latin စံၭလၩ့အ၁ၭ “အယီၩမွဲလံၬလဘံၪ့လၧ ကဆါယွၩမိဖ့ၪလၫ့ယနၫ့ဆါဒၪ၀့ၫအဂးလီၫ.”

**ပမိမၩန့၁နိၫမွဲဆၧနီၪ လၧလံၬဆံၫ့ဎံၪအဆၧၫ့လဖၪအဖၧၩ့နီၪလဲၪ.**

`ယီဟၫ့ ၁၄း၂၅, ၂၆`

`ယီဟၫ့ ၁၆း၁၃-၁၅`

`၂ပံ ၁း၂၀, ၂၁`

မွဲဆၧနီၪ ဆၧအစီၩ့အမၩ့လၧအထိၪဂုထိၪဂဲၩၦကွ့ၭလံၬဆံၫ့ဎံၪလဖၪယီၩ ၁ိၫ့ပၧၩဒဲ မိဒုၭနၪ၁့ၪပၧၩဆၧလၧပဖီနီၪလဲၪ. ၁ၭမုနီၪမွဲၦကွ့ၭကျိၭကဆါယွၩအဆၧ တီၩဆၧလီၩ့လီၫ. လါနၫ့လၩ့၁ၭလမုၬဘၪလၧ ၦဎရံၬဖိၪအၪဂၩလၧမုလနံၩယီၩ မၩလၩ့ဆါလၩ့ၡၩယွၩအဆၧမၩလဖၪ ခၫ့ဖျီၫ့လၧၦၡၩအဆၧဆီၫ့မီၪ့လဖၪနီၪလီၫ. မုၪခီၩလဲးနီၪ ၁့ၪယၫ၀့ၫလၧ မၩလၩ့မါခွံၬလံၬဆံၫ့ဎံၪယီၩလန့ဘၪတၭ, အ၀့ၫခ့ၬ မၩထဲၩ့၀့ၫလၧဆၧအဂၩလမံၩ့ၪအ၀့ၫကွဲၪလၩ့ခွံၬယွၩအဆၧဒိၪဆၧမုလနၩ့, ဒဲအၪ့လဲၩအီၪက့ၪထဲၩ့၀့ၫလၧၦၡၩအဆၧဆီၫ့မီၪ့ လၧလမွဲဘၪလၧယွၩအစီၩ့အမၩ့, အၪနဲၪ့အနီၪ မၩဂၭဂီၩ့ခွံၬဆၧပရၧၫ့ဒဲဖီၪ့ဆုးန့ဆီၪ့ဆၧ အၪအၪဂီဂီလ့ၬလီၫ.

ၦမၩဂ့ၩထၪ့ထဲၩ့ဆၧဖိၪလဖၪ ဒၪစိၩဘၪ၁ၭမုဆံၫ့ဎံၪအဆၧမၩပျၩ့ပျၩ့လ့ၬ- လမွဲဘၪလၧၦလုဆၧအခိၪလဖၪ, ဆၧအလးအလၩလဖၪ, ၁ၫ့ခၫ (popes) လဖၪအအီၪဘၪ- မွဲ၀့ၫဒၪလၧဆၧကွ့ၭကျိၭလံၬဆံၫ့ဎံၪဘၪမၪလန့ဘၪလန့ဘၪနီၪလီၫ. ပဒၪဘၪ Scottish ၦမၩဂ့ၩမၩဘၪထဲၩ့ဆၧလဂၩ, John Knox ဒဲ Scots အနးဎွၩမုၪ စံၭလိၬ၁ၭအဆၧချဲၩ့ထီးယီၩလီၫ. နးဎွၩမုၪ Mary စံၭ၀့ၫဒၪ, ‘နကွ့ၭကျိၭ လံၬဆံၫ့ဎံၪယီၩလမံၩ့, ဒဲကၫတိၫလံၭအဆရၫလဖၪကွ့ၭကျိၭ၀့ၫလၧအဂၩလမံၩ့နီၪ မွဲဘဲၫ၁့ၪလဲၪ. ယကဘၪနဲၩမပၫလဲၪ, ဒဲမွဲမပၫမိစ့ၩရၫ့ဆၧလဂၩလဲၪ.’ John Knox စံၭဆၧၫ့ထဲၩ့အ၀့ၫ, ‘နမိဘၪ (နကဘၪ) နဲၩဒၪကဆါယွၩလီၫ, စံၭ၀ဲၩ၀့ၫ လၧအလူအထၫဖၧၩ့ပျၩ့ပျၩ့လ့ၬနီၪလီၫ.’ ‘အ့ၪလမွဲဘၪလၧယွၩအလူအထၫနီၪ, နဘၪနဲၩ့န့ၦၡၩနးဂၩအ့ၬဆ့လီၫ.’ ယွၩအလူအထၫနၫ့ဆါဒၪ၀့ၫနီၪ အီၪပျၩ့မၬလ့ၬ, အ့ၪဆၧဘၪနၪ၁့ၪကၪအီၪလမံၩ့မံၩ့နီၪ ၁ၭမုဆံၫ့ဎံၪ၀ဲထၪ့နဲၪပျၩ့၀့ၫဒၪဆၧနီၪလီၫ. ယွၩအလူအထၫလၧ ၁ၭမုဆံၫ့ဎံၪအဆၧဖ့ၪနဲၪလဖၪနီၪ ထၪ့ဒၩလိၬ၁ၭနးကၠၪ (ဖၧၫ့) အ့ၬ. ၦၡၩနၪလ၁့ၪဘၪအီၪအ့ၬ, အ့ၪမွဲၦလၧအခိၪနီၩ့လီၫ မိမီၪဘံၭ၀့ၫဒၪ ဆၧလီၫ.’” David Laing, The Collected Works of John Knox, vol. 2, pp. 281, 284, quoted in Ellen G. White, The Great Controversy, p. 251.