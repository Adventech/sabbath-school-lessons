---
title:  ဎရံၬလဂၩဎး . . . ဆၧအခိးအတၩလမံၩ့ဎး
date:   01/05/2024
---

`ဖီ အ့ဖစၧၭ ၂း၈, ၉; ရိမၫ ၃း၂၃, ၂၄; ရိမၫ ၆း၂၃; ဒဲ ရိမၫ ၅း၈-၁၀. လံၬဆံၫ့ဎံၪအဆၧၫ့လဖၪယီၩ ၁ီၪ့လိၪပၧၩလၧဆၧထိးထဲၩ့တၩ့ထဲၩ့ အဆၧကိၪ့မွဲဆၧနီၪလဲၪ.`

ကဆါယွၩအီၪက့ၪ၀ဲၩဆၧထိးထဲၩ့တၩ့ထဲၩ့နီၪ ဘဲၫဆၧဖ့ၪလၫ့ပျီၩလမံၩ့လီၫ. အ၁ၭမုနီၪ၁ိၫ့ပၧၩလၧဆၧထိးဆၧၫ့ယွၩအဆၧဖ့ၪလၫ့လၧကြၫနံနီၪ လၧဆၧနဲၩ အဖၧၩ့လီၫ. ယ့ၫရှူၬ, ယွၩအဖိၪခွၫနီၪ ဖ့ၪလၫ့အ၁ၭမၧၫ့ လၧဆၧကွဲၪဖျါပဆၧဒဲၩဘၭအဂးလီၫ.

ယွၩအဆၧစ့ၩရၫ့တီၩနီၪ အီၪဂုးခၧၫ့ဒၪလၧဆၧခိၭနၪအလၧၫ့အဎွ့ၩဖၧၩ့လီၫ. ဎရံၬအဆၧအီၪမၧၫ့လၧၫ့ဎွ့ၩနီၪ ဆၧၫ့ထုၪ့ဂုးခၧၫ့၀့ၫဒၪလၧ ဆၧလလၧၫ့လဎွ့ၩဘၪ အလးလီၫ. ပဆၧမၪလဖၪယီၩ မိ၁ိၫ့ပၧၩလၧဆၧ၁ံၫအဆိၩအကၠၪလီၫ. လံၬဆံၫ့ဎံၪလီၩ၀့ၫပျၩ့ဂ့ၩလ့ၬ. အ့ၪမွဲပဆၧရွံန့ဆၧနီၪ ကဲၪထၪ့ယွၩအဆၧဘၪထိး ခ့ၬဆၧပလးနီၪလီၫ. ပမၩမၪဆၧ, ပမၩတီၩလီၩ့ပ၁ၭဒၪပနၫ့ဆါန့အ့ၬ. ၦလၧ အဆၧမၪလအီၪဘၪလဂၩ မိဘၪဆၧၫ့ထုၪ့လၧပဂး. ဆၧပရၧၫ့အမုၬနီၪ ကဆါယွၩ ဖ့ၪပၧၩဆၧပျဲၩဖျါ, ဘဲၫစပီလူၫလီၩ၀့ၫအ၁ိၭ, “အဂဲးဘဲၫယီၩ ဆၧဒဲၩဘၭအလံၩ့ အလဲၫ မွဲဆၧ၁ံၫလီၫ. အ့ၪမွဲယွၩအဆၧဖ့ၪလၫ့နီၪ မွဲဆၧမၧၫ့အဆိၩအကၠၪ လၧ ပကဆါယ့ၫရှူၬဎရံၬအဖၧၩ့နီၪလီၫ” (ရိ ၆း၂၃). အနီၪမွဲဆၧဖ့ၪလၫ့ လၧဆၧကြၨၭ ဆၧဘၪလအီၪဘၪအဖၧၩ့လီၫ. အ့ၪမွဲပမၩန့လၧပဆၧမၩနီၪ မွဲဆၧဖ့ၪလၫ့အ့ၬ, မွဲဆၧ၁ၭထိၬအပရၧၫ့နီၪ ပဒိၭန့ဘၪဆၧထိးထဲၩ့တၩ့ထဲၩ့ယီၩ မွဲလၧဆၧဖ့ၪလၫ့ပျီၩ လၧပမၩန့လၧပဆၧမၩလန့ဘၪနီၪလီၫ.

မၫတံၫ့လူ၁ၧၫဒဲပရိၫတဲၭစတဲးၦမၩဂ့ၩထၪ့ထဲၩ့ဆၧဖိၪလဖၪဒၪန့ကဆါဎရံၬ ဒဲဎရံၬလဂၩဎးဒၪနီၪ မွဲဆၧထိးထဲၩ့တၩ့ထဲၩ့အခၪ့ထံၭလၧအ၀့ၫ၁ံၪအဂးလီၫ. ခီၫလၧနီၪ လူ၁ၧၫလီၩ့လၩ့လၬလၩ့ဒၪကဆါဎရံၬ အဆၧထိးထဲၩ့တၩ့ထဲၩ့အခိး အတၩနီၪလီၫ. အဆၧချဲၩ့လဖၪလၩ့ဂၬဘဲၫထံၫချံၫ့ဖိၪလၧမ့ၭပျၩ့ဖၧၩ့နီၪလီၫ. ၦခမျၧးလဖၪ ဂဲၫထဲၩ့အီၪဘၪလၧၦၡၩအလုၫအလါယံၬလ့ၬယူၭတၭ Luther အဆၧပရၧၫ့လၧအီၪ၁ုၪ့လၩ့အ၁ၭ လၧလံၬဆံၫ့ဎံၪလဖၪနီၪ ထိၭဘၪအ၀့ၫ၁ံၪအ၁ုၪ့ အ၁ၭ, ဒဲကဲၪထၪ့ဆၧအၪ့လဲၩထဲၩ့၁ၭဖၭဒိၪလီၫ.

Luther ဖီဘၪလံၬဆံၫ့ဎံၪအ၁ၫ့ New Testament နီၪတၭ, အ၁ၭအီၪဎွ့ၩ ၀့ၫလၧကဆါယွၩအဆၧမၩဂ့ၩလဖၪလီၫ. ဆၧအီၪကီၪ့ခိၪနါထီးနီၪလဖၪနီၪ ၁ီၪ့၁ၫ့၀့ၫလၧဆၧထိးထဲၩ့တၩ့ထဲၩ့နီၪ မွဲလၧၦၡၩအဆၧမၩဂ့ၩလကုၭလကျၩ့ဒဲလၧ ယွၩအဆၧမၩလနၩ့အဖၧၩ့နီၪလီၫ. Luther ဒၪထဲၩ့ဎရံၬအဆၧ၁ံၫလၧထုၪ့စူၪယၫ အလီၩ့နီၪ လၧၫ့ဎွ့ၩ၀့ၫယူၭလၧ ၦၡၩထီးအလူၬအဂးယူၭလီၫ.

“ဎရံၬမၩဆၧလၧ ပဆၧကြၨၭန့ဘၪဆၧအဂးယူၭ, မွဲပဘၪမၩန့ဘဲၫအ၀့ၫ အဆၧကြၨၭဆၧဘၪအ၁ိၭလီၫ. အ၀့ၫဘၪဆၧစ့ၩရၫ့လၧပဆၧဒဲၩဘၭအဂး, ထီးပဘၪထိးဘၪဆၧစ့ၩရၫ့လဂ့ၩ, ဘဲၫပမိဆံၫ့ဎံၪလၧအ၀့ၫအဆၧတီၩဆၧလီၩ့နီၪ, မွဲလၧပဘၪမၩဆၧနးမံၩ့အ့ၬ. အ၀့ၫဘၪထိးဆၧ၁ံၫနီၪ မွဲလၧပလး, ဘဲၫပမိန့ဘၪ ၁ၭမၧၫ့လၧအ၀့ၫအလးနီၪလီၫ.” Ellen G. White, The Desire of Ages, p. 25.

စံၭ၀့ၫလၧဆၧ၁ၭထိၬအပရၧၫ့အထုၬနီၪ လၩ့ဆၫ့လၩ့မဲၩ၀့ၫဖိၭဘိၭနီၪ, လၧပမိဆံၫ့မိဎံၪ၀့ၫလၧဆၧတီၩဆၧလီၩ့လမံၩ့ “လၧပလဘၪမၩဘၪဆၧ (share) လၧဆၧနီၪအဂးဘၪနီၪလဲၪ.” မွဲဆၧအုၩ့လၩ့အဒိၪအမုလီၫ.

`အ့ၪမွဲဆၧထိးထဲၩ့တၩ့ထဲၩ့ မွဲဒၪလၧယွၩအဆၧမၩလၧဎရံၬအဖၧၩ့နီၪ, ပဆၧမၩဂ့ၩလဖၪ မိအီၪလၧၦဎရံၬဖိၪအဆၧအီၪမၧၫ့အီၪဂဲၩဖၧၩ့ မွဲနီၪလဲၪ. လမွဲဘၪလၧပဆၧယိလါအဂးဘၪ, ဒဲပမိအီၪက့ၪဂုးခၧၫ့ ဆၧအကၧၩ့ဒိၪ လၧဆၧမၩဂ့ၩလဖၪလၧပဆၧလ့ၩခၫ့ဖျီၫ့ (experience) အဖၧၩ့နီၪဘဲၫ ၁့ၪလဲၪ.`