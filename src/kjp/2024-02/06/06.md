---
title:  ဆၧမွဲဆၧတီၩမၩနၧၩ့ဆၧလီၫ
date:   09/05/2024
---

မွဲလါနၫ့ဘိၩလၧ ဒုၪဒၩအဆၧမၩနၧၩ့မၩစၪနီၪ, ကဆါယွၩအဆၧမၩလၧဂၪ့ခိၪ ယီၩမိထၪ့ဘၭလၧအလၩအဖၩ့အထီၫထုၬအလးလီၫ. ဆၧ၁ၭထိၬအပရၧၫ့နီၪ မိဘၪရၩလၩ့၀့ၫလၧ “ဂၪ့ခိၪချိၫ့ဒဲကယဲၦအဆၨၩ, ဒဲၦအဒီၪ့, ဒဲၦအဖျ့ၩ, ဒဲၦခမျၧး ထီးအလူၬ” နီၪလီၫ (နဲၪ ၁၄း၆). ဆၧဂဲးလိၬတ့ၭလိၬဖၭဒိၪလၧဎရံၬဒဲမုၪခီၩလဲး အဘိၩ့ဆၧၩ့နီၪ မိထုၬခွံၬ၀့ၫဒၪလၧ ဎရံၬအဆၧမၩနၧၩ့ခွံၬရၬအစီၩ့အမၩ့အလၧၫ့ အဎွ့ၩနီၪလီၫ. ယွၩအဘၩ့အမုး မိမၩနၧၩ့ခွံၬဆၧအၧၩ့ဆၧ၁ၫ့, ဒဲဆၧဒဲၩဘၭနီၪ မိလၩ့ မါခွံၬ၀့ၫလၧမူၭ၀ၩ့ဒီၪ့ဖၧၩ့အဆိၩအကၠၪလီၫ. နဲၪဖျီၪ ၁၁ နီၪအဖၧၩ့ ပဒၪဂုမုၪခီၩလဲး အဆၧကျ့ၭစၨၭလၧ French Revolution မိမၩဂၭဂီၩ့ခွံၬ ၦဎရံၬဖိၪအဆၧဆူဆၧနဲၩဒဲမိမၩလၩ့မါခွံၬကဆါယွၩအဆၧ၁ီၪ့ဆၧ၁ၫ့နီၪ, ဒဲလံၬအဆၧၫ့အထုၬနီၪ ပဒၪဘၪလၧယွၩအဘၩ့အမုး မၩနၧၩ့ခွံၬအဆၧအၧၩ့ဆၧ၁ၫ့အစီၩ့အမၩ့လဖၪနီၪ လီၫ. ဆၧဖ့ၪလၫ့ပၧၩဆၧဂဲးဆၧဘၭလၧမိလ့ၩဆၧဒူၩဒူၩလၧဆၧၡၪ့ဆၧနၭအကျၩ လၧကဆါဎရံၬဒဲအဆၧမွဲဆၧတီၩအဂးနီၪလီၫ.

`ဖီ နဲၪဖျီၪ ၁၁း၁၅-၁၈. ဘဲၫလံၬဆံၫ့ဎံၪအဆၧၫ့ယီၩဖၧၩ့အ၁ိၭ, ဆၧမၩအ၁ၭလဖၪလၧအကဲၪထၪ့၀့ၫ ထီးခွ့ၩနွ့ၫဖျိၪ့လဖျိၪ့အလူ၁ီၫထၪ့အထီနီၪ မွဲဆၧနီၪလဲၪ.`

ဂၪ့ခိၪယီၩ မိကဲၪထၪ့ပကဆါအဘၩ့အမုးလီၫ. ဎရံၬမၩနၧၩ့ခွံၬဆၧလီၫ. ဆၧအၧၩ့ဆၧ၁ၫ့ဘၪဆၧမၩနၧၩ့မၩစၪခွံၬ၀့ၫလီၫ. ယ့ၫရှူၬမၩနၧၩ့ဆၧဒဲမုၪခီၩလဲးဘၪထိး စၪ၀့ၫဒၪလီၫ. ဆၧတီၩဆၧလီၩ့နီၪ မၩနၧၩ့ခွံၬဆၧယူၭ. ဆၧမွဲဆၧတီၩပၧၩ့ဆၧလီၫ. ပမိဖိၬထွ့ၫဆၧ၁ီၪ့ဆၧ၁ၫ့လၧဆၧအီၪက့ၪဒိၪပၭကၩဆၧအဖၧၩ့လီၫ. “ဆၧအစီၩ့ အမၩ့အီၪ၁ုၪ့ထၪ့အ၁ၭလၧၦၡၩအဆၧဘၪ၁ၭလမံၩ့လါလါနီၪ မိလၩ့မါခွံၬ၀့ၫဒၪ, ဒဲမွဲဆၧလၧအီၪ၁ုၪ့ထၪ့၀့ၫအ၁ၭလၧကဆါအလိး, ယွၩအလူအထၫနီၪ မိအီၪဂုး အီၪခၧၫ့၀့ၫအဆိၩအကၠၪလီၫ.” Ellen G. White, The Great Controversy, p. 288.

`ဖီ နဲၪဖျီၪ ၁၁း၁၉. စယီဟၫ့ဒၪဘၪမွဲဆၧနီၪလဲၪ, လၧမူၭခိၪ၀ဲထၪ့ အ၁ၭနီၪလဲၪ. ဒဲထီးအ၀့ၫယိထၪ့ဆၧလၧမူၭခိၪနီၪ ဒၪမွဲဆၧနီၪဒံၭလဲၪ.`

ယွၩအဆၧလုဂံၪ့လၧမူၭခိၪဖျီၪထၪ့လၧ စယီဟၫ့အမ့ၬယၫလီၫ. အ၀့ၫ ယိထံၫဆၧလးဆံၫ့ဎံၪထုၬနီၪတၭ, ဒၪဘၪဆၧအုၩ့လၩ့အတလၫဖျီၪထၪ့၀့ၫလီၫ. မူၭခိၪအဆၧလုဂံၪ့အဆၧနဲၪဒီၩ့ အီၪလၧဂၪ့ခိၪယီၩအဖၧၩ့, တလၫအဖၫ့ခိၪ အ၁ီၫ့ နံၫဂၩအခံးအဂၩ့အီၪ၀့ၫဒၪလီၫ. လၧတလၫအဖၧၩ့နီၪ ယွၩအဆၧမၪလူၬအီၪ၀့ၫ ဒၪလီၫ. အ့ၪမွဲပဒိၭန့ဘၪဆၧထိးထဲၩ့တၩ့ထဲၩ့လၧဆၧနဲၩလမံၩ့ဎးလါနၫ့ဂ့ၩ, ဆၧခိၭနၪဖိၬထွ့ၫယွၩအဆၧမၪလူၬနီၪ မွဲဆၧနဲၪဖျီၪပဆၧဆူဆၧနဲၩအမွဲအဘၪ, အလၩ့ထံးနီၪလီၫ. ယွၩအဆၧမၪလူၬနီၪ မွဲဆၧစ့ၩရၫ့တီၩအထိၪအဎၩ့ဒဲအခၪ့ထံၭ ခၪ့ဎၧၩ့လီၫ (ယ့မံၭ ၂း၁၂). ဆၧဂဲးဆၧဖးယီၩ မွဲဆၧအကၧၩ့ဒိၪထုၬဒဲအကြၨၭ အဘၪထုၬလၧမုနံၩခဲၫ့ထုၬအဂးလီၫ (နဲၪ ၁၂း၁၇; နဲၪ ၁၄း၁၂).

`ဆၧဒုၭလိၬ၁ၭလၧ French Revolution လၧအဆၧဎံၫဆၧလၩ လအီၪဘၪနီၪ ဒဲဆၧအလၩအဖၩ့အဂ့ၩဒိၪထုၬလၧ နဲၪဖျီၪ ၁၁ စံၭ၀့ၫ လနံၩယီၩ အဆၧလၩ့ဆၫ့လိၬ၁ၭနီၪ အီၪ၀့ၫဘဲၫ၁့ၪလဲၪ.`