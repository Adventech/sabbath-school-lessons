---
title:  ၦထိးအ၁ၭနံၫဂၩ
date:   04/05/2024
---

### ဖီလနွ့ၫယီၩအဂးဆၧမၩလိၪ
နဲၪ ၁၁း၃-၆; ရဲ ၄း၁၄; နဲၪ ၁၂း၅, ၆, ၁၄, ၁၅; ဒၫ့ ၇း၂၅; အဲၫ ၅၄း၁၇; အၪ့ ၁၁၉း၈၉; နဲၪ ၁၁း၁၅-၁၈.

> <p>၁နိၫထီၫ့</p>
> “နၪ့၁ံၪမံၩ့၁ံၪနီၪ ဎဲၫ့ထၪ့ခွံၬ, ဖူၩ၁ံၪဖီၫ၁ံၪနီၪလၩ့ယံၭလၩ့ဘဲၩ၀့ၫလီၫ. အ့ၪမွဲပယွၩအလူအထၫနီၪ မိအီၪ၀့ၫလၩ့ဆိၩလၩ့ကၠၪလီၫ” (အဲၫစ့ယၫ ၄၀း၈).

လၧယၩနံၪ့လဖၪနီၪ, ယွၩအလူအထၫနီၪ ဘၪဆၧကၩ့ကၩဎိၭလၩ့အဂဲး, ဘၪဆၧဆီၫ့မီၪ့မၪ၀့ၫ, ဒဲဘၪဆၧထုၭပဲၩခွံၬ၀့ၫဒၪဆ့လီၫ. ဘၪဆၧစၧၩ့ထၬ၀့ၫလၧ ၁ၫ့ခၫအဆၧဘိၪ့ဆၧဘၩလး, ဘၪဆၧဎူထၪ့ခွံၬ၀့ၫလၧၦခမျၧးအမ့ၬယၫ, ဒဲဘၪဆၧမၩယၬခွံၬ၀့ၫဒဲဆၧမၩလၩ့ဘျ့ၭလၩ့နူၬ၀့ၫဒၪလီၫ. ၦဆူနဲၩဆၧဖိၪလဖၪ ဘၪဆၧမၩလိမၩလံၭ, ဘၪဆၧမၩထၧး၀့ၫ, ဘၪဆၧစၧၩ့ထၬ၀့ၫ, ဒဲထီးဒၪလ့ၬဘၪဆၧမၩ၁ံၫ၀့ၫဒၪဆ့လီၫ. လၧဆၧနီၪထီးလူၬအဖၧၩ့ ယွၩအလူအထၫနီၪ အီၪဂုး၀့ၫဒဲ ထၪ့ဖျီၪ၀့ၫဎံၩ့လးနီၪလီၫ.

ဆၧဆိၩဖိၭဖၪ့ဆၧအီၪကီၪ့နီၪ မၩနၧၩမၩစၪၦတီၩလီၩ့လဖၪ, ၦဎရံၬဖိၪလၧ အနဲၩလံၬဆံၫ့ဎံၪလဖၪနီၪလီၫ. လါနၫ့ဂ့ၩ, ယွၩအလူအထၫဖၩ့ထၪ့၀့ၫဒၪလၧ ဆၧခံၭအကျၩလီၫ. ဆၧမၩနၧၩ့မၩစၪဆၧနီၪ မၩပထုၬခွံၬယွၩအလူအထၫအဆၧရၩလၩ့ န့အ့ၬ. ဘဲၫ English လံၬဆံၫ့ဎံၪဘၪဆၧကွ့ၭကျိၭ၀့ၫလၧ William Tyndale လၧအ၀့ၫအဆၧတီၩနီၪ, အ၀့ၫဘၪဆၧအၪ့မၧၫ့လၧဘၪရၩလၩ့ယွၩအလူအထၫ နီၪလီၫ. အ၀့ၫဆီၫ့မီၪ့ဆၧ, အၪ့စၪ့ဆၧ, စံၭဆၧၫ့ဆၧလၧဆၧ၁့ၪဆၧဘၪအဖၧၩ့ လီၫ. လၧအ၀့ၫအဆၧအၪ့စၪ့ဒဲစံၭဆၧၫ့ဆၧလၧ "The Bishop of Durham" နီၪ ၦစ့ၩရၫ့ခွးဆၧလဖၪ အ၁ၭဘၪကဒံၩကဒၩ၀့ၫဒၪလီၫ.

လၧဆၧလးလစီၪ့နီၪ Tyndale စံၭ၀့ၫလၧ ၁ၫ့ခၫဖၭဒိၪအၪ့ဎွ့ၩန့အ၀့ၫအ English လံၬဆံၫ့ဎံၪနီၪဂီၩ့ ဎူထၪ့၀့ၫလၧၦခမျၧးအမ့ၬယၫနီၪလီၫ. ၁ၫ့ခၫဖၭဒိၪနီၪ လ၁့ၪယၫဘၪ၀့ၫလၧ အ၀့ၫမၩဆၧၩ့ဘၪဆၧမွဲဆၧတီၩနီၪ ဒိၪဒိၪလ့ၬနီၪလီၫ. အ၀့ၫအၪ့ဎွ့ၩန့လံၬဆံၫ့ဎံၪနီၪ လၧအဎွ့ၩ (အနံၪ့အယၪ) ဒိၪနဲၪ့အၪနဲၪ့ၦဂူၫဂၩဒံၭ နီၪ, Tyndale န့ဘၪကျိၪစ့ၩအၪအၪလ့ၬတၭ အ၀့ၫထုၭထၪ့ဘၪလံၬဆံၫ့ဎံၪ အဘံၪ့ဒံၩ့အၪဒံၭနီၪ, အၪနဲၪ့လၧဘၪဆၧဎူထၪ့ခွံၬ၀့ၫဒၪဒံၭလီၫ. ဆၧမွဲဆၧတီၩ ဘၪဆၧမၩလၩ့ဘျ့ၭ၀့ၫလၧဖံၬမုၬ (ဂၪ့ခိၪမုၬ) အဖၧၩ့ ဒဲဂဲထုၪ့ထဲၩ့လဘျၩ့ဘၪလဘျၩ့ လၧအ၀့ၫအလၩအဖၩ့ဖၭဒိၪအဖၧၩ့လီၫ.

လနွ့ၫယီၩ, ပမိထုၭဖျီၪထၪ့ဆၧမၩထံၬထၬ လံၬဆံၫ့ဎံၪဒဲၦဎရံၬဖိၪဆူနဲၩဆၧ လဖၪ လၧဆၧ၁အုၭ၁ကၠၩ့အဂဲးနီၪလီၫ. လၧ French Revolution အဘိၩ့ဆၧၩ့ နီၪ, ၦ၁ွံၪဘၪယွၩလၩ့၀့ၫဒၪလၧ France အဖၧၩ့၁ၭလဖၪနီၪလီၫ. ၦအီၪက့ၪ guillotine (ၦဖ့ၭထ့ၬ၀့ၫၦၡၩအခိၪဎွံၪ) နီၪလၧ ၀ံးပၫရံၫ (Paris) အတိၩ့၁ၭဖၧၩ့နီၪ, ဒဲၦလၧအထီၫ့အလၭလဖၪ ဘၪဆၧမၩ၁ံၫ၀့ၫလၧဆၧနီၪလီၫ. အ့ၫ၁ံၫ့အဆၧဆူ ဆၧနဲၩ (Atheism) နီၪ ကဲၪထၪ့ထံၫခးအဆၧဘိၪ့ဆၧဘၩထီးနီၪလီၫ. မွဲလါနၫ့ ဘိၩ့, ယွၩအလူအထၫအဆၧထိးအ၁ၭနီၪ အလူလၩ့ဘံၭ၀့ၫန့အ့ၬလီၫ.