---
title:  ၦထိးအ၁ၭနံၫဂၩ
date:   05/05/2024
---

`ဖီ နဲၪဖျီၪ ၁၁း၃-၆. အီၪက့ၪလၩ့ဆရၫ့ယဲမံၩ့ လၧအထုၭဖျီၪထၪ့ ဆၧထိးအ၁ၭနံၫမံၩ့ အခံးအဂၩလဖၪနီၪဆံၭ.`

လၧလံၬ ဇ့ၭခရဲအၫ ၄ အဖၧၩ့နီၪ, မီၪလဂၩဒၪဘၪစိၩ၁ံၪ့အလဲအိၫ့နံၫထုၪ့ အီၪဆၧၫ့ထုၪ့လၧအအီၪလၧ မ့ၪဒိၩ့မိၡါထီၫ့ထၧၫ့ဖျိၪ့ယၪ၀ါလါခီၫလါခီၫနီၪ- မွဲဆၧလမံၩ့ဎးလၧနဲၪဖျီၪ ၁၁ အဖၧၩ့နီၪဆ့လီၫ. ဆၧစံၭဘၪစဇ့ၭခရဲအၫလၧဆၧနီၪ “မွဲပဒိၭဂုၪအ၁ၭနံၫဂၩလၧ အဆၧၫ့ထုၪ့လၧဂၪ့ခိၪထၧၫ့ဖျိၪ့ယၫ အကဆါအမ့ၬ ယၫနီၪလီၫ” (ရဲ ၄း၁၄). ၁ံၪ့အလဲအိၫ့ဖ့ၪလၫ့မ့ၪဒိၩ့အ၁ိၪ ဘဲၫ၁ိၭမိဖၩ့ထၪ့၀့ၫဒၪ ထၧၫ့ထီယၫနီၪလီၫ. ဆၧဒုၭနၪ့ထၪ့ထဲၩ့ပၧၩလံၬအၪ့အူၭအဆၧကွ့ၭစံၭ၀့ၫဒၪ, “နလူနထၫနီၪ မွဲမ့ၪဒိၩ့လဖျိၪ့လၧယခၪ့အဂး, ဒဲဆၧဖၩ့လဖျိၪ့လၧယဖၧၩ့၁ၭအဂး လီၫ” (အၪ့ ၁၁၉း၁၀၅). ၁ိၪနီၪမွဲဆၧဖ့ၪဒီၩ့၁ၭမုဆံၫ့ဎံၪလီၫ (ရဲ ၄း၂, ၆). လၧစယီဟၫ့အဆၧဒၪဆၧလၧယၫ လၧနဲၪဖျီၪ ၁၁ အဖၧၩ့နီၪ လီၩနၪ၁့ၪ၀့ၫဒၪ ယွၩ အလူအထၫဘၪဆၧရၩလၩ့၀့ၫဒၪလၧ ၁ၭမုဆံၫ့ဎံၪအစီၩ့အမၩ့ လၧအဖ့ၪလၫ့ဂၪ့ခိၪ ဆၧဖၩ့နီၪလီၫ.

ဆၧထိးအ၁ၭနံၫဂၩယီၩ နဲၪဖျီၪဆၧလၧယၫအဂး ဒဲဖ့ၪလၫ့ဆၧဆၧၩ့လၩ့လၧ ဘၪဆၧစံၭ၀ဲၩ၀့ၫအထီနီၪလီၫ. ဒုၭကဲၪထၪ့ထံၫနီၪလၧဆၧ၁ွံၪ ဒဲစ့ၩရၫ့ဂၪ့ခိၪယီၩ လၧဆၧၡၪ့ဆၧနၭလဖၪဆ့လီၫ. လၧကဆါယွၩအလူအထၫနီၪ, စအံၫလဲယၫ စံၭ၀့ၫထီးဆၧဆၧၩ့လၩ့လၧခးအံၫစရ့လၭအဖၫ့ခိၪလဂ့ၩနီၪတၭ, လၧ၁ၧၫ့နံၪ့ဒဲ လၩဎူၫဘံၪ့အထးဖၧၩ့နီၪ ဆၧဆၧၩ့လၩ့၀့ၫလၧဂၪ့ခိၪအဖၫ့ခိၪအ့ၬ (ယ့မံၭ ၅း၁၇). အ့ၪမွဲအဘၩဆိၪဖၪဒီၭလဖၧၫ့တၭ, မူၭခိၪဒုၭဂဲၫဆၧၩ့လၩ့ဆၧနီၪ, လၧဘၫအလၭ (Baal) အမီၪလဖၪ မၩ၀့ၫလန့ဘၪအလးခဲၫ့နီၪလီၫ (၁စဎွၩ ၁၇, ၁၈). စမိစ့ၭဆ့, လၧယွၩအလူအထၫနီၪ, ဂဲၫဆိၬန့ဆၧၡၪ့ဆၧနၭကိၭမံၩ့ဒ့ၭလၧၦအံဇံၭဖိၪလဖၪ အဖၫ့ခိၪ, ဘၪထဲးဎုၬလၧထံၫကဲၪထၪ့ဆၧ၁ွံၪနီၪ, မွဲလၧဖၫရိၫလပျဲၩလၩ့ဘၪယွၩ အၡၩခမျၧးဘၪနီၪလီၫ (၂မိစ့ၭ ၇).

ၦလၧအမၩအၧၩ့မၩ၁ၫ့လံၬဆံၫ့ဎံၪလဖၪနီၪ မိဘၪထိးမ့ၪလၧအအီၪဂဲၫလၧ ယွၩအလူအထၫနီၪ မိအၪ့ခွံၬအ၀့ၫ၁ံၪနီၪလီၫ. ယွၩစံၭ၀့ၫဒၪ, “မွဲန၁ံၪချဲၩ့ဆၧချဲၩ့ လထံၪနီၪအကၠီၩ့တၭ, ယိခွါ, ယမိအီၪက့ၪယဆၧချဲၩ့လၧနနိၭဖၧၩ့လၧမ့ၪ, ဒဲၦခမျၧးလၧ၁ံၪ့မုတၭ, မိအၪ့ခွံၬအ၀့ၫ၁ံၪလီၫ” (မဲအၫ ၅း၁၄). ယွၩအလူအထၫ လီၩဖျီၪထၪ့ဆၧစ့ၩရၫ့ဆၧလၧ ၦလခိၭနၪဘၪဆၧထီးအလူၬအဖၫ့ခိၪ, ဒဲအလူ အထၫနီၪ လၩ့ဂၬဘဲၫမ့ၪလၧအနိၬဖၧၩ့လီၫ.

လၧ ယီဟၫ့ ၅း၃၉ အဖၧၩ့နီၪ, ယ့ၫရှူၬထုၭဖျီၪလီၩ၀့ၫလၧ လံၬဆံၫ့ဎံၪ အလးလံၩနီၪ ထိးအ၁ၭလၧအ၀့ၫအဂဲးလီၫ. အ၀့ၫစံၭ၀့ၫဒံၭလၧဆၧ၁ၭထိၬ အပရၧၫ့နီၪ မိထုၭဖျီၪလီၩလၧ “အဆၧထိးအ၁ၭ” လၧဂၪ့ခိၪထၧၫ့ဖျိၪ့ယၫနီၪလီၫ (မၭ ၂၄း၁၄), ဒဲလံၬဆံၫ့ဎံၪအ၁ၫ့လၧအလးလံၩနံၫဖုၫကၠၧၫ့၁ိၭနီၪ, မွဲဆၧထိးအ၁ၭ (witness) အခၪ့ထံၭခၪ့ဘီၩ့လီၫ. ဆၧချဲၩ့အခၪ့ထံၭ (martys) ဘၪဆၧကွ့ၭ၀့ၫဒၪ နံၫဆၧၫ့နီၪ ဖျီၪ၀့ၫဒၪလၧ နဲၪဖျီၪ ၁၁း၃ အဖၧၩ့ဆ့နီၪလီၫ.

ၦထိးအ၁ၭနံၫဂၩနီၪ မွဲမပၫလဲၪ. ဘဲၫဆၧလီၩဖျီၪ၀့ၫလၧ နဲၪဖျီၪ (၁၁) အ၁ိၭနီၪ, ပစံၭလၧၦထိးအ၁ၭနံၫဂၩနီၪ မွဲ၀့ၫဒၪလံၬဆံၫ့ဎံၪအလးလံၩဒဲအ၁ၫ့, လၧအဆုးကျိၭလိၬ၁ၭလၧ ယွၩအဆၧဖၩ့ဒဲအဆၧတီၩဆၧလီၩ့လၧဂၪ့ခိၪနီၪလီၫ.

`ၦဎရံၬဖိၪ၁ံၪအၪဂၩလၧမုလနံၩယီၩ မိမၩလၩ့ဆံၭလၩ့ယွါ (မၩလၩ့ၡၩ) လံၬဆံၫ့ဎံၪအလးလံၩ, မိစံၭ၀့ၫလၧလကြၨၭလဘၪလၧၩ့ဘၪ မွဲလၧလံၬ အ၁ၫ့ဂဲၫထီၩ့၀့ၫယူၭနီၪလီၫ. မွဲဆၧဘၪမၪအလၩ့၁ၭမဲၪဖိၭဘိၭ ဆၧအီၪက့ၪ ၁ုၪ့အီၪက့ၪ၁ၭနီၪလဲၪ.`