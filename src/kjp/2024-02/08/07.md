---
title:  မၩလိၪအၪထၪ့အဂး
date:   24/05/2024
---

ထီးန့ထဲၩ့ယ့ၫရှူၬအဆၧမၩလၧဆၧစ့ၩရၫ့တီၩဆၧအခွး မွဲဘဲၫယီၩအ၁ိၭ “အ၀့ၫမွဲဖ့ၪထဲၩ့ဆၧဂဲးဂူၫဂၩလၧဆၧဒဲၩဘၭအဂးအ့ၬ. အ့ၪမွဲလခီၫအ၀့ၫယူၬထၪ့ အစူၪလၧထၭအဎိၩ့လးအီၪ၀့ၫနီၪလၧ ဖါကဆါအမ့ၬယၫဒဲအၪ့ယၫထဲၩ့ဆၧဖျါခွံၬ လၧပဂး လၧယွၩအမ့ၬယၫနီၪလီၫ. အ၀့ၫစံၭထဲၩ့, ယ၁့ၪယၫထဲၩ့အ၀့ၫ၁ံၪ လၧအမံၩ့လဂၩဘၪလဂၩ, ယဆ့ၭထဲၩ့အ၀့ၫ၁ံၪအမံၩ့လၧယစူၪယၫ့၁ၭယူၭ. လၧယွၩဒဲ အ၁ီၫ့ဆံၫ့ဎံၪလဖၪအမ့ၬယၫနီၪလီၫ. ‘ယွၩအဆၧလုနီၪ မွဲဆၧ၁ုၪ့ခါ၁ၭလၩ့လီၫ, တၭဒဲဆၧ၁ုၪ့ခါ၁ၭလၩ့ ဒဲဆၧနီၫ့ယါလၩ့ထဲၩ့အ၁ၭနီၪ, ယွၩဧ့, နမၩကြၩ့ထမးန၀့ၫအ့ၬ’ (အၪ့အူၭ ၅၁း၁၇). အနီၪဂီၩ့တၭ အ၀့ၫစံၭထဲၩ့ၦလၧအီၪက့ၪဆၧမၪလၧၦဆူနဲၩဖိၪ၁ံၪလဖၪအဖၫ့ခိၪဘဲၫယီၩ၁ိၭ ‘ယဟိ၀ၩစံၭဒုၪဒၩနီၪ မွဲယဟိ၀ၩအၪ့၁ီၪ့နၧၩဆံၭ, ဒုၪဒၩဧ့, ယဟိ၀ၩဒၪလ့ၩလၧအမုၬလၩအ၁ၭလၧယရှုစလံၫ့နီၪ မွဲအအၪ့၁ီၪ့နၧၩ ဆံၭ.’” Ellen G. White, The Great Controversy, p. 484.

“ၦလၧအလီၩလၩ့အ၁ၭလၧဎရံၬအမံၩ့လဂၩလါလါ ကဘၪအၪ့ဎၬလၩ့ထဲၩ့ အ၀့ၫ၁ံၪအဆၧဒဲၩဘၭ လၧယွၩအမ့ၬယၫ မွဲဘဲၫ၁ိၭပဆၧကီၩ့ဆၧ၁ိၭဘၪ၁ၭလိၪတၭ လၩ့မ့ၬမဲးအကၠီၩ့နီၪလီၫ. ၦလၧအမၩဆံၫ့ထၪ့အ၁ၭ ခၫ့ဖျီၫ့လၧဆၧခိၭနၪဆၧတီၩ ဆၧလီၩ့ကဆၪ့လၩ့အ၁ၭလၧယွၩအမ့ၬယၫနီၪလီၫ. အ၀့ၫ၁ံၪအ့ၪဒၪထဲၩ့ဎရံၬ အဆၧတီၩဆၧလီၩ့ ဒဲတခ့ၭဖ၀ၭလၧလဘၪ၁ၭလိၪဘၪနးမံၩ့ယီၩတၭ, အ၀့ၫ၁ံၪ ကအဲၪဒိၭမၩန့ထဲၩ့၁ၭမၧၫ့အဆံၫ့ဎံၪဘဲၫနီၪ၁ိၭလီၫ. အ၀့ၫ၁ံၪက၁့ၪယၫလၩ့ထဲၩ့ အ၀့ၫ၁ံၪအ၁ၭမၧၫ့အဘၪ၁ၭလိၪလၧ ဆၧဒဲၩဘၭပျၩ့ပျၩ့လ့ၬလီၫ. ပကဘၪဒၪဒဲ၁့ၪ ယၫလၩ့ထဲၩ့ပဆၧဒဲၩဘၭလါနၫ့ဂ့ၩ ပကဘၪဒိၭနဲၩ့ပ၁ၭလၧယ့ၫရှူၬအဆၧတီၩ ဆၧလီၩ့, အဆၧဆံၫ့ဆၧဎံၪ ဒဲအဆၧထိးထဲၩ့တၩ့ထဲၩ့နီၪလီၫ. ပချဲၩ့ဒုၪဒၩထဲၩ့ မုၪခီၩလဲးအဆၧအီၪက့ၪထၪ့ဆၧမၪလၧၦလီၩ့ယီၩလန့ဘၪတၭ. ဎရံၬလဂၩဒၪ ချဲၩ့အၪ့ယၫထဲၩ့ဆၧလၧပဂးန့၁့ၪ၀့ၫလီၫ. အ၀့ၫဒုၭမၩလၩ့ဘံၭခွံၬ ၦလၧအီၪက့ၪ ဆၧမၪလၧပလီၩ့အဆၧချဲၩ့လဖၪ ခၫ့ဖျီၫ့လၧအ၀့ၫအဆၧမၩဂ့ၩလဖၪအကၠီၩ့နီၪလီၫ.” Ellen G. White, Testimonies for the Church, vol. 5, pp. 471, 472.

“ဘိၩ့နဲၪ့ယီၩ ၦအီၪမၧၫ့ထဲၩ့လၧဆၧဖျါဆၧဒဲၩဘၭမုနံၩအထီနီၪလီၫ. ၦလုဆၧအခိၪယီၩ လုထၪ့ထဲၩ့ဆၧအထီ ၦအံၫစရ့လၭဖိၪ၁ံၪဘၪအၪ့ယၫလၩ့ထဲၩ့ ဆၧမၪဒဲနီၫ့ယါလၩ့ထဲၩ့အ၁ၭအ၁ိၭ ပကဘၪမၩဘဲၫနီၪအ၁ိၭဆ့လီၫ. အ့ၪလမွဲဘၪ ပကဘၪဆၧနၫ့ထဲၩ့ခွံၬၦလၧဆၨၩ့အချိၫ့လၧယွၩအခ့ၫအၡၩအကျၩ ဒဲၦကဘၪ စဲၪ့ထၪ့ခွံၬနီၪလီၫ. အထီဘိၩ့နဲၪ့ယီၩ ၦလၧမုၫလါအမံၩ့လမိဘၪဆၧထုၭခွံၬလၧ လံၬမၧၫ့အဖၧၩ့လဖၪနီၪ ဘဲၫအဆၧၫ့အထီအီၪဒံၭယီၩ ၦကဘၪနီၫ့ယါလၩ့ထဲၩ့ ပ၁ၭတၡါၡါနီၪလီၫ.” The Great Controversy, pp. 489-490.