---
title:  ဆၧအလးအဆံၫ့ဎံၪထုၬအဆၧ၁ၭထိၬပရၧၫ့
date:   22/05/2024
---

`ဖီထဲၩ့ ဟံဘြုၫ ၄း၁၄-၁၆ ဒဲ ဟံဘြုၫ ၁၀း၁၉-၂၂. ယွၩအဆၧဖံၭ၁ိၭဒဲ အဆၧအုၩ့လၩ့ပဒၪထဲၩ့ဘၪလၧ လံၬဆံၫ့ဎံၪအဆၧၫ့လဖၪယီၩ အဖၧၩ့ဘဲၫ၁့ၪလဲၪ.`

လၧလံၬဟံဘြုၫဖၧၩ့စပီလူၫကွ့ၭထဲၩ့ “ဖီၪ့ဂုး” “ဂဲၫလၧဆၧ၁ုၪ့ဒူၩ၁ၭဒူၩ” “ထိးစၪန၁ံၪအ၁ၭလဂ့ၩ” ဆၧချဲၩ့လဖၪယီၩ ဖ့ၪဂဲးထဲၩ့ပၧၩဘဲၫပကဒုၭဂုးခၧၫ့ ဆၧနဲၩလၧ ဆၧလုဆၧအခိၪအထီၫထုၬယ့ၫရှူၬအအီၪအဂးနီၪလီၫ. ခၫ့ဖျီၫ့လၧ ဎရံၬမၩန့ဘၪဆၧထီးအလူၬနီၪလီၫ. လၧဆၧနဲၩအကၠီၩ့ ပလ့ၩနုၬလၩ့ထဲၩ့လၧ ဆၧလးဆံၫ့ဎံၪလၧမူၭခိၪအဖၧၩ့ ခၫ့ဖျီၫ့လၧဖၧၩ့၁ၭအ၁ၫ့လၧဎရံၬတဲၩ့၀ဲၩထၭအ့ၪပၧၩ နီၪလီၫ.

အ့ၪမွဲပယိလၩ့ထဲၩ့လၧဆၧလုလးနီၪတၭ, ပဒၪဘၪဆၧအ၁ွံၪလၧဆၧလုလး အနိၩ့ဖၫ့ခိၪနီၪလီၫ. လၧဆၧလးဆံၫ့ဎံၪဖၧၩ့ ပဒၪဘၪဆၧအ၁ွံၪလၧဆၧနၧၩ့မၧၫ့ ဆၧလုလၧထီၫ့အနိၩ့အဖၫ့ခိၪနီၪလီၫ. ပယိထၪ့ထဲၩ့ဆၧအ၁ွံၪဘၪဆၧဎွံၪထဲၩ့၀့ၫ လၧကလကၫအဖၫ့ခိၪလၧအီၪလၧဆၧယၫ့၁ၭ အဆၧလုလးဆီၩ့ဆီနီၪလီၫ.

အခီၫပယီၫမွဲဘဲၫယီၩ ယ့ၫရှူၬအ၁ွံၪယီၩ အီၪတဲၩ့၀ဲၩထၭဆၧလၧပဂး ကဆၫ့ဘၪကဆၫ့နီၪလီၫ. ဆၧယီၩဖ့ၪထဲၩ့ပၧၩဆၧယိလါ အ့ၪမွဲပဘၪဆၧဖျါ ဒဲဆၧမၩဘံၭခွံၬပဆၧဒဲၩဘၭခၫ့ဖျီၫ့လၧဎရံၬနီၪတၭ, ပကဒိၭန့ထဲၩ့ဘၪဆၧဘၪလိၬ အိၭလိၬလၧယွၩကဆါနီၪလီၫ. ယွၩအဆၧအဲၪယီၩ ပထိၪထဲၩ့တဲၩ့ထဲၩ့လန့၀့ၫဘၪ အ၁ိၭ အ၀့ၫအဆၧစ့ၩရၫ့ယီၩဆ့ မွဲဘဲၫနီၪအ၁ိၭဆ့လီၫ. ဆၧတီၩဆၧလီၩ့ဆၧစ့ၩရၫ့ တီၩဆၧယီၩ ပဒိၭန့ထဲၩ့ဘၪ၁့ၪခၫ့ဖျီၫ့လၧ ဎရံၬအဆၧဖျါခွံၬပဆၧဒဲၩဘၭလဖၪ အကၠီၩ့နီၪလီၫ.

`ဖီထဲၩ့ နဲၪဖျီၪ ၁၁း၁၉. လၧဆၧဂဲးလိၬတ့ၭလိၬအဆၧနၪ၁့ၪအဖၧၩ့ ဆၧယိလါဒဲဆၧဒၪအီၪဘဲၫ၁့ၪလဲၪ. ဆၧ၁ၭထိၬအပရၧၫ့ဒဲဆၧမၪလူၬ ဆုးဘူၭအ၁ၭအီၪဘဲၫ၁့ၪလဲၪ.`

လၧယွၩအီၪလၧပ၁ိၭဒဲအ၀့ၫအစီၩ့အမၩ့ အဆၧဖၩ့ဎွ့ၩလၩ့လၧ မူၭ၀ၩ့ဒီၪ့ဖၧၩ့ လၧကဆါယွၩအလးဆီၩ့ဆီအခၪ့ထံၭပဒၪထဲၩ့ဘၪယွၩအဆၧမၪလူၬဒဲ ယဟိ၀ၩ အဆၧမၪလူၬအတလၫနီၪလီၫ. လၧဆၧအလးဆံၫ့ဎံၪထုၬယီၩအဖၧၩ့ ယွၩအဆၧ စ့ၩရၫ့တီၩဆၧ, ဒဲအဆၧယၫ့၁ၭနီၪပဒၪဘၪနီၪလီၫ. ဂၪ့ခိၪအစီၩ့အမၩ့လဖၪ မၩဂၭဂီၩထဲၩ့, အၪ့လဲၩထဲၩ့ယွၩအဆၧမၪလူၬလန့ဘၪနီၪလီၫ. မွဲဘၪနီၪလဲၪနီၪ ယွၩအဆၧမၪလူၬယီၩ အီၪဖျီၪထၪ့လၧမူၭခိၪအဆၧလုဂံၪ့အဖၧၩ့ ယဟိ၀ၩအဆၧမၪလူၬတလၫအဖၧၩ့အကၠီၩ့နီၪလီၫ. ဟံဘြုၫ ၈း၁၀ စံၭ၀့ၫဒၪ “အဂဲးဘဲၫယီၩ ဆၧအုၩ့လၩ့လၧ ယမိဖ့ၪလၫ့အံၫစရ့လၭအဂံၪ့အဂး လၧမုနံၩလဖၪနီၪအလးခဲၫ့, မွဲဆၧယီၩ, ယွၩစံၭ၀့ၫဒၪ, ယမိအီၪက့ၪယဆၧ၁ီၪ့ဆၧ၁ၫ့ လၧအ၀့ၫ၁ံၪအ၁ၭခံဖၧၩ့, ဒဲယမိကွ့ၭန့လၧအ၁ၭအလီၩ့နီၪ, ဒဲယမိကဲၪထၪ့အ၀့ၫ၁ံၪအယွၩ, ဒဲအ၀့ၫ၁ံၪမိကဲၪထၪ့ ယခ့ၫယၡၩလီၫ.” အ့ၪမွဲပလ့ၩနုၬလၩ့လၧမူၭခိၪဆၧလုဂံၪ့ဖၧၩ့ လၧဆၧနဲၩတၭ ပဒိၭန့ထဲၩ့ဘၪဆၧဖျါဆၧဒဲၩဘၭလၧအီၪ၀ဲၩလဖၪ ဒဲပဒိၭန့ထဲၩ့ဘၪအစီၩ့အမၩ့ ဘဲၫပကအီၪမၧၫ့လၧဆၧခိၭနၪဒဲဎရံၬဆ့ကကွ့ၭထဲၩ့အဆၧမၪလူၬလၧပ၁ၭဖၧၩ့ နီၪလီၫ. ယ့ၫရှူၬထိးထဲၩ့တၩ့ထဲၩ့ပၧၩ (ဟံဘြုၫ ၇း၂၅) လၧဆၧဒဲၩဘၭအစီၩ့အမၩ့ဒဲ အလံၩ့အလဲၫအဖၧၩ့လၧၫ့လၧၫ့ဎွ့ၩဎွ့ၩနီၪလီၫ.

`ယ့ၫရှူၬအဆၧချဲၩ့ဆၧၫ့ဆၧလၧပဂးနီၪ မွဲဘၪနီၪအရ့ၩဒိၪဆံၭအၪနီၪလဲၪ. ဆၧ၁ၭထိၬပရၧၫ့လအီၪဘၪ ပကဆၧၫ့ထုၪ့ထဲၩ့လၧဆၧမၪလူၬ မွဲလၧ ဆၧတီၩဆၧလီၩ့အဆၧထိၪဆၧတဲၩ့ယီၩအမ့ၬယၫ ကန့က၁့ၪဘဲၫ၁့ၪလဲၪ.`