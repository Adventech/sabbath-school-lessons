---
title:  ဆၧဆံၫ့ဎံၪလၧ ဆၧဆံၫ့ဆၧဎံၪလဖၪအဖၧၩ့
date:   20/05/2024
---

`ဖီထဲၩ့ ၃မိစ့ၭ ၁၆း၂၁, ၂၉-၃၄; ၃မိစ့ၭ ၂၃း၂၆-၃၂; ဒဲ ဟံဘြုၫ ၉း၂၃-၂၈. ဘိၪ့ဆၧဖျါဆၧဒဲၩဘၭအမုနံၩယီၩ ၦအံၫစရ့လၭဖိၪလၧဖျိၩ့ လဖၪအဂး မွဲဘၪနီၪအရ့ၩဒိၪအၪအၪလ့ၬနီၪလဲၪ.`

ၦလုဆၧအ၁ိၪလဂၩ မၩထဲၩ့ဆၧကိၭနံၩဒ့ၭထၧၫ့နံၪ့ယၫလါနၫ့ဂ့ၩ ထီၩ့လၧ ဘိၪ့ဆၧဖျါဆၧဒဲၩဘၭအမုနံၩ လၧဟံဘြုၫအဆၧချဲၩ့မွဲ၀့ၫဒၪ Yom Kippur အနံၩနီၪတၭ, ၦအံၫစရ့လၭဖိၪကိၭဂၩဒ့ၭ ကၠၪထဲၩ့အ၀့ၫ၁ံၪအမ့ၬဒဲယိထၪ့ထဲၩ့ ဆၧလုဂံၪ့နီၪလီၫ. ၃မိစ့ၭ ၁၆ ဒဲ ၂၃ ဖ့ၪဒုၭ၁့ၪယၫထဲၩ့ပၧၩ ဆၧထံၫလၩ့ဒီၪလၩ့ ဒဲဆၧအထူၫအရှူၫဘၪဆဲၫ့လၧ ဘိၪ့ဆၧဖျါဆၧဒဲၩဘၭအမုနံၩနီၪလီၫ. ဆၧမၩလၧအမ့ၬယၫလဖၪ အီၪပထုၬခွံၬ၀့ၫဒၪ, ပၧၩကိၭဂၩဘၪဒုၪအဆၪဒဲဘဲၫၦလုဆၧအခိၪ လ့ၩနုၬလၩ့လၧဆၧလးဆံၫ့ဎံၪထုၬအလးအထီနီၪ ၦအံၫစရ့လၭဖိၪ၁ံၪအၪ့ယၫ လၩ့ထဲၩ့အ၀့ၫ၁ံၪအဆၧဒဲၩဘၭ ဒဲအ၀့ၫ၁ံၪယိလၩ့ထဲၩ့အ၁ၭလဖၪနီၪလီၫ. အ၀့ၫ၁ံၪ အၪ့ဎၬထဲၩ့ယွၩလၧဆၧဆၪ့လၩ့၁ၭဒဲ လီၩလၩ့ထဲၩ့အ၀့ၫ၁ံၪအဆၧဒဲၩဘၭလဖၪနီၪ လီၫ.

ၦလၧလနီၫ့ယါလၩ့ထဲၩ့ဘၪအ၁ၭလဂၩလါလါနီၪ ဘၪဆၧထုၭပဲၩခွံၬလၧ ၦအံၫစရ့လၭအဆၨၩဖၧၩ့နီၪလီၫ (၃မိစ့ၭ ၂၃း၂၇-၂၉). လၧဘိၪ့ဆၧဖျါဆၧဒဲၩဘၭ အမုနံၩနီၪ ၦလုဆၧအခိၪယီၩ မၩန့ထဲၩ့ဘၪလၧယဟိ၀ၩအဂးအ၁ွံၪဂီၩ့ ဂဲၫဆိၬန့၀့ၫ လၧဆၧလုဂံၪ့ဖၧၩ့ဎွံၪထဲၩ့၀့ၫလၧဆၧယၫ့၁ၭအလးဆီၩ့ဆီဆၧလုလး, ထံးလၩ့ ၀့ၫလၧဆၧလုလးလၧထီၫ့ဒဲထီၫ့ဘၩ့အနိၩ့လီၩ့ အခီၫပယီၫမွဲအမၩဆံၫ့ထဲၩ့ဆၧလုဂံၪ့ ထၧၫ့ဖျိၪ့ယၫနီၪလီၫ. ထီးမၩဆၧဖီၩ့ဖျ့ၭလၧဆၧလးဆံၫ့ဎံၪအဂး ဒဲဆၧအီၪကီၪ့ အတဲၩဆံၫ့ဎံၪအဂးဒဲဆၧလုလးအဂးဂီၩ့တၭ, အ၀့ၫအီၪက့ၪအစူၪနံၫခီၫလၧဘ့ၪ လၧအမၧၫ့လဒုၩအလီၩ့ဂီၩ့တၭ လီၩလၩ့ဒဲအၪ့ယၫလၩ့ထဲၩ့ၦအံၫစရ့လၭဖိၪ၁ံၪ အဆၧဒဲၩဘၭနီၪလီၫ. တၭအနီၪဂီၩ့ဘ့ၪနီၪဘၪဆၧလ့ၩနၫ့ဖျိၭခွံၬလၧၡါမုနၧၫ့ ဖၫတၭ ဘဲၫဂဲၫထဲၩ့ထဲၩ့လၧၦအံၫစရ့လၭအတဲၩလးလ၁့ၪလၧၩ့ဘၪနီၪလီၫ (၃မိစ့ၭ ၁၆း၂၀-၂၂).

ဆၧလုထၪ့ဆၧကိၭနံၩဒ့ၭအဖၧၩ့ ဆၧအ၁ွံၪဘၪဆၧဎွံၪ၀့ၫလၧဆၧလုဂံၪ့ဖၧၩ့ ယီၩ မွဲလၧအီၪက့ၪစဲၩနဲၪ့ထဲၩ့ဆၧဒဲၩဘၭ (မဲအၫ ၁၇း၁) လါနၫ့ဂ့ၩ ယွၩအၪ့န့ထဲၩ့ တၫလၫ့ဘဲၫကမၩဆံၫ့ထၪ့ခွံၬဆၧလးဆံၫ့ဎံၪ, ဆၧလုလးလဖၪနီၪလီၫ. လၧဘိၪ့ဆၧဖျါဆၧဒဲၩဘၭယီၩအထီ ကယဲဆၧဒဲၩဘၭအီၪက့ၪစဲၩနဲၪ့အ၁ၭလၧ ဆၧလုလးလဖၪ ဘၪဆၧထုၭပဲၩခွံၬလၧခီၪလၧဘ့ၪအဖျ့ၭ Azazel အလီၩ့တၭ, ဘ့ၪယီၩ မွဲဘၪဆၧဒီၩ့လၩ့လၧမုၪခီၪလဲးတၭ, မုနံၩခဲၫ့ထုၬအ၀့ၫကဘၪမၩန့ထဲၩ့ဆၧဒဲၩဘၭ အလံၩ့အလဲၫထီးအလူၬလီၫ.

ဘ့ၪယီၩဘၪဆၧနၫ့ဖျိၭခွံၬ, ဒဲယွၩမၩဆံၫ့ထၪ့ခွံၬအခ့ၫအၡၩလဖၪ အဆၧဒဲၩဘၭလၧဘိၪ့ဆၧဖျါဆၧဒဲၩဘၭအထီနီၪလီၫ. လၧမူၭခိၪဆၧလုဂံၪ့အဖၧၩ့ ဎရံၬ မၩဆၧလၧပဂး လၧဆၧလးဆံၫ့ဎံၪဂီၩ့၀့ၫတၭ ဘိၩ့နဲၪ့ယီၩအ၀့ၫလ့ၩနုၬလၧ ဆၧလး ဆံၫ့ထုၬလၧနံၪ့ ၁၈၄၄ မွဲ၀့ၫဒၪ မုနံၩ ၂,၃၀၀ အထုၬနီၪလီၫ.

လၧဎရံၬဖ့ၪဆၧၫ့ထဲၩ့ဆၧလၧပဂးအကၠီၩ့တၭ, ၦဆၧၫ့ထုၪ့ထဲၩ့ကန့လၧဆၧ စ့ၩရၫ့ခွးအဖၧၩ့နီၪလီၫ. ဘဲၫ Ellen G. White စံၭ၀့ၫဒၪအ၁ိၭ “ဘဲၫအ၀့ၫ အဆၧတီၩဆၧလီၩ့အကၠီၩ့ အ၀့ၫမၩဆံၫ့ထၪ့ပၧၩလၧ ပမၩန့လန့၁့ၪဘၪလၧပဂဲးပဘၭ အဖၧၩ့နီၪလီၫ.” The Desire of Ages, p. 25. မွဲလၧဆၧတီၩဆၧလီၩ့ယီၩအကၠီၩ့ ၦကၠၪထဲၩ့ပ၁ၭလၧဆၧဒဲၩဘၭန့၀့ၫဒၪနီၪလီၫ. ဆၧနီၪအကၠီၩ့တၭ, ၦဒိၭန့ဘၪအခိး အတၩ ဘဲၫၦကဖီၩ့ဖျ့ၭလၧ ဆၧအၧၩ့ဆၧ၁ၫ့နီၪလီၫ. လၧဆၧယၫ့၁ၭဒဲဆၧဖျါ ယီၩအကၠီၩ့တၭ, မွဲပကဘၪမၩထဲၩ့ဆၧဒဲၩဘၭ, ပကအီၪထဲၩ့လၧဆၧဒဲၩဘၭ အဖၧၩ့အ့ၬ. ပကဘၪဎိၩထၪ့ဒိၪထၪ့လၧယွၩအခိးအတၩ ဒဲပကဘၪအီၪမၧၫ့လၧ ၁ၭမၧၫ့အဆံၫ့ဎံၪအဖၧၩ့နီၪလီၫ.

`ဘိၪ့ဆၧဖျါဆၧဒဲၩဘၭအမုနံၩယီၩ အခိးအတၩအီၪ၀့ၫလၧပဂး လၧမုဆၫလနံၩယီၩအဂး အီၪဘဲၫ၁့ၪလဲၪ. ဆၧအယီၩကြၨၭမၩအၪ့လဲၩထၪ့ခွံၬ ပ၁ၭမၧၫ့ဘဲၫ၁့ၪလဲၪ.`