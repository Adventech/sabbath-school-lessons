---
title:  ဆၧဆူဆၧနဲၩဘၪထွ့ၫၦအ၁ံၫအ၁ၭၡီၩ့ အဆၧမၩအ၁ၭအၧၩ့၁ၫ့လဖၪ
date:   02/06/2024
---

ဆၧချဲၩ့လီၩမုၬၦၡၩအ၁ၭ လၧဆၧ၁ံၫနီၪမွဲတရၫ့အ၀ဲထၪ့အ၁ၭလၧ ဆၧအီၪ မၧၫ့လခဲၫ့လဆၫ့အဂး, မိစံၭ၀့ၫဒၪလၧ ၁ၭၡီၩ့၁ံၫလန့ဘၪနီၪလီၫ. ၦလနဲၩဘၪယွၩ အဆၧဆူဆၧနဲၩယီၩ ဂဲၫဆဲးနုၬလၩ့လၧဆၧအီၪကီၪ့အခၪ့ထံၭအိၩ, ဒဲ၁ိၫ့ယဲၩ့ထၪ့ ဆၧအီၪကီၪ့လၧ လံၬဆံၫ့ဎံၪအဆၧ၁ီၫ့ဆၧ၁ၫ့ ဘဲၫအမိဘၪလၩ့ဎိၭလၧရိမၫ အဘၩ့မုးလီၫ. “ဆၧ၁ီၪ့ဆၧ၁ၫ့လၧ၁ၭၡီၩ့၁ံၫလန့ဘၪယီၩ မွဲရိမၫအၪ့ဘုၪန့၀့ၫလၧ ၦလဆူလနဲၩဘၪယွၩ (paganism) အအီၪ, လၧလဘၪဆုးလိၬဘၪ၁ၭလၧ ၦဎရံၬဖိၪအဆၧဆူနဲၩဘၪနီၪလီၫ.” E. G. White, The Great Controversy, p. 549. 

> <p></p>
> “ၦလၧအမၩ၁ံၫၦနးခီၫ့တၭ, မၩ၁ံၫၦ၁ၭၡီၩ့လ၁့ၪဘၪနီၪ, ထီး၁ၭမဲၪလဂ့ၩ, အ့ၪမွဲၦလၧအမၩဂၭဂီၩ့ၦ၁ၭၡီၩ့ ဒဲၦနးခီၫ့လၧလရၬဖၧၩ့၁့ၪလဂၩနီၪ, ၁ၭမဲၪအ၀့ၫဒၪ အၪနဲၪ့အနီၪဆံၭ” (မၭ ၁၀း၂၈).

`လံၬဆံၫ့ဎံၪလဆၧၫ့ဒၪ၀့ၫယီၩ မိလီၩဘၪပၧၩ ၁ၭၡီၩ့အဂဲးဆၧနီၪလဲၪ.`

ကဆါယွၩမၪလူၬပဒၩ့ထၬအၡၩခမျၧးလဖၪ ထီးမၩဘၪထွ့ၫလိၬ၁ၭဘၪလၧ ဆၧလၩ့မဲၩအီၪ၁ူၪအ၁ၭ (occultism) နးမံၩ့ဘၪနီၪလီၫ. ဒဲလဘၪထိးဆၧၫ့ဘၪ “ၦ၁့ၪဆၧအူၪဆၧပီၩမွဲဂ့ၩ, ၦဖံၭ၁ိၭလိၬအ၁ၭလၧဆၧနၪလဖၪမွဲဂ့ၩ, ၦလၧအအၪ့စၪ့ ၦ၁ံၫအလၩမွဲဂ့ၩ” ဆ့နီၪလီၫ (၅မိ ၁၈း၁၁). ၦဘဲၫနီၪလဖၪနီၪ မိဘၪၦၡၩခွံၬ၁ံၫ ၀့ၫလၧလိးနီၪလီၫ (၃မိ ၂၀း၂၇). ဘၪဆၧစ့ၩရၫ့၀့ၫဒၪဆၫဆၫလ့ၬ, လါနၫ့ မွဲဆၧအီၪပဒၩ့ထၬၦအံၫစရ့လၭဖိၪ၁ံၪ လၧဆၧဘိၪ့ဆၧဘၩအဘၪမၪနီၪလီၫ.

ဆၧ၁့ၪဆၧအူၪဆၧပီၩနီၪ မွဲဆၧနၪအဆၧမၩလီၫ. ဒဲအၪ့လွ့ၫန့ၦၡၩလၧ ဆၧဘိၪ့ဆၧဘၩအဘၪမၪ, ထုၭဖၭခွံၬၦၡၩလၧဆၧဆုးကျိၭအ၁ၭလၧယွၩနီၪလီၫ. ဆၧနဲၩၦအ၁ံၫအ၁ၭၡီၩ့နီၪ အီၪလၧမုၪခီၩလဲးအ၁ၭဖၧၩ့ ကိၪ့ထၪ့ဆၧလၧမိထုၭန့ ဂၪ့ခိၪယီၩ လၧဆၧစၧၩ့ထၬအလးနီၪလီၫ. လါနၫ့ဂ့ၩ အ့ၪမွဲကဆါယ့ၫရှူၬနီၪ မၩဖီၩ့ဖျ့ၭၦၡၩဒဲဂၪ့ခိၪယီၩ လၧဆၧစၧၩ့ထၬအလး လၧအခိးအတၩဒဲလၧအစီၩ့အမၩ့ နီၪလီၫ.

`ဖီ လီၩလၩ့ ၉း၅; ယိဘၭ ၇း၇-၉; ဒဲ အဲၫစ့ယၫ ၈း၁၉, ၂၀. ဆၧ၁ီၪ့လိၪပၧၩ ဘၪထွ့ၫဆၧ၁ံၫဒဲဆၧဆုးကျိၭလိၬ၁ၭ လၧၦအ၁ံၫလဖၪမွဲဆၧနီၪလဲၪ.`

ဆၧနဲၩမွဲ ၦ၁ံၫထီၩ့လၧမူၭခိၪလထံၪဎးနီၪ, ဘၪလၩ့ဎိၭလၧလံၬဆံၫ့ဎံၪအ့ၬ, ဘဲၫၦအီၪခိၭမုခၪ့ထံၭနံၩ (Sunday), လၧအကဲၪထၪ့၀့ၫယံၬလ့ၬယူၭနီၪ, ၦမိအၪ့ လဲၩထဲၩ့အ၁ၭ ကၪဂဲၩ၀့ၫဒိၪမၬလီၫ. ၦမၩန့လံၬဆံၫ့ဎံၪအဆၧၫ့လနၩ့လၧ လဘၪဘၪ လၧအလးအကျဲၩ့နီၪ, မိမၩဂၭဂီၩ့ၦၡၩအဆၧနဲၩလီၫ. ဆၧမၩလိၪအဘၪမၪယီၩ မွဲမုၪခီၩလဲးအဆၧအၪ့လွ့ၫလၧအမိမၩမၪအ၀့ၫ၁ံၪ, လၩ့ဆၫ့ဒၪဆၧလၧ ဆၧထၪ့ ဒၩလိၬ၁ၭအလးခဲၫ့ထုၬ အထီနီၪလီၫ.

`နမိလီၩဘၪအ့ၪၦဎရံၬဖိၪအဂၩလဖၪနီၪ လၧဆၧ၁ံၫအဆၧမၩအ၁ၭ လဖၪဘဲၫ၁့ၪလဲၪ. ဆၧထုၭန့ၦဂူၫဂၩအ၁ၭ မွဲဆၧနီၪအီၪလၧနၧၩလဲၪ.`