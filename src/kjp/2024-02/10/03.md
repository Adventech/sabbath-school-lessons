---
title:  ဆၧ၁ံၫအဂဲးလၧလံၬဆံၫ့ဎံၪအလးလံၩဖၧၩ့
date:   03/06/2024
---

`ဖီ အၪ့အူၭ ၆း၅; အၪ့အူၭ ၁၁၅း၁၇; ၁စဎွၩ ၂း၁၀; ၁စဎွၩ ၁၁း၄၃; ဒဲ ၁စဎွၩ ၁၄း၂၀. လံၬဆံၫ့ဎံၪအဆၧၫ့လဖၪယီၩ ၁ီၪ့လိၪပၧၩဆၧ၁ံၫအဆၧမၩအ၁ၭ မွဲဆၧနီၪလဲၪ.`

လံၬဆံၫ့ဎံၪအလးလံၩနီၪ မွဲ၁ီၪ့လိၪပၧၩလၧ၁ၭၡီၩ့၁ံၫလန့ဘၪနီၪအ့ၬ. ဒဲၦတီၩလီၩ့လဂၩ၁ံၫတၭ ထၪ့ထီၩ့လၧမူၭခိၪလထံၪဎးနီၪ မွဲအ့ၬဆ့လီၫ. ဘဲၫနီၪအ၁ိၭ ၦအၧၩ့၁ၫ့လဂၩ၁ံၫတၭ ထီၩ့လၩ့လရၬလထံၪဎးနီၪအ့ၬဆ့လီၫ. မွဲ၁ီၪ့လိၪပၧၩလၧ ဆၧ၁ံၫနီၪ မွဲဆၧမံၫလမံၩ့လီၫ. လံၬစဎွၩထုၭဖ့ၪနဲၪပၧၩစံၭ၀့ၫ, “အ၀့ၫ၁ံၪမံၫလၧ ဖါ၁ံၪလဖၪအ၁ိၭ” နီၪ မွဲဆၧထုၭဖျီၪထၪ့ဖံၫဖူၫ၁ံၪအဆၧ၁ံၫနီၪလီၫ. လံၬအၪ့အူၭ ကိၭ၀့ၫလၧဆၧမံၫ (ဆၧမံၫ၁ံၫ) နီၪလီၫ. (အၪ့ ၁၃း၃, ထိၪဎီၩ့လၧ အၪ့ ၉၀း၅). ဘၪထွ့ၫလၧဆၧ၁ံၫနီၪ, စယိဘၭစံၭ၀့ၫဒၪ, လမိထိၪဂဲထုၪ့ဘၪ၀့ၫ လၧအဆၧမံၫမၪအဖၧၩ့နီၪလီၫ (ယိဘၭ ၁၄း၁၂). လံၬအၪ့အူၭစံၭ၀့ၫဒၪဆ့, “အ့ၪမွဲယ၀့ၫဒၪ ယီၩ ယမိဒၪဘၪနမ့ၬလၧဆၧတီၩဆၧလီၩ့အဖၧၩ့လီၫ. ထီးယအ့ၪနၪ့ထၪ့ယ၁ၭအီၪ လၧနခံးနဂၩ့...” (အၪ့ ၁၇း၁၅).

လၧ အစံရအၫဖိၪ (Assyrian) ဖိၪ၁ံၪဘၪထိးစၪအခၫနီၪ, ၁ုၭဖိၪ၁ံၪအဆၧ ၁ံၫနီၪကိၭ၀့ၫဒၪလၧ “ဆၧမံၫမၪ” (အၪ့ ၇၆း၆) နီၪဆ့လီၫ. ဆၧဆီၫ့မီၪ့ဘၪထွ့ၫ ဆၧ၁ံၫနီၪစံၭ၀့ၫဘဲၫ ၦအ၀ံၫအလၩ paganism စဲၪထၪ့လၧခီၫ့ဒဲယူၩ၀ံၩ့၀ၩ့ဆုးကျိၭ လိၬ၁ၭလၧၦအအီၪမၧၫ့လဖၪနီၪ မွဲလံၬဆံၫ့ဎံၪအဆၧ၁ီၪ့ဆၧ၁ၫ့အ့ၬ, မွဲဒၪ စၠါၠညငျာ (ၦဆၧဘိၪ့ဆၧဘၩလအီၪဘၪ) အဆၧဆီၫ့မီၪ့ထယၬဆၧလမံၩ့ဒၪလီၫ.

ဆၧနၪ၁့ၪအဘၪအ့ၪလအီၪဘၪနီၪ မွဲဆၧ၀ဲထၪ့တရၫ့လၧမုၪခီၩလဲးမိဂဲၫနုၬ လၩ့အဂးလီၫ. “ၦအၪဂၩမိဘၪဆၧမၩထံၬထၬလၧဆၧနၪအ၁ၭလဖၪ ဘဲၫအလိၪ ထၪ့အ၁ၭလၧထံၩ၁ိၭဒဲဂံၪ့ဒီၪ့ဖိၪ၁ံၪအခံးအဂၩ့အ၁ိၭ ဒဲလူထၪ့ချဲၩ့ထၪ့ဆၧအလၩ့ ၁ၭမဲၪထုၬ လၧအထၪ့ဒၩဆၧဘိၪ့ဆၧဘၩနီၪလီၫ. ဆၧ၁ံၪလဖၪနီၪ မိဂဲၫနုၬလၩ့လၧ ဆၧလၩ့၁ၭအီၪလၧဆၧချဲၩ့အမုၬ ဒဲမိမၩဂုးမၩခၧၫ့အဆၧကျဲၩ့မၩအ၁ၭ လၧဆၧလၩ့ဆၫ့လၩ့မဲၩလဖၪလီၫ. ပမိဘၪအီၪတဲၩ့၀ဲၩပ၁ၭ လၧဆၧဆၧၫ့ထုၪ့ဂုးခၧၫ့လၧ လံၬဆံၫ့ဎံၪအဆၧမွဲဆၧတီၩ, လၧအအီၪပဒၩ့ဆၧဆူဆၧနဲၩအဘၪမၪလဖၪနီၪ လီၫ.” Ellen G. White, The Great Controversy, p. 560.

`ဖီ ဒၫ့နအ့လၭ ၁၂း၂ ဒဲ ယိဘၭ ၁၉း၂၅, ၂၆. ဆၧလီၩဘၪထွ့ၫလၧ ဆၧ၁ံၫအဂဲးမွဲနီၪ အီၪလၧလံၬဆံၫ့ဎံၪအဆၧၫ့ထီးယီၩလဲၪ.`

ဆၧ၁ံၫနီၪ မွဲဒၪဆၧအီၪပွံၭလၧဆၧမံၫအဖၧၩ့ ထီးဆၧဂဲထုၪ့ထဲၩ့လဖၧၫ့နီၪ လီၫ. ၁ၭၡီၩ့စဲၪ့ထၪ့လၧၦအ၁ံၫအမိၡါဖၧၩ့ ဒဲလ့ၩ၀ံၩ့၀ၩ့လၧၦအမၧၫ့အကျၩနီၪအီၪ အ့ၬ. ၦလၧဆၧဘိၪ့ဆၧဘၩလအီၪဘၪလဖၪ နဲၩ၀့ၫဘဲၫနီၪအ၁ိၭလါနၫ့ဂ့ၩ ၦအံၫစရ့လၭဖိၪ၁ံၪ၁့ၪယၫ၀့ၫဒၪလၧ ၦအ၁ံၫလဖၪမိဂဲၫထုၪ့ထဲၩ့ဒၪလၧ ဆၧဂဲထုၪ့ ထဲၩ့အမုနံၩနီၪလီၫ.

မွဲပ၁ၭအုၭလၧ ၦအ၁ံၫအဖၧၩ့လါနၫ့ဂ့ၩ, အ့ၪမွဲၦ၁ံၫလၧဎရံၬအဖၧၩ့နီၪ မိမၧၫ့ထၪ့ထဲၩ့လၧမုလနံၩနီၪလီၫ. ဘံၪ့လၩ့အမ့ၬ၁-မိယံၬ၀့ၫ အၪလၩအၪနံၪ့ လါနၫ့ဂ့ၩ မိဂဲထုၪ့ထဲၩ့လၧမုလနံၩဎး လၧလဖျၭမ့ၬဖိၪအဖၧၩ့, လၧယ့ၫရှူၬအဆၧ ဂဲၫလၩ့နံၫဖၧၫ့လဖၧၫ့ထီးနီၪလီၫ. အ၀့ၫ၁ံၪမိထီၫမံၫထီၫမၪ၀့ၫထီးနီၪလီၫ.