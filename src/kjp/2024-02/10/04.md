---
title:  ဆၧ၁ံၫအဂဲးလၧလံၬဆံၫ့ဎံၪအ၁ၫ့ဖၧၩ့
date:   04/06/2024
---

`ဖီ ယီဟၫ့ ၁၁း၁၁-၁၄, ၂၁-၂၅; ၂ထံမ၁ံၫ ၁း၁၀; ၁ကီရံၫ့ ၁၅း၅၁-၅၄ ဒဲ ၁၁့ၭစလနဲကၫ ၄း၁၅-၁၇. လံၬဆံၫ့ဎံၪအ၁ၫ့အဆၧကွ့ၭ ဘၪထွ့ၫဆၧ၁ံၫနီၪ လၩ့ဆၫ့လိၬ၁ၭလၧလံၬဆံၫ့ဎံၪအလးလံၩအဆၧကွ့ၭ ဘဲၫ၁့ၪလဲၪ.`

လံၬဆံၫ့ဎံၪအလးလံၩဒဲအ၁ၫ့နံၫထံၪလူၬနီၪ အီၪက့ၪနဲၪ့ဆၧ၁ံၫနီၪလၧဆၧ မံၫလမံၩ့လီၫ. မၩန့ဆၧချဲၩ့ “ဆၧမံၫ” အီၪ၀့ၫဒၪအဘျၩ့ယဲဆံၫ၁ၧၫ့ဘျၩ့လၧ လံၬဆံၫ့ဎံၪအဖၧၩ့နီၪလီၫ. အ့ၪမွဲ၁ၭၡီၩ့အီၪမၧၫ့ဒံၭလၧ ၦလဂၩ၁ံၫ၀့ၫအထီနီၪ အီၪနးစီၪ့အ့ၬလီၫ.

ဆၧ၁ၭထိၬအပရၧၫ့လီၩဖျီၪထၪ့၁ၭမၧၫ့အဆိၩအကၠၪနီၪ မွဲလၧဎရံၬအဖၧၩ့ လမံၩ့ဒၪနီၪလီၫ. ဆၧနၪလၧလရၬဖၧၩ့လဖၪ အၪ့ဂူၬၦဆူနဲၩဆၧဖိၪ၁ံၪအ၁ၭမၧၫ့ အဆိၩအကၠၪနီၪန့၁့ၪအ့ၬ. ဆၧ၁ွၪခိၪလါနၫ့ဂ့ၩဖီၪ့ဆူးထၬၦအ၁ံၫန့ယံၬယံၬအ့ၬ. ဎရံၬအဆၧဂဲထုၪ့မၧၫ့ထၪ့ထဲၩ့နီၪ မွဲဆၧအီၪက့ၪနဲၪ့လၩ့ထံးလၧၦဆူနဲၩဆၧဖိၪ လဖၪ မိမၧၫ့ထၪ့ထဲၩ့လၧဆၧ၁ံၫ လၧကဆါအဂဲၫလၩ့ထဲၩ့မုလနံၩနီၪလီၫ.

စပီလူၫစံၭ၀့ၫဒၪ, “အဂဲးဘဲၫယီၩ, ၦအ၁ံၫအ့ၪလဂဲထုၪ့ထဲၩ့ဘၪတၭ, ဎရံၬဂဲထုၪ့ထဲၩ့၀့ၫအ့ၬ. တၭဎရံၬအ့ၪလဂဲထုၪ့ထဲၩ့ဘၪနီၪ, န၁ံၪအဆၧနဲၩမွဲဆၧ ပျီၩပျီၩတၭ, န၁ံၪအီၪဒံၭလၧဆၧဒဲၩဘၭအဖၧၩ့လီၫ. မၩအ၁ၭဘဲၫနီၪတၭ, ၦလၧ အမံၫလၧဎရံၬအဖၧၩ့လဖၪနီၪ မိဂၭဂီၩ့၀့ၫဆ့လီၫ” (၁ကီ ၁၅း၁၆-၁၈). ယိထၪ့ လံၬဆံၫ့ဎံၪစံၭ၀့ၫယီၩ, ၦအ၁ံၫ, လၧဆၧ၁ံၫအထးဖၧၩ့ အီၪမုၬ၀့ၫဒၪလၧမူၭခိၪဧၪ. မွဲဆၧနီၪစပီလူၫစံၭ၀့ၫလၧ အ၀့ၫ၁ံၪ “မိဂၭဂီၩ့၀့ၫ” နီၪ, အ့ၪမွဲအီၪ၀ဲၩ၀့ၫလၧမူၭခိၪ နီၪ မွဲနီၪလဲၪ.

အ့ၪမွဲလခီၫ, စပီလူၫအဆၧလီၩနဲၪဖျီၪနီၪ, မွဲပဆၧဂဲထုၪ့ထဲၩ့နီၪ အီၪဂုးခၧၫ့ ၀့ၫဒၪလၧဎရံၬအဂဲထုၪ့ထဲၩ့အဖၧၩ့လီၫ. အ့ၪဆၧဂဲထုၪ့ထဲၩ့လအီၪဘၪနီၪ, “န၁ံၪ အဆၧနဲၩမွဲဆၧပျီၩပျီၩတၭ, န၁ံၪအီၪဒံၭလၧဆၧဒဲၩဘၭအဖၧၩ့,” ဒဲၦအ၁ံၫထဲၩ့ လဖၪဘၪအီၪထး၀့ၫဒၪလၧဂၪ့ခိၪ အဆၧဂၭဂီၩ့အဖၧၩ့နီၪလီၫ.

လံၬဆံၫ့ဎံၪအဆၧၫ့လဖၪယီၩ ဘၪလၩ့ဎိၭလၧအဆၧၫ့အဂူၫဂၩ ဘၪထွ့ၫ ဆၧယိလါလၧဎရံၬအဆၧဂဲၫလၩ့ထဲၩ့အမုနံၩ, “လၧဆၧဖ့ၪ၁ၫ အုၪလ၁့ၪကျၪ လ၁့ၪဘၪ, ဒဲလစံၪစၪဘၪ၁ၭလိၪဘၪ ဒဲလလၩ့ယံၭလၩ့ဘဲၩဘၪအဂး, လၧဆၧအီၪ က့ၪ၀ဲၩ၀့ၫလၧမူၭခိၪလၧန၁ံၪအဂးလီၫ” (၁ပံ ၁း၄). အ့ၪမွဲၦ၁ံၫဂီၩထၪ့၀ဲၩ၀့ၫမူၭခိၪနီၪ, ဘၪမွဲနီၪစပံတၧၫစံၭ၀့ၫလၧဆၧဖ့ၪ၁ၫ “အီၪက့ၪ၀ဲၩ၀့ၫလၧမူၭခိၪ” လၧပဂး နီၪလဲၪ. ဖျီၪပျၩ့မၬလ့ၬ, ၦဆူနဲၩဆၧဖိၪ၁ံၪလၧ လံၬဆံၫ့ဎံၪအ၁ၫ့ဖၧၩ့လဖၪ အ၁ၭ ဂဲၩ၀ၭခိၭယိလါဎရံၬအဆၧဂဲၫလၩ့ထဲၩ့ ဒဲၦအ၁ံၫလဖၪဂဲထုၪ့ထဲၩ့နီၪ, မွဲဆၧထိၪဂု ထိၪဂဲၩအ၀့ၫ၁ံၪအ၁ၭ ဘဲၫ၁ိၭမိအီၪတီၩလီၩ့၀့ၫလၧ ဆၧအီၪမၧၫ့အီၪဂဲၩအဖၧၩ့နီၪ လီၫ.

`ဘၪမွဲနီၪဆၧဂဲထုၪ့ထဲၩ့ယီၩ အစီၩ့အမၩ့ဒိၪလၧၦဎရံၬဖိၪ၁ံၪအဆၧ ယိလါနီၪလဲၪ. အ့ၪမွဲထုၪ့စူၪယၫအလးခဲၫ့ ဆၧဂဲထုၪ့ထဲၩ့လအီၪဘၪ မွဲဆၧနီၪမိကဲၪထၪ့လဲၪ. မိမွဲဆၧယိလါဆၧနီၪလဲၪ. ဘၪမွဲနီၪဆၧဂဲထုၪ့ထဲၩ့ယီၩ အကၧၩ့ဒိၪ၀့ၫလၧပဆၧဆူဆၧနဲၩအဂးလဲၪ.`