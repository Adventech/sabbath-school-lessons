### ဆၧချဲၩ့လၧယၫ

အ့ၪဆၧအၪ့စၪ့အီၪထၪ့၀့ၫ, “ဆၧမၩအ၁ၭအမိထုၪ့လၧလံၬဆံၫ့ဎံၪဖၧၩ့ မွဲဆၧနီၪလဲၪ” နီၪ, နမိစံၭဆၧၫ့ဘဲၫ၁့ၪလဲၪ. ကဆါယ့ၫရှူၬဧၪ, ဆၧထိးထဲၩ့တၩ့ ထဲၩ့အဆၧကိၪ့ဧၪ, ထုၪ့စူၪယၫဧၪ. မွဲ၀့ၫဒၪဆၧ၁ၧၫ့မံၩ့လူၬနီၪလီၫ. ဆၧဂဲးမိၡါ ၁ၧၫ့မံၩ့နီၪ ထုၭဖျီၪထၪ့ဆၧမၩဘံၭထၬဆၧ, “ဆၧဂဲးလိၬတ့ၭလိၬဆၧ” အဂဲးအဖး လဖၪနီၪလီၫ. ဆၧဂဲးလိၬတ့ၭလိၬ၁ၭအဂဲးအဖးလဖၪနီၪ အီၪဎံၩ့လးလၧလံၬဆံၫ့ဎံၪ အဖၧၩ့, ခီၫလၧ ၁မိစ့ၭထီၩ့လၧနဲၪဖျီၪနီၪလီၫ.

ဆၧဂဲးလိၬတ့ၭလိၬအလၩ့ဆၫ့ဖၭဒိၪနီၪ အီၪကဲၪထၪ့လၧမူၭခိၪခၫ့ဖျီၫ့လၧ Lucifer (မုၪခီၩလဲး) အဆၧပိၩ့ထၪ့ကဆါယွၩနီၪလီၫ. လၧဆၧကဲၪထၪ့အ၁ၭ လၧမူၭ၀ၩ့ဒီၪ့အတိၩ့၁ၭဖၧၩ့နီၪ ကဆါယွၩအဆၧအဲၪအီၪဖျီၪထၪ့၀့ၫဒၪနီၪလီၫ.

လခွၫထၧၫ့ယီၩ ပမိအၪ့ဎၬနၪ၁့ၪဆၧလၧ ကဆါယွၩအဆၧဒၪလခီၫ, ဘဲၫဆၧလီၩနဲၪဖျီၪထၪ့ဆၧအ၁ိၭ, ခီၫလၧကဆါဎရံၬအထီ ထီၩ့လၩ့စိၩ့ထီးလၧ ပဆိၩဒဲလၧအမ့ၬယၫ, ဒဲထီးအထုၬနီၪလီၫ. ကဆါယွၩအတခ့ၭဖ၀ၭအခၪ့ထံၭနီၪ မွဲ၀့ၫဒၪဆၧအဲၪဆၧကွံၩလီၫ. မွဲဆၧနီၪအကၠီၩ့ အဆၧဂဲၩဆၧ၀ၭလၧဆၧမၩအဖၧၩ့ လဖၪ လ့ၩခၫ့ဖျီၫ့၀့ၫဒၪလၧဆၧအဲၪဆၧကွံၩနီၪလီၫ. ကဆါယွၩအဆၧအဲၪအဆၧမၩနီၪ ထုၭဖျီၪထၪ့ဆၧဂဲးလိၬတ့ၭလိၬအလၩ့ဆၫ့ဖၭဒိၪအခံးအဂၩ့လီၫ. ဆၧမၩအ၁ၭ အထိၪအဎၩ့နီၪ ဖျီၪ့ပျၩ့၀့ၫဒၪလၧထုၪ့စူၪယၫအဆၧလ့ၩခၫ့ဖျီၫ့လီၫ. ကဆါဎရံၬ အဆၧဖ့ၪလၫ့အ၁ၭမၧၫ့လၧမူၭ၀ၩ့ဒီၪ့ထီးလူၬအမ့ၬယၫနီၪ မွဲဆၧရွံန့ထဲၩ့ၦၡၩဆၨၩ လၧမုၪခီၩလဲးအဆၧမၩနၧၩ့မၩစၪလၩ့ထံးနီၪလီၫ.

မွဲလါနၫ့ဂ့ၩဆၧဒုၭဆၧယၩနီၪ ဂဲၫကဲၪထၪ့၀့ၫဒၪဒံၭလီၫ. မုၪခီၩလဲးကျ့ၭစၨၭ မၩဂၭဂီၩ့ခွံၬယ့ၫရှူၬလၧထုၪ့စူၪယၫအလီၩ့ ဒဲလၧၦၡၩအဆိၩထၧၫ့ထီယၫနီၪ ထုၭဂဲး ထုၭဘၭလၧမိမၩနၧၩ့မၩစၪခွံၬယွၩအၡၩခမျၧးနီၪလီၫ. မုၪခီၩလဲးနီၪ မၩနၧၩ့မၩစၪ ဎရံၬအဆၧအီၪကီၪ့ဒဲမၩ၁ံၫၦၡၩအဂီလၧအခွးအဘၩ့ (millions) လါနၫ့ဂ့ၩ, ကဆါယွၩအီၪဂၧၩ့လၧအ၀့ၫ၁ံၪဒဲခွံၬၡိၬထးအ၀့ၫ၁ံၪအ့ၬ.

ဆၧ၁ၧၫ့လၩအထးဖၧၩ့ယီၩ ပမိယိထံၫယိဆၭထဲၩ့ဆၧမၩကဲၪထၪ့ဆၧဂဲးလိၬ တ့ၭလိၬဖၭဒိၪယီၩ အီၪဂဲၫကဲၪထၪ့ခီၫလၧဆၧပိၩ့ထၪ့ဆၧလၧမူၭခိၪနီၪအဂဲးလီၫ. ဒဲပမိဒၪန့ဘၪဆၧမၩအ၁ၭယီၩအဂဲးမိၡါ မွဲဆၧဂဲးလိၬတ့ၭလိၬ၁ၭလၧကဆါဎရံၬ ဒဲမုၪခီၩလဲးအဘိၩ့ဆၧၩ့နီၪလီၫ. ပမိဒၪဘၪၦ၀့ၫလ်ဒၫ့စံၫဖိၪ၁ံၪ (Waldenses) လၧအဒူၩအယးလဖၪ လထိးစၪဘၪအ၁ၭလၧ ဆၧမၧနၧၩ့မၩစၪအ၁အုၭ၁ကၠၩ့ အဖၧၩ့ဘၪ, ဒဲအ၀့ၫ၁ံၪမွဲၦလၧအမၩဂ့ၩထၪ့ထဲၩ့ဆၧလဖၪ လၧအဖိၬထွ့ၫ လံၬဆံၫ့ဎံၪအဆၧမွဲဆၧတီၩ ထီးဒၪလ့ၬလၧဆၧမၩအၧၩ့မၩ၁ၫ့, ဆၧဒိၪဆၧထး, ဘၪဆၧစၧၩ့ထၬ, ဒဲဘၪ၁ံၫဘၪဎီၪ၀့ၫဒၪဆ့နီၪလီၫ.

နးအဲလၧၫ့ဝှဲၭစံၭအၪ့အူၭၦအနး၁ၭဆီၪ့လဖၪနီၪ, စံၭ၀့ၫ, “လံၬဆံၫ့ဎံၪနီၪ မွဲဆၧအစီၩ့အမၩ့လၧအ၀့ၫ၁ံၪအဂး, အ၀့ၫ၁ံၪမၩခွါဆၧ၁ီၪ့ဆၧ၁ၫ့လဖၪနီၪ ထီးအလူၬနီၪလီၫ. ဆၧဆူဆၧနဲၩလၧကဆါယွၩဒဲအလူအထၫနီၪ မၩဂုးမၩခၧၫ့ ၦဆံၫ့ဎံၪလဖၪနီၪ ဘဲၫအ၀့ၫ၁ံၪဖ့ၪလၫ့အ၁ၭမၧၫ့လၧဘၪဆၧဎူလၫ့မၩ၁ံၫ၀့ၫအခၫ နီၪလီၫ.” The Great Controversy, p. 249. ဆၧမၩဂ့ၩမၩဘၪထဲၩ့ဖၧၩ့၁ၭအဆၧမၩ (Reformation) နီၪ မၩခဲၩထၪ့မ့ၪဆၧ ဖၩ့ယယဲထီးမုဆၫလနံၩယီၩလီၫ. အ၀့ၫ၁ံၪအဆၧဆူဆၧနဲၩအခၪ့ထံၭဂဲးကၠီၪ့ လၧလံၬဆံၫ့ဎံၪဖၧၩ့ဒဲအ၀့ၫ၁ံၪအဆၧအီၪဂုးအီၪခၧၫ့လၧဆၧထိးထဲၩ့တၩ့ထဲၩ့လၧဆၧအခိးအတၩ, လၧဆၧနဲၩနီၪအီၪဒၩလၩ့အ၁ၭလၧ ဆၧဂုထၪ့ဎွၩထၪ့အဂးနီၪ ဂဲၫကဲၪထၪ့လၧ ၀့ၫလယၫ့မ့လၧၫ့ (William Miller) ဒဲၦဆၧၫ့ထုၪ့ဂုးခၧၫ့ အဂူၫဂၩလၧဂၪ့ခိၪယီၩ၀ၬ၀ၬနီၪလီၫ.

ၦမုနွ့ၫနံၩယိလါဎရံၬဆၧအီၪကီၪ့ယီၩ ဘၪဆၧ၁ုၪ့ထၪ့၀့ၫဒၪလၧ ၦမၩဂ့ၩ မၩဘၪထဲၩ့ဆၧ (Reformers) လဖၪ လၧအ၀့ၫဖီၪ့ဆုးထၬလံၬဆံၫ့ဎံၪအဆၧမွဲ ဆၧတီၩလဖၪလၧ ၦလ့ၩခၫ့ဖၬထးခွံၬလဖၪနီၪလီၫ. အဆၧဂဲၩဆၧ၀ၭဖံၭမၩဆၧ အ၁ၭခံနီၪ မွဲဆၧတရါလၩ့မူၭခိၪအ၁ီၫ့၁ၧၫ့ဂၩအဆၧ၁ၭထိၬအပရၧၫ့လၧ နဲၪဖျီၪ ၁၄း၆-၁၂ အဖၧၩ့, မွဲဆၧဖ့ၪထုၪ့၁ၭလၧဂၪ့ခိၪအမုနံၩအထုၬလၧမိဂဲၫထီၩ့၀့ၫဒၪနီၪ လီၫ.

ဆၧလီၩလၩ့လၬလၩ့ဆၧယီၩ မၩထၪ့မုၪခီၩလဲးအ၁ၭ, ဘဲၫ “ၡီၩ့နီၪ၁ၭထၪ့ဆီၪ့ ၦမုၪတၭ, လ့ၩဒုၭဆၧလၧအချံၫအ၁ၪအဂူၫဂၩလဖၪ လၧအထီးန့ယွၩအဆၧ မၪလူၬ, ဒဲအီၪလၧယ့ၫရှူၬအဆၧထိးအ၁ၭလီၫ” (နဲၪ ၁၂း၂၇). ပမိအၪ့ဎၬနၪ၁့ၪ ဆၧဂဲးလိၬတ့ၭလိၬလၩ့ဆၫ့ဖၭဒိၪယီၩအမုနံၩအထုၬနီၪဆ့, ဒဲအီၪဎုၬထဲးလၧ ကဆါယွၩအဆၧအဲၪအဆၧမၩနၧၩ့ခွံၬဆၧလၧ ဆၧအစီၩ့အမၩ့လဖၪအအီၪလၧရၬ ဖၧၩ့နီၪလီၫ. ဆၧနီၪမွဲဆၧဒုၭ၁့ၪယၫပၧၩ လၧဆၧတဲၩ့လၩ့မူၭခိၪအ၁ၫ့ဒဲဂၪ့ခိၪအ၁ၫ့ နီၪလီၫ.

ဆၧမၩလိၪလၧ၁ၧၫ့လၩအထးဖၧၩ့ယီၩ မွဲလၧလံၬဆံၫ့ဎံၪအဖၧၩ့လါနၫ့ဂ့ၩ, ပမိမၩန့အၪ့ဎၬနးအဲလၧၫ့ဝှဲးအလံၬ The Great Controversy ဘဲၫအဆၧဒီၪ အီၪ၀ဲၩအ၁ၭအဂဲးအကၠီၪ့လၧအလၩ့ဆၫ့လၩ့မဲၩလဖၪနီၪလီၫ. ဆၧမၩလိၪလဆၧၫ့ ဘၪလဆၧၫ့လၧလံၬဖၧၩ့နီၪ လီၩဖျီၪပျၩ့ထၪ့ “ဎရံၬအဆၧအဲၪဆၧကွံၩလၧပ၁့ၪယၫလူၬလ၁့ၪဘၪ” နီၪလီၫ (အ့ ၃း၁၉).

ၦကွ့ၭလံၬ, မၭ(ခ်)ဖဲလ့ၫ (Mark Finley) ယီၩ, အီၪလၧကီၫ့နဲၭတံခၭ (Connecticut, U.S.A.), ၦအၪဂၩ၁့ၪယၫအ၀့ၫလၧၦဆိၬဆၧ၁ၭထိၬအပရၧၫ့ လဂၩနီၪ, မွဲခးခိၪလး (vice-president) လၧ General Conference လၧအနံၪ့ ၂၀၀၅-၂၀၁၀ နီၪလီၫ. ထီးအီၪပွံၭလၧဆၧမၩ (full-time) အလးခဲၫ့နီၪ မၩန့ထဲၩ့ ၦမၩဆၧၩ့ၦပၧၩ့လးဆၧၫ့နၩ့လၧ General Conference အလးနီၪလီၫ. ဆရၫ ဖၭဒိၪ Finley ဒဲအမၫနးအၧၩနဲၭစတံၩ့ (Ernestine), အဖိၪအီၪ၁ၧၫ့ဂၩ ဒဲအလံၩ အီၪယဲဂၩနီၪလီၫ.