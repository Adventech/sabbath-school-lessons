---
title:  ပဆၧလုဆၧအခိၪ
date:   04/04/2024
---

ယ့ၫရှူၬမၩမွဲဆၧနီၪလၧထုၪ့စူၪယၫအလီၩ့ လၧအမိနုၬလၩ့မၩဆၧလၧပဂး လၧမူၭခိၪနီၪလဲၪ. ပကဆါလၧအမၧၫ့ထၪ့ဂဲထုၪ့ထဲၩ့လဂၩနီၪ မွဲပဆၧလုဆၧအခိၪ, လၧအအီၪက့ၪတဲၩ့၀ဲၩဆၧကိၭမံၩ့ဒ့ၭ လၧပမိဘၪဒိၭဘၪလၧဆၧထိးထဲၩ့တၩ့ထဲၩ့ ဒဲလၧဆၧမၧၫ့အဆိၩအကၠၪလၧယွၩအဘၩ့မုးဖၧၩ့နီၪလီၫ.

`ဖီ ဟံဘြုၫ ၄း၁၅, ၁၆ ဒဲ ဟံဘြုၫ ၇း၂၅. လံၬဆံၫ့ဎံၪအဆၧၫ့လဖၪ ယီၩ ဖ့ၪလၫ့ပၧၩဆၧထိး၁ၭအလၩ့ထံးလၧ ဂၪ့ခိၪလၧအဘၪဆၧကျဲၩ့ဖစီၩ့, ဆၧၡၪ့ဆၧနၭ, ဆၧစူၭဆၧဆၫ, ဒဲဆၧ၁ံၫနီၪဘဲၫ၁့ၪလဲၪ.`

စံၭ၀့ၫဒၪ “မွဲအဘၪဆၧကျဲၩ့ဖစီၩ့ကိၭအမံၩ့ဒ့ၭ ဘဲၫပ၀့ၫအ၁ိၭလါနၫ့ဘိၩ့, အဆၧဒဲၩဘၭအီၪအ့ၬ” (ဟံ ၄း၁၅). စံၭ၀့ၫဒံၭလၧ, “မၩအ၁ၭဘဲၫနီၪတၭ, ဘဲၫ၁ိၭ ပမိန့ဘၪဆၧယၫ့၁ၭဒဲဒၪန့ဆၧအခိးအတၩ လၧအမၩဘိၭမၩဆၧၩ့ဆၧလၧအထီ အဂ့ၩအဘၪအဖၧၩ့တၭ, မွဲပ၁ုၭဘူၭပ၁ၭလၧပ၁ၭဒူၩလၧဆၧအခိးအတၩ အလးဆီၩ့ ဆီအအီၪနီၪဆံၭ” (ဟံ ၄း၁၆) ဆ့လီၫ.

အ့ၪပဘၪလီၩလၧအယီၫနီၪ, ယ့ၫရှူၬဖ့ၪနဲၪအ၁ၭပၧၩလၧမူၭ၀ၩ့ဒီၪ့အမ့ၬယၫ နီၪ, ဘဲၫအကီၩ့၁ိၭထၪ့ဆၧတီၩဆၧလီၩ့, ထိး၁ံၫအ၁ၭလၧဆၧထိးတဲၩ့အဂး, ဒဲရွံန့ထဲၩ့၀့ၫလၧအ၁ွံၪနီၪလီၫ. ဆၧလၧပမိဘၪထိးကိၭမံၩ့ဒ့ၭလဖၪနီၪ, အ၀့ၫထိး ၀့ၫဒၪလီၫ. လၧကဆါဎရံၬအဖၧၩ့ ပဆၧဒဲၩဘၭလဖၪဘၪဆၧကွဲၪဖျါခွံၬ၀့ၫ, ခၫ့ဖျီၫ့လၧအ၀့ၫနုၬလၩ့မၩဆၧလၧပလးနီၪ, ဆၧဒဲၩဘၭဖီၪ့ဆုၭထၬပၧၩနီၪ ဖျါပထုၬခွံၬအ၁ၭ, ထၭဖျုၩလၧအစၧၩ့ထၬပၧၩနီၪလၩ့ကွဲၪခွံၬ၀့ၫ, ဒဲပဒိၭန့ဘၪ ဆၧပျီၩဖျ့ၭနီၪလီၫ.

`ဖီ ယီဟၫ့ ၁၇း၂၄-၂၆. ကဆါယ့ၫရှူၬအ၁ၭဆိၫ့န့ဘၪမွဲဆၧနီၪလဲၪ, လၧဆၧဂဲးလိၬတ့ၭလိၬဆၧ လၧဆၧဂ့ၩဒဲဆၧအၧၩ့အဘိၩ့ဆၧၩ့ဖၧၩ့နီၪလဲၪ.`

“လၧဆၧဖ့ၪလၫ့၁ၭဖၭဒိၪနီၪ ဖီၩ့ခွံၬ၀့ၫ (ဂီၩ့ယူၭ) တၭ, ဎရံၬထဲၩ့ထၪ့ထဲၩ့လၧ မူၭခိၪထၭ, လထိးဆၧၫ့ဒံၭဘၪအ၁ီၫ့၁ံၪအဆၧမၩလၩမၩဖၩ့နီၪဘၪ, မွဲလၧအ၀့ၫ အဆၧအၪ့ယၫဆၧ ‘ၦလၧနဖ့ၪလၫ့ယၧၩလဖၪနီၪ,...ယဆိၫ့မုၫလါလၧအ၀့ၫ၁ံၪ မိအီၪဘၪ၀့ၫထီးယအီၪအလးနီၪလီၫ’ (ယီဟၫ့ ၁၇း၂၄) လလၧၫ့ထၪ့ဎွ့ၩထၪ့ ဒံၭဘၪနီၪလီၫ. ထီးနီၪလဖၧၫ့ဆၧအဲၪအဒိၪထုၬ ဒဲစီၩ့မၩ့အထီၫထုၬအီၪဂဲၫလၧ ဖါကဆါယွၩအလးဆီၩ့ဆီနီၪစံၭ၀့ၫဒၪ- ‘ကယဲယွၩအ၁ီၫ့လဂၩလါလါနီၪ မွဲအဘၩထၪ့အ၀့ၫဒၪကိၭဂၩဒ့ၭဆံၭ.’” ဟံဘြုၫ ၁း၆. ဆၧမၪအီၪနးမံၩ့အ့ၬ. ကဆါယ့ၫရှူၬအဆၧဆၪ့လၩ့၁ၭနီၪထၪ့ဘၭ၀့ၫ, အဆၧဖ့ၪလၫ့၁ၭနီၪလၧၫ့ဎွ့ၩ၀့ၫ, အမံၩ့ဘၪဆၧအီၪက့ၪထီၫထၪ့၀့ၫလၧအမံၩ့အဂူၫဂၩထီးအလူၬအဖၫ့ခိၪလီၫ.” Ellen G. White, The Great Controversy, pp. 501, 502. ယ့ၫရှူၬ အဲၪဒိၭပအီၪဘၪလၧအ၀့ၫအ၁ိၭလၧမူၭခိၪနီၪ, အီၪလၧအဆၧဆိၫ့န့ဘၪဆၧထီး လူၬအဖၫ့ခိၪလီၫ. အ၁ၭဆိၫ့န့ဘၪဆၧနီၪ, မွဲအဆၧ၁ံၫဒဲနုၬလၩ့မၩဆၧလၧပဂးနီၪ, မွဲအမိထိးထဲၩ့တၩ့ထဲၩ့ပၧၩလမံၩ့ဒၪနီၪလီၫ. မွဲနဆိၫ့န့ဘၪဆၧလၩ့ဆၫ့လမံၩ့မံၩ့ လၧနဆၧအီၪမၧၫ့အီၪဂဲၩအဖၧၩ့ဧၪ. လီၩဘၪယ့ၫရှူၬနီၪဆံၭ. လၧဆၧ၁ၭအုၭအလးနီၪ, အ၀့ၫဂဲၫဆိၬန့ဆၧ၁ုၪ့ထိၬ၁ၭထိၬလီၫ. လၧဆၧ၁ၭမဲၪ၁ၭဖျဲၩ့အလးနီၪ, အ၀့ၫ ဂဲၫဆိၬန့ဆၧမုၬဆၧရှူၪလီၫ. လၧဆၧ၁ူၭဆၧမၪအလးနီၪ, အ၀့ၫဂဲၫဆိၬန့ဆၧ ကွဲၪဖျါခွံၬဆၧလီၫ. လၧဆၧဂဲးဆံၭဘၭဆါအလးနီၪ, အ၀့ၫဂဲၫဆိၬန့ဆၧဂဲးဆီၪ့ ဘၭဆီၪ့လီၫ.

`နဆီၫ့မီၪ့ ဘၪမွဲနီၪလၧဎရံၬဖ့ၪလၫ့အ၁ၭလၧပဂးနီၪလဲၪ. မွဲဆၧနီၪ ဒုၭကဲၪထၪ့ပၧၩဆၧလုဒိၪဎွ့ၩဒိၪလၧအ၀့ၫအဂးနီၪလဲၪ.`