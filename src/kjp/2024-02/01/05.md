---
title:  ဆၧအဲၪဆၧကွံၩအၪ့ဎၬန့ဖၧၩ့၁ၭလဘီၩ့
date:   03/04/2024
---

စအၫဒၫ့ဒဲနးအံၫ၁ံၪမၩဆၧဒဲၩဘၭတၭ, ကဆါယွၩစံၭအ၀့ၫ၁ံၪ မိဘၪစဲၪ့ထၪ့ ခွံၬလၧကျိၭအံဒံၫ့အဖၧၩ့လီၫ. ခီၫလၧအထီယီၩ လၧယၫခီၫနီၪ, ဆၧကၪဆၧဂဲၩ ဆၧခိဆၧ၀ီၩနီၪ မိကဲၪထၪ့အ၀့ၫ၁ံၪအဘိၪ့အထးလီၫ. မွဲဘဲၫနီၪတၭ, အ၀့ၫ၁ံၪ မိဘၪ၁ံၫခွံၬ၀့ၫလၧဆၧမုၫလါလအီၪလၧၩ့ဘၪနီၪဧၪ. ဆၧ၁ံၫနီၪမွဲဆၧကိၭမံၩ့ဒ့ၭ ထီးလူၬအဂး ဆၧအထုၬလီၫဧၪ.

မွဲဆၧနီၪ ကဆါယွၩဖ့ၪလၫ့အုၩ့လၩ့ဆၧစံၭ၀ဲၩလၧအီၪက့ၪကွ့ၭနဲၪ့၀့ၫလၧ ၁မိစ့ၭ ၃း၁၅ အဖၧၩ့နီၪလီၫ - လီၩဘၪစၫတၫ့, ဂူနီၪစံၭ၀့ၫဒၪ- “တၭယမိဒုၭထၫ့ ဒုၪဒၩနၧၩလၧၦမုၪ, ဒဲနချံၫန၁- လၧၦမုၪအချံၫအ၁ၪနီၪလီၫ. အ၀့ၫနီၪ မိဒိၪဆံဖိၫ နခိၪတၭ, နမိဒိၪဆံဖိၫအ၀့ၫဒၪအခၪ့နိးခဲၫ့လီၫ.” အထီထီးနီၪအ၀့ၫ၁ံၪမိ၁့ၪယၫ ဘၪဆၧချဲၩ့နီၪအခီၫပယီၫလၩ့ထံးအ့ၬ, လါနၫ့ဂ့ၩ အ၀့ၫ၁ံၪ၁့ၪယၫ၀့ၫဒၪလၧ အ၀့ၫ၁ံၪအဆၧယိလါအီၪ၀့ၫဒၪဒံၭနီၪလီၫ. မွဲဆၧလမံၩ့လၧ “ၦမုၪအချံၫအ၁ၪ နီၪ,” ဆၧရွံန့ထဲၩ့အ၀့ၫ၁ံၪမိအီၪထၪ့၀့ၫဒၪနီၪလီၫ.

“ၦမုၪအချံၫအ၁ၪ” နီၪ, မွဲ၀့ၫဒၪ, ကဆါယ့ၫရှူၬဎရံၬ (လ့ ၃း၁၆) လီၫ. လၧထုၪ့စူၪယၫအဖၫ့ခိၪနီၪ, စၫတၫ့ဆံဖိၫအ၀့ၫဒၪအခိၪလီၫ. လါနၫ့ဂ့ၩဆၧမၩနၧၩ့ ဆၧနီၪ မွဲဆၧအုၩ့လၩ့ထိးအ၁ၭလၧပဂး ထီးမုလနံၩဂူအခိၪနီၪ မိဘၪဆၧဆံဖိၫ ၀့ၫဒၪ, ဒဲဆၧၡၪ့ဆၧနၭဒဲဆၧ၁ံၫအတရၫ့လၧ စအၫဒၫ့ဒဲနးအံၫ၁ံၪ၀ဲထၪ့နီၪ မိဘၪ ဆၧကၭဘံၭခွံၬ၀့ၫဒၪလထံၪဎးလီၫ.

`ဖီ ဟံဘြုၫ ၂း၉; ဂလ့ၡၫ ၃း၁၃; ဒဲ ၂ကီရံၫ့ ၅း၂၁. ဆၧလီၩဘၪပၧၩလၧ ကဆါဎရံၬအဆၧဖ့ၪလၫ့အဒိၪအယိၬ လၧထုၪ့စူၪယၫအလီၩ့ မွဲဆၧနီၪလဲၪ.`

မွဲကဆါယွၩအဲၪယၧၩဆ့ဧၪနီၪ နဆီၫ့မီၪ့ဘၪလဘျၩ့ဘျၩ့ဧၪ. ယိထၪ့စိၩ ထုၪ့စူၪယၫလါဆံၭ. ယိထၪ့စိၩ၁ရဖူၩဆၧဆူၪလၧအခိၪဎွံၪလီၩ့နီၪ, ယိထၪ့စိၩ အစူၪအခၪ့ဘၪဆၧဒိၪ၀့ၫလၧထၭလဖၪနီၪဆံၭ. လၧအ၀့ၫအ၁ွံၪကိၭဆၩ့ဒ့ၭ လၧအလူၫလၩ့၀့ၫ, လၩ့ဆၩ့၀့ၫလၧကြၫနံနီၪ, မွဲယွၩအဆၧချဲၩ့လၧအစံၭ၀့ၫဒၪ, ယအဲၪနၧၩနီၪလီၫ. အ့ၪနလအီၪဘၪလၧမူၭခိၪနီၪ ယမိအီၪထီးနီၪအ့ၬ. နမွဲ ၦဒဲၩဘၭဖိၪ, နဖ့ၪလၫ့န၁ၭလၧဒုၪဒၩအစူၪဖၧၩ့ယူၭတၭ, နကြၨၭန့ဘၪ၁ၭမၧၫ့ အဆိၩအကၠၪလၧၩ့အ့ၬ. လါနၫ့ဂ့ၩယဖ့ၪလၫ့အဎွ့ၩအလဲၫလၧဆၧရွံန့ထဲၩ့န၁ၭ မၧၫ့ယူၭ. ထီးနယိထၪ့စိၩထုၪ့စူၪယၫလထံၪဎးနီၪ နမိဆီၫ့မီၪ့၁ၭဂံၩ့ဂၩ့ဆၧလၧၩ့အ့ၬ.

လံၬဆံၫ့ဎံၪလီၩဘၪပၧၩလၧယ့ၫရှူၬဂဲၫလၩ့လၧဂၪ့ခိၪယီၩ, လ့ၩခၫ့ဖျီၫ့ဘၪ ဆၧ၁ုၪ့ဂၭဂီၩ့၁ၭဂၭဂီၩ့, ဘၪထိးဆၧဆၫဒဲဆၧၡၪ့ဆၧနၭ ဘဲၫၦဂၪ့ခိၪဖိၪလဖၪအ၁ိၭ နီၪလီၫ. နဲၪဖျီၪထၪ့၀့ၫဆ့ကဆါဎရံၬဘၪဒၪဆၧၫ့ယၫဆၧကျဲၩ့ဖၭစီၩ့လဖၪ ဘဲၫပလ့ၩခၫ့ဖျီၫ့ဘၪအ၁ိၭ - ဒဲဎရံၬမၩနၧၩ့ခွံၬ ဆၧအခိၪလဖၪဒဲဆၧအစီၩ့အမၩ့ လဖၪ ခၫ့ဖျီၫ့လၧအဆၧအီၪမၧၫ့အီၪဂဲၩ့, အဆၧထိး၁ံၫအ၁ၭလၧထုၪ့စူၪယၫအလီၩ့ - လၧၦကိၭဂၩဒ့ၭအဂးနီၪလီၫ.

ဆီၫ့မီၪ့ယိဆၧယီၩ - ယ့ၫရှူၬ, မွဲၦလၧအတဲၩ့လၩ့မူၭ၀ၩ့ဒီၪ့ယီၩ (ယီ ၁း၃), အီၪဂဲၫလၩ့လၧမူၭခိၪ ထီၩ့လၩ့စိၩလၧဂၪ့ခိၪလၧအလၩ့မါထးယီၩအဖၧၩ့ ဒဲဂဲၫထိး ၡၪ့အ၁ၭလၧဆၧနိၫ့ဆၧနၬ လၧပလဘၪထိးဘၪနးဖၧၫ့ (နးကၠၪ) ဘၪနီၪလီၫ (အဲၫ ၅၃း၁-၅). အ၀့ၫထိးဆၧၫ့မၩန့ဆၧလဖၪယီၩ မွဲလၧအ၀့ၫအဲၪပၧၩ, ၦကိၭဂၩဒ့ၭနီၪလီၫ. ဆၧယိလါဆၧလၧအလၩ့ဆၫ့လၩ့မဲၩမွဲအ့ၬဧၪ.

`ကဆါဎရံၬထိးဆၧၫ့ စၫတၫ့အဆၧမၩအၧၩ့မၩ၁ၫ့ဆၧလၧထုၪ့စူၪယၫ အလီၩ့နီၪဘဲၫ၁့ၪလဲၪ. ဆၧဖ့ၪလၫ့ပၧၩဆၧဖၩ့လၧ ဆၧဂဲးလိၬတ့ၭလိၬလၩ့ ဆၫ့အဖၧၩ့ယီၩ ယ့ၫရှူၬအဆၧထိး၁ံၫအ၁ၭနီၪ မၩလၧၫ့ထၪ့ဎွ့ၩထၪ့ခွံၬဆၧ နီၪလဲၪ.`