---
title:  ဆၧဒုၭဆၧယၩလၧမူၭခိၪ
date:   31/03/2024
---

`ဖီ နဲၪဖျီၪ ၁၂း၇-၉. ဆၧဒုၭနဲၪဖျီၪထၪ့ ဆၧပျီၩဖျ့ၭအအီၪလၧမူၭခိၪဒဲဆၧအၧၩ့ဆၧ၁ၫ့အခၪ့ထံၭနီၪ မွဲဆၧနီၪလဲၪ. ထီးလူၫစံၫဖၫပိၩ့ထၪ့ဆၧအခၫနီၪ, ကဆါယွၩအဆၧစံၭဆၧၫ့ထဲၩ့ဆၧအီၪဘဲၫ၁့ၪလဲၪ.`

အနီၪမွဲမူၭ၀ၩ့ဒီၪ့အဆၧဂဲးလိၬတ့ၭလိၬလၧ ဆၧဂ့ၩဒဲဆၧအၧၩ့အဘိၩ့ဆၧၩ့ လီၫ. စၫတၫ့ဒဲအ၁ီၫ့အၧၩ့၁ၫ့၁ံၪလဖၪ ဒုၭဆၧလၧကဆါဎရံၬဒဲ, အထုၬနီၪ, ဘၪစဲၪ့ထၪ့ခွံၬ၀့ၫလၧမူၭခိၪအချိၫ့လီၫ. လၧမူၭခိၪအလၧၫ့အဎွ့ၩအဂး ဆၧမၩအ၁ၭနီၪ မွဲဆၧလၩ့မဲၩဖၭဒိၪလီၫ. ဘၪမွဲနီၪ ဆၧမၩအ၁ၭဂဲၫကဲၪထၪ့နီၪလဲၪ. ကဆါယွၩလၧ အလၧၫ့ဎွ့ၩဒဲ ဆၧအဲၪလဂၩနီၪ, တဲၩ့လၩ့အ၁ီၫ့အၧၩ့၁ၫ့လဖၪလၧမၩကဲၪထၪ့ဆၧဒုၭ ဆၧယၩယီၩဧၪ. မွဲဆၧဘိၪ့အၧၩ့အဘၪမၪအီၪ၀ဲၩလၧ အ၁ီၫ့မၩကဲၪထၪ့ဆၧပိၩ့ထၪ့ ဆၧလဂၩနီၪအဖၧၩ့ဧၪ. လံၬဆံၫ့ဎံၪလီၩဖျီၪထၪ့၀့ၫ ဆၧအၧၩ့ဆၧ၁ၫ့ယီၩအခၪ့ထံၭ ခၪ့ဎၧၩ့လၩ့ထံးပျၩ့ပျၩ့လ့ၬလီၫ. လံၬဆံၫ့ဎံၪထုၭပဲၩခွံၬဆၧအီၪဘံၭထၬဆၧထီးလူၬ လၧအီၪ၁ူၪအ၁ၭလဖၪနီၪလီၫ.

`ထိၪဎီၩ့ဆ့လၧ (အဇံၫခအ့လၭ ၂၈း၁၂-၁၅) ဒဲ (အဲၫစ့ယၫ ၁၄း၁၂-၁၄) နီၪဆံၭ. မွဲဆၧနီၪ၁ိၫ့လူၫစံၫဖၫယီၩအ၁ၭ လၧမိပိၩ့ထၪ့ဆၧနီၪလဲၪ.`

ကဆါယွၩတဲၩ့လၩ့၀့ၫနီၪ မွဲဆၧနၪ (မုၪခီၩလဲး) လဂၩအ့ၬ. အ၀့ၫတဲၩ့လၩ့ ၀့ၫဒၪၦလၧအအီၪဒဲအလၩအဖၩ့လဂၩ မွဲ၀့ၫလူၫစံၫဖၫနီၪလီၫ. ဘၪဆၧတဲၩ့လၩ့ အ၀့ၫလၧဆၧလၧၫ့ဆၧဎွ့ၩအဖၧၩ့လီၫ. လၧဆၧလၧၫ့ဆၧဎွ့ၩအကျၩ ဆၧပျီၩဖျ့ၭ ရွံန့ဆၧအဂး (freedom of choice) အီၪဎုၬထဲး၀့ၫထီးနီၪ - မွဲယွၩအဆၧပၧၩ့ ဆၧပြၭအီၪဂုး၀့ၫဒၪလၧဆၧအဲၪဆၧကွံၩနီၪ, မွဲလၧဆၧမၩဆီၪ့မၩနီၩ့အဖၧၩ့အ့ၬ. ဆၧဒဲၩဘၭနီၪ အီၪကဲၪထၪ့၁ၫ့၀့ၫဒၪလၧ လူၫစံၫဖၫအနၫ့ဆါဒၪ၀့ၫအဖၧၩ့ လၧမူၭခိၪ နီၪလီၫ. ဆၧလၧအလီၩပျၩ့ထၪ့ဆၧဂဲးဘၪထွ့ၫလၧ ဆၧအီၪက့ၪထၪ့ထီၫ၁ၭဒဲ ဆၧ၁ၭခ့ၬဆၧ (jealousy) ဂဲၫကဲၪထၪ့လၧၦလဂၩနီၪအ၁ၭခံဖၧၩ့နီၪ ၁့ၪ၁့ၪဘၪဘၪ အီၪနးစီၪ့အ့ၬ.

လူၫစံၫဖၫ, မွဲဘၪဆၧတဲၩ့လၩ့၀့ၫလဂၩနီၪ, အဲၪဒိၭ၀့ၫလၧၦဂူၫဂၩမိဘိၪ့ထၪ့ ဘၩထၪ့အ၀့ၫနီၪလီၫ. အ၀့ၫအ၁ၭအီၪလၧမိအၪ့ဂူၬမၩန့ကဆါယွၩအလးဆီၩ့ဆီ, ဒဲချဲၩ့ထၪ့ဒုၪဒၩယွၩအဆၧပၧၩ့ဆၧပြၭနီၪလီၫ. အဆၧထၪ့ဒုၪဒၩဆၧနီၪ ကဲၪထၪ့ ၀့ၫဒၪဆၧဒုၭဆၧယၩဖၭဒိၪ လၧမူၭခိၪထၭနီၪလီၫ.

ကဆါယွၩအွံၪ၁ၭဆၧၩ့လူၫစံၫဖၫနၧၩ့လါနၫ့ဂ့ၩ, အ၀့ၫဖ့ၪလၫ့ဆၧမၩဂၭဂီၩ့ ခွံၬဆၧလၧမူၭခိၪထၭနီၪအ့ၬ. “မူၭခိၪလး၀ၩ့ပၧၩ့ဆၧအဖုၫ (ခီၩ့စၧၫ) ချဲၩ့ဎိၭလၩ့ ဆၧလၧလူၫစံၫဖၫလီၫ. ဎရံၬလီၩဖျီၪထၪ့ဆၧတဲၩ့လၩ့ကဆါအဆၧဒိၪဆၧမု, အဆၧမၩဂ့ၩ, ဒဲအဆၧတီၩဆၧလီၩ့ လၧအဆံၫ့အဎံၪဒဲအဆၧမၪလူၬလၧလအၪ့လဲၩ ဘၪအ၁ၭနီၪလီၫ. ကဆါယွၩအနၫ့ဆါဒၪ၀့ၫဒုၭအီၪထၪ့မူၭခိၪ အဆၧဎိၭဒီၪဂ့ၩ ဘၪနီၪ, လူၫစံၫဖၫလအီၪက့ၪဒိၪ၀့ၫဘၪ, ဒဲမၩဂၭဂီၩ့အနၫ့ဆါဒၪ၀့ၫအ၁ၭလီၫ. ဆၧဖ့ၪလၫ့ထုၪ့၁ုၪ့ထုၪ့၁ၭအ၀့ၫ, လၧဆၧအဲၪဒဲဆၧယၫ့၁ၭထုၬလန့ဘၪအဖၧၩ့နီၪ, အ၀့ၫစံၭဆၧၫ့၀့ၫလၧ ဆၧအီၪက့ၪနီၩ့အ၁ၭနီၪလီၫ.” - Ellen G. White, The Great Controversy, pp. 494, 495.

`ဆၧမၩလိၪလဖၪလၧ နမၩန့ဘၪထွ့ၫကဆါယွၩအတခ့ၭ (အလၩ အဖၩ့) လၧအမၩဆုးကျိၭအ၁ၭလၧဆၧအၧၩ့ဆၧ၁ၫ့နီၪ မွဲဆၧနီၪလဲၪ.`