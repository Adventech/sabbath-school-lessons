---
title:  နဲၪဖျီၪအဆၧဂဲးလိၬတ့ၬလိၬအထုၬ
date:   09/06/2024
---

နဲၪဖျီၪအဆၧပရၧၫ့နီၪ အခီၫပယီၫအီၪဂ့ၩနဲၪ့ ဆၧလၩ့မဲၩအီၪ၁ူၪအ၁ၭအဆၧ နဲၪ့လဖၪ, ဆၧဖိၪဆၧဎါအလၩ့မဲၩ့လဖၪ, ဒဲဆၧဂၩ့နဲၪဒီၩ့လဖၪဒံၭနီၪလီၫ. လီၩဖျီၪ ထၪ့ဆၧလၧ ယွၩအဆၧမွဲဆၧတီၩအဆိၩအကၠၪ ခၫ့ဖျီၫ့လၧယွၩအဆၧအဲၪဘၪ ၦအီၪမၧၫ့လၧမုနံၩခဲၫ့ထုၬအဆၨၩနီၪလီၫ. ဆၧဂဲးလိၬတ့ၭလိၬဖၭဒိၪ လၧဎရံၬဒဲ မုၪခီၩလဲးအဘိၩ့ဆၧၩ့နီၪ အီၪကဲၪထၪ့၀့ၫဒၪလၧမူၭခိၪ, လၧဆၧဘိၪ့ဆၧဘၩအဂဲး နီၪလီၫ. မွဲဆၧနီၪ ဆၧမိဘၪထုၬ၀့ၫဒၪလၧ ဆၧဘိၪ့ဆၧဘၩအထူၭအစၩ့နီၪဆ့ လီၫ.

`ထိၪဎီၩ့ နဲၪဖျီၪ ၁၄း၇, ၉ နီၪလၧ နဲၪဖျီၪ ၄း၁၁ နီၪဆံၭ. နဲၪဖျီၪ အဆၧဂဲးမိထုၪ့ လၧဆၧဂဲးလိၬတ့ၭလိၬလၧ ဆၧဂ့ၩဒဲဆၧအၧၩ့အဘိၩ့ဆၧၩ့ လၧမူၭ၀ၩ့ဒီၪ့အဖၧၩ့ယီၩနီၪ မွဲဆၧနီၪလဲၪ.`

လၧနဲၪဖျီၪထၧၫ့ဘံၪ့ယၫအဖၧၩ့, ဆၧဘိၪ့ဆၧဘၩဒဲဆၧတဲၩ့လၩ့ဆၧလဖၪနီၪ အီၪဘူၭဆၧးလိၬ၁ၭလၩ့ထံးလီၫ. နဲၪဖျီၪ ၁၄း၇. ကိၭပၧၩလၧပမိဘိၪ့ထၪ့ ဘၩထၪ့ထဲၩ့ကဆါလၧအတဲၩ့လၩ့ဆၧနီၪလီၫ. ၦလနဲၩဘၪဆၧတဲၩ့လၩ့ဆၧ (evolution) အဆၧ၁ီၪ့ဆၧ၁ၫ့အလံၩမုလဖုၬ မၩဘၪထံၬဆၧလၧနံၫယၩနံၪ့အထီ လါနၫ့ဂ့ၩမး၁ံၫနံၩနီၪ အီၪဂုးအီၪခၧၫ့၀့ၫဒၪအဆိၩအကၠၪ လၧအလၩအဖၩ့ဖၧၩ့လီၫ. ဘၪဆၧမၩဆီၪ့ထၪ့၀့ၫဒၪလထီဘၪလထီၪ လၧပ၀့ၫ၁ံၪပဘၪဆၧတဲၩ့လၩ့ဖိၪ၁ံၪ လဖၪ ဖ့ၪလၫ့ဆၧကြၨၭဘိၪ့ထၪ့ဘၩထၪ့ဆၧနီၪလီၫ. ဆၧယီၩမွဲဆၧဂဲးဆၧဖးလမံၩ့ လၧမုၪခီၩလဲးမ့ၬလဲၩမး၁ံၫနံၩ ဒိၪဒိၪလ့ၬနီၪလီၫ.

`ဖီ နဲၪဖျီၪ ၁၂း၁၇ ဒဲ နဲၪဖျီၪ ၁၄း၁၂. ဆၧဘိၪ့ထၪ့ဘၩထၪ့ဆၧတဲၩ့ လၩ့အကဆါ ထိးန့ဘၪအလးအလၩခဲၫ့ထုၬဘဲၫ၁့ၪလဲၪ.`

ဘိၪ့ထၪ့ဘၩထၪ့ကဆါယွၩ လၧဆၧထီးနဲၪ့ဖိၬထွ့ၫအဆၧမၪလူၬလဖၪနီၪ မွဲဆၧထၪ့ဒၩဆၧဘိၪ့ဆၧဘၩဆၧမံၩ့လၬနီၪလီၫ. လၧမုနံၩခဲၫ့ထုၬအထီနီၪ ကဆါယွၩမိဒိၭန့ဘၪ ၦလၧမိအီၪတီၩလီၩ့လၧအ၀့ၫ ထီးဘၪထိးဆၧၡၪ့ဆၧနၭဒၪ လ့ၬနီၪလီၫ.

“ၦလၧအအီၪခိၭမုနံၩအဘၪမၪ လၧထံၫခးအ၁နိၫဖၧၩ့လဖၪနီၪ, ထၪ့ဒၩ ယွၩအဆၧမၪလူၬလံထံၪလထံၪ, ဒဲမိတီၩလၩ့ဆၫ့၀့ၫလၧ ဆၧအစီၩ့အမၩ့လၧ အထၪ့ဒၩကဆါယွၩဒူၩဒူၩလ့ၬနီၪလီၫ.” Ellen G. White, The Great Controversy, p. 605.

နဲၪဖျီၪ ၁၄း၁၂ စံၭ၀့ၫဒၪလၧ ၦလၧအ၁ၭအီၪဖိၬကဆါအခဲၫ့တၡါလဖၪနီၪ မိဒိၭန့ဘၪ “ယ့ၫရှူၬအဆၧဆူဆၧနဲၩ” လီၫ. ယ့ၫရှူၬအဆၧဆူဆၧနဲၩနီၪ မွဲဆၧနဲၩလၩ့ထံးလၧအဖိၬထွ့ၫယွၩအခဲၫ့ ထီးဆၧအီၪခံၭပံၭလၧအမ့ၬယၫဒၪလ့ၬနီၪလီၫ. ထီးမိနၪ၁့ၪခၫ့ဖျီၫ့ဆၧလအီၪဘၪဒၪလ့ၬနီၪ အ၁ၭနၧၩ့ဂုးခၧၫ့၀့ၫဒံၭလီၫ. ဆၧနီၪ မွဲဆၧဖ့ၪလၫ့လၧယ့ၫရှူၬအအီၪ လၧပဒိၭန့ဘၪလၧဆၧနဲၩ, ဒဲမိ၁ိၫ့ပၧၩ (ဆိၬန့ပၧၩ) လၧဆၧထၪ့ဒၩဆၧလၩ့ဘူၭအထီနီၪလီၫ.

`မုနွ့ၫနံၩမး၁ံၫနံၩနီၪ မွဲဆၧနဲၪ့အခၪ့ထံၭလၧဆၧတဲၩ့လၩ့ဆၧလၧ ကျိၭအံဒံၫ့အဖၧၩ့နီၪလီၫ. အ့ၪမွဲဆၧမၩန့ဆီၪ့ဆၧ, ဘဲၫရိမၫမၩ၀့ၫ (ဒၫ့ ၇း၂၅) နီၪ, မွဲဆၧမၩန့ဆီၪ့ယွၩအနီးလၧအဆၧပၧၩ့ဆၧပြၭဖၧၩ့လီၫ. ဆၧမွဲဆၧတီၩယီၩ မိဒုၭနၪ၁့ၪပၧၩလၧဆၧဂဲးလိၬတ့ၭလိၬ၁ၭ လၧမုနံၩခဲၫ့ထုၬ အထီနီၪဘဲၫ၁့ၪလဲၪ.`