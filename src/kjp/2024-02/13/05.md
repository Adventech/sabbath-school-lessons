---
title:  ဆၧစ့ၩရၫ့ခွးလၧအနံၪ့လထီၫ့အဖၧၩ့
date:   26/06/2024
---

`ဖီထဲၩ့ နဲၪဖျီၪ ၂၀း၄-၆. ၦအတီၩအလီၩ့လဖၪ လၧအနံၪ့လထီၫ့ အထးဖၧၩ့မၩဆၧနီၪလဲၪ. မွဲဘၪနီၪ ဆၧဂဲးနီၪအကၧၩ့ဒိၪနီၪလဲၪ.`

လၧအနံၪ့လထီၫ့အထးဖၧၩ့ ၦတီၩၦလီၩ့လဖၪ ကဒၪထဲၩ့ဘၪ ယွၩအဆၧ စ့ၩရၫ့တီၩဆၧ ဘၪဆဲၫ့လၧဆၧဒဲၩဘၭအကၠီၩ့နီၪလီၫ. အ၀့ၫအဆၧအဲၪလၧဆၧ ဒဲၩဘၭဖိၪအကၠီၩ့ဆ့နီၪလီၫ. ၦလၧအၪ့စၪ့ဘၪဆၧလဖၪ ကအၪ့စၪ့ထဲၩ့ယွၩ ဘၪ ဆဲၫ့လၧယွၩအဆၧမၩလဖၪနီၪလီၫ. ၦလၧအဘၪဆၧထိးထဲၩ့တၩ့ထဲၩ့လဖၪ ထီးအ၀့ၫ၁ံၪလဒၪထဲၩ့ဘၪ ၦၡၩလၧအ၀့ၫ၁ံၪဘၪအဲၪလဖၪ လဒိၭန့ဘၪဆၧထိး ထဲၩ့တၩ့ထဲၩ့တၭ အ၀့ၫ၁ံၪကအၪ့စၪ့ထဲၩ့ယွၩဒဲ အ၀့ၫ၁ံၪက၁့ၪယၫထဲၩ့ဘၪယွၩ အဆၧစ့ၩရၫ့တီၩဆၧလၧ ၦကိၭဂၩအဖၫ့ခိၪနီၪလီၫ. လကၭဒံၭဘၪ အ၀့ၫ၁ံၪ က၁့ၪယၫထဲၩ့ဘၪယွၩအဆၧကျ့ၭစၨၭဆီၪ့ဆီၪ့လ့ၬ ဘဲၫကထိးထဲၩ့တၩ့ထဲၩ့ၦလၧဂဲၫထဲၩ့ အီၪမၧၫ့ထဲၩ့လၧဂၪ့ခိၪချိၫ့ဖၧၩ့လဖၪယီၩ ဘဲၫ၁့ၪလဲၪနီၪလီၫ. ၦလၧလဒိၭန့ထဲၩ့ဘၪ ဆၧထိးထဲၩ့တၩ့ထဲၩ့လဖၪယီၩ မွဲ၀့ၫဒၪလၧအ၀့ၫ၁ံၪလထိးဆၧၫ့ထဲၩ့ဘၪဎရံၬ အကၠီၩ့နီၪ အ၀့ၫ၁ံၪက၁့ၪယၫထဲၩ့ဘၪနီၪလီၫ. ယွၩဖ့ၪလၫ့ထဲၩ့ဆၧစ့ၩရၫ့, လၧဆၧ၁ံၫနံၫဖၧၫ့လဖၧၫ့ လၧၦလၧအဂၭဂီၩ့လၧအ၀့ၫ၁ံၪအဆၧဒဲၩဘၭလဖၪအဂးဒၪ လီၫ.

`ဖီထဲၩ့ နဲၪဖျီၪ ၂၀း၇-၉. အနံၪ့ ၁,၀၀၀ ယီၩ ထုၬထဲၩ့ဘဲၫ၁့ၪလဲၪ. မုၪခီၩလဲးဒဲအ၀့ၫအထံၩအဖျဲၪလဖၪ ကကဲၪဘဲၫ၁့ၪလဲၪ.`

လၧအနံၪ့ ၁,၀၀၀ အထးဖၧၩ့ မုၪခီၩလဲးကအၪ့လွ့ၫၦၡၩအီၪနးဂၩအ့ၬ. အ၀့ၫဒဲအ၁ီၫ့အအၧၩ့လဖၪ ကဆီၫ့မီၪ့လၩ့ထဲၩ့ဘၪအ၀့ၫ၁ံၪအဆၧဒဲၩဘၭဒဲ အဆၧဒဲၩဘၭအလံၩ့အလဲၫနီၪလီၫ. လၧအနံၪ့ ၁,၀၀၀ အထုၬနီၪ ၦအၧၩ့လဖၪ ကဂဲထုၪ့ မၧၫ့ထၪ့ထဲၩ့ ဘဲၫအ၀့ၫ၁ံၪကဒိၭန့ထဲၩ့ဘၪ အ၀့ၫ၁ံၪအဆၧဒဲၩဘၭအလံၩ့အလဲၫနီၪ လီၫ. (နဲၪဖျီၪ ၂၀း၅).

ဘိၩ့နဲၪ့ယီၩ မုၪခီၩလဲးအ၁ုၭမုအီၪ၀့ၫအၪမၬလီၫ. အ၀့ၫဘၪဆၧမၩနၧၩ့လၧ ဆၧဂဲးလိၬတ့ၭလိၬဖၭဒိၪ လါနၫ့ဂ့ၩထီးအ၀့ၫဒၪထဲၩ့ ၦအၧၩ့လဖၪဂဲထုၪ့မၧၫ့ထၪ့ ထဲၩ့တၭ, အ၀့ၫအဂဲးအဘၭအီၪထၪ့ထဲၩ့ဒဲကဂဲထုၪ့ပိၩ့ထၪ့ထဲၩ့ယွၩနးဖၧၫ့ဒီၭနီၪလီၫ. အ၀့ၫလ့ၩအၪ့လွ့ၫထဲၩ့ၦနီၪလဖၪ ဘဲၫကပိၩ့ထၪ့ထဲၩ့ယွၩနးဖၧၫ့ဒီၭဒဲ ဘဲၫအ၀့ၫ က၁ုၪ့ထၪ့အ၀့ၫအဆၧပၧၩ့ဆၧပြၭနီၪလီၫ. ဆၧလးယီၩပဒၪဘၪဆၧချဲၩ့ “ဂီၭ, ဒဲ မ့ဂီၭ” ယီၩ မွဲ၀့ၫဒၪဆၧဒီၩ့လၩ့လၧ, မုၪခီၩလဲးဒဲၦအဂၭဂီၩ့လဖၪနီၪလီၫ. ဒဲအ၀့ၫ အီၪကီၪ့ထဲၩ့ၦနီၪလဖၪ ဘဲၫဆၧဒုၭဆၧယၩအဂးနီၪလီၫ. မုၪခီၩလဲးဒဲအခ့ၫအၡၩ လဖၪ “၀ၩ့ထၬၦဆံၫ့ဎံၪအလးဒဲဒိၩ့လၧဆၧအဲၪ၀့ၫလဖျိၪ့” (နဲၪဖျီၪ ၂၀း၉) နီၪလီၫ.

လၧအနံၪ့ ၁,၀၀၀ အထုၬနီၪ မွဲဒၪၦအၧၩ့လဖၪဂဲထုၪ့မၧၫ့ထၪ့ထဲၩ့လီၫအ့ၬ. ဒိၩ့ဆံၫ့ဎံၪ, ဒိၩ့ယရှုစလံၫ့အ၁ၫ့အီၪဂဲၫလၩ့လၧမူၭခိၪလၧကဆါယွၩအီၪ (နဲၪဖျီၪ ၂၁း၂) နီၪလီၫ. ၦတီၩလီၩ့လဖၪ အီၪထဲၩ့လၧဒိၩ့ယရှုစလံၫ့အနံၪ ၁,၀၀၀ ဎုၬလၧ ဎရံၬဂီၩ့ အနံၪ့ ၁,၀၀၀ အထုၬ ဒိၩ့ဆံၫ့ဎံၪနီၪ အီၪဂဲၫလၩ့လၧမူၭခိၪထၭ ဎုၬလၧယွၩ, ယ့ၫရှူၬဒဲအ၁ီၫ့ဆံၫ့ဎံၪလဖၪ, ဒဲလၧၦဘၪဆၧထိးထဲၩ့တၩ့ထဲၩ့လဖၪနီၪလီၫ. ဘိၩ့နဲၪ့ယီၩယွၩ, ယ့ၫရှူၬ, အ၁ီၫ့၁ံၪဒဲၦဆံၫ့ဎံၪ၁ံၪယီၩကခီၫ, မုၪခီၩလဲး, အ၁ီၫ့ အအၧၩ့ဒဲ ၦအၧၩ့လဖၪ၁ံၪကခီၫ အီၪကိၩ့အီၪကီၪ့ထၪ့လၧဆၧလးနီၪတၭ အ၀့ၫ၁ံၪ တဲၩ့၀ဲၩအ၁ၭလၧ ဆၧဂဲးလိၬတ့ၭလိၬဖၭဒိၪ အဆၧဒုၭဆၧယၩအထုၬအထီနီၪလီၫ. ဆၧဒဲၩဘၭယီၩ ကဘၪဆၧမၩဂၭဂီၩ့လူၬထူၬ လဖၧၫ့ဒဲအဆိၩအကၠၪနီၪလီၫ.

`ဆၧဂဲးလိၬတ့ၭလိၬအထုၬယီၩ ယွၩအဆၧစ့ၩရၫ့ခွးယီၩအဖၧၩ့ ပဒၪဘၪယွၩအတခ့ၭဖ၀ၭဘဲၫ၁့ၪလဲၪ.`