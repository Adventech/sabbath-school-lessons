---
title:  ဆၧအီၪပဒၩ့ထၬဆၧလၧယွၩအလူအထၫ
date:   16/04/2024
---

`ထိၪဎီၩ့ ယီဟၫ့ ၁၇း၁၅-၁၇ ဒဲ မၩဆၧ ၂၀း၃၂. ယ့ၫရှူၬဒဲစပီလူၫ အဆၧဒၪမွဲနီၪလဲၪ, လၧအဖ့ၪလၫ့ပၧၩဆၧအီၪပဒၩ့ထၬဆၧလၧမုၪခီၩလဲး အဆၧအၪ့လံၭအၪ့လီၫလဖၪနီၪလဲၪ.`

လံၬဆံၫ့ဎံၪမွဲဆၧနဲၪဖျီၪကဆါယွၩအဆၧဘၪ၁ၭ လၧအဘၪမၪလ၁့ၪဘၪနီၪ လီၫ. နဲၪဖျီၪထၪ့မူၭခိၪအဆၧကိၪ့ဆိၫ လၧဆၧထိးထဲၩ့တၩ့ထဲၩ့ၦၡၩဆၨၩနီၪလီၫ. ဘဲၫအစံၭ၀့ၫ, “ကယဲဆၧကွ့ၭအ၁ၭထီးအလူၬနီၪ, မွဲယွၩဒုၭကွ့ၭ၀့ၫတၭ, ဂ့ၩလၧ ဆၧ၁ီၪ့ဆၧ၁ၫ့အဂး, လၧဆၧအၪ့၁ီၪ့ဆၧအဂး, လၧဆၧကၠၪလီၩ့ဆၧအဂး, လၧဆၧ၁ီၪ့လိၪနဲၪလိၪဆၧလၧ ဆၧတီၩဆၧလီၩ့အဖၧၩ့အဂး” (၂ထံ ၃း၁၆) နီၪလီၫ. “ဆၧကွ့ၭအ၁ၭထီးအလူၬ” မွဲလၧယွၩအဆၧဘၪအ၁ၭနီၪ, မွဲဒၪလကုၭလကျၩ့ အ့ၬ, မွဲဆၧလနၩ့နၩ့ဂ့ၩနဲၪ့ဒိၪနဲၪ့အဂူၫဂၩ၁ံၪအီၪအ့ၬဆ့လီၫ. ပဘၪထိးဆၧၫ့ လံၬဆံၫ့ဎံၪထၧၫ့ဘံၪ့ယၫနီၪ ဘဲၫကဆါယွၩအလူအထၫအ၁ိၭလီၫ. အ့ၪလမွဲဘၪ နီၪ, တရၫ့မိ၀ဲထၪ့အ၁ၭဖါလဲလၧဆၧအၪ့လံၭအၪ့လီၫအဂးလီၫ.

လံၬဆံၫ့ဎံၪနဲၪဖျီၪယွၩအဆၧအဲၪဒိၪ လၧဆၧဂဲးလိၬတ့ၭလိၬလၩ့မဲၩဖၭဒိၪ အဖၧၩ့ယီၩထံၫထံၫကျၩကျၩလ့ၬလီၫ. ထုၭဖျီၪထၪ့မုၪခီၩလဲးအဆၧဂဲၩဆၧ၀ၭလၧ အဆၧအၪ့လံၭအၪ့လီၫအဖၧၩ့ဆ့နီၪလီၫ. ဆၧနၪနီၪမ့ၬလဲၩယွၩအလူအထၫ ဒဲအ၀့ၫကျ့ၭစၨၭမၩဂၭဂီၩ့ခွံၬ၀့ၫလၧဖၧၩ့၁ၭအဖျီၩ့ဖျီၩ့ လၧအဆိၩထၧၫ့ထီယၫနီၪလီၫ.

ပစံၭဒၪခလူၬ, ပမိ၁့ၪယၫဘၪမွဲနီၪ ဆၧကိၪ့ဆိၫ၀ဲၩလၧဆၧထိးထဲၩ့တၩ့ထဲၩ့ အဂဲး, အ့ၪမွဲလံၬဆံၫ့ဎံၪလအီၪဘၪနီၪလဲၪ. ပမိ၁့ၪယၫဘၪယ့ၫရှူၬအဆၧအီၪဖျဲၪ, အဆၧအီၪမၧၫ့, အဆၧ၁ီၪ့ဆၧ၁ၫ့လဖၪ, ဒဲအဆၧဖံၭဆၧမၩမိန့ဆံၭအၪလဲၪ. လံၬဆံၫ့ဎံၪအ့ၪလအီၪဘၪနီၪ, ပမိ၁့ၪယၫကဆါဎရံၬအဆၧဖ့ၪလၫ့၁ၭ, အဆၧ ဂဲထုၪ့ထဲၩ့အလၩအဖၩ့, အစီၩ့အမၩ့လၧအနုၬလၩ့မၩဆၧလၧပဂး, ဒဲအဆၧမိဂဲၫ ထဲၩ့လၩ့ထဲၩ့ အကယးကဖးနီၪဘဲၫ၁့ၪလဲၪ.

ဆၧမွဲဆၧတီၩအကၧၩ့ဒိၪ၀့ၫလဖၪယီၩ ဘၪဆၧနဲၪဖျီၪ၀့ၫ, ဆၧ၁ိၪ့လိၪ၀့ၫ, ဒဲဘၪဆၧအီၪက့ၪဒိၪ၀့ၫဒၪလၧ ကဆါယွၩအလူအထၫဖၧၩ့လီၫ. မွဲဆၧနီၪ, ဒဲမွဲလၧဆၧနီၪလမံၩ့ဎးဒၪအဖၧၩ့, ဆၧ၁့ၪယၫနၪ၁့ၪ ဆၧမွဲဆၧတီၩအဆံၫ့အဎံၪထီးအလူၬအဂ့ၩဒိၪထုၬနီၪလီၫ.

ခီၫလၧနီၪ, ပမိမၩနၧၩ့ဆၧၫ့ထဲၩ့ ကယဲဆၧမိမၩဆံၭလၩ့ယွါလၩ့ဆၧအစီၩ့ အမၩ့လၧယွၩအဆၧထိၪဂုထိၪဂဲၩနီၪ, ထီးဒၪလ့ၬၦစံၭလၩ့အ၁ၭလၧ ထိးအ၁ၭလၧ လံၬဆံၫ့ဎံၪအဂးလါနၫ့ဂ့ၩ အ၁ၭဂံၩ့ဂၩ့ဒဲဖိၬထွ့ၫဆၧကိၪ့၁့ၪအဘျၪ အဆၧဆီၫ့မီၪ့ လဖၪနီၪဆ့လီၫ. လၧဆၧလၩ့၁ၭအုၭအဖၧၩ့, လၩ့ဆၫ့ဒၪဆၧလၧဆၧၫ့ထီဘိၩ့ယီၩ အဆၧဆီၫ့မီၪ့လဖၪဆွံၫနုၬလၩ့ဆီၪ့၀့ၫတၭ, ၦအၪ့ဎၬကဆါယွၩအဂဲးလဖၪ ဒဲၦဎရံၬဖိၪလဖၪအၪဂၩ၁ံၪနီၪ အီၪက့ၪဒိၪၦၡၩအဆၧဆီၫ့မီၪ့အၪနဲၪ့လံၬဆံၫ့ဎံၪ အဆၧဖ့ၪကိၪ့, ဒဲလံၬဆံၫ့ဎံၪမွဲကဆါယွၩအဆၧချဲၩ့နီၪ စံၭ၀့ၫလၧၦၡၩအဆၧချဲၩ့ ဒၪနီၪလီၫ. အ၀့ၫ၁ံၪတ့ၬလိၭ၀့ၫဒၪ, လံၬဆံၫ့ဎံၪနီၪမွဲစဎွၩ၁ံၪ, ၦယိ၁ိၪဖိၪ၁ံၪ, ၦအၪ့ဎၬယၪ၁ံၪ, ဆၧလုဆၧအခိၪ၁ံၪ, ၦကွ့ၭထၩ၁ံၪ, ဒဲၦအဂူၫဂၩလဖၪအဆၧကွ့ၭ လၧအအၪ့နၩ့လၩ့အ၀့ၫ၁ံၪအဆၧ၁့ၪယၫနၪ၁့ၪလဖၪ ဒဲအဆၧဆီၫ့မီၪ့လဖၪဘၪထွ့ၫယွၩအဂဲး, န့ဆၧၫအဂဲး, ဒဲဆၧအတီၩလနၩ့လၧအဒၪဘၪ၀့ၫဒဲအနၪ၁့ၪခၫ့ဖျီၫ့ ၀့ၫလၧနၫ့ဆါ၁ံၪအထီဒၪ၀့ၫနီၪလီၫ.

ဘိၩ့ယီၩဒၪလ့ၬ, မွဲဆ့ဧၪ. အ့ၪမွဲဘဲၫနီၪတၭ, ဘၪမွဲနီၪပအီၪမၧၫ့ဘၪဒံၭလၧ မုလနံၩယီၩဒံၭလဲၪ. လၧ ၂၁ ယၩနံၪ့အထီဖၧၩ့ယီၩ, ပဘၪအၪ့ယိၪဆၧလၧအ၀့ၫ၁ံၪ အဆၧဆီၫ့မီၪ့နီၪ, ပဆၧယိလါ ဘၪဆံၭလၩ့ၡၩလၩ့၀့ၫဒၪဧၪ.

မွဲဘဲၫနီၪအ့ၬ.

`ဖီ အၪ့အူၭ ၁၁၉း၁၀၅,၁၁၆,၁၃၀,၁၃၃, ဒဲ ၁၆၀. ဆၧဒၪမွဲဆၧနီၪလၧၦကွ့ၭလံၬအၪ့အူၭဖ့ၪလၫ့ပၧၩ, ဘၪထွ့ၫလၧကဆါယွၩအဆၧထုၭဖျီၪထၪ့ ဆၧထိးထဲၩ့တၩ့ထဲၩ့အဆၧကိၪ့နီၪလဲၪ.`