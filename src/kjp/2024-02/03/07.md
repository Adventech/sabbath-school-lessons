---
title:  မၩလိၪအၪထၪ့အဂး
date:   19/04/2024
---

“ဆၧအီၪက့ၪ၁ၭလမံၩ့ဎး လၧအမ့ၬလဲၩဆၧဒဲအထၪ့ဒၩဆၧမွဲဆၧတီၩနီၪ ထိၪဂဲၩထၪ့ကဆါယွၩအဒုၪအဒၩ၁ံၪ လၧအထီကိၭဆိၩဒ့ၭနီၪလီၫ. ဆၧဂဲၩထၪ့ ၀ၭထၪ့ဒဲ ဆၧ၁ၭတီၩလိၬ၁ၭလမံၩ့ဎးနီၪ မိဘၪအီၪလၧအခ့ၫအၡၩလဖၪအဖၧၩ့ဆ့ လီၫ. ဎရံၬအဆၧချဲၩ့လဖၪလၧအစံၭဘၪအထံၩအဖျဲ၁ံၪနီၪ ဘၪထွ့ၫ၀့ၫဒၪလၧၦအဖိၬထၪ့အခဲၫ့လၧမုနံၩအထုၬလဖၪအဂးဆ့လီၫး ‘ဆၧလၧယစံၭန၁ံၪတၭ, ယစံၭၦထီးအလူၬ, အီၪခိၭဆၧဆံၭ.’ မၫကၧၭ ၁၃း၃၇.” Ellen G. White, The Great Controversy, pp. 56, 57.

လၧဂၪ့ခိၪဆၧလးအၪစီၪ့, လၩ့ဆၫ့ဒၪဆၧၦဒိၭန့ဘၪလံၬဆံၫ့ဎံၪအၪအၪ အကျၩ, မုၪခီၩလဲးအီၪက့ၪထၪ့ဆၧမၩအ၁ၫ့လမံၩ့ လၧအမၩဆါလၩ့ဆၧအလၩ အဖၩ့နီၪလီၫ. အ၀့ၫအဆၧမၩကဲၪထၪ့အအၪထုၬနီၪ မွဲ၀့ၫဒၪဆၧမၩလၩ့ၡၩ လံၬဆံၫ့ဎံၪအလုအဎွ့ၩခၫ့ဖျီၫ့လၧစဲၩယၧၫ့အဆၧ၁့ၪယၫနၪ၁့ၪ (scientific) ဒဲလၧ ၦမၩလိၪလံၬဆံၫ့ဎံၪကိၪ့၁့ၪဒိၪလဖၪ (biblical scholars) အဆၧအီၪက့ၪအ၁ၭ လၧလံၬဆံၫ့ဎံၪအလီၩ့နီၪလီၫ. အဒီၩ့, လံၬဒၫ့နအ့လၭအီၪက့ၪထၬအနံၪ့ဒၪ၀့ၫလၧ 500 B.C. အဘျဲၪလါနၫ့ဂ့ၩ, ၦကိၪ့၁့ၪဒိၪလဖၪအီၪက့ၪ၀့ၫလၧ နံၫယၩနံၪ့ B.C. အ၁ၭကျၩနီၪလီၫ. အ၀့ၫ၁ံၪတ့ၭလိၬဆၧလၧ လံၬယီၩမိဘၪဆၧကွ့ၭထဲၩ့လခဲၫ့ လဘျၩ့ဒံၭလီၫ. မွဲလၧမီၪနီၪကွ့ၭ၀ဲၩ၀့ၫလၧအဆၧၫ့အထီလၩ့ထံးလါနၫ့ဂ့ၩဆၧ လကဲၪထၪ့ဘၪ. မွဲဆၧနီၪ စဒၫ့နအ့လၭအဆၧကွ့ၭနီၪ မိလၩ့လၧအလးခဲၫ့အနံၪ့ လၧအယၩနီၪလီၫ. ဆၧလၩ့၁ၭလမုၬဘၪ, မွဲလၧအ၀့ၫ၁ံၪအၪ့လီၫန့ၦဂူၫဂၩလၧ အ၀့ၫ၁ံၪအဆၧဆီၫ့မီၪ့အဖၧၩ့လီၫ. ဆၧလၩ့၁ၭအုၭအၪနဲၪ့အနီၪ, မွဲၦခမျၧးအၪဂၩ ထိးဆၧၫ့နဲၩန့အ၀့ၫ၁ံၪ, မွဲလၧၦအၪ့ဎၬလံၬဆံၫ့ဎံၪၦကိၪ့၁့ၪဒိၪလဖၪလၧမုလနံၩယီၩ ၁ီၪ့၀့ၫ၁ၫ့၀့ၫဘဲၫနီၪအ၁ိၭနီၪလီၫ. ပဘၪထီၫမံၫထီၫမၪအလးလအီၪဘၪ, စပီလူၫ ဖ့ၪကိၪ့ထုၪ့၁ၭ၀ဲၩ၀့ၫဒၪ, လၧ (၁ ၁့ၭစၫ ၅း၂၁) အဖၧၩ့, “မၩယိခွါဆၧထီးအလူၬ တၭ, ဖီၪ့ထၬဆၧအဂ့ၩဆံၭ” နီၪလီၫ.