---
title:  ဆၧဒုၭဆၧလၧ၁ၭအဆၧဆီၫ့မီၪ့အဂး
date:   18/04/2024
---

`ဖီ ၂ကီရံၫ့ ၄း၃-၆. အခီၫပယီၫမွဲနီၪလဲၪစံၭ၀့ၫလၧ, “လၧအ၀့ၫ၁ံၪအဖၧၩ့နီၪ ဂၪ့ခိၪယီၩအကဆါမၩခံၭ ၦလၧအလနဲၩဘၪဆၧအ၁ၭ” (၂ကီ ၄း၄) နီၪလဲၪ. အ၀့ၫ၁ံၪအမ့ၬဘၪခံၭဘဲၫ၁့ၪလဲၪ. ဒဲမ့ၬ၁-လဖၪ၀ဲထၪ့ အ၁ၭဘဲၫ၁့ၪလဲၪ.`

ဂြံစၭအဆၧချဲၩ့ “၁ၭ” "mind" လၧလံၬအဆၧၫ့ယီၩမွဲ (noema) လီၫ. လံၬဖျိၪ့အခီၫပယီၫနီၪ မွဲပဆၧဒၪဒဲဆၧ၁့ၪယၫ (အ့ၪ) ၁ၭအဆၧဆီၫ့မီၪ့အဆၧ၁့ၪ ဆၧဘၪလၩ့ဆၫ့နီၪလီၫ. The SDA Bible Commentary ဖ့ၪနဲၪပျၩ့ထၪ့၀့ၫ ဘဲၫယီၩလီၫ. “ဆၧဒုၭလိၬ၁ၭလၧဎရံၬဒဲမုၪခီၩလဲးအဘိၩ့ဆၧၩ့နီၪ မွဲၦၡၩအ၁ၭ အဆၧဆီၫ့မီၪ့အဆၧဒုၭလမံၩ့လီၫ (ရိ ၇း၂၃, ၂၅; ၁၂း၂; ၂ကီ ၃း၁၄; ၁၁း၃; ဖံၫ ၂း၅; ၄း၇, ၈). မုၪခီၩလဲးအဆၧမၩအမိၡါနီၪ မွဲဆၧမၩဘံၭထၬ (အ့ၪ) ဆၧမၩခံၭ ၦၡၩအဆၧ၁့ၪယၫနၪ၁့ၪနီၪလီၫ. အ၀့ၫမၩဆၧယီၩခၫ့ဖျီၫ့လၧဆၧပဒၩ့ထၬၦအၪ့ဎၬ ယွၩအလူအထၫ, လၧဆၧမၩဂၭဂီၩ့ (မၩဖျု) ၦၡၩအ၁ၭအဂဲးအဘၭခၫ့ဖျီၫ့လၧဆၧ မၩအၪမိၡါဒဲ, ဆၧ၁့ၪဆၧဘၪဖျီးလၨၪ, လၧဆၧဖီၪ့ဆုးထၬဆၧ၁ၭအီၪဆၧလၧ ၁ၭမၧၫ့လထီဒၪယီၩအဂး, ဒဲလၧဆၧထုၭန့ဆၧလၧဆၧအီၪက့ၪထၪ့ထီၫနၫ့ဆါ အ၁ၭဒၪ၀့ၫလဖၪနီၪလီၫ.” Volume 6, p. 854.

ၦဂၭဂီၩ့ဖိၪလဖၪ အဆၧ၁့ၪယၫနၪ၁့ၪၡၩနီၪ လမွဲဘၪလၧအ၀့ၫ၁ံၪအၪ့ဎၬ၀့ၫ လန့ဘၪဘၪ, မွဲ၀့ၫဒၪလၧအ၀့ၫ၁ံၪလမိ၁့ၪယၫနၪ၁့ၪ၀့ၫဘၪနီၪလီၫ. ၦအၪဂၩ အထုးအလၩ (အခွင့်အရေး) အီၪလၧမိ၁့ၪယၫဘၪဆၧမွဲဆၧတီၩ, လါနၫ့ဂ့ၩ ရွံအၪ့ထုၫ့ဆူနဲၩဆၧအ့ၬ, ဒဲမုၪခီၩလဲးမၩဘံၭထၬအမ့ၬလီၫ. မုၪခီၩလဲးအဘၩ့မုးနီၪ မွဲဆၧခံၭအဘၩ့မုးလီၫ. ဘဲၫ The SDA Commentary လီၩအၪထၪ့၀့ၫအ၁ိၭ, “ဆၧ၁ၭထိၬအပရၧၫ့လမံၩ့ဒၪလီၫ မွဲဆၧမၩဖျီၪထၪ့မုၪခီၩလဲးအဆၧကိၪ့အၧၩ့ဒဲ အဆၧအၪ့လံၭအၪ့လီၫလဖၪနီၪလီၫ. ဒဲမွဲလၧဆၧအနီၪ ၦၡၩဒၪန့ထဲၩ့ဘၪဆၧဖၩ့ အဖၧၩ့၁ၭလၧဆၧခံၭကျၩနီၪလီၫ.” vol. 6, p. 854. လံၬဆံၫ့ဎံၪအ၁ၫ့အစၩ့ထံၫ နီၪ (အဂဲးမိၡါနီၪ) မွဲ၀့ၫဒၪကဆါယ့ၫရှူၬအဆၧအီၪမၧၫ့အီၪဂဲၩ့, အဆၧထိး၁ံၫ, ဒဲအဆၧဂဲထုၪ့မၧၫ့ထၪ့ထဲၩ့နီၪလီၫ. ယ့ၫရှူၬနီၪ မွဲဆၧ၁ၭထိၬအပရၧၫ့အ၁ၭမၧၫ့ ဒဲအီၪလၧလံၬဆံၫ့ဎံၪအ၁ၭခံဖၧၩ့နီၪလီၫ. “ဆၧကွ့ၭအ၁ၭလဖၪနီၪ...မွဲဆၧထိး အ၁ၭလၧအ၀့ၫအဂဲးလီၫ” (ယီဟၫ့ ၅း၃၉).

`ဖီ ယီဟၫ့ ၁း၄, ၅, ၉ ဒဲ ၁၄. ဆၧလီၩဖျီၪထၪ့ယ့ၫရှူၬအဂဲးဘဲၫ၁့ၪ လဲၪ. ထီးနဲၪ့လၩ့ဆၫ့လၧ ယီဟၫ့ ၁း၁၄ နီၪဆံၭ.`

လၧပဎရံၬဖိၪအဆၧအီၪကီၪ့လၧယၩနံၪ့အခၪ့ထံၭနီၪ, ၦဆူနဲၩဆၧဖိၪလဖၪ ဖ့ၪလၫ့အ၁ၭလူၬလူၬဆံၫ့ဆံၫ့ မွဲဆၧလမံၩ့ဎးလၧဎရံၬအဖၧၩ့နီၪ ကဲၪဆၧဖၩ့လၧ အဆၧခံၭကျၩလီၫ. အ၀့ၫ၁ံၪဘၪဆၧရွံန့ထဲၩ့၀့ၫလၧအခိးအတၩ, အၪ့လဲၩထၪ့ ထဲၩ့၁ၭလၧအစီၩ့အမၩ့, ဒဲဘၪဆၧဖ့ၪဂဲးဖ့ၪဘၭလၧအဆၧအဲၪနီၪလီၫ. ဆၧ၁ံၫဆၧၡါဒၪလ့ၬနီၪ ထုၭဖၭအ၀့ၫ၁ံၪလၧဆၧအီၪတီၩဎရံၬအဖၧၩ့နီၪန့အ့ၬလီၫ. အ၀့ၫ၁ံၪ ၁့ၪယၫမုၪခီၩလဲးအဆၧအၪ့လံၭအၪ့လီၫ လၧဆၧ၁ၭထိၬအပရၧၫ့အလၩအဖၩ့နီၪ လီၫ. ကဆါဎရံၬဒိၭန့ဘၪ ၦၡၩလၧအီၪဒူၩယးဂုးခၧၫ့လၧအဆၧမွဲဆၧတီၩအဂး ကိၭအဆၧၫ့အထီဒ့ၭလီၫ. လၧယၩနံၪ့အဆိၫလဖၪနီၪအဖၧၩ့, ဎရံၬအဆၧအဲၪ, အခိးအတၩ, ဒဲအဆၧမွဲဆၧတီၩအလၩအဖၩ့နီၪ ဖၩ့ယုၩ့ယဲ၀့ၫလၧဆၧခံၭကျၩနီၪ လီၫ.