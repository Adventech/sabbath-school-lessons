---
title:  ဆၧဖၩ့ထၪ့လၧဆၧခံၭအကျၩ
date:   13/04/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၈း၄၄; ဒီၩ့လၩ့ ၂၃း၂၃; မၩဆၧ ၂၀း၂၇-၃၂; ၂၁့ၭစလနဲကၫ ၂း၇-၁၂; အၪ့အူၭ ၁၁၉း၁၀၅, ၁၁၆, ၁၃၀, ၁၃၃, ၁၆၀; ဒီၩ့လၩ့ ၁၆း၂၅; ၂ကီရံၫ့ ၄း၃-၆.

> <p>၁နိၫထီၫ့</p>
> “မၩအ၁ၭဘဲၫနီၪတၭ, ယ့ၫရှူၬစံၭအ၀့ၫ၁ံၪ, ဆၧဖၩ့မိအီၪဒံၭလၧန၁ံၪ အ၁ိၭလဆိဖိၪတၭး ဆၧဖၩ့အီၪဒံၭ၀့ၫအဘိၩ့ဘၭနီၪ, ဘဲၫ၁ိၭဆၧထီးခံၭန့ န၁ံၪလဂ့ၩတၭ, စဲၪ့ထၪ့န၁ံၪ၀့ၫဘီၪ, ၦစဲၪ့လၧဆၧခံၭကျၩနီၪ, မွဲအစဲၪ့၀့ၫ ခီၫခီၫလဲၪ, ၁့ၪယၫ၀့ၫအ့ၬ” (ယီဟၫ့ ၁၂း၃၅).

လၧလံၬဆံၫ့ဎံၪလးခဲၫ့ထုၬ, နဲၪဖျီၪအဖၧၩ့နီၪ, မုၪခီၩလဲးလိၪအ၁ၭဘဲၫၡီၩ့ အ၁ိၭ ဒဲဂူလဘီၩ့အ၁ိၭလီၫ (နဲၪ ၁၂း၉). အ၀့ၫမွဲၡီၩ့ မွဲလၧအမိမၩဂၭဂီၩ့ခွံၬယွၩအၡၩ ခမျၧးလဖၪနီၪ, ဒဲမွဲဂူဆ့မွဲလၧအ၀့ၫအ၁ၭကိၪ့ကဲၪ့အၪ့လီၫန့ဆၧနီၪလီၫ. လၧဎရံၬ ထိး၁ံၫအ၁ၭဂီၩ့အလးခဲၫ့နီၪ, ၦလၧအထီၫ့၁ံၪလဖၪဘၪဆၧမၩနၧၩ့မၩစၪ, ဘၪဆၧ ခွံၬလၩ့လၧဆၬလ၁ၧၫ့အဖီၩ့ဖၧၩ့, ဘၪဆၧဎူထၪ့လၧမ့ၪ လၧလထိးဆၧၫ့ဘၩရိမၫ အယွၩလဖၪဘၪအဂးနီၪလီၫ. လၧဆၧမၩနိၫ့မၩနၭဒိၪဒိၪအဖၧၩ့ဒၪလ့ၬနီၪ, ၦအၪဂၩအီၪဂုးအီၪခၧၫ့၀့ၫလၧဆၧတီၩ, ဆၧ၁ၭထိၬအပရၧၫ့ဘၪတရါလၩ့၀့ၫလၧ ယၫခီၫဒံၭ, ဒဲဆၧအီၪကီၪ့ဒိၪထၪ့ထီၫထၪ့၀့ၫဒၪဒံၭနီၪလီၫ.

မွဲလၧဆၧနီၪတၭ, မုၪခီၩလဲးအၪ့လဲၩထဲၩ့အဆၧမၩ လၧအ၁ၫ့လမံၩ့ဒီၭနီၪလီၫ. ဒုၭနုၬလၩ့ၦလခီၫဘၩ့မုး လမွဲဘၪ၁နိၫလၧလံၬဆံၫ့ဎံၪအဖၧၩ့ဘၪနီၪလီၫ. ဆၧဘၪမၪလဖၪအီၪပိၩ့ထၪ့လၧဆၧအီၪကီၪ့ဖၧၩ့, ခိၪနါလဖၪလဲၩဎုၬဆၧအလုၫ အလါလၩ့ဆၫ့လဖၪ လၧလံၬဆံၫ့ဎံၪအဆၧမွဲဆၧတီၩလဖၪအဖၧၩ့နီၪလီၫ. ယၩနံၪ့လံဒဲယၩနံၪ့ယဲအထီထီးနီၪ, မွဲဆၧမၩနၪ၁့ၪထဲၩလိၬ၁ၭလါခီၫလါဘၩလၧအမိလဲၩဎုၬဆၧမွဲဆၧတီၩလၧ ၦလခီၫဘၩ့မုး၁ံၪအဆၧ၁ီၪ့ဆၧ၁ၫ့လဖၪနီၪလီၫ.

လါနၫ့ဘိၩ, လၧဆၧကၪဆၧဂဲၩအဒိၪထုၬအထီလဖၪအဖၧၩ့ဒၪလ့ၬနီၪ, ယွၩယိထွ့ၫပၧၩ့ထၬအၡၩခမျၧး၁ံၪဒံၭနီၪလီၫ. အ၀့ၫ၁ံၪအၪ့ဎၬဒိၭန့ဘၪယ့ၫရှူၬ, “မွဲဖၧၩ့၁ၭ, ဆၧမွဲဆၧတီၩဒဲဆၧမၧၫ့” ဒဲအ၀့ၫ၁ံၪအီၪဆၧၫ့ထုၪ့ဂုးခၧၫ့ခၫ့ဖျီၫ့လၧ ၁ၭမုဆံၫ့ဎံၪအစီၩ့အမၩ့, ထီးအဘၪဒၪဆၧၫ့ယၫ ဆၧဆၪ့ယဲးလၩ့အ၀့ၫ၁ံၪဒၪလ့ၬ နီၪလီၫ. အ၀့ၫအီၪဂုးတီၩလီၩ့လၧဆၧထုၭဖျီၪထၪ့ယွၩအဆၧဘၪ၁ၭ, လၧလံၬဆံၫ့ဎံၪဖၧၩ့, ဒဲလမၩလၩ့ဆါဘၪအဂဲးအဘၭလၧဆၧဆၧၫ့ထုၪ့ဂုးခၧၫ့လၧ ယွၩအလူအထၫအဆၧမွဲဆၧတီၩအဂးနီၪ, လထုဘၪဆၧမၩခိမၩဂီၩဒူၩဒူၩပျၩ့ပျၩ့ မွဲဂ့ၩ ဒဲလၧအကိၪ့၁့ၪအၪ့လီၫဆၧအဖၧၩ့မွဲဂ့ၩနီၪလီၫ.