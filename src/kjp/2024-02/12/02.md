---
title:  လူတီၩလၧယွၩဒဲအဆၧ၁ီၪ့ဆၧ၁ၫ့
date:   16/06/2024
---

`ဖီထဲၩ့ ဒီၩ့ ၂၃း၂၃; ယီဟၫ့ ၈း၃၂; ယီဟၫ့ ၁၇း၁၇. ဆၧဂဲး လၩ့ဆၫ့လၧ အဆုးဘူၭအ၁ၭလၧလံၬဆံၫ့ဎံၪလဖၪယီၩအဖၧၩ့နီၪ မွဲဆၧဂဲး နီၪလဲၪ.`

ဂၪ့ခိၪချိၫ့အထီဘၪအထီ ဆၧဂဲးလိၬတ့ၭလိၬဖၭဒိၪ လၧဆၧတီၩဆၧလီၩ့ဒဲ ဆၧအၪ့လံၬအၪ့လီၫအကျၩ ဆၧဒုၭအီၪထၪ့၀့ၫဒၪလီၫ. (ယီဟၫ့ ၈း၄၄). ယ့ၫရှူၬနီၪ မွဲဆၧတီၩဆၧလီၩ့အခၪ့ထံၭဒဲအ၀့ၫစံၭ၀့ၫဒၪ “ယ၀့ၫဒၪယီၩ ယမွဲ ဖၧၩ့၁ၭ, ဒဲဆၧမွဲဆၧတီၩ, ဒဲဆၧမၧၫ့လီၫ” (ယီဟၫ့ ၁၄း၆). ဆၧတီၩ့ဆၧလီၩ့လၧ အမၩဖီၩ့ဖျ့ၭပၧၩလၧမုၪခီၩလဲးအစူၪဖၧၩ့နီၪ မွဲဒၪယွၩအလူအထၫ ဒဲအဆၧ၁ီၪ့ဆၧ၁ၫ့လီၫ. လံၬဆံၫ့ဎံၪဒုၭဖျီၪထၪ့ မုၪခီၩလဲးအဆၧကိၪ့ဆၧတဲၩ့ ဒဲဒုၭ၁့ၪယၫထဲၩ့ပၧၩ ယွၩအဆၧဖံၭဆၧမၩနီၪလီၫ. အ၀့ၫအလူအထၫနီၪ မွဲမ့ၪဒိၩ့လဖျိၪ့လၧယခၪ့အဂး (အၪ့အူၭ ၁၁၉း၁၀၅) နီၪလီၫ. “နလူနထၫ၀ဲထၪ့အ၁ၭနီၪ ဒုၭဖၩ့ထၪ့ဆၧတၭ, ဒုၭနၪ၁့ၪၦလၧအလမၩလိၪဘၪဆၧလီၫ” (အၪ့အူၭ ၁၁၉း၁၃၀) လကၭဒံၭဘၪအ၀့ၫစံၭ၀့ၫဒၪ “နလူနထၫထီၩ့အလူၬနီၪ မွဲဆၧတီၩတၭ, နဆၧစ့ၩရၫ့အတီၩ အလီၩ့နီၪ အီၪ၀့ၫအဆိၩဆိၩအကၠၪကၠၪ ကိၭထံၪဒ့ၭလီၫ” (အၪ့အူၭ ၁၁၉း၁၆၀).

`ဖီထဲၩ့ ၂ပံတၧၫ ၁း၁၆-၂၁. ဘၪဆဲၫ့ထဲၩ့လၧမီၪ့အဆၧလီၩလၩ့ထၭ နီၪ မဂုးခၧၫ့ဘဲၫ၁့ၪလဲၪ. မီၪအချိၭယီၩ မွဲအကၧၩ့ဒိၪဘဲၫ၁့ၪလဲၪနီၪ လံၬဆံၫ့ဎံၪဒုၭ၁့ၪယၫထဲၩ့ပၧၩဘဲၫ၁့ၪလဲၪ.`

မွဲပလီၩ့ဖိၬဒၪ “ၡါ၁ံၪလီၫအ့ၬ” လံၬဆံၫ့ဎံၪဖၧၩ့မီၪအချိၭလဖၪ ဒုၭဖၩ့ထၪ့ ပဖၧၩ့၁ၭလၧယၫနီၪလီၫ. ဒုၭ၁့ၪယၫထဲၩ့ပၧၩဆၧတီၩဆၧလီၩ့ လၧဆၧဘၪမၪ အကျၩနီၪလီၫ. လံၬဆံၫ့ဎံၪဆၧ၁ီၪ့ဆၧ၁ၫ့လအီၪဘၪ, အ့ၪမွဲပဒိၭနဲၩ့ပ၁ၭလၧ ၦၡၩအဆၧကိၪ့၁့ၪတၭ, ပကဘၪထိးဆၧအၪ့လွ့ၫနီၪလီၫ. “ယွၩအခ့ၫအၡၩလဖၪ ဘၪဆၧ၁ိၫ့ထဲၩ့လၧလံၬဆံၫ့ဎံၪဘဲၫ ကအီၪဂုးခၧၫ့ဒဲထၪ့ဒၩထဲၩ့မုၪခီၩလဲး ဒဲဆရၫ အဘျၪလဖၪ ထီၩ့မၩနၧၩပၧၩလန့ဘၪအဂးနီၪလီၫ. မုၪခီၩလဲး၁ိၩ့ထဲၩ့ကယဲအ၀့ၫ အၪ့မၧၫ့န့လဖၪ ဘဲၫကထုၭခွံၬၦၡၩအ၁ၭ လၧလံၬဆံၫ့ဎံၪအဆၧတီၩဆၧလီၩ့လဖၪ နီၪလီၫ. . . မုနံၩထုၬဆၧအၪ့လံၬအၪ့လီၫဆၧဖၭဒိၪ ကဂဲၫလၧပမ့ၬယၫနီၪလီၫ. ၦလၧအထၪ့ဒၩယွၩလဖၪ ကမၩထဲၩ့ဆၧလၩ့လၭလၧပမ့ၬယၫနီၪလီၫ. အ၀့ၫ၁ံၪ အဆၧဖံၭဆၧမၩလဖၪယီၩ လမွဲဘၪလၧလံၬဆံၫ့ဎံၪဘၪနီၪ ပအၪ့နၩ့ဖၭထဲၩ့ အ၀့ၫ၁ံၪအဆၧဖံၭဆၧမၩနီၪ လန့လ၁့ၪဘၪနီၪလီၫ. ၦလၧအမၩလၧၫ့ဎွ့ၩထၭ အ၀့ၫ၁ံၪအ၁ၭဖၧၩ့လၧလံၬဆံၫ့ဎံၪကိၭဂၩဒ့ၭနီၪ ကမၩနၧၩ့ထဲၩ့ဆၧၡၪ့ဆၧနၭကန့နီၪ လီၫ. ၦၡၩကိၭဂၩ ကဘၪရွံထဲၩ့ကခိၭနၪယွၩအဆၧ၁ီၪ့ဆၧ၁ၫ့ဧၪ, ၦၡၩအဆၧ၁ီၪ့ ဆၧ၁ၫ့ဧၪ. ဆၧအခံၫ့အနီၪ ထီၩ့ယူၭ၀့ၫယူၭ. ၦခၪ့လဖၪအီၪဂုးလၧယွၩအဆၧ၁ီၪ့ ဆၧ၁ၫ့ယူၭဧၪ. ပကအီၪဂုးခၧၫ့လၧယွၩအဆၧမၪလူၬဒဲၦကလၧၫ့ဎွ့ၩလၧယ့ၫရှူၬ အဆၧနဲၩကိၭဂၩဒ့ၭဧၪ.” Ellen G. White, The Great Controversy, pp. 593, 594.

`လၧမုနံၩထုၬဆၧၡၪ့ဆၧနၭအကျၩ ဆၧကဒုၭဂုးခၧၫ့ပၧၩနီၪ မွဲဆၧနီၪလဲၪ. ပကအၪ့ဎၬထဲၩ့လံၬဆံၫ့ဎံၪအဂး ဆၧမၩထံၬထၬပၧၩနီၪ မွဲဆၧနီၪလဖၪလဲၪ. ပကမုၬလၩအဂး ၦအီၪက့ၪအၪ့လဲၩခွံၬပဆၧနဲၩတၭ မွဲကကဲၪဘဲၫ၁့ၪလဲၪ.`