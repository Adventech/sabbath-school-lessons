---
title:  ၦဘိၪ့ထၪ့ဘၩထၪ့မပၩလဲၪ
date:   18/06/2024
---

လၧမုနံၩခဲၫ့ထုၬဆၧဂဲးလိၬတ့ၭလိၬဖၭဒိၪ ကကဲၪထၪ့ဘၪဆဲၫ့လၧဆၧဘိၪ့ ဆၧဘၩနီၪလီၫ. မွဲပဘိၪ့ထၪ့ဘၩထၪ့ဆၧတဲၩ့လၩ့ကဆါဧၪ, ပဘိၪ့ထၪ့ဘၩထၪ့ ဆၧမံၩ့လၬဒဲအဆၧဂၩ့ဆၧဖၪ့နီၪဧၪ. အလးထယီၩ နအီၪလၧဆၧအတိၩ့၁ၭန့အ့ၬ. လၧ နဲၪဖျီၪ ၁၄ အဖၧၩ့ အ၁ီၫ့လဂၩဖံၭ၁ိၭထဲၩ့ပၧၩ “၁ၭမဲၪယွၩတၭစံၭထၪ့အၪ့အူၭ အ၀့ၫဒၪဆံၭ . . . ဘိၪ့ထၪ့ဘၩထၪ့ၦလဂၩလၧ အမၩကဲၪထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪဆံၭ” (နဲၪဖျီၪ ၁၄း၇). ဒဲအ၁ီၫ့၁ၧၫ့ဂၩလဂၩ စံၭ၀့ၫဒၪ ၦလၧအထိးဆၧမံၩ့လၬဒဲ ဘိၪ့ထၪ့ဘၩထၪ့အဆၧဂၩ့ဆၧဖၪ့လဖၪ ကဒိၭန့ထဲၩ့ဘၪ “မိဘၪအီၩယွၩအဆၧ၁ၭထၪ့အစဘံၭထံၫလၧအလကၠၪဎုၬဘၪ၀့ၫတၭ, ဘၪဆၧလူၫလၩ့အ၁ၭ လၧအဆၧ၁ၭထၪ့အလိၫ့ဖၧၩ့, အီၪလၧအ၁ီၫ့ ဆံၫ့ဎံၪလဖၪ, ဒဲလၧ၁ိၪဖိၪအမ့ၬယၫလီၫ” (နဲၪဖျီၪ ၁၄း၁၀). လါနၫ့ဂ့ၩ ဆၧလမီၪ့ဎီၩ့ဘၪလမံၩ့ ၦလၧ အဘိၪ့ထၪ့ဘၩထၪ့ဆၧတဲၩ့လၩ့ကဆါနီၪတၭ ဘၪဆၧကိၭ၀့ၫ မွဲၦလဖၪလၧ “ၦလၧအထီန့ယွၩအဆၧမၪလူၬလဖၪ, ဒဲဆၧနဲၩဘၪဆဲၫ့ လၧယ့ၫရှူၬအီၪ၀့ၫလီၫ” (နဲၪဖျီၪ ၁၄း၁၂).

ဆၧတဲၩ့လၩ့ဆၧယီၩ မွဲဆၧဘိၪ့ဆၧဘၩအခၪ့ထံၭ (နဲၪဖျီၪ ၄း၁၁) နီၪလီၫ. လၧယွၩတဲၩ့လၩ့ဆၧထီၩ့လူၬ “ခၫ့ဖျီၫ့လၧယ့ၫရှူၬ” (အ့ဖစၧၭ ၃း၉). မုၪခီၩလဲး မ့ၬလဲၩထဲၩ့ဆၧတဲၩ့လၩ့ကဆါတၭ, အ၀့ၫ၁ိၩ့ထဲၩ့ဂၪ့ခိၪအစီၩ့အမၩ့ ဒဲအၪ့လဲၩထဲၩ့ခွံၬ ယွၩအဆၧမၪလူၬဘၪဆဲၫ့မး၁ံၫနံၩနီၪလီၫ. မွဲမး၁ံၫနံၩယီၩ ဆၧနၪ့ထၪ့ထဲၩ့ဆၧတဲၩ့ လၩ့ဆၧအကၠီၩ့ ဒုၪဒၩယီၩအၪ့လဲၩထၪ့ခွံၬ၀့ၫဒၪလီၫ (ဒၫ့နအ့လၭ ၇း၂၅). ဆၧဂဲးလိၬတ့ၭလိၬဖၭဒိၪလၧကဂဲၫလၧပမ့ၬယၫယီၩ ဘၪဆဲၫ့ထဲၩ့လၧဆၧပၧၩ့ဆၧပြၭ အစီၩ့အမၩ့အကၠီၩ့တၭ, မုၪခီၩလဲးအ့ၪမွဲမၩဂၭဂီၩ့ခွံၬမး၁ံၫနံၩယီၩအ့ၪမွဲန့နီၪ အ၀့ၫ ကစံၭထဲၩ့အ၀့ၫအစီၩ့အမၩ့ဎိၩနဲၪယွၩအကၠီၩ့ အၪ့လဲၩခွံၬယွၩအဆၧမၪလူၬန့၀့ၫဒၪ နီၪလီၫ. ဘဲၫမၩ၀့ၫကန့ဘဲၫနီၪ၁ိၭအဂး မုၪခီၩလဲးအၪ့လွ့ၫထဲၩ့ဒဲချဲၩ့ထဲၩ့ဆၧဒုၪဒွ့ၪ လၧဂၪ့ခိၪဖိၪကိၭဂၩ ဘဲၫကထိးဆၧၫ့ထဲၩ့မး၁ံၫနံၩအဘျံၭအဘျၪနီၪလီၫ.

ပဆီၫ့မီၪ့ဆၧနီၪကကဲၪထၪ့ကၪဂဲၩလါနၫ့ဂ့ၩ ဂၪ့ခိၪချိၫ့ယီၩ အၪ့လဲၩထၪ့အ၁ၭ ကဆၫ့ဘၪကဆၫ့နီၪလီၫ. Covid-19 ဒုၭ၁့ၪယၫထဲၩ့ပၧၩ ဂၪ့ခိၪချိၫ့ယီၩ အၪ့လဲၩထၪ့အ၁ၭ၁့ၪ၀့ၫဒၪ မုလနၩဎးဒၪနီၪလီၫ. ဆၧလၧက၁ိၫ့ထဲၩ့ပၧၩလၧ ဆၧမံၩ့လၬအဆၧမၩနဲၪ့အဂဲးယီၩ ပဘၪဆီၫ့မီၪ့ကၪဂဲၩဘဲၫနီၪအ့ၬ...ဂၪ့ခိၪချိၫ့ယီၩ ဘိၪ့လၫ့ဘဲၩလၫ့ဒဲလံၬဆံၫ့ဎံၪလီၩဆိၫ၀့ၫဒၪ ဆၧလၧၦလဆီၫ့မီၪ့ဘၪလဖၪ ကကဲၪထၪ့အခံၫ့အီၪလၩ့ဘူၭယူၭနီၪလီၫ.

`နဲၪဖျီၪ ၁၃း၁၃-၁၇. ၦလၧလထိးဆၧၫ့ဘၪ ဆၧမံၩ့လၬအဆၧမၩနဲၪ့ လဖၪ အ၀့ၫ၁ံၪအဂးဆၧဘၪထံၭဘၪနဲၪ့ ကအီၪထၪ့ဘဲၫ၁့ၪလဲၪ.`

ၦလၧအလူတီၩလၧဎရံၬဒဲ ထၪ့ဒုၪဒၩထဲၩ့ဆၧမံၩ့လၬဒဲအဂၩ့အဖၪ့လဖၪ ကဘၪဆၧၫ့ယၫထဲၩ့ဆၧအၪ့ဆိၭအၪ့ဆၫအဆၧကၪဆၧဂဲၩ ဒဲအ၀့ၫ၁ံၫကဘၪ ထိးဆၧမၩ၁ံၫနီၪလီၫ. ဂၪ့ခိၪချိၫ့ၦၡၩလဖၪဂၭဂီၩ့ဂၭစၪထၪ့, ဆၧ၁ၭကွံၩဆၧပၧၩ့ ဆၧဒဲဆၧမၩဆၧဘၪထံၭလိၬအ၁ၭနီၪလီၫ. ဆၧကကဲၪထၪ့ဘဲၫ၁့ၪလဲၪနီၪ ပလ၁့ၪယၫဘၪထံၫထံၫကျၩကျၩလါနၫ့ဂ့ၩ ဆၧနီၪဎရံၬဒုၭ၁့ၪယၫထဲၩ့ပၧၩအကၠီၩ့ ပကဘၪထုၪ့၁ၭလၧဆၧမၩနၧၩ့မၩစၪအခံၫ့အဂးအနီၪလီၫ. စယီဟၫ့ကွ့ၭ၀့ၫဒၪ “ၦထိးအ၁ၭလၧၦၡၩအဂဲးအကၠီၩ့နီၪ အလးအီၪအ့ၬ. အဂဲးဘဲၫယီၩ ဆၧအီၪလၧ ၦၡၩအဖၧၩ့နီၪ အ၀့ၫဒၪ၁့ၪယၫ၀့ၫဒၪလီၫ.”

`ဆီၫ့မီၪ့ထဲၩ့ၦၡၩအဆၧဂၭဂီၩ့ဒဲ ၦၡၩလဖၪယီၩ အဲၪဒိၭမၩထဲၩ့ဆၧအၧၩ့ ဘဲၫ၁့ၪလဲၪနီၪဆံၭ. ဆၧယီၩဒုၭ၁့ၪယၫပၧၩမုနံၩထုၬဆၧကၪဆၧဂဲၩ ဂဲၫ၁့ၪယီၩဘဲၫ၁့ၪလဲၪ. ဆၧတီၩဆၧလီၩ့ယီၩ ၦကဘၪအီၪခိၭထဲၩ့ပ၁ၭဘဲၫ လဂံၩ့ဂၩ့ဘၪအဂး ဒုၭ၁့ၪယၫထဲၩ့ပၧၩဘဲၫ၁့ၪလဲၪ.`