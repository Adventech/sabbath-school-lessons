---
title:  မၩလိၪအၪထၪ့အဂး
date:   12/04/2024
---

"မုၪခီၩလဲးကျ့ၭစၨၭမိမၩဂၭဂီၩ့ခွံၬဎရံၬအဆၧအီၪကီၪ့ ခၫ့ဖျီၫ့လၧဆၧမၩဆီၪ့ မၩနီၩ့ဆၧအဖၧၩ့နီၪ မွဲဒၪဆၧပျီၩပျီၩလီၫ. ယ့ၫရှူၬအထံၩအဖျဲလဖၪ ဖ့ၪလၫ့ခွံၬ အ၁ၭမၧၫ့လၧဆၧဂဲးလိၬတ့ၭလိၬအဖၧၩ့နီၪ မၩပထုၬအ၀့ၫ၁ံၪအဆၧအီၪတီၩလီၩ့ န့အ့ၬ. လၧအ၀့ၫ၁ံၪအဆၧဖ့ၪလၫ့၁ၭအဖၧၩ့ အ၀့ၫ၁ံၪမၩနၧၩ့ဆၧလီၫ. ယွၩအဆၧ အၪ့မၧၫ့ဖိၪလဖၪဘၪ၁ံၫ၀့ၫဒၪ, လါနၫ့ဂ့ၩယွၩအဆၧဖံၭဆၧမၩနီၪ လ့ၩထၪ့လၧယၫ လထီဂီၩ့လထီ အီၪပထုၬ၀့ၫဒၪအ့ၬလီၫ. ဆၧ၁ၭထိၬအပရၧၫ့နီၪထီၩ့စိၩ၀့ၫလၧ လးဎံၩ့စီၪ့ဒဲအဆၧ၀ံဆၧနၬဆ့အၪထၪ့ဂီထၪ့၀့ၫဒၪနီၪလီၫ. ဒဲအဆၧနုၬလၩ့ ခၫ့ဖျီၫ့ဆၧဆ့ ဎံၩ့လၩ့၀့ၫဒၪနီၪလီၫ. ၦဎရံၬဖိၪလဂၩစံၭဘၪရိမၫၦပၧၩ့ဆၧလဂၩနီၪ ဘဲၫယီၩၪ ‘န၁ံၪမၩနၧၩမၩစၪပၧၩ, မၩ၁ံၫပၧၩန့လါနၫ့ဂ့ၩ---န၁ံၪအဆၧစ့ၩရၫ့ လတီၩဘၪ၁ံၪလဖၪနီၪ ဖျီၪ၀့ၫလၧပဆၧအီၪတီၩလီၩ့အဖၧၩ့လီၫ, ဒဲန၁ံၪအဆၧမၩ အၧၩ့မၩ၁ၫ့ဆၧလဖၪနီၪ မိဖ့ၪလၫ့န၁ံၪလၧဆၧအကြၨၭအဘၪဆ့နီၪလီၫ.’ ဒဲဘဲၫနီၪအ၁ိၭ, ‘အၪဒၪဆၧနီၪပဘၪဆၧကူၭထ့ၬပၧၩလၧန၁ံၪလါနၫ့ဂ့ၩ, ပမိလၩ့ ဆၧလၧဆၧအၪထၪ့ဂီထၪ့ဒံၭလီၫ. ၦဎရံၬဖိၪအ၁ွံၪနီၪ မွဲဆၧချံၫလၧအမၧၫ့လီၫ.’ - Tertullian, Apology, paragraph 50.” - Ellen G. White, The Great Controversy, pp. 41, 42.

“ဆၧလၩ့ဆၫ့လၩ့မဲၩ လၧအဖ့ၪလၫ့ၦတီၩလီၩ့ဘၪထိးဆၫလၧဆၧမၩနၧၩ့ မၩစၪ လၧၦအၧၩ့၁ၫ့၁ံၪလဖၪအစူၪဖၧၩ့နီၪ မိမၩဘံၪဘူၪၦအဆၧဆူဆၧနဲၩၡၩ၁ံၪ လဖၪအ၁ၭလီၫ. ၦလနၩ့နၩ့မိခွံၬၡိၬခွံၬအဆၧနဲၩလဖၪမိအီၪ၀့ၫဒၪဆ့လီၫ, မွဲလၧ အ၀့ၫ၁ံၪဒၪဘၪၦအဆံၫ့အဎံၪလဖၪ ဘၪထိးဆၫအ၁ၭလၧ ၦအၧၩ့၁ၫ့၁ံၪအဆၧ မၩန့ဆီၪအဖၧၩ့နီၪလီၫ. ဘဲၫ၁့ၪလဲၪ, ဆၧအၪ့စၪ့အီၪထၪ့၀့ၫဒၪလီၫ. ကဆါလၧ အတီၩလီၩ့၀့ၫလဂၩ, အီၪလၧဆၧယၫ့၁ုၪ့ဆၧယၫ့၁ၭ, အီၪလၧအစီၩ့ဒိၪမၩ့ဒိၪနီၪ, အွံၪ၁ၭဆၧၩ့နၧၩ့ဆၧလတီၩလလီၩ့ဘၪလဖၪဘၪမွဲနီၪလဲၪ. လၧဆၧအၪ့စၪ့ဆၧဘဲၫ နီၪအဂး, ပကဘၪမၩ (ပမိဘၪမၩ) ဆၧအလးအီၪနးမံၩ့အ့ၬ. ကဆါယွၩဖ့ၪလၫ့ ပၧၩအဆၧအဲၪအဆၧနဲၪ့အလၧၫ့အဎွ့ၩယူၭ, ဒဲပ၁ၭမိဘၪဂံၩ့ဂၩ့အဆၧမၩဂ့ၩလၧ ပနၪလ၁့ၪဘၪအဆၧယိထွ့ၫမၩဆၧၩ့ဆၧနီၪ အလးအီၪအ့ၬဆ့လီၫ.” Ellen G. White, The Great Controversy, p. 47.