---
title:  ဆၧထိးထဲၩ့တၩ့ထဲၩ့ကဆါလၧအ၁ၭဘၪထ့ဖၭ၀့ၫလဂၩ
date:   07/04/2024
---

ယ့ၫရှူၬဆၧၫ့နၩ့လၧခိၪလီၩ့အလဲအိၫ့လီၩ့ဒဲယိလၩ့စိၩဒိၩ့ယရှုစလံၫ့နီၪ အ၁ၭ ဘၪထံၭ၀့ၫဒၪ ဆၫခိၭထံၭနီၪလီၫ. စယီဟၫ့အဆၧပရၧၫ့ဖၧၩ့နီၪစံၭ၀့ၫဒၪ, “အ၀့ၫ ဒၪနီၪဂဲၫလၩ့လၧအလးဒၪ၀့ၫတၭ, အခ့ၫအၡၩဒၪ၀့ၫထိးဆၧၫ့၀့ၫအ့ၬ” (ယီဟၫ့ ၁း၁၁). ယ့ၫရှူၬမၩဆၧကိၭမံၩ့ ဘဲၫ၁ိၭမိမၩဖီၩ့ဖျ့ၭအၡၩခမျၧး၁ံၪလၧဒိၩ့လၧအအဲၪ ဘၪ၀့ၫလဖျိၪ့မိလၩ့ဎီးအဖၧၩ့နီၪလီၫ.

ယ့ၫရှူၬအဆၧအဲၪအၡၩခမျၧးအဂးနီၪ အီၪယွၩလၩ့၀့ၫဒၪလၧဆၧအဲၪလၧ အ၁ၭခံဖၧၩ့နီၪလီၫ. အ၀့ၫအၪ့ယၫကိၭစိၩအ၀့ၫ၁ံၪလဘျၩ့ဘၪလဘျၩ့ ဘဲၫ၁ိၭအ၀့ၫ ၁ံၪမိနီၫ့ယါလၩ့ထဲၩ့အ၁ၭ ဒဲထိးဆၧၫ့အ၀့ၫအခိးအတၩလၧအဆၧယၫ့၁ၭဖၧၩ့နီၪ လီၫ.

`ဖီ လုကၭ ၁၉း၄၁-၄၄; မၭ၁ုၫ ၂၃း၃၇, ၃၈; ဒဲ ယီဟၫ့ ၅း၄၀. ဆၧစံၭဘၪနၧၩလၧ ယ့ၫရှူၬအဆၧအီၪက့ၪ၁ၭလၧအၡၩခမျၧး၁ံၪအဖၫ့ခိၪဒဲအ၀့ၫ၁ံၪအဆၧစံၭဆၧၫ့ထဲၩ့ကဆါအဆၧအဲၪ အဆၧယၫ့၁ၭဆၧအဖၫ့ခိၪမွဲဆၧနီၪလဲၪ. နဒၪန့ကဆါယွၩအတခ့ၭဖ၀ၭဖျီၪထၪ့ မွဲဆၧနီၪလဲၪ.`

ကဆါယွၩအတခ့ၭဖ၀ၭဎံၫလၩ၀့ၫဖိၭဘိၭနီၪအဖၧၩ့, ဆၧမၩအ၁ၭဘဲၫ ယရှုစလံၫ့ဘၪဂၭဂီၩ့ခွံၬ၀့ၫအဂဲးနီၪ ပဆီၫ့မီၪ့ဘၪအ့ၬ, ပဘၪနၪ၁့ၪကၪမၬလ့ၬလီၫ. ဖးဖီၩ့ဆၧကွ့ၭနဲၪ့နဲၪဖျီၪထး၀့ၫလၧ ၦခမျၧးဘၪ၁ံၫ၀့ၫလၧအထီၫ့အလၭ, အကုၭ လၧရိမၫ၁ုၭခိၪဖၭဒိၪတဲတၧၭ (Titus) အ၁ုၭမုဂဲၫဒုၭဒိၩ့ဆံၫ့ဎံၪအခၫနီၪလီၫ. ဒိၩ့ယရှုစလံၫ့ဘၪဂၭဂီၩ့လၩ့ဘျ့ၭလၩ့နုၬ၀့ၫဒၪထီးနီၪလီၫ. ၦမုၪ, ၦခွၫ, ဒဲဖိၪဒံၩဖိၪ၁-လဖၪ ဘၪ၁ံၫ၀့ၫဒၪအၪအၪဂီဂီလ့ၬလီၫ. လၧအၡၩခမျၧး၁ံၪဘၪထိးၡၪ့နၭနၭ လ့ၬအခၫနီၪ ကဆါယွၩအီၪခီၫခီၫလဲၪ. ဆၧစံၭဆၧၫ့နီၪအီၪဂ့ၩဘၪစဲၪလါနၫ့ဂ့ၩ ၦထိးဆၧၫ့မိန့လုၬအ့ၬ. ယ့ၫရှူၬအနၫ့ဆါဒၪ၀့ၫအ၁ၭဘၪၡၪ့ဆ့လီၫ. ခီၫလၧ အနံၪ့အယၩအထီၫ့လဖၪနီၪ အ၀့ၫယူၭစိၩအစူၪလၧအၡၩခမျၧးအအီၪလီၫ. မွဲလၧ အ၀့ၫထၪ့ဒုၪဒၩယွၩအဆၧအဲၪ--ဆၧယၫ့၁ၭအကၠီၩ့အ၀့ၫဘၪထိးဆိၫခွံၬ ယွၩအဆၧ အီၪပဒၩ့ဆၧအၧၩ့လဖၪလီၫ. ယွၩအီၪပဒၩ့ထၬဆၧပျီၩဖျ့ၭရွံန့ဆၧအဂးအ့ၬ, ဘဲၫနီၪ အ၁ိၭအ၀့ၫထိးဆၧၫ့ဆၧမၩအလံၩ့အလဲၫ လၧၦရွံအၪ့ထုၫ့၀့ၫနီၪဆ့လီၫ. ဆၧမၩ ဆၫမၩ၁ံၫဖိၪ၁ၫ၁ံၪလၧအဆၧမၪလအီၪဘၪလဖၪထၧၫ့ဂီယၫ လၧယရှုစလံၫ့ အဆၧဂၭဂီၩ့အဖၧၩ့ မွဲကဆါယွၩအဆၧမၩအ့ၬ, ဆၧလၩ့၁ၭအုၭဘဲၫနီၪ မွဲမုၪခီၩလဲး စၫတၫ့အဆၧမၩလမံၩ့ဒၪလီၫ.

စၫတၫ့နီၪအ၁ၭမုၬလၧဆၧဒုၭဆၧယၩအဖၧၩ့, ဒဲမၩဘိၪ့ထၪ့ၦၡၩအ၁ၭလၧ မိမၩဆၧအၧၩ့နီၪလီၫ. လၧနံၪ့လၧအယၩလဖၪထၧၫ့ထီယၫနီၪ အ၀့ၫအၪ့လီၫဆၧဒဲမၩဂၭဂီၩဆၧဘၪဒၪအ၁ၭ, ဂီၩ့အီၪက့ၪဆၧမၪလၧယွၩအဖၫ့ခိၪလီၫ.

`ဖီ မၭ၁ုၫ ၂၄း၁၅-၂၀. ကဆါယ့ၫရှူၬလီၩဖ့ၪနဲၪမွဲဆၧနီၪလၧအၡၩ ခမျၧးအီၪ ဘဲၫ၁ိၭမိမၩဖီၩ့ဖျ့ၭအ၀့ၫ၁ံၪလၧဒိၩ့ယရှုစလံၫ့အဆၧဂၭဂီၩ့နီၪလဲၪ.`

ကြၨၭပနၪ့ထၪ့ထဲၩ့ဆၧယီၩ မွဲၦဎရံၬဖိၪအီၪဂဲၫလၩ့ဆိၩလၧၦယုဒၫဖိၪလဖၪ အီၪမၧၫ့၀့ၫအၪအၪဂီဂီ လၧဒိၩ့ယရှုစလံၫ့အဖၧၩ့လၧ A.D. 70 အထီနီၪလီၫ. ကဆါယွၩအဲၪဒိၭမၩဖီၩ့ဖျ့ၭအၡၩခမျၧးအၪအၪလ့ၬ လၧဆၧဂၭဂီၩ့နီၪဆ့လီၫ. မွဲလၧဆၧနီၪအကၠီၩ့ အ၀့ၫဖ့ၪကိၪ့အ၀့ၫ၁ံၪမိစဲၪ့ထၪ့လၧဒိၩ့ဖၧၩ့ ထီးရိမၫအ၁ုၭမုလၩ့ဘူၭ ဂဲၫထီၩ့၀့ၫအခၫနီၪလီၫ.

`ဆီၫ့မီၪ့အၪ့ဎၬဆၧဂဲးဆၧဖးယီၩလါဆံၭ. ဆၧမၩအ၁ၭလၧပနဲၩ့ပဎီၩ့လဖၪနီၪ ပချဲၩ့မၪစ့ၩရၫ့ကဆါယွၩအ့ၬ. မွဲဒၪပအၪ့ဎၬယိထံၫမၩခွါဆၧထီးအလူၬလၧပဒၪဘၪ, ဒဲပထိၪဎီၩ့ယွၩအဆၧအဲၪလၧ ဆၧမၩအ၁ၭအဖီၩ့ခွံၬ၁ံၪလဖၪလၧလံၬဆံၫ့ဎံၪဖၧၩ့ နီၪလီၫ. မွဲဆၧဖ့ၪကိၪ့အဂ့ၩလီၫမွဲအ့ၬဧၪ.`