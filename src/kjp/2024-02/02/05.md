---
title:  ဆၧယိထွ့ၫမၩဆၧၩ့ၦခမျၧးလဖၪ
date:   10/04/2024
---

ဆၧဒိၪထၪ့ထီၫထၪ့လၧၦဎရံၬဖိၪအခၪ့ထံၭလဖၪနီၪ လမွဲဘၪန့ၫလၧဆၧ လီၩလၩ့လၬလၩ့ဆၧ၁ၭထိၬအပရၧၫ့လမံၩ့လီၫဘၪ, မွဲ၀့ၫလၧအ၀့ၫ၁ံၪအီၪမၧၫ့ လၩ့ဎိၭလၧဆၧ၁ၭထိၬအပရၧၫ့နီၪလီၫ. ၦဆူနဲၩဆၧဖိၪလဖၪ ယိလိၪမၩဒီၩ့ဆၧလၧ ဎရံၬ “လၧအစဲၪ့၀ံၩ့၀ၩ့လၧဂၫလလံၫထၧၫ့ခးယၫတၭ, ၁ီၪ့ထဲၩ့၁ၫ့ထဲၩ့ဆၧလၧ ၁ရိၬဖၧၩ့, ဒဲလီၩလၩ့လၬလၩ့ဘၩ့မုးအဆၧ၁ၭထိၬအပရၧၫ့ ဒဲမၩဘျၪထဲၩ့ဆၧစူၭဆၧဆၫ ဒဲကယဲဆၧဆီၫ့ခိၬဆီၫ့ကဲၩ့ လၧၦခမျၧးအကျၩထီးအလူၬလီၫ” (မၭ ၄း၂၃). ယ့ၫရှူၬယိထွ့ၫ, ဒဲမၩဆၧၩ့လၩ့ထံးဆၧ, လၧၦခမျၧးလဖၪအဂး, ဒဲဆၧအီၪကီၪ့လၧ အ၁ၫ့အခၪ့ထံၭနီၪ မၩ၀့ၫဒၪဘဲၫနီၪအ၁ိၭဆ့လီၫ. ဆၧနီၪမွဲ၀့ၫဒၪဆၧအဲၪလၧ လယိလၩ့ဘၪန့ၫအ၁ၭ အဆၧဖ့ၪလၫ့မၩဆၧၩ့ၦလလၧၫ့လဎွ့ၩဘၪလဖၪအဂး ဒဲအၪ့နၩ့လၩ့ဆၧ၁ၭထိၬအပရၧၫ့ လၧ၁ၭမုဆံၫ့ဎံၪအစီၩ့အမၩ့လၧအမၩဂုထၪ့ဎွ့ၩထၪ့ ၦဎရံၬဖိၪအဆၧအီၪကီၪ့လၧယၩနံၪ့အဂုအ၁ၫ့နီၪလီၫ.

`ဖီ မၩဆၧ ၂း၄၄-၄၇; မၩဆၧ ၃း၆-၉; ဒဲ မၩဆၧ ၆း၁-၇. ဆၧမၩအ၁ၭလၧဆၧအနဲၩ့အဎီၩ့လဖၪ အၪ့လဲၩ၁ၭဒဲလၩ့ဆၫ့လိၭ၁ၭအီၪထၪ့အၪမၬလါနၫ့ဂ့ၩ, မွဲပမိမၩန့ဆၧမၩလိၪလၧ ၦဎရံၬဖိၪအမွဲအတီၩလဖၪအအီၪ နီၪ မွဲဆၧနီၪလဲၪ.`

ၦဆူနဲၩဆၧဖိၪထီးနီၪလဖၪနီၪ ဖိၬထွ့ၫကဆါဎရံၬအဆၧနဲၪဒီၩ့, ဘဲၫစပံတၧၫ လီၩဖျီၪထၪ့၀့ၫအ၁ိၭ “ယွၩဂုၪၦနၭဇရ့ၭဖိၪယ့ၫရှူၬလၧ၁ၭမုဆံၫ့ဎံၪဒဲဆၧစီၩ့ဆၧမၩ့ လီၫ. အ၀့ၫနီၪလ့ၩ၀ံၩ့၀ၩ့မၩဂ့ၩဆၧ, ဒဲမၩဘျၪထဲၩ့ကယဲၦလၧမုၪခီၩလဲးမၩအၧၩ့ မၩနၭ၀့ၫလဖၪတၭ, အဂဲးဘဲၫယီၩ ယွၩအီၪလၧအ၁ိၭလီၫ” (မၩဆၧ ၁၀း၃၈). ဎရံၬအဆၧအီၪကီၪ့နီၪ မွဲ၀့ၫဒၪအ၀့ၫအနးခီၫ့မိၡါလၧဂၪ့ခိၪယီၩ, ဒဲ, မွဲဆ့, ၦလၧ ယၩနံၪ့အခၪ့ထံၭလဖၪ လၧအထုၭဖျီၪထၪ့ဎရံၬအဆၧအဲၪလၧအဖ့ၪလၫ့အ၁ၭလၧ အဘၪထံၬ၀့ၫဒဲအ၁ုၪ့ခါ၁ၭလၩ့၁ံၪလဖၪအဂးနီၪလီၫ. ၦအ၀့ၫ၁ံၪလဖၪနီၪ အီၪမၧၫ့ လၩ့ဎိၭလၧဎရံၬအဆၧအဲၪအဆၧနဲၪဒီၩ့နီၪလီၫ.

လၧဆၧဂဲးလိၬတ့ၭလိၬကဲၪထၪ့လၧမူၭ၀ၩ့ဒီၪ့အဖၧၩ့နီၪ, မုၪခီၩလဲးအဲၪဒိၭ မၩဂၭဂီၩ့ခွံၬယွၩအခံးအဂၩ့အီၪလၧၦၡၩအဖၧၩ့နီၪလီၫ. အ့ၪမွဲဆၧ၁ၭထိၬအပရၧၫ့ အဆၧမၩနီၪ မိမၩဂ့ၩမၩဘၪထဲၩ့ကဆါယွၩအခံးအဂၩ့ လၧၦၡၩဆၨၩအ၁ၭဖၧၩ့နီၪ လီၫ. ဆၧမၩဂ့ၩမၩဘၪထဲၩ့၀့ၫဘဲၫလးလးအ၁ိၭနီၪ ဘၪထဲးဎုၬ၀့ၫလၧနးခီၫ့မိၡါ, လၧ၁ၭအဆၧ၁့ၪယၫဆီၫ့မီၪ့ဆၧ, လၧ၁ၭအဆၧထိးဘၪဆၧ, ဒဲလၧနး၁ၭအဆၧမၩဘျၪထဲၩ့ဆၧလဖၪနီၪလီၫ.

လၧ ယီဟၫ့ ၁၀း၁၀ အဖၧၩ့, ယ့ၫရှူၬနဲၪဖျီၪအဆၧကိၪ့ဆိၫ၀ဲၩလၧပ၀့ၫ ကိၭဂၩဒ့ၭအဂးနီၪလီၫ. “ဆၧလၧဆၧဂူၪဆၧဘျၪနီၪ, အ့ၪလမွဲဘၪဘဲၫ၁ိၭအမိ အၪ့ဂူၪဆၧဒဲမၩ၁ံၫဆၧ, ဒဲမၩဂၭဂီၩ့ဆၧအကၠီၩ့တၭ, ဂဲၫ၀့ၫအ့ၬ. အ့ၪမွဲယ၀့ၫဒၪယီၩ ဘဲၫ၁ိၭအ၀့ၫ၁ံၪမိန့ဘၪဆၧမၧၫ့ဒဲန့ဘၪ၀့ၫအၪအၪလ့ၬတၭ, ယဂဲၫယ၀့ၫဒၪလီၫ.” အ၀့ၫအ၁ၭအီၪလၧ ပမိအီၪမၧၫ့ဘၪပ၀့ၫလၧနးခီၫ့အဆၧဆီၪ့ဆၧချဲၪ့, လၧဆၧနၪ ၁့ၪထံၫဆၭ, လၧ၁ၭအဆၧထိးဂုးခၧၫ့, ဒဲလၧနး၁ၭအဆၧလၧၫ့ဆၧဎွ့ၩအဖၧၩ့နီၪ လီၫ.

ဆၧယီၩမွဲဆၧတီၩ လၩ့ဆၫ့ဒၪဆၧလၧအဆၧအုၩ့လၩ့၀ဲၩအဆၧဖၩ့အဖၧၩ့နီၪ လီၫ. ဂၪ့ခိၪယီၩဘၪဒၪဆၧၫ့ယၫဆၧတတုၬတနၭ (ဆၧကၪဆၧဂဲၩဖၭဒိၪ) အၪမၬ လ့ၬလီၫ. ယ့ၫရှူၬအနၫ့ဆါဒၪ၀့ၫအဆၧလီၩဆိၫ၀ဲၩလဖၪလၧ မၭ၁ုၫ ၂၄ ဒဲ လုကၭ ၂၁ အဖၧၩ့နီၪ လီၩဖျီၪထၪ့ဆၧတတုၬတနၭဖၭဒိၪ မိမၩအ၁ၭလၧဂၪ့ခိၪယီၩ ထီးအဘူၭထၪ့အ၀့ၫမိဂဲၫထဲၩ့လၩ့ထဲၩ့အထီနီၪလီၫ. ထီးကဆါဎရံၬထိဘၪပၧၩလၧ အဆၧမၩဘျၪထဲၩ့ဆၧအခိးအတၩနီၪ, ပ၁ၭအီၪလၧမိမၩဘျၪထဲၩ့ၦဂူၫဂၩလဖၪ လၧကဆါဎရံၬအထိမၩလၧၫ့ထၪ့ဎွ့ၩထၪ့ဆၧအဖၧၩ့နီၪလီၫ. ယ့ၫရှူၬဖျါလၩ့ပၧၩလၧ ဂၪ့ခိၪအခါမုၪခါဘျ့ၭယီၩအဖၧၩ့ ဘဲၫအမိမွဲဎရံၬအ၁ီၫ့လၧ ထိဘၪၦဂူၫဂၩလၧ အ၀့ၫအဆၧအဲၪအ၁ိၭနီၪလီၫ. ၦဎရံၬဖိၪ၁ံၪလၧအဂုအ၁ၫ့လဖၪနီၪ မွဲၦနဲၪဎရံၬ အဆၧအဲၪလၧၦလဂၩဘၪလဂၩ လၧခမျၧးလး၀ၩ့လဖၪနီၪလီၫ.

`ကၩ့ကၩဎိၭလၩ့ - မွဲဆၧနီၪလဲၪ လၧဆၧအီၪကီၪ့အလးနဲၪဒီၩ့ဆၧ (the role of church) လၧအမၩလၩ့ဎိၭ (မၩၡီၩ့) ဆၧလၧကဆါဎရံၬ ထုၭဖျီၪထၪ့မုၪခီၩလဲးအဆၧမၩဘၪမၪဆၧလဖၪနီၪလဲၪ.`