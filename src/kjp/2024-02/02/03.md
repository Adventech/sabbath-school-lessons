---
title:  ဆၧယိထွ့ၫပၧၩ့ထၬၦဎရံၬဖိၪ၁ံၪ လၧဆၧဎိၭဒီၪ၀ဲၩအဖၧၩ့
date:   08/04/2024
---

ယွၩအဆၧယၫ့၁ၭ, အခိးအတၩ, အဆၧယိထွ့ၫ, ဒဲအဆၧ၁့ၪယၫဒၪစိၩ၀ဲၩ ဆၧလဖၪနီၪ ဖျီၪထၪ့၀့ၫပျၩ့ပျၩ့လ့ၬ လၧ၀ံးယရှုစလံၫ့အဆၧမၩအ၁ၭထီးနီၪအဖၧၩ့ နီၪလီၫ. စဲၫစတံယၧၭဂီလၧၭ (Cestius Gallus) ဒဲရိမၫအ၁ုၭမု၁ံၪနီၪ၀ၩ့ထၬ၀ံး (ဒိၩ့) ယရှုစလံၫ့နီၪလီၫ. လၧဆၧလဆီၫ့မီၪ့ဘၪအဖၧၩ့ ဖျီၪလၧအ၀့ၫ၁ံၪမိဘၪစၪ ဆဲၫ့ဆဲနီၪ, အ၀့ၫ၁ံၪထဲၩ့၁ုၭထဲၩ့လၧအလးခဲၫ့လီၫ. ဒဲၦယုဒၫဖိၪ၁ံၪမၩန့ဆၧမၩနၧၩ့ ဆၧထီးနီၪလီၫ.

ၦရိမၫဖိၪ၁ံၪစဲၪ့ထၪ့ခွံၬဒဲၦယုဒၫဖိၪ၁ံၪဂဲၫထဲၩ့နုၬလၩ့အထီနီၪ, ၦဎရံၬဖိၪ၁ံၪ လဖၪစဲၪ့ထၪ့လၧ၀ံးယရှုစလံၫ့ ထီၩ့စိၩလၧ Pella လၧအအီၪလၧ Perea, လၧယီၫဒၫ့ထံၫချိၬ၀ါလခီၫနီၪလီၫ. “ၦဎရံၬဖိၪအီၪခိၭဆၧလဖၪ ဒိၭန့ဘၪဆၧအုၩ့လၩ့ အဆၧနဲၪ့ထီးနီၪ, ဒဲၦကိၭဂၩဒ့ၭဆ့မိထိးဆၧၫ့ဘၪ ကဆါအဖ့ၪထုၪ့၁ုၪ့ထုၪ့၁ၭနီၪ လီၫ. ဆၧမၩအ၁ၭလဖၪနီၪ ဖျဲၪမၬလ့ၬအကၠီၩ့ ၦဎရံၬဖိၪ၁ံၪလဖၪထီၩ့စိၩ၀့ၫဎံၩ့လး ဆ့လီၫ.” Ellen G. White, The Great Controversy, p. 30.

`ဖီ အၪ့အူၭ ၄၆း၁ ဒဲ အဲၫစ့ယၫ ၄၁း၁၀. ဆၧဒုၭ၁့ၪယၫပၧၩမွဲဆၧနီၪ လၧကဆါယွၩအဆၧယိထွ့ၫမၩဆၧၩ့ဆၧနီၪလဲၪ.`

ကဆါယွၩပၧၩ့ဆၧဒဲအီၪလၧဆၧမၩအ၁ၭထီးအလူၬအဖၫ့ခိၪတၭ, မၩလၧၫ့ ထၪ့ဎွ့ၩထၪ့၀့ၫအဆၧကိၪ့ဒဲအဆၧထိစိၩလဖၪနီၪလီၫ. အ၀့ၫအီၪက့ၪအဆၧအုၩ့လၩ့လဖၪလၧၦဂၪ့ခိၪဖိၪ၁ံၪအဆၧရွံအၪ့ထုၫ့ဆၧအဖၧၩ့လါနၫ့ဂ့ၩ, အ၀့ၫမိမၩ လၧၫ့ထၪ့ဎွ့ၩထၪ့၀့ၫဒၪတၡါလ့ၬနီၪလီၫ. ဆၧမိမၩအ၁ၭလၧယွၩအၡၩခမျၧးမိဒၪ ဆၧၫ့ယၫဘၪဆၧကၪဆၧဂဲၩ့, ဆၧမၩနၧၩ့မၩစၪ, ဆၧစၧၩ့ထၬ, ဒဲဆၧမၩ၁ံၫမၩဆၫ လၧကဆါဎရံၬအဂးနီၪဆ့လီၫ. အ့ၪမွဲလၧမုၪခီၩလဲးအဆၧမၩအၧၩ့မၩ၁ၫ့ဆီၪ့နၭ လၨၪအဖၧၩ့ဒၪလ့ၬနီၪ, ကဆါယွၩယိထွ့ၫပၧၩ့ထၬအဆၧအီၪကီၪ့ဒံၭနီၪလီၫ.

`ဖီ ဟံဘြုၫ ၁၁း၃၅-၃၈ ဒဲ နဲၪဖျီၪ ၂း၁၀. ဆၧဖ့ၪနဲၪလၩ့ထံး မွဲဆၧနီၪလမံၩ့လၧ ပဆၧဒုၭလိၬ၁ၭလၧဆၧအၧၩ့ဆၧ၁ၫ့အဖုၫအဂီနီၪလဲၪ. လံၬဆံၫ့ဎံၪအဆၧၫ့လဖၪယီၩ အဆၧဘၪလၩ့ဎိၭအီၪလၧကဆါယွၩအဆၧ ယိထွ့ၫပၧၩ့ထၬလဖၪဘဲၫ၁့ၪလဲၪ. ဆၧဆီၫ့မီၪ့ထၪ့ဒၩလိၬ၁ၭလၧယွၩအဆၧ ယိထွ့ၫပၧၩ့ထၬဒဲ အဆၧပျဲၩဆၧၡၪ့ဆၧနၭ ထီးဆၧမၩ၁ံၫ မၩဆၫဆၧ ဒၪလ့ၬနီၪ အီၪလမံၩ့မံၩ့ဧၪ.`

“မုၪခီၩလဲးကျ့ၭစၨၭမိမၩဂၭဂီၩ့ခွံၬ ဎရံၬအဆၧအီၪကီၪ့ခၫ့ဖျီၫ့လၧအဆၧမၩနိၫ့ မၩနၭလဖၪနီၪကဲၪဆၧပျီၩပျီၩလီၫ. ဆၧဂဲးလိၬတ့ၭလိၬဖၭဒိၪလၧယ့ၫရှူၬအထံၩ အဖျဲလဖၪဘၪဖ့ၪလၫ့ခွံၬအ၁ၭမၧၫ့နီၪ မၩပထုၬခွံၬအ၀့ၫ၁ံၪအဆၧအီၪတီၩအီၪလီၩ့ နီၪန့အ့ၬလီၫ. လၧဆၧဆၪ့လၩ့ယဲးလၩ့အ၀့ၫ၁ံၪအကျၩနီၪ အ၀့ၫ၁ံၪမၩနၧၩ့ထဲၩ့ ဆၧလီၫ. ယွၩအဆၧအၪ့မၧၫ့ဖိၪလဖၪ ဘၪထိး၁ံၫအ၁ၭလါနၫ့ဂ့ၩ အ၀့ၫ၁ံၪလ့ၩထၪ့ လၧယၫဒံၭလီၫ.” Ellen G. White, The Great Controversy, p. 41.

`ၦကွ့ၭလံၬဆံၫ့ဎံၪလဖၪ, လၧအ၁့ၪယၫဆၧၡၪ့ဆၧနၭဂ့ၩဂ့ၩဘၪဘၪ လဖၪ, လၧကွ့ၭဖျီၪထၪ့ကဆါယွၩအဆၧအဲၪအတီၩလဖၪအဂဲးနီၪ, မွဲအခီၫပယီၫအီၪလၧပဂးဘဲၫ၁့ၪလဲၪ. ပမိထိးန့ခၫ့ဖျီၫ့ဆၧအဲၪဘဲၫနီၪ အ၁ိၭလၧပဂး ဘဲၫ၁့ၪလဲၪ.`