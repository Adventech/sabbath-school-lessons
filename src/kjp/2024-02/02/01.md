---
title:  ဆၧအဂဲးအကၠီၪ့မိထုၪ့ - ဆၧအဲၪ (အ့ၪလမွဲ) ဆၧအဲၪလၩ့ဒၪအ၁ၭ
date:   06/04/2024
---

### ဖီလနွ့ၫယီၩအဂးဆၧမၩလိၪ
လု ၁၉း၄၁-၄၄; မၭ၁ုၫ ၂၃း၃၇, ၃၈; ဟံ ၁၁း၃၅-၃၈; နဲၪ ၂း၁၀; မၩဆၧ ၂း၄၄-၄၇; ယီ ၁၃း၃၅.

> <p>၁နိၫထီၫ့</p>
> “‘ထီး၁ၭမဲၪဆၧလဂ့ၩ, အဂဲးဘဲၫယီၩယအီၪလၧန၁ိၭး ထီးအၪ့ယိၪ ဆၧလဂ့ၩ, အဂဲးဘဲၫယီၩယမွဲနယွၩလီၫ. ယမိဒုၭဆီၪ့ထၪ့နဂဲးနဘၭး မွဲမၬ, ယမိမၩဆၧၩ့နၧၩလၧယဆၧတီၩဆၧလီၩ့အစူၪထွ့ၪလီၫ’” (အဲၫစ့ယၫ ၄၁း၁၀).

လၧမုဂၪလၩ့အထီ, အီၪလၧခိၪလီၩ့အလဲအိၫ့အဖၫ့ခိၪ ယိလၩ့စိၩဒိၩ့ ယရှုစလံၫ့နီၪ, ယ့ၫရှူၬစံၭဘၪအထံၩအဖျဲ၁ံၪလၧ “ယလီၩဘၪန၁ံၪတီၩတီၩယီၩ, လိးလၧအဒၩ့ဒိၭလိၬအ၁ၭလဖၪယီၩ ဆၧလမၩလၩ့ဎီးဘၪနီၪ မိအီၪလၩ့ထးဘၪ နးဖျိၪ့အ့ၬ” (မၭ၁ုၫ ၂၄း၂). အထံၩအဖျဲလဖၪအ၁ၭဘံၪဘူၪ၀့ၫဒၪထီးနီၪလီၫ. မွဲဆၧဘၪနၪ၁့ၪကၪလၧအ၀့ၫ၁ံၪအဂးဆ့လီၫ. ကဆါယ့ၫရှူၬမိလီၩ၀့ၫမွဲဆၧနီၪ လဲၪ. အ၀့ၫ၁ံၪအၪ့စၪ့ကဆါလၧမုနံၩခဲၫ့ထုၬအဂဲးနီၪ, ဆၧဘၪထွ့ၫလိၬ၁ၭလၧဆၧ ယီၩဘဲၫ၁့ၪလဲၪ.

နနါဂၧၫ့ဘၪဆၧလၩ့မဲၩလမံၩ့, လၧယ့ၫရှူၬအဆၧချဲၩ့မၩဘၪထွ့ၫဒဲလဲၩဎုၬ ၀့ၫဆၧမိမၩအ၁ၭနံၫမံၩ့, မွဲယရှုစလံၫ့မိလၩ့ဎီးအမုနံၩဒဲလၧအ၀့ၫမိဂဲၫထဲၩ့လၩ့ထဲၩ့ အမုနံၩလၩ့ဘူၭအထီနီၪလီၫ. လၧယရှုစလံၫ့မိလၩ့ဎီးအဂဲးနီၪ, ပဒၪဘၪမုၪခီၩလဲး အဆၧကိၪ့ဆိၫ၀ဲၩဆၧအလၩဒုၩ မွဲမိအၪ့လံၬအၪ့လီၫဆၧဒဲမိမၩဂၭဂီၩ့ခွံၬယွၩအၡၩ ခမျၧး လၧမုနံၩအခဲၫ့ထုၬအထီယီၩလီၫ. ယ့ၫရှူၬအဆၧ၁ီၪ့ဆၧ၁ၫ့လၧ မၭ၁ုၫ ၂၄ အဖၧၩ့နီၪ နဲၪဖျီၪပၧၩလၧဆၧမိမၩအ၁ၭလၧမုနံၩအခဲၫ့ထုၬနီၪ, မွဲဆၧဘၪဒီၩ့လၧ ယရှုစလံၫ့ဂၭဂီၩ့လၩ့ဎီးအမုနံၩနီၪလီၫ.

ပမိအၪ့ဎၬနၪ၁့ၪမုၪခီၩလဲးအဆၧဆူၭဎၩ (strategy) နံၫမံၩ့, မွဲမိအၪ့လံၬအၪ့ လီၫ၀့ၫဒဲမိမၩဂၭဂီၩ့ခွံၬ၀့ၫယွၩအၡၩခမျၧးနီၪလီၫ. ထီးအ၀့ၫအဆၧမၩလကဲၪထၪ့ ဘၪခၫ့ဖျီၫ့လၧဆၧမၩနၧၩ့မၩစၪဆၧအဖၧၩ့နီၪတၭ, အ၀့ၫခ့ၬထဲၩ့ဒီၭလၧဆၧကျဲၩ့ မၩအ၁ၭ လၧဆၧမၩဎိၭလၩ့ဆၧ (compromise) လမံၩ့နီၪလီၫ. ဆၧနီၪမွဲဆၧလၩ့ ဆၫ့လၩ့မဲၩလၧ အမၩထီၫမံၫထီၫမၪကဆါယွၩအ၁ၭအီၪနးမံၩ့အ့ၬ. လၧဆၧကၪ ဆၧဂဲၩအဒိၪထုၬအဖၧၩ့ဒၪလ့ၬနီၪ အ၀့ၫအီၪက့ၪတဲၩ့၀ဲၩဆၧလၧအၡၩခမျၧးအဂး ဒံၭနီၪလီၫ.