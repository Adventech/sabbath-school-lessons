---
title:  ဆၧ၁ၭဒူၩဆၧၫ့ထုၪ့
date:   23/04/2024
---

`ထိၪဎီၩ့ မၩဆၧ ၅း၂၈-၃၂; အ့ဖစၧၭ ၆း၁၀-၁၂; ဒဲ နဲၪဖျီၪ ၃း၁၁. ပဒၪဘၪ၁နိၫအခၪ့ထံၭမွဲဆၧနီၪ လၧလံၬဆံၫ့ဎံၪအဆၧၫ့လဖၪယီၩအဖၧၩ့ လဲၪ.`

၀့လ်ဒၧၫစံၫဖိၪလဖၪ (Waldneses) ဒဲၦမၩဂ့ၩဘၪထၪ့ထဲၩ့ဆၧလဖၪ, အတခ့ၭဖျီၪကျၩနီၪ မွဲအ၀့ၫ၁ံၪအီၪတီၩလီၩ့လၩ့ထံးလၧကဆါယွၩ, အ၀့ၫ၁ံၪအဆၧ ခိၭနၪဖိၬထွ့ၫလံၬဆံၫ့ဎံၪအဆၧပၧၩ့, ဒဲအ၀့ၫ၁ံၪအဖ့ၪလၫ့၁ၭလၧကဆါဎရံၬ အဆၧဒိၪထုၬထီၫထုၬ (မွဲလၧ၁ၫ့ခၫဖၭဒိၪ/Papacy အ့ၬ) နီၪလီၫ. အ၀့ၫ၁ံၪအ၁ၭ စဲၩနဲၪ့၀့ၫဒၪလၧ ဆၧဆူဆၧနဲၩဒဲဆၧ၁ုၪ့ဒူၩ၁ၭဒူၩ လၧကဆါဎရံၬအဆိၩအဆၧမၩ အ၁ၭလဖၪနီၪလီၫ.

အ့ၪမွဲစပံတၧၫဒဲဆၧအၪ့မၧၫ့ဖိၪလဖၪစံၭ၀့ၫဒၪ, “ပဘၪခိၭနၪယွၩနီၪ အၪနဲၪ့ ပခိၭနၪၦၡၩဒံၭလီၫ” (မၩဆၧ ၅း၂၉). အ၀့ၫ၁ံၪဖီၪ့ဆုးထၬစပီလူၫအဆၧဖ့ၪပဂၨၪ ထၪ့, “အီၪဂုးခၧၫ့လၧကဆါအဖၧၩ့ ဒဲလၧအစီၩ့အမၩ့အဂဲးအဘၭအဖၧၩ့ဆံၭ” (အ့ဖစၧၭ ၆း၁၀) နီၪလီၫ. အ၀့ၫ၁ံၪအီၪက့ၪကဆါယ့ၫရှူၬအဆၧဖ့ၪကိၪ့ခၧၫ့ခၧၫ့ လ့ၬလၧအစံၭ၀့ၫ, “ဘဲၫ၁ိၭၦထီးမၩန့ဘၪန၁ရဖူၩလဂ့ၩတၭ, ဖီၪ့ထၬခၧၫ့ဆၧအီၪ လၧနၧၩဆံၭ” (နဲၪ ၃း၁၁). လဖ့ၪလၫ့အ၁ၭဘၪလၧရိမၫအဆၧအီၪကီၪ့အလုၫ အလါဘၪ, အၪနဲၪ့အနီၪအ၀့ၫ၁ံၪအီၪဂုးဆၧၫ့ထုၪ့လၧယွၩအလူအထၫ အဆၧမွဲ ဆၧတီၩအဂးလၧဆၧ၁ုၪ့ဒူၩ၁ၭဒူၩနီၪလီၫ.

ၦ၀့လ်ဒၧၫစံၫလဖၪနီၪ မွဲၦအဆိၫထုၬလဖၪလၧဒိၭန့ဘၪလံၬဆံၫ့ဎံၪလၧ အ၀့ၫ၁ံၪနၫ့ဆါအလၨနီၪလီၫ. အ၀့ၫ၁ံၪအစူၪဂဲၩ၀ၭမၩဆၧလၧဆၧကွ့ၭဒိၭ (copying) လံၬဆံၫ့ဎံၪဘၪဆၧကွ့ၭ၀့ၫဒၪလၧ Jean Leger, ၦ၀့လ်ဒၧၫစံၫဖိၪလၧ အကွ့ၭဒိၭလံၬဆံၫ့ဎံၪ အီၪထဲးဎုၬလၧဆၧကွ့ၭထၬဆၧဂၩ့လဖၪနီၪလီၫ. အ၀့ၫ၁ံၪ ဘၪကွ့ၭဒိၭဂူၪဆၧ (လံၬဆံၫ့ဎံၪလဖၪ) လၧခိၪလီၩ့ခိၪအီၪလၧ Northern Italy ဒဲ Southern France လဖၪနီၪလီၫ. ၦ၁ၭဘၪ့ဖိၪလဖၪဘၪဆၧ၁ီၪ့၁ၫ့၀့ၫလၧ အမိအဖါ၁ံၪလၧဆၧဖီထီးနဲၪ့လံၬဆံၫ့ဎံၪအဖုၫဖၭထီၫ လၧအ၀့ၫ၁ံၪအ၁ၭဖၧၩ့ (by heart) နီၪလီၫ. ၦအဖုၫအဂီကွ့ၭဒိၭလံၬဆံၫ့ဎံၪလဖၪနီၪ မၩ၀့ၫဆီၪ့ဆီၪ့လ့ၬလီၫ. ၦ၁ၭဘၪ့ဖိၪအၪဂၩလဲးလီၩ့လ့ၩဆၧလၧခးယူရပၩ (Europe) ဘဲၫၦဖနံၭထးကၩ ဆၧအ၁ိၭ ရၩလၩ့၁ူၪလံၬဆံၫ့ဎံၪအဆၧမွဲဆၧတီၩလဖၪလီၫ. အ၀့ၫ၁ံၪလနၩ့နၩ့ ထၪ့တၩ့ထီၫဆၧမၩလိၪဒဲအၪ့နၩ့လၩ့အ၀့ၫ၁ံၪအဆၧဆူဆၧနဲၩလၧၦဂူၫဂၩ၁ံၪဆ့လီၫ. လၧ၁ၭမုဆံၫ့ဎံၪအဆၧထိၪဂုထိၪဂဲၩအဖၧၩ့ အ၀့ၫ၁ံၪအၪဎၬန့ၦအ၁ုၪ့အီၪ၁ၭအီၪလဖၪ ဒဲအၪ့နၩ့လၩ့လံၬဆံၫ့ဎံၪအဆၧၫ့လဖၪၦ၁ံၪနီၪလီၫ. အ၀့ၫ၁ံၪအၪဂၩ ဖ့ၪလၫ့ခွံၬအ၁ၭမၧၫ့လၧ ဆၧ၁ုၪ့ဒူၩ၁ၭဒူၩဆ့လီၫ. အ၀့ၫ၁ံၪလ၁့ၪယၫဘၪလံၬဆံၫ့ဎံၪအဆၧ၁ီၪ့ဆၧ၁ၫ့အၪအၪလါနၫ့ဂ့ၩ, အ၀့ၫ၁ံၪဖီၪ့ဂုးထၬဆၧမွဲဆၧတီၩလၧ ဆၧအၪ့နၩ့လၩ့ဆၧလၧၦဂူၫဂၩလဖၪနီၪလီၫ.

“အ့ၪမွဲဆၧအတီၩအလီၩ့အဖၧၩ့၁ၭ မွဲဘဲၫဆၧဖၩ့ယုၩ့ယဲအ၁ိၭတၭ, အဆၧဖၩ့ နီၪ ဒံၩ့ယံၬဒံၩ့ဖၩ့ထၪ့, ဒံၩ့ယံၬဒံၩ့ဖၩ့ထၪ့ ထီးမုထုၪ့နီၪလီၫ” (ဒီၩ့လၩ့ ၄း၁၈). စစီလမၧၫ့ထိၪဎီၩ့ဖၧၩ့၁ၭလၧကဆါယွၩ၁ိၫ့အဖိၪအလံၩလဖၪနီၪ ဘဲၫမုထၪ့ထီၫဒဲ ထၪ့ထီၫအ၁ိၭလီၫ. အ့ၪမွဲကဆါယွၩလအီၪပၧၩ့ထၬဘၪမုအဆၧဖၩ့နီၪ, ၦထိးမိန့ နးဂၩအ့ၬဆ့လီၫ. လါနၫ့ဂ့ၩ ထီးမွဲဆၧခံၭမၩထံၬထၬ ဒဲပၧၩ့န့ဆီၪ့ထၬဆၧအစီၩ့အမၩ့ ယံၬ၀့ၫလၧယၩနံၪ့လဖၪနီၪဂီၩ့အလးခဲၫ့နီၪ, ကဆါယွၩဖ့ၪလၫ့ထဲၩ့ၦခွၫဒဲၦမုၪလဖၪ လၧအလူအထၫအစီၩ့အမၩ့နီၪလီၫ.

`ပဖၩ့ခ့ၬထဲၩ့ဆၧလၧကဆါဎရံၬအဆၧဖၩ့, လၧၦအအီၪလၧပနဲၩ့ ပCီၩန့ဘဲၫ၁့ၪလဲၪ. မွဲပမၩပ၀့ၫဆ့ဧၪ.`