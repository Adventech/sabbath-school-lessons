---
title:  မး၁ံၫဆံၫ့ဎံၪနံၩဒဲဆၧမၪလူၬ
date:   28/05/2024
---

`ဖီထဲၩ့ နဲၪဖျီၪ ၁၄း၆, ၇; နဲၪဖျီၪ ၄း၁၁; ၁မိစ့ၭ ၂း၁-၃; ဒဲ ၂မိစ့ၭ ၂၀း၈-၁၁. ဆၧတဲၩ့လၩ့ဆၧ, မး၁ံၫနံၩ (မုအီၪပွံၭနံၩ) ဒဲဆၧမၪလူၬလဖၪ ယီၩ ဆုးဘူၭအ၁ၭဘဲၫ၁့ၪလဲၪ.`

ဆၧတဲၩ့လၩ့လဖၪယီၩ ဒုၭ၁့ၪယၫထဲၩ့ပၧၩ ၦၡၩယီၩအကၧၩ့ဒိၪ၀့ၫဒၪလၧ ယွၩအမ့ၬယၫနီၪလီၫ. လၧမူၭ၀ၩ့ဒီၪ့ဖၧၩ့ယီၩ ယွၩတဲၩ့လၩ့ထၭဆၧအီၪ၀့ၫဒၪအၪမၬ ဒဲဘဲၫ၁ံၭပၫ့ဆရၫ၁ံၪလဖၪ ဆီၫ့မီၪ့ဒဲအၪ့တွၭ၀့ၫအ၁ိၭ မွဲၦအီၪဂဲၫကဲၪထၪ့လၧ ဘၪဆၧၫ့ဘၪထီအကၠီၩ့, ၦအီၪဂဲၫထဲၩ့လၩ့ဆၨၩလၧဆၧဖိၪဆၧဎါနီၪအ့ၬ. ဘဲၫဆၧ ပရၧၫ့ဘၪဆၧလီၩလၩ့၀့ၫဒၪလဖၪယီၩအ၁ိၭနီၪဆံၭ. အၪ့ဎၬယိထံၫထံၫဆၭဆၭ မွဲယွၩတဲၩ့လၩ့ထၭအ့ၪပၧၩနီၪလီၫ. ဘဲၫၦၡၩဆီၫ့မီၪ့အ၁ိၭလဖၪယီၩ ထၪ့ဒၩထဲၩ့ လံၬဆံၫ့ဎံၪနီၪလီၫ.

ဎရံၬတဲၩ့လၩ့ထၭပၧၩအကၠီၩ့ ၦအီၪဘၪဘိၩ့နဲၪ့ယီၩ, အ၀့ၫယီၩကြၨၭလၧ ၦဘိၪ့ထၪ့ဘၩထၪ့ မွဲလၧအ၀့ၫတဲၩ့လၩ့ပၧၩလကၭဒံၭဘၪ အ၀့ၫကဲၪထၪ့ၦဆၧထိး ထဲၩ့တၩ့ထဲၩ့ကဆါအကၠီၩ့နီၪလီၫ. ဆၧတဲၩ့လၩ့ဒဲဆၧရွံအၪ့ထုၫ့ထဲၩ့ဆၧယီၩ မွဲဆၧဘိၪ့ဆၧဘၩအတိၩ့၁ၭနီၪလီၫ. ဆၧနီၪကၠီၩ့ ဘဲၫၦကနၪ၁့ၪထဲၩ့ဆၧထိးထဲၩ့တၩ့ထဲၩ့ ယီၩကန့က၁့ၪအဂး မး၁ံၫဆံၫ့ဎံၪနံၩ (မုအီၪပွံၭနံၩ) ယီၩအကၧၩ့ဒိၪ၀့ၫအၪမၬလီၫ. မး၁ံၫနံၩလီၩ၁့ၪယၫထဲၩ့ဆၧတဲၩ့ကဆါအဆၧယိဖိၬထံၫထွ့ၫဒဲဆၧထိးထဲၩ့တၩ့ထဲၩ့ အဆၧအဲၪနီၪလီၫ.

လၧဆၧတဲၩ့လၩ့ဆၧဂီၩ့ ထီၩ့မုနွ့ၫနံၩလနံၩနီၪတၭ ယွၩအီၪပွံၭ၀့ၫလၧအ၀့ၫ အစူၪလးလၧလၩ့ဆၫ့လၩ့မဲၩ လၧအတဲၩ့လၩ့ထၭ၀့ၫလၧဂၪ့ခိၪချိၫ့ယီၩနီၪလီၫ. အ၀့ၫအီၪပွံၭထဲၩ့ ဘဲၫၦကအၪ့န့အဒီၩ့အထ့ၬကန့အဂးနီၪလီၫ. မွဲအ၀့ၫလၩ့ပွံၭ လၩ့ထၩ့အကၠီၩ့နီၪအ့ၬ. မး၁ံၫနံၩယီၩ မွဲမုနံၩလၧပကဘၪစံၭထၪ့အၪ့အူၭထဲၩ့ၦလၧ အတဲၩ့လၩ့ထဲၩ့ပၧၩနီၪလီၫ. အ့ၪမွဲၦဘိၪ့ထၪ့ဘၩထၪ့ယွၩလၧမး၁ံၫနံၩနီၪ ဘဲၫယွၩ ဆိၪဂ့ၫအ၁ိၭ ဘၪဆိၪဂ့ၩ၀့ၫလီၫ. ယွၩစံၭ၀့ၫဒၪ အ၀့ၫအီၪက့ၪဆံၫ့ဎံၪဒဲဆိၪဂ့ၩထဲၩ့ မး၁ံၫနံၩနီၪလီၫ.

မး၁ံၫနံၩဒုၭနဲၪစိၩပၧၩ လၧဆၧတဲၩ့ကဆါလၧအအဲၪပၧၩဒဲ, ဖ့ၪလၫ့အ၁ၭလၧ ပဂး ထီးမွဲပဖၧၩ့၁ၭဘၪမၪလၧအ၀့ၫအဆၧထိစိၩ အီၪလၧပဂးလဖၪနီၪလီၫ. မး၁ံၫ နံၩယီၩ မွဲ၀့ၫဆၧမၩနဲၪ့လၩ့ဆိၩလၩ့ကၠၪလၧ ပကဘၪအီၪပွံၭလၧအ၀့ၫအဖၧၩ့နီၪလီၫ. ဆၧယီၩမွဲ၀့ၫဆၧမၩနဲၪ့လၧပလူတီၩလၧကဆါအဖၧၩ့နီၪလီၫ. (အဇံၫခအ့လၭ ၂၀း၁၂, ၂၀). ဆၧယီၩမွဲဆၧမၩနဲၪ့ဘဲၫပကအီၪပွံၭအဂး, ဆၧယၫ့၁ၭအဂး, ဆၧဂုးခၧၫ့အဂး ဒဲဆၧဒိၭနဲၩ့အ၁ၭလၧယွၩလၧဆၧထိးထဲၩ့တၩ့ထဲၩ့ အဂးနီၪလီၫ. မး၁ံၫနံၩယီၩ မွဲကထၪ့ဒၩထဲၩ့ပၧၩ, မွဲပကဘၪမၩဆၧမၩအ့ၬ, မွဲဆၧအီၪက့ၪထၪ့ဆၧမၪအ့ၬ. မး၁ံၫနံၩအဆၧအီၪပွံၭအတီၩအလီၩ့နီၪ မွဲပအီၪပွံၭလၧ ယွၩအတဲၩ့လၩ့ပၧၩအစူၪဖၧၩ့, ၦလၧအထိးထဲၩ့တၩ့ထဲၩ့ပၧၩဒဲ ၦလၧကဂဲၫလၩ့ထဲၩ့ နံၫဖၧၫ့လဖၧၫ့လဂၩအစူၪဖၧၩ့နီၪလီၫ.

ဆၧပရၧၫ့လၧ နဲၪဖျီၪ ၁၄ ဖၧၩ့ ယွၩအဆၧဖ့ၪထုၪ့၁ၭလၧဂၪ့ခိၪဖိၪ၁ံၪအဂး ဘဲၫကအီၪပွံၭလၧယွၩအစူၪဖၧၩ့လၧမး၁ံၫနံၩအထီကိၭထီဒၪလ့ၬနီၪလီၫ. ဆၧဖံၭ၁ိၭ ထဲၩ့ပၧၩ ဘဲၫပကနၪ့ထၪ့ထဲၩ့ၦလၧအတဲၩ့လၩ့ပၧၩဒဲ စံၭထၪ့အၪ့အူၭဒဲမၩလၩမၩဖၩ့ အ၀့ၫအဂးနီၪလီၫ. ပအီၪခိၭထဲၩ့မး၁ံၫနံၩယီၩ မွဲဆုးဘူၭအ၁ၭလၧကျိၭအံဒံၫ့ဒဲ လၧဂၪ့ခိၪအ၁ၫ့ဒဲမူၭခိၪအ၁ၫ့ဆ့နီၪလီၫ. ဆၧနီၪဒုၭနၪ့ထၪ့ထဲၩ့ပၧၩ ယွၩကတဲၩ့လၩ့ထဲၩ့ ကျိၭအံဒံၫ့နးဖၧၫ့ဒီၭ လၧဆၧဂၭဂီၩ့လအီၪလၧၩ့ဘၪအဂးနီၪလီၫ.

`ၦမုနွ့ၫနံၩဖိၪလဖၪ ဘၪဒၪဆၧကၪဆၧဂဲၩလၩ့ဆၫ့ဒၪဆၧ ဘၪဆဲၫ့ လၧမး၁ံၫနံၩနီၪလီၫ. ချဲၩ့ဎိၭလၩ့ထဲၩ့မး၁ံၫနံၩယီၩ မွဲဘၪဆဲၫ့လၧဆၧရွံ အၪ့ထုၫ့ထဲၩ့ပၧၩဒဲ ဆၧတီၩဆၧလီၩ့ခၫ့ဖျီၫ့လၧဆၧနဲၩအဂဲးနီၪဆံၭ. မွဲဘၪနီၪပအီၪခိၭထဲၩ့မး၁ံၫနံၩယီၩ ၦဂူၫဂၩဆီၫ့မီၪ့ထဲၩ့ပမိမၩန့ဆၧထိးထဲၩ့ တၩ့ထဲၩ့လၧပဂဲးပဘၭနီၪ မွဲဘၪနီၪလဲၪ.`