---
title:  အ၁ီၫ့၁ၧၫ့ဂၩအဆၧပရၧၫ့
date:   30/05/2024
---

လၧ နဲၪဖျီၪ ၁၄း၇ အဖၧၩ့ ပဒၪဘၪအ၁ီၫ့လဂၩ ကိၭၡၭထၪ့အလူဖၭဒိၪ “၁ၭမဲၪယွၩတၭစံၭထၪ့အၪ့အူၭအ၀့ၫဒၪဆံၭ. အဂဲးဘဲၫယီၩ မွဲအစ့ၩရၫ့ဆၧအနၩရံၩ ဘၪယူၭ၀့ၫယူၭ. ဒဲဘိၪ့ထၪ့ဘၩထၪ့ၦလဂၩလၧအမၩကဲၪထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪဆံၭ.” ဆၧဖံၭ၁ိၭယီၩ မွဲဘဲၫပကဖ့ၪလၫ့ထဲၩ့ပ၁ၭ ထၧၫ့ဖျိၪ့ယၫဘဲၫပကဘိၪ့ထၪ့ဘၩထၪ့ထဲၩ့ဆၧတဲၩ့လၩ့ကဆါ မွဲလၧဆၧစ့ၩရၫ့ဆၧအနၩရံၩဘၪယူၭ၀့ၫယူၭအကၠီၩ့နီၪလီၫ.

အ၁ီၫ့ဂူၫဂၩလဂၩ ဖိၬအခဲၫ့နီၪစံၭ၀့ၫဒၪ “ဘၭဘလၧၫ့ဖၭဒိၪလၩ့ဎီၩ့ခွံၬယူၭ, လၩ့ဎီးခွံၬယူၭ, အဂဲးဘဲၫယီၩ မွဲအအၪ့မၧၫ့ၦကိၭဆၨၩဒ့ၭ အီၩဆၧ၁ၭထၪ့အစဘံၭထံၫ ဘၪဆဲၫ့ လၧအဆၧမၩမၪမုၪ မၩမၪခွၫလီၫ” (နဲၪဖျီၪ ၁၄း၈). ဘၭဘလၧၫ့ယီၩ မွဲဘၪဆၧဒီၩ့လၩ့၀့ၫလၧဆၧဘိၪ့ဆၧဘၩလၧ အမီၪ့ဘံၭယွၩအဆၧဖံၭ၁ိၭ ဘဲၫ ကဘိၪ့ထၪ့ဘၩထၪ့ထဲၩ့ယွၩလၧယွၩအမး၁ံၫနံၩအကၠီၩ့နီၪလီၫ. ဆၧနီၪကၠီၩ့ နဲၪဖျီၪ ၁၄း၉-၁၁ ဒုၭဖ့ၪထုၪ့၁ၭပၧၩထီး “ဘိၪ့ထၪ့ဘၩထၪ့ထဲၩ့ဆၧမံၩ့လၬဒဲအဆၧဂၩ့ ဆၧဖၪ့လဂ့ၩ” နီၪလီၫ. လၧဆၧလးယီၩပဒၪဘၪ ဆၧဂဲးထၪ့ဒၩလိၬအ၁ၭနံၫမံၩ့ မွဲဆၧဘိၪ့ထၪ့ဘၩထၪ့ထဲၩ့ယွၩဒဲဘိၪ့ထၪ့ဘၩထၪ့ထဲၩ့ဆၧမံၩ့လၬနီၪလီၫ. ၦအီၪ လၧဂၪ့ခိၪချိၫ့ထၧၫ့ဘံၪ့ယၫ ကရွံန့ထဲၩ့ဎရံၬဒဲမုၪခီၩလဲးနံၫဂၩအကျၩ အ၀့ၫ၁ံၪ ကဆၧၫ့ထၧၫ့လၧခီၫခီၫလဲၪနီၪလီၫ.

`ဖီထဲၩ့ နဲၪဖျီၪ ၁၄း၁၂. ၦလၧ လဘိၪ့ထၪ့ဘၩထၪ့ဘၪဆၧမံၩ့လၬ လဖၪယီၩ အ၀့ၫ၁ံၪအဆၧမၩနဲၪ့အီၪနံၫမံၩ့နီၪ မွဲဆၧနီၪလဖၪလဲၪ. ဆၧနံၫမံၩ့နီၪ မွဲဘၪနီၪအကၧၩ့ဒိၪအၪမၬနီၪလဲၪ.`

လၧမုနံၩခဲၫ့ထုၬဂၪ့ခိၪချိၫ့ဖၧၩ့ ဆၧထၪ့ဒုၪဒၩဒဲဆၧမၩနၧၩ့မၩစၪအီၪထၪ့အခံၫ့ အခၫနီၪတၭ, ၦလၧအလူကတီၩလၧယွၩအဖၫ့ခိၪကအီၪထဲၩ့၀့ၫဒၪဆ့လီၫ. လၧဎရံၬအဆၧတီၩဆၧလီၩ့ခိၪဖၭအကၠီၩ့ အ၀့ၫ၁ံၪကလၧၫ့ဎွ့ၩလၧယွၩအဆၧယၫ့၁ၭ, လၧဆၧခိၭနၪနီၪလီၫ. ဆၧဘိၪ့ထၪ့ဘၩထၪ့ယဟိ၀ၩ လၧအတဲၩ့လၩ့မူၭခိၪဒဲဂၪ့ခိၪယီၩ မွဲအထၪ့ဒၩထဲၩ့ၦလၧအဘိၪ့ထၪ့ဘၩထၪ့ထဲၩ့ဆၧမံၩ့လၬလဖၪယီၩ တီၩတီၩလ့ၬလီၫ. မုနံၩခဲၫ့ထုၬဆၧဂဲးလိၬတ့ၭလိၬဖၭဒိၪယီၩ မွဲကအီၪထၪ့၀့ၫဒၪလၧ ၦလၧအဘိၪ့ထၪ့ဘၩထၪ့ယွၩ ဒဲၦလၧအဘိၪ့ထၪ့ဘၩထၪ့ထဲၩ့ဆၧမံၩ့လၬအကျၩနီၪလီၫ. ဆၧဂဲးလိၬတ့ၭလိၬအဆၧဂဲးတိၩ့၁ၭနီၪ ကမွဲဒၪဆၧဂ့ၩဒဲဆၧအအၧၩ့အဆၧထၪ့ဒၩလိၬအ၁ၭ ဘၪဆဲၫ့မး၁ံၫနံၩနီၪလီၫ.

ၦလၧအလူတီၩလၧဆၧထိးထဲၩ့တၩ့ထဲၩ့ကဆါယီၩလဖၪ ကလၧၫ့ဎွ့ၩလၧဆၧဆူနဲၩယ့ၫရှူၬဒဲ ကလၧၫ့ဎွ့ၩလၧယ့ၫရှူၬအဆၧနဲၩဆ့နီၪလီၫ. ယ့ၫရှူၬအဆၧနဲၩ ယီၩ မွဲဆၧနဲၩလၧအယိၬ, ဒိၭနဲၩ့အ၁ၭလူၬလူၬဆံၫ့ဆံၫ့, ဒဲဆၧနၪလၧရၬဖၧၩ့ဒဲဆၧ ကၪဆၧဂဲၩလၧဂၪ့ခိၪချိၫ့ထီးအလူၬ မၩဂံၩ့ဂၩ့အ၀့ၫ၁ံၪအဆၧနဲၩလန့ဘၪနီၪလီၫ. လဒၪဘၪလါနၫ့ဂ့ၩ ဆူနဲၩ၀့ၫဒၪ, နၪလ၁့ၪဘၪလါနၫ့ဂ့ၩ ဆူနဲၩ၀့ၫဒၪ, နၪလ၁့ၪဘၪလါနၫ့ဂ့ၩ ယိလါထဲၩ့၀့ၫဒၪလၧကဆါအဆၧအဲၪဒဲ အဆၧမၩဆၧၩ့အဆၧထိးထဲၩ့တၩ့ထဲၩ့အဖၧၩ့နီၪလီၫ. ဆၧနဲၩဘဲၫနီၪ မွဲယွၩအခိၪဖၭမွဲလၧပဆူနဲၩထဲၩ့ အ၀့ၫဒၪအကၠီၩ့နီၪလီၫ. ဆၧနဲၩဘဲၫနီၪ ကဆိၬန့ဖီၩ့ထဲၩ့ပၧၩလၧဆၧကၪဆၧဂဲၩ လၧယၫအကျၩနီၪလီၫ. ဆၧကၪဆၧဂဲၩလၧခဲၫ့ထုၬကဲၪထၪ့, ပအၪ့ဎွ့ၩအၪ့ဆၫဘၪဆၧလၧအ့ၬ, ဆၧမၩနၧၩ့မၩစၪ, ဆၧခွံၬလၩ့လၧထီၫ့ဖၧၩ့, ဆၧမၩ၁ံၫမၩဆၪ, အထီအ့ၪမွဲထီၩ့၀့ၫဒၪတၭ, ၦလၧအလၧၫ့ဎွ့ၩလၧယ့ၫရှူၬအဆၧနဲၩလဖၪ ကခၫ့ ဂၬထဲၩ့၀့ၫဒၪကန့ဒဲ ကဂုးခၧၫ့ထီးဎရံၬဖျီၪထၪ့အထီနီၪလီၫ.

`ဆၧလၧကဂဲၫလၧနမ့ၬယၫအဂး ယွၩကၧၩ့ထၪ့နဆၧနဲၩဘဲၫ၁့ၪလဲၪ.`