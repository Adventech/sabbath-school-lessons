---
title:  ဆၧမံၩ့လၬအဆၧထီးနဲၪ့ (ဆၧမၩနဲၪ့)
date:   29/05/2024
---

`ဖီထဲၩ့ နဲၪဖျီၪ ၁၂း၁၂, ၁၇ ဒဲ နဲၪဖျီၪ ၁၃း၇ နီၪဆံၭ. လံၬဆံၫ့ဎံၪ အဆၧၫ့လဖၪယီၩ လီၩဖျီၪထၪ့မုၪခီၩလဲးအဆၧ၁ၭထၪ့ဘဲၫ၁့ၪလဲၪ. ဆၧအၧၩ့အကဆါယီၩ ဘၪ၁ၭထၪ့ယွၩအခ့ၫအၡၩ လၧမုနံၩခဲၫ့ထုၬယီၩလဖၪ ဒိၪဒိၪလ့ၬနီၪ မွဲဘၪနီၪလဲၪ.`

နဲၪဖျီၪ ၁၂ ယီၩ လီၩဖျီၪထၪ့ထဲၩ့ဎရံၬဒဲမုၪခီၩလဲးအဆၧဂဲးလိၬတ့ၭလိၬဖၭဒိၪ လၧမုနံၩအထီလဖၪအဖၧၩ့အဂဲးနီၪလီၫ. ဆၧဂဲးအထီၫထုၬကဲၪထၪ့၀့ၫဒၪ ထီး မုၪခီၩလဲးထၪ့ဒၩထဲၩ့ယွၩအခ့ၫအၡၩလဖၪအကၠီၩ့နီၪလီၫ. နဲၪဖျီၪ ၁၃ ဒုၭဖျီၪထၪ့ၡီၩ့ အ၁ိၭနံၫဂၩ မွဲဆၧမံၩ့လၬ လၧမၫဆၧမံၭဖၧၩ့ဒဲဆၧမံၩ့လၬလၧဂၪ့ခိၪလီၩ့အဂဲးနီၪ လီၫ. ဆၧစီၩ့ဆၧမၩ့နံၫမံၩ့လူၬယီၩ အီၪယံၩအီၪၡီၩ့ထၪ့ဒဲထၪ့ဒၩထဲၩ့ယွၩအခ့အၡၩ လဖၪနီၪလီၫ.

`ဖီထဲၩ့ နဲၪဖျီၪ ၁၃း၄, ၈, ၁၂, ၁၅; ဒဲ နဲၪဖျီၪ ၁၄း၇, ၉-၁၁. (ယိထဲၩ့ နဲၪဖျီၪ ၁၅း၄; ၁၆း၂; ၁၉း၂၀; ၂၀း၄; ၂၂း၉). ဆၧဂဲးလၩ့ ဆၫ့လမံၩ့လၧ လံၬဆံၫ့ဎံၪအဆၧၫ့လဖၪယီၩအဖၧၩ့နီၪ မွဲဆၧနီၪလဲၪ.`

ထီးန့ထဲၩ့ၦလၧအဘိၪ့ထၪ့ဘၩထၪ့ဆၧတဲၩ့လၩ့ကဆါမွဲဂ့ၩ, ဆၧဂူၫဂၩ လမံၩ့မံၩ့မွဲဂ့ၩ, အီၪ၀့ၫဒၪနီၪလီၫ. ဆၧတဲၩ့လၩ့ကဆါယီၩ ကြၨၭလၧပကဘိၪ့ထၪ့ ဘၩထၪ့နီၪလီၫ (နဲၪဖျီၪ ၅း၉). ဆၧဂဲးလိၬတ့ၭလိၬအီၪကဲၪထၪ့လၧမူၭခိၪနီၪ ဘၪဆဲၫ့လၧဆၧဘိၪ့ဆၧဘၩအကၠီၩ့နီၪလီၫ. “ယမိထၪ့ဘၭဆၧအုၪ့အဆၧထၪ့ထီၫ့ အဖၫ့ခိၪ, ယမိအီၪက့ၪယ၁ၭဘဲၫဆၧထီၫထုၬလဂၩအ၁ိၭနီၪလီၫ” (အဲၫစ့ယၫ ၁၄း၁၄). မုၪခီၩလဲးယီၩ ၁ၭကွံၩထဲၩ့ဆၧဘိၪ့ထၪ့ဘၩထၪ့ဘၪဆဲၫ့ဒံၭလၧယွၩဆၧ ထီၫထုၬလဂၩဒၪနီၪလီၫ. ဘဲၫ နဲၪဖျီၪ ၁၃ လီၩဖျီၪ့ထၪ့အ၁ိၭ အ၀့ၫဒိၭန့ထဲၩ့ဘၪ ဆၧဘိၪ့ထၪ့ဘၩထၪ့လၧဂၪ့ခိၪဆၧမံၩ့လၬအခံးအဂၩ့အကၠီၩ့နီၪလီၫ. (နဲၪဖျီၪ ၁၃း၄).

အ့ၪမွဲပထိၪနဲၪဎီၩ့ထဲၩ့လၧ ဒၫ့နအ့လၭ ၇ နီၪတၭ ဂၪ့ခိၪဆၧမံၩ့လၬယီၩမီၪ့ဎီၩ့ လၧဆၧအနိၩ့အဆံၭခိၬဖိၪ “လၧအမိမၩကဒံၩကဒၩဆၧအဆၧၫ့အထီဒဲဆၧ၁ီၪ့ ဆၧ၁ၫ့နီၪလီၫ.” အ၀့ၫကဒိၭန့ဘၪအထီလထီဒဲ အထီလဖၪ ဒဲအထီအၪ့နၩ့၀့ၫ ဖိၭဖၫ့လီၫ (နဲၪဖျီၪ ၇း၂၅) (နဲၪဖျီၪ ၁၃း၅). လၧယွၩအဆၧမၪလူၬဖၧၩ့ ဆၧမၪလူၬ ဘၪဆဲၫ့ထဲၩ့လၧဆၧအဆၧၫ့အထီနီၪ အီၪ၀့ၫဒၪဆၧမၪလူၬလံထံၪလထံၪဒၪနီၪလီၫ. ဆၧအီၪကီၪ့ယီၩ အၪ့လဲၩထၪ့ထဲၩ့ဆၧမၪလူၬမး၁ံၫနံၩမွဲ၀့ၫဒၪ၁ံၭ၁ီၫမုနံၩ ထီၩ့ထဲၩ့၀့ၫလၧအတုၬမုနံၩ မွဲ၀့ၫဒၪမုနွ့ၫနံၩဖၧၩ့အခၪ့ထံၭလနံၩနီၪလီၫ.

ဂၪ့ခိၪအစီၩ့အမၩ့ယီၩ ထၪ့ဒၩထဲၩ့ဆၧထီၫထုၬကဆါအဆၧမၪလူၬဒဲ အၪ့လဲၩထၪ့ယွၩအဆၧမၩနဲၪ့လၧအခ့ၫအၡၩလဖၪအဂးနီၪလီၫ. (၂မိစ့ၭ ၃၁း၁၃; ဇံၫ ၂၀း၁၂, ၂၀). ဆၧယီၩကဲၪထၪ့ထဲၩ့ဆၧဂဲးလိၬတ့ၭလိၬဖၭဒိၪလၧ မုနံၩ ခဲၫ့ထုၬနီၪလီၫ. ဆၧဘိၪ့ဆၧဘၩအမုနံၩ လၧယွၩဖ့ၪလၫ့ထၭဒဲ မုနံၩလၧဆၧမံၩ့လၬ မၩကဲၪထၪ့ထဲၩ့အကျၩ ပကဘၪရွံန့ထဲၩ့နီၪလီၫ.

ဆၧနီၪအကၠီၩ့တၭ လံၬနဲၪဖျီၪအီၪက့ၪလၩ့ဖၭထဲၩ့ၦၡၩနံၫဒီၪ့ မွဲၦလၧ “အထီး န့ယွၩအဆၧမၪလူၬ ဒဲအီၪလၧယ့ၫရှူၬအဆၧထိးအ၁ၭ” (နဲၪဖျီၪ ၁၂း၁၇; ၁၄း၁၂) ဒဲၦအ၀့ၫ၁ံၪနီၪ မွဲၦလၧအလူတီၩလဖၪနီၪလီၫ. ယွၩအဆၧမၪလူၬဖၧၩ့မး၁ံၫနံၩနီၪ မွဲ၀့ၫဒၪ၁ံၭ၁ီၫမုနံၩ ဒဲလမွဲဘၪအတုၬမုနံၩနီၪလီၫ. ၦလၧအမီၪ့ဘံၭခွံၬယွၩအဆၧ ဖံၭ၁ိၭ ဘဲၫပကဘိၪ့ထၪ့ဘၩထၪ့ထဲၩ့အ၀့ၫလၧအမး၁ံၫနံၩ (အဲၫ ၅၈း၁၃) လဖၪယီၩ အ၀့ၫ၁ံၪကမွဲၦလၧအဘိၪ့ထၪ့ဘၩထၪ့ထဲၩ့ဆၧမံၩ့လၬ ဒဲအ၀့ၫအမုနံၩ မွဲလၧ အတုၬနံၩနီၪလီၫ. အ၀့ၫ၁ံၪနီၪ ကဒိၭန့ထဲၩ့ဘၪဆၧမံၩ့လၬအဆၧမၩနဲၪ့နီၪလီၫ.