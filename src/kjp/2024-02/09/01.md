---
title:  ယွၩအဆၧပၧၩ့ဆၧပြၭအခၪ့ထံၭခၪ့ဎၧၩ့
date:   25/05/2024
---

### ဖီလနွ့ၫယီၩအဂးဆၧမၩလိၪ
နဲၪဖျီၪ ၁၄း၆-၁၂; လီၩလၩ့ ၁၂း၁၃, ၁၄; ဒီၩ့လၩ့ ၂၈း၉; ဒၫ့နအ့လၭ ၇း၂၅.

> <p>၁နိၫထီၫ့</p>
> “ၡီၩ့နီၪ၁ၭထၪ့ဆီၪ့ၦမုၪတၭ, လ့ၩဒုၭဆၧလၧအချံၫအ၁ၪအဂူၫဂၩ လဖၪ လၧအထီးန့ယွၩအဆၧမၪလူၬ, ဒဲအီၪလၧယ့ၫရှူၬ အဆၧထိးအ၁ၭ လီၫ” (နဲၪဖျီၪ ၁၂း၁၇).

ခၫ့ဖျီၫ့လၧဆၧအၪ့ဎၬထဲၩ့လံၬဆံၫ့ဎံၪဆီၪ့ဆီၪ့လ့ၩအကၠီၩ့တၭ, ၦယိလါဎရံၬ ကဂဲၫလၩ့နံၫဖၧၫ့လဖၧၫ့လဖၪ၁့ၪယၫနၪ၁့ၪထဲၩ့ဘၪယွၩအဆၧမၪလူၬ လၧအီၪလၧ မူၭခိၪဆၧလုလး ဆၧလးအဆံၫ့ဎံၪထုၬအဖၧၩ့အကၠီၩ့နီၪလီၫ. ထီးပယိထၪ့ထဲၩ့ ဆၧမၪလူၬအ၁ၭဖၧၩ့တၭ အ၀့ၫ၁ံၪဒၪထဲၩ့ဘၪမုအီၪပွံၭနံၩဆၧမွဲ၀့ၫ ဆၧမၪလူၬ လံထံၪလထံၪနီၪလီၫ. လံၬဆံၫ့ဎံၪအဖၧၩ့ဆၧမၪလူၬလၧ အဒုၭ၁့ၪယၫထဲၩ့ပၧၩ ဆၧတဲၩ့အကဆါဒဲဆၧဘိၪ့ဆၧဘၩအခၪ့ထံၭခၪ့ဎၧၩ့နီၪ မွဲ၀့ၫဒၪဆၧမၪလူၬလံထံၪ လထံၪနီၪလီၫ. (နဲၪဖျီၪ ၁၄း၆-၁၂).

မုၪခီၩလဲးမၩအၪ့လွ့ၫထဲး ဘဲၫၦၡၩဘိၪ့ထၪ့ဘၩထၪ့ကဆါကဘၪမၪအဂး အ၀့ၫမၩလၩ့ဆံၭလၩ့ယွါထဲၩ့ ယွၩအဆၧမၪလူၬလဖၪနီၪလီၫ. အ၀့ၫ၁့ၪယၫထဲၩ့ ဆၧလၨၪခၫ့ဖၬထဲၩ့ဆၧမၪလူၬလထံၪနီၪ မီၪ့ဎီၩ့လၧဆၧခၫ့ဖၬဆၧမၪလူၬထီး အလူၬအကၠီၩ့တၭ, အ၀့ၫကျ့ၭစၨၭထဲၩ့ဆီၪ့ဆီၪ့လ့ၬ ဘဲၫၦၡၩလဖၪကခၫ့ဂၬထဲၩ့ ဆၧမၪလူၬအဂးနီၪလီၫ (ယ့မံၭ ၂း၁၀). မုၪခီၩလဲးမ့ၬလဲၩထဲၩ့မး၁ံၫဆံၫ့ဎံၪနံၩယီၩ မွဲလၧမုနံၩယီၩ ဒုၭနၪ့ထၪ့ထဲၩ့ပၧၩဆၧတဲၩ့လၩ့ကဆါ ဒဲပကဘၪဘိၪ့ထၪ့ ဘၩထၪ့အ၀့ၫဘဲၫ၁့ၪလဲၪအကၠီၩ့နီၪလီၫ. လကၭဒံၭဘၪဆၧနီၪမွဲ ဘၪဆၧအီၪက့ၪထၪ့ထီၫဒဲအီၪက့ၪဆံၫ့ဎံၪ၀့ၫလၧ မူၭခိၪဆၧလုဂံၪ့အဖၧၩ့ဆ့နီၪလီၫ. ဆၧမၪလူၬယီၩ မွဲအဒုၭဖျီၪထၪ့ထဲၩ့ဆၧဒဲၩဘၭအကၠီၩ့ ၦလၧအအဲၪဒိၭအလူတီၩလၧယွၩဆၧမၪလူၬ ယီၩကဘၪအီၪ ဘဲၫအ၀့ၫကဒုၭဖ့ၪထုၪ့၁ၭထဲၩ့ပၧၩ လၧဆၧဒဲၩဘၭအကၠီၩ့နီၪလီၫ. လၩ့ဆၫ့ဒၪဆၧ မး၁ံၫနံၩအဆၧမၪလူၬယီၩ မွဲပကဘၪနၪ့ထၪ့ဒဲအီၪက့ၪဆံၫ့ဎံၪဆ့ နီၪလီၫ.

လနွ့ၫယီၩ ဆၧမၩလိၪဒုၭ၁့ၪယၫထဲၩ့ပၧၩ, ဆၧလုလး, ယွၩအဆၧမၪလူၬ, မး၁ံၫနံၩဒဲဆၧမံၩ့လၬအဆၧမၩနဲၪ့ လၧကဂဲၫဖျီၪ့ထၪ့လၧပမ့ၬယါလယံၭလမီ လၧၩ့ဘၪအထီအဖၧၩ့နီၪလီၫ. မုနံၩခဲၫ့ထုၬအထီမး၁ံၫနံၩယီၩ အရ့ၩဒိၪဆံၭအၪ လဲၪနီၪ ဒုၭ၁့ၪယၫထဲၩ့ပၧၩ့ဆ့လီၫ.