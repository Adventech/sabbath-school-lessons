---
title:  ဆၧလုဂံၪ့ဒဲဆၧမၪလူၬ
date:   26/05/2024
---

`ဖီထဲၩ့ နဲၪဖျီၪ ၁၁း၁၉; ၂မိစ့ၭ ၂၅း၁၆; ၂မိစ့ၭ ၃၁း၁၈ ဒဲ နဲၪဖျီၪ ၁၂း၁၇ နီၪဆံၭ. လံၬဆံၫ့ဎံၪအဆၧၫ့လဖၪယီၩအဖၧၩ့ ဒုၭ၁့ၪယၫထဲၩ့ပၧၩ မွဲဆၧအီၪလၧဆၧအုၩ့လၩ့တလၫဖၧၩ့နီၪ မွဲဆၧနီၪလဲၪ.`

ဘိၪ့ဆၧဖျါဆၧဒဲၩဘၭယီၩ မွဲလၧဆၧစ့ၩရၫ့နၧၩဆၧနီၪလီၫ. ၦအံၫစရ့လၭဖိၪ ကိၭဂၩ ၦလၧအနုၬလၩ့ဘိၪ့အယီၩ ဘၪနီၫ့ယါလၩ့ထဲၩ့ဆၧဒဲၩဘၭ ဒဲအီၪပွံၭလၧဆၧ မၩထီးအလူၬနီၪလီၫ (၃မိစ့ၭ ၂၃း၂၉-၃၁). မွဲမုနံၩနီၪတၭ ဆၧလုဆၧအခိၪနီၪ လ့ၩနုၬလၩ့လၧဆၧလးအဆံၫ့ဎံၪထုၬဂီၩ့ မၩထဲၩ့ဆၧမၪအဆၧမၩနီၪလီၫ. လၧဆၧ လးအဆံၫ့ဎံၪထုၬလၧဆၧလုဂံၪ့ဖၧၩ့နီၪ ယွၩအဆၧအုၩ့လၩ့တလၫအီၪ၀့ၫဒၪဒဲ တလၫဖၧၩ့နီၪ ယွၩအဆၧမၪလူၬဆံၫထံၪအီၪ၀့ၫဒၪနီၪလီၫ. ဆၧအုၩ့လၩ့တလၫ ဖၫ့ခိၪအခိၪကျၭဘၪဆၧမၩထၭလၧထီၫ့နီၪ မွဲပကိၭ၀့ၫဒၪဆၧယၫ့၁ၭအဆၧလုလး အဖၫ့ခိၪနီၪ ၦလုဆၧအခိၪယီၩ ဎွံၪန့ဆၧလုအဆၧ၁ွံၪ ဘဲၫဆၧဒဲၩဘၭကဘၪဆၧဖျါအဂးနီၪလီၫ. ယွၩအဆၧထိးဆၧၫ့အ့ၪမွဲအီၪတၭ ဆၧလုလးဖၫ့ခိၪ Shekinah အလီၩ့နီၪ ယွၩဖ့ၪလၫ့ဆၧမၩနဲၪနီၪလီၫ. ဆၧလုဆၧထီးအလူၬယီၩ ဒုၭ၁့ၪယၫထဲၩ့ ပၧၩ ယွၩအဆၧယၫ့၁ၭလၧဆၧဒဲၩဘၭဖိၪအဂးနီၪလီၫ. လါနၫ့ဂ့ၩဘိၪ့ဆၧဖျါ ဆၧဒဲၩဘၭယီၩ ဒုၭ၁့ၪယၫထဲၩ့ပၧၩဆၧဒဲၩဘၭထီးလူၬယီၩ ဘၪဆၧနၪ့ထၪ့၀့ၫဒၪ အထီၩ့လၧဆၧစ့ၩရၫ့တီၩဆၧအထီဒၪလ့ၬနီၪလီၫ (ဟံဘြုၫ ၁၀း၃). ဆၧနီၪမၩဆံၫ့ထဲၩ့၀့ၫဒၪန့ခၫ့ဖျီၫ့လၧ ယ့ၫရှူၬအ၁ွံၪလၧကဖျါဆၧဒဲၩဘၭအဂးနီၪလီၫ (၁ပံတၧၫ ၁း၁၈, ၁၉). လၧယွၩအမ့ၬယၫနီၪ ဆၧယၫ့၁ၭဆၧစ့ၩရၫ့နၧၩဆၧလဖၪ အီၪဆုးဘူၭအ၁ၭနီၪလီၫ.

စယီဟၫ့ယိထၪ့ထဲၩ့ဆၧလုဂံၪ့လၧမူၭခိၪတၭ ဒၪ၀့ၫဒၪ “ယွၩအဆၧလုဂံၪ့ အီၪ၀ဲထၪ့အ၁ၭ (နဲၪဖျီၪ ၁၁း၁၉) တၭ ဆၧအုၩ့လၩ့အတလၫဖျီၪထၪ့လၧဆၧ လုဂံၪ့ဖၧၩ့” နီၪလီၫ. The Great Controversy ဖၧၩ့စံၭ၀့ၫဒၪ “ဆၧဆံၫ့ဎံၪ လၧဆၧဆံၫ့လဖၪအဖၧၩ့, လၧမူၭခိၪဆၧလုဂံၪ့အဖၧၩ့ ယွၩအဆၧမၪလူၬယီၩ ဘၪဆၧအီၪဆွံၫဆၧလုဒိၪထၭ၀့ၫဒၪနီၪလီၫ. ဆၧမၪလူၬယီၩ မွဲ၀့ၫဒၪလၧယွၩလီၩဒဲ ဖ့ၪလၫ့ထဲၩ့ဘၪၦအံၫစရ့လၭဖိၪ၁ံၪ လၧခိၪလီၩ့စဲနၫအခၪ့ထံၭ ဒဲယွၩကွ့ၭထဲၩ့လၧ အ၀့ၫအစူၪနိၩ့နီၪလီၫ. ဆၧမၪလူၬလၧမူၭခိၪဆၧလုဂံၪ့ဖၧၩ့ယီၩ မွဲ၀့ၫဒၪဆၧမၪလူၬ အခၫ့ထံၭဒဲ စမၪလူၬလၧစမိစ့ၭကွ့ၭန့ယီၩ မွဲ၀့ၫဒၪဆၧကွ့ၭဒီၩ့ဘဲၫယွၩအဆၧဒုၭ ဖျီၪထၪ့အ၁ိၭနီၪလီၫ. ၦလၧအဒိၭန့ထဲၩ့ဘၪဆၧ၁့ၪယၫနၫ၁့ၪ လၧဆၧအရ့ၩဒိၪယီၩ လဖၪ ဒၪဒဲ၁့ၪယၫထဲၩ့ဘၪယွၩအတခ့ၭဖ၀ၭ မွဲ၀့ၫဆၧမၪလူၬအဆၧဆံၫ့ဆၧဎံၪနီၪ လီၫ.” Ellen G. White, The Great Controversy, p. 434.

ၦယိလါထဲၩ့ဎရံၬလဖၪ အၪ့ဎၬထဲၩ့လံၬဆံၫ့ဎံၪဘၪဆဲၫ့လၧဆၧလုဂံၪ့အဂဲး နီၪတၭ, အ၀့ၫ၁ံၪ၁့ၪယၫနၪ၁့ၪထဲၩ့ဘၪ ယွၩအဆၧမၪလူၬအဆၧထိစိၩဒဲမး၁ံၫ ဆံၫ့ဎံၪနံၩယီၩ မွဲအီၪ၀့ၫဒၪလၧဆၧမၪလူၬအတိၩ့၁ၭဖၧၩ့အဂဲးနီၪလီၫ. အ၀့ၫ၁ံၪ စံၭလၩ့ဒၪအ၀့ၫ၁ံၪအ၁ၭဘဲၫယီၩ “အ့ၪမွဲဆၧမၪလူၬဒဲဆၧအုၩ့လၩ့အတလၫယီၩ အီၪ၀့ၫလၧမူၭခိၪဆၧလုဂံၪ့ဖၧၩ့နီၪတၭ, ဆၧမၪလူၬယီၩ ယွၩမွဲကပဲၩခွံၬအလးအီၪနးမံၩ့အ့ၬ. ထုၪ့စူၪယၫလီၩ့ မွဲဆၧဘၪထးထၭအလးအီၪနးမံၩ့အ့ၬ.

ဆီၫ့မီၪ့ထဲၩ့မး၁ံၫဆံၫ့ဎံၪနံၩ အီၪယဲၩ့လၧပၧၩ မံၫလၬ ၁၀၀၀ လါနၫ့ဂ့ၩ အ့ၪမွဲကထီၩ့လၧပအီၪကိၭနံၩဒ့ၭတၭ, နကမၩဘဲၫ၁့ၪလဲၪ. ဆၧယီၩကြၨၭ ဒုၭ၁့ၪယၫထဲၩ့ပၧၩ ဆၧတဲၩ့လၩ့အဆၧရ့ၩဒိၪဆံၭအၪလဲၪနီၪလဲၪ. ဆၧ၁ီၪ့ ဆၧ၁ၫ့အစီၩ့အမၩ့အီၪဘဲၫနီၪ အီၪ၀့ၫဒၪလမံၩ့မံၩ့ဧၪ.