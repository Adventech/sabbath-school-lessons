---
title:  ဆၧဖ့ၪဒုၭဆီၪ့ထၪ့ဆၧလၧဆၧယိလါအဖၧၩ့
date:   11/05/2024
---

### ဖီလနွ့ၫယီၩအဂးဆၧမၩလိၪ
၁၁့ၭ ၄း၁၃-၁၈; မၭ ၂၄း၂၇, ၃၀, ၃၁; ၂ပံ ၁း၁၉-၂၁; ဒၫ့ ၈း၁၄; ဒၫ့ ၉း၂၀-၂၇; ရၫ ၇း၇-၁၃.

> <p>၁နိၫထီၫ့</p>
> “တၭၦမိစံၭလၧမုလနံၩနီၪ, ‘ယိခွါ, အ၀့ၫဒၪယီၩမွဲပယွၩလီၫ. ပယိ လါယူၭအဖၧၩ့၁ၭတၭ, မိထိးထဲၩ့တၩ့ထဲၩ့ပၧၩလီၫ. အ၀့ၫဒၪယီၩ မွဲယဟိ၀ၩ လီၫ. ပယိလါယူၭအဖၧၩ့၁ၭလီၫ. ပမိ၁ုၪ့ဎွံၫ၁ၭယီၫတၭ, ပမိ၁ၭထိၬလၧ အဆၧထိးထဲၩ့တၩ့ထဲၩ့အဖၧၩ့လီၫ.’” (အဲၫစ့ယၫ ၂၅း၉).

ယ့ၫရှူၬအဆၧဂဲၫလၩ့နံၫဖၧၫ့လဖၧၫ့နီၪ မွဲဆၧဂဲးမိထုၪ့လၧလံၬဆံၫ့ဎံၪ အဖၧၩ့လီၫ. အနီၪမွဲလူၪဖျံၩဖိၪၦမၩ၀့ၫလၧထီၫ့ လၧအဘဲၩ့ထၬလံၬဆံၫ့ဎံၪအဆၧၫ့ လဖၪနီၪလီၫ. ၦကိၪ့၁့ၪဒိၪလဂၩအၪ့ဎၬ၀့ၫဒၪ, ဎရံၬအဆၧဂဲၫလၩ့နံၫဖၧၫ့လဖၧၫ့ အဂဲးနီၪ အီၪလၧလံၬဆံၫ့ဎံၪအလးလံၩဖၧၩ့ ၁,၈၄၅ ထံၪလီၫ. အ့ၪမွဲအဆၧၫ့ဖၭဒိၪ ၂၆၀ လၧအ၁ၫ့ဖၧၩ့နီၪ အီၪ၀့ၫဒၪအထံၪ ၃၀၀ နီၪလီၫ. ကိၭ ၂၅ ထံၪနီၪအီၪ ၁ထံၪ. အ့ၪမွဲလံၬဆံၫ့ဎံၪအ၁ၫ့ဖၧၩ့ ၂၇ ထံၪနီၪ အီၪ၀့ၫ ၂၃ ထံၪလီၫ.

လၧဆၧမၩဂ့ၩထၪ့ထဲၩ့ဎရံၬဆၧဘိၪ့ဆၧဘၩ (Reformation) လၧယူရိပၩ Europe ဂီၩ့အလးခဲၫ့နီၪ, ဆၧပဒၩ့မၩထံၬထၬဆၧအီၪထၪ့လၧဆၧမၩလၩ့ဖၭဒဲ ဆၧထၪ့ဒၩလိၬ၁ၭလီၫ. ပရိၫတဲၭစတဲး (Protestantism) နီၪမၩန့အဂဲးလၧ New World, ဘၪထဲးဎုၬလၧ United States, လၧၦအၪဂၩမၩန့ဆၧဆီၫ့မီၪ့အဘၪ ဘဲၫဆၧဂဲၫလၩ့နံၫဖၧၫ့လဖၧၫ့အဂဲးနီၪလီၫ.

လၧအ၀့ၫ၁ံၪအကျၩ ၦဘၧၩ့ထံၫဎရံၬဖိၪ ၀့ၫလယၫ့မ့လၧၫ William Miller ဆ့အီၪထီးနီၪလီၫ. လၧအ၀့ၫအဆၧအၪ့ဎၬနၪ၁့ၪလံၬဆံၫ့ဎံၪအဖၧၩ့, အ၀့ၫနဲၩလၧ ယ့ၫရှူၬမိဂဲၫလၩ့ထဲၩ့ လၧအနၫ့ဆါအမုနံၩလၧအီၪမၧၫ့၀့ၫဒံၭအထး ဖၧၩ့ဒၪလ့ၬနီၪလီၫ. အ၀့ၫလီၩလၩ့လၬလၩ့၁ၫ့ဆၧထီးနီၪ, ဒၪဆၧၫ့ယၫဘၪဆၧ၁ၭ ဂၭဂီၩ့ဖၭဒိၪအမုနံၩလါနၫ့ဂ့ၩ, အ၀့ၫ၀ဲထၪ့န့အ့ၪၦခမျၧးလၧ လံၬဆံၫ့ဎံၪအဆၧမွဲ ဆၧတီၩ ကြၨၪဘၪတီၩ၀့ၫဒံၭထီးမုလနံၩယီၩဒၪလ့ၬနီၪလီၫ.

လနွ့ၫယီၩအဆၧမၩလိၪဖၧၩ့ ပမိအၪ့ဎၬနၪ၁့ၪဘၪ ဘၪမွဲနီၪဎရံၬအဆၧ ဂဲၫလၩ့ထဲၩ့နံၫဖၧၫ့လဖၧၫ့နီၪ မၩဎွ့ၩၦဆူနဲၩဆၧဖိၪ၁ံၪအ၁ၭလၧဆၧ၁ၭထိၬ လၧ ယၩနံၪ့ထၧၫ့ထီယၫ ဒဲဒုၭအီၪက့ၪတဲၩ့၀ဲၩပ၁ၭ လၧမုနံၩအလၩအဖၩ့နီၪဘဲၫ၁့ၪလဲၪ.