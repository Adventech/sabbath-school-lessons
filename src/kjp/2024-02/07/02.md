---
title:  ဆၧအုၩ့လၩ့ဘၪထွ့ၫအ၀့ၫအဆၧဂဲၫထဲၩ့
date:   12/05/2024
---

ပရိၫတဲၭစတဲး ၦမၩဂ့ၩထဲၩ့ဎရံၬဆၧအီၪကီၪ့ဖိၪလဖၪ ဒဲဆၧဘိၪ့ဆၧဘၩ အဆၧလ့ၩ (pilgrim) လဖၪ လၧအအီၪထးလၧဟီၫလၫ့ (Holland) နီၪ မွဲၦလၧ အအီၪခိၭဎရံၬအဆၧဂဲၫထဲၩ့လဒီၪ့လီၫ. လၧအ၀့ၫ၁ံၪအဂး ဎရံၬအဆၧဂဲၫထဲၩ့နီၪ မွဲဆၧမၩမုၬအ၀့ၫ၁ံၪအ၁ၭဒိၪဒိၪလ့ၬလီၫ. John Wycliff ယိစိၩဆၧလၧ ဎရံၬ အဆၧဂဲၫထဲၩ့နီၪ အီၪက့ၪ၀့ၫဘဲၫဆၧအီၪကီၪ့အဆၧယိလါလမံၩ့လီၫ. ထီး Calvin ချဲၩ့ဆၧလၧၦမၩဂ့ၩထၪ့ထဲၩ့ဆၧ (Reformers) လဖၪအဂးနီၪ အ၀့ၫ လီၩထဲၩ့ဎရံၬအဆၧဂဲၫလၩ့လၧအလၩအဖၩ့ ဘဲၫ၁ိၭ “ဆၧနဲၪ့ဘၪဆိၪဂ့ၩထုၬလၧ ဆၧမၩအ၁ၭထီးလူၬအကျၩ” နီၪလီၫ. လၧယွၩအၦခွၫဒဲၦမုၪလဖၪအဂး ဎရံၬ အဆၧဂဲၫထဲၩ့နီၪ မွဲလၧပဘၪ၁ၭထိၬဒိၭန့အဂး, မွဲဆၧလၧပဘၪ၁ၭမဲၪ၁ၭဖျဲၩ့အဂး အ့ၬလီၫ.

`ဖီ ယီဟၫ့ ၁၄း၁-၃; ၁၁့ၭစလနဲကၫ ၄း၁၃-၁၈; ဒဲ တဲတၧၭ ၂း၁၁-၁၄. ဘၪမွဲနီၪလံၬဆံၫ့ဎံၪအဆၧၫ့လဖၪယီၩ ဖ့ၪလၫ့ပၧၩလၧ ၦဎရံၬဖိၪလၧအဖီၩ့ခွံၬယၩနံၪ့လဖၪ အဆၧဆူဆၧနဲၩယီၩလဲၪ.`

ဆၧနီၪပဘၪနၪ၁့ၪယီၫလီၫ. ဆၧဖ့ၪနဲၪပၧၩလၧ ဆၧစူၭဆၧဆၪ, ဆၧၡၪ့ ဆၧနၭ, ဒဲဆၧ၁ံၫဆၧၡါလဖၪမိလၩ့မါခွံၬ, မိထုၬခွံၬ၀့ၫနီၪလီၫ. ဒုၭဒၪပၧၩလၧဆၧ လတီၩဘၪလၩ့မါခွံၬ၀့ၫ, ဆၧထၪ့ဒၩလိၬ၁ၭပထုၬခွံၬ, ဒဲဆၧမၩနၧၩ့မၩစၪလအီၪ လၧၩ့ဘၪနီၪလီၫ. လၧခဲၫ့ထဲၩ့, ဖ့ၪနဲၪစိၩဆၧလၧယၫခီၫအဂး, ဆၧမုၬဆၧလၩ, ဆၧ၁ုၪ့ဎွံၫ၁ၭထိၬ, ဒဲအီၪမုၬလၧဎရံၬအဖၧၩ့ကိၭဆိၩဒ့ၭနီၪလီၫ.

“ကဆါအဆၧဂဲၫလၩ့နီၪ ဖ့ၪလၫ့ဎရံၬအထံၩအဖျဲတီၩအီၪမၧၫ့ကိၭဆိၩဒ့ၭ အဆၧယိလါလီၫ. ကဆါအဆၧအုၩ့လၩ့လၧခိၪလီၩ့ခိၪ, စံၭ၀့ၫလၧအမိဂဲၫထဲၩ့လၩ့ ၀့ၫဒံၭနီၪ ဖ့ၪလၫ့ထံၩဖျဲ၁ံၪဆၧဖၩ့လၧယၫခီၫအဂး, မၩဎွ့ၩအ၀့ၫ၁ံၪအ၁ၭလၧဆၧ ၁ၭထိၬဒဲဆၧယိလါ လၧဆၧ၁ၭအုၭမၩလၩ့ဆါလၩ့ၡၩလန့ဘၪနီၪလီၫ. လၧဆၧၡၪ့ ဆၧနၭဒဲဆၧမၩနၧၩ့မၩစၪအကျၩ, ‘ဆၧဒိၪကဆါဒဲယ့ၫရှူၬဎရံၬဂဲထုၪ့၀့ၫ’ နီၪ မွဲ ‘ဆၧယိလါမုၬ’ (blessed hope) လီၫ. ထီးၦ၁့ၭစလနဲကၫဎရံၬဖိၪ၁ံၪအီၪလၧ ဆၧ၁ၭအုၭ လၧအ၀့ၫ၁ံၪဘၧၩ့လၩ့အၦအဲၪဘၪ၀့ၫအခၫနီၪ, ဆၧယိလါအီၪလၧ အ၀့ၫ၁ံၪအ၁ၭခံဖၧၩ့နီၪ မွဲဆၧထိးအ၁ၭလၧကဆါမိဂဲၫထဲၩ့၀့ၫလီၫ. အ၀့ၫ၁ံၪ အဆရၫစပီလူၫဖ့ၪနဲၪအ၀့ၫ၁ံၪ လၧဆၧဂဲထုၪ့မၧၫ့ထၪ့ထဲၩ့, မိအီၪ၀့ၫလၧဒၪလၧ ကဆါအဆၧဂဲၫလၩ့ထီးနီၪလီၫ. ထီးနီၪလဖၧၫ့, ၦ၁ံၫ၀့ၫလၧဎရံၬအဖၧၩ့နီၪ မိဂဲထုၪ့ထဲၩ့, ဒဲမိဒၪခီၩ့လိၬ၁ၭလၧၦအမၧၫ့အတီၩအလီၩ့လဖၪ လၧမူၭဖိၭဖၫ့နီၪလီၫ. ‘အဂဲးဘဲၫယီၩ,’ စံၭ၀့ၫဒၪ, ‘ပမိအီၪလၧကဆါအ၁ိၭ အဆိၩဆိၩအကၠၪကၠၪဘဲၫနီၪ၁ိၭလီၫ. မၩ၁ၭဘဲၫနီၪတၭ, မၩမုၬလိၬန၁ံၪအ၁ၭလၧ ဆၧချဲၩ့လဖၪယီၩဆံၭ. ၁၁့ၭစလနဲကၫ ၄း၁၆-၁၈.” Ellen G. White, The Great Controversy, p. 302.

ဘၪမွဲနီၪဆၧဂဲၫလၩ့နံၫဖၧၫ့လဖၧၫ့နီၪ အကၧၩ့ဒိၪ၀့ၫမၬလၧပဆၧဆူ ဆၧနဲၩအဂးနီၪလဲၪ. လၩ့ဆၫ့ဒၪဆၧ ထီးမွဲပ၁့ၪယၫဘၪဆၧ၁ံၫမွဲဆၧမံၫနီၪ (ဆၧမၩလိၪ ၁၀), ဆၧမၩလိၪယီၩ ကဲၪန့ဆၧအကၧၩ့ဒိၪ၀့ၫနီၪ ဘၪနီၪ လဲၪ. ဘဲၫစပီလူၫစံၭ၀့ၫအ၁ိၭ, အ့ၪလမွဲဘၪဘဲၫနီၪတၭ, ဆၧယိလါ လအီၪလၧပဂးလၧၩ့ဘၪနီၪ ဘၪမွဲနီၪလဲၪ (၁ကီ ၁၅း၁၅-၁၈).