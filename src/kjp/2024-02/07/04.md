---
title:  ၀့ၫလယၫ့မ့လၧၫဒဲလံၬဆံၫ့ဎံၪ
date:   14/05/2024
---

လၧ Luther Warren, ၦမၩဂ့ၩထၪ့ထဲၩ့ဎရံၬအဆၧအီၪကီၪ့လဖၪအကျၩ ကဆါယွၩအီၪက့ၪ ၀့ၫလယၫ့မ့လၧၫ (William Miller) ဘဲၫၦထုၭဖျီၪထၪ့ ဎရံၬအဆၧဂဲၫလၩ့နံၫဖၧၫ့လဖၧၫ့အခံးအဂၩ့နီၪလီၫ. ထီးမ့လၧၫအၪ့ဎၬနၪ၁့ၪ လံၬဆံၫ့ဎံၪအခၫနီၪ, အ၀့ၫဒၪဘၪဎရံၬအဲၪအ၀့ၫဒၪအၪနဲၪ့ အ၀့ၫဆီၫ့မီၪ့၀့ၫ၁့ၪဒံၭ နီၪလီၫ. လၧအ၀့ၫအလံၬဆံၫ့ဎံၪ, အနိၪကွ့ၭ, ဒဲအဆၧကွ့ၭနဲၪ့လံၬ၁ံၪကၠၧၫ့၁ိၭ, ခီၫလၧ၁မိစ့ၭနီၪ အ၀့ၫဒၪဖီ၀့ၫလၩ့ထံးလၩ့ဆ့ၭ, ထိၪဎီၩ့လံၬဆံၫ့ဎံၪအဆၧၫ့နီၪ လၧလံၬဆံၫ့ဎံၪအဆၧၫ့, အ၀့ၫပျဲၩလံၬဆံၫ့ဎံၪ ထိးဒၪအ၁ၭလၧအနၫ့ဆါဒၪ၀့ၫနီၪလီၫ.

`ဖီ အဲၫစ့ယၫ ၂၈း၉, ၁၀; ဒီၩ့လၩ့ ၈း၈, ၉; ယီဟၫ့ ၁၆း၁၃; ဒဲ ၂ပံတၧၫ ၁း၁၉-၂၁. ၁နိၫမွဲဆၧနီၪလဖၪ လၧလံၬဆံၫ့ဎံၪအဆၧကွ့ၭကျိၭ နီၪ နဒၪဘၪလၧလံၬဆံၫ့ဎံၪအဆၧၫ့လဖၪယီၩအဖၧၩ့လဲၪ.`

ဘဲၫ၀့ၫလယၫ့မ့လၧၫ ထိၪဎီၩ့လံၬဆံၫ့ဎံၪနီၪလၧလံၬဆံၫ့ဎံၪအ၁ိၭ, ဆၧအခီၫပယီၫအီၪ၁ူၪယိၬလဖၪ ထုၭဖျီၪထၪ့အ၁ၭလၧအ၀့ၫလီၫ. ၁ၭမုဆံၫ့ဎံၪ၀ဲထၪ့ ဆၧနၪ၁့ၪယွၩအလူအထၫလၧအ၀့ၫလီၫ. အ၀့ၫ၁ုၭဘူၭအ၁ၭ (အၪ့ဎၬ၀့ၫ) လဆၫ့ဘၪလဆၫ့ လထံၪဘၪလထံၪနီၪ ဘဲၫအ၀့ၫဂဲၫထဲၩ့အၪ့ဎၬန့၀ဲၩ၀့ၫအ၁ိၭ လီၫ. အ၁နိၫလ့ၩကဒံၩကဒၩအ့ၬလီၫ.

`ဖီ ဒၫ့နအ့လၭ ၁း၁၇; ဒၫ့နအ့လၭ ၂း၄၅; ၁ပံတၧၫ ၁း၁၀, ၁၁; ဒဲ နဲၪဖျီၪ ၁း၁-၃. လံၬအဆၧၫ့လဖၪယီၩ ၁ီၪ့လိၪပၧၩဆၧနၪ၁့ၪ ဆၧလီၩဖျီၪ ထၪ့ဆၧလၧယၫလဖၪအဂဲး မွဲဆၧနီၪလဲၪ.`

ဆၧအီၪက့ၪနဲၪ့လဖၪ (symbols) လၧဆၧလီၩဖျီၪထၪ့ဆၧလၧယၫလဖၪနီၪ မွဲအီၪဘံၭထၬအ၁ၭလၧ ၦနၪလ၁့ၪဘၪအဖၧၩ့အ့ၬ. ပဆၧအဲၪယွၩကဆါနီၪ ဖ့ၪလၫ့ပၧၩဆၧလီၩဖျီၪထၪ့ဆၧလၧယၫလဖၪယီၩ ဘဲၫ၁ိၭပမိဒၪန့ဆၧမိမၩအ၁ၭ လယံၬလၧၩ့ဘၪလၧဂၪ့ခိၪယီၩနီၪလီၫ. ၀့ၫလယၫ့မ့လၧၫနၪ၁့ၪဆၧယီၩ လၧ လံၬဆံၫ့ဎံၪအဆၧကွ့ၭကျိၭဒၪ၀့ၫအ၁ၭဖၧၩ့ ထံၫထံၫကျၩကျၩလီၫ. ဆၧဖိၪဆၧဎါ (Beasts) လဖၪ လၧအအီၪက့ၪဒီၩ့လၩ့ၦဎွၩလဖၪဒဲဘၩ့မုးလဖၪ (ဒၫ့ ၇း၁၇, ၂၃). လံၩမုနီၪ အီၪက့ၪဒီၩ့လၩ့ဆၧမၩဂၭဂီၩ့ဆၧ (မဲအၫ ၄၉း၃၆). ထံၫနီၪမွဲ၀့ၫဒၪ ၦခမျၧးဒဲထံၫ၁ံၪခး၁ံၪ (နဲၪ ၁၇း၁၅). ၦမုၪလဂၩနီၪ မွဲ၀့ၫဒၪဆၧအီၪကီၪ့လီၫ (မဲအၫ ၆း၂; အ့ ၅း၂၂-၃၂). ဆၧအဆၧၫ့အထီလၧ လံၬဒၫ့နအ့လၭ ဒဲလံၬနဲၪဖျီၪ အဖၧၩ့နီၪ မွဲဆၧအီၪက့ၪနဲၪ့အလၨဆ့, လၧဆၧဘၪထွ့ၫလနံၩနီၪ မွဲလနံၪ့လီၫ (၄မိ ၁၄း၃၄; ဇံၫ ၄း၆). စ၀့ၫလယၫ့မ့လၧၫမၩန့လံၬဆံၫ့ဎံၪအ၁နိၫယီၩ လၧဆၧကွ့ၭကျိၭထဲၩ့ဆၧအဂး, ဒဲဒၪန့ဘၪဎရံၬမိဂဲၫထဲၩ့အထီထီးနီၪလီၫ.

`ဘၪမွဲနီၪ ဆၧနၪ၁့ၪဆၧအဘၪလၧ ဆၧလီၩဖျီၪထၪ့ဆၧလၧယၫ အဆၧကွ့ၭနဲၪ့နီၪ အကၧၩ့ဒိၪ၀့ၫလၧ ပဆၧဆူဆၧနဲၩအဂးလဲၪ.`