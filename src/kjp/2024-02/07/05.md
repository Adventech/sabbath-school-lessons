---
title:  ၂,၃၀၀ နံၩလၧဒၫ့နအ့လၭ ၈း၁၄ အဖၧၩ့
date:   15/05/2024
---

၀့ၫလယၫ့မ့လၧၫအၪ့ဎၬဆၧမိမၩအ၁ၭလၧ မီၪအဆၧလီၩဆိၫ၀ဲၩလဖၪနီၪ မိကဲၪထၪ့၀့ၫလၩ့ထံးလၩ့ဆ့ၭ ဘဲၫလံၬအခီၫပယီၫအီၪအ၁ိၭလီၫ. စအၫဘြဟၫ့ အဖိၪဆိၩလံၩဆိၩလဖၪအဆၧလ့ၩ၀ံၩ့၀ၩ့အနံၪ့ ၄၀၀, ၦအံၫစရ့လၭဖိၪလဖၪ အဆၧခ့ၬခိၭ၀ံၩ့၀ၩ့လၧမံၩ့လၬကျၩဖၧၩ့အနံၪ့ ၄၀, ၦအံၫစရ့လၭဖိၪဘၪဆၧဖီၪ့ထၬ အနံၪ့ ၇၀, ဒဲ စဒၫ့နအ့လၭအဆၧအၪ့နၩ့လၩ့ဆၧအဆၧၫ့အထီလၧ ၦအံၫစရ့လၭဖိၪ၁ံၪ ၇၀ နွ့ၫ (၁မိ ၁၅း၁၃; ၄မိ ၁၃း၃၄; မဲအၫ ၂၅း၁၁; ဒဲ ဒၫ့ ၉း၂၄).

`ဖီ မၫကၧၭ ၁း၁၅; ဂလ့ၡၫ ၄း၄; ဒဲ ရိမၫ ၅း၆. လံၬအဆၧၫ့ လဖၪယီၩ လီၩဘၪပၧၩလၧကဆါယွၩအဆၧၫ့အထီဆရၫ့ မွဲဆၧနီၪလဲၪ.`

စမ့လၧၫ (Miller) အၪ့ဎၬဆၧနဲၪဖျီၪဆၧလၧယၫနီၪ, ထိၪဎီၩ့လံၬဆံၫ့ဎံၪနီၪလၧလံၬဆံၫ့ဎံၪ, အ၀့ၫထုၭထၪ့ယွၩအဆၧၫ့ထီဆရၫ့ (timetable) နီၪ လၧပကဆါအဆၧဂဲၫလၩ့နံၫဖၧၫ့လဖၧၫ့အထီလီၫ.

`ဖီ ဒၫ့နအ့လၭ ၈း၁၄. မွဲဆၧနီၪမၩအ၁ၭလၧ ၂,၃၀၀ နံၩအထုၬနီၪ လဲၪ.`

၀့ၫလယၫ့မ့လၧၫ ထိးဆၧၫ့ဆၧဒၪအလၩ့ဆၫ့မွဲ “ဆၧမၩဆံၫ့ခွံၬဆၧလး အဆံၫ့ဎံၪ” နီၪ မွဲဆၧမၩဆံၫ့ခွံၬဂၪ့ခိၪယီၩလၧမ့ၪနီၪလီၫ. အ၀့ၫကျ့ၭစၨၭအၪ့ဎၬ ဆၧဆီၪ့ဆီၪ့လ့ၬ လၧအမိနၪ၁့ၪဆၧဂဲးလၩ့ဆၫ့လၧဆၧမိမၩအ၁ၭနီၪလီၫ. အ၀့ၫ န့ဘၪဒၫ့နအ့လၭ ၈ ဒဲ ဒၫ့နအ့လၭ ၉ အဆၧဆုးဘုၭလိၭ၁ၭနီၪလီၫ. ဆၧအၪ့မၧၫ့ အ၁ီၫ့ ဂၫဘြံလၭလၧ “ဒုၭနၪ၁့ၪၦလဂၩယီၩ လၧဆၧဒၪဆၧလၧယၫလခီၫနီၪဆံၭ” လီၫ (ဒၫ့ ၈း၁၆). ဒၫ့နအ့လၭ ၈ အထုၬနီၪ လီၩ့ဖျီၪဆၧဂဲးထၧၫ့ဆၧၫ့ယၫအဂဲး အဖး ဘၪထွ့ၫလၧ ၂,၃၀၀ အနံၩလီၫ (ဒၫ့ ၈း၂၇). လၧခဲၫ့နီၪ အ၁ီၫ့နီၪဂဲၫထဲၩ့ လၧစဒၫ့နအ့လၭအီၪဒဲစံၭ၀့ၫဒၪ, “ယဂဲၫထၪ့ဘဲၫ၁ိၭ ယမိ၁ီၪ့လိၪနၧၩလၧဆၧကိၪ့ ဆၧဆၭလီၫ” (ဒၫ့ ၉း၂၂; ယိထၪ့ဆ့လၧ ဒၫ့ ၉း၂၃, ၂၅-၂၇). ဆၧနီၪမွဲဆၧဒုၭနၪ၁့ၪအ၀့ၫဒၪလၧ ၂,၃၀၀ နံၩအဂဲးလီၫ.

ပ၁့ၪယၫဘၪဆၧယီၩ မွဲလၧအ၁ီၫ့နီၪအဆၧချဲၩ့အခၪ့ထံၭလထံၪနီၪ စံၭ၀့ၫလၧ “မုအနွ့ၫအဘျၩ့နွ့ၫဆံၫအီၪက့ၪအ၁ၭလၧ နၡၩခမျၧးဒဲနဒိၩ့ဆံၫ့ဎံၪအဂး” (ဒၫ့ ၉း၂၄) လီၫ. ဆၧချဲၩ့ “အီၪက့ၪအ၁ၭ” (determined) အခီၫပယီၫလၧလံၬ အဆၧကွ့ၭအ၁ိၭနီၪမွဲ “ဆၧဒၪ့ထ့ၬ” (cut off) လီၫ. အနွ့ၫနွ့ၫဆံၫ, ၄၉၀ နံၪ့, နီၪ မိဘၪဆၧဖ့ၬထ့ၬ၀့ၫလီၫ. မွဲလၧဆၧနီၪလဲၪ. ဆၧဒၪဆၧလၧယၫ ၂,၃၀၀ နံၩနီၪ, မွဲဆၧလကုၭ (part) လၧဒၫ့နအ့လၭ ၈ အဖၧၩ့ လၧစဒၫ့နအ့လၭနၪ၀့ၫလ၁့ၪဘၪ နီၪ, ဒဲအ၁ီၫ့ဂဲၫဖ့ၪနဲၪလီၩ၀့ၫဘိၩ့ယီၩလီၫ.

ဒဲခီၫလၧအနွ့ၫ ၇၀ အခၪ့ထံၭလၧ “ဆၧမၩ၁ၫ့ထၪ့ထဲၩ့ယရှုစလံၫ့” နီၪလီၫ (ဒၫ့ ၉း၂၅), Miller ၁့ၪယၫလၧ အ့ၪမွဲအ၀့ၫမၩန့ဘၪအနံၩအ၁ၫ့နီၪ, အ၀့ၫမိ၁့ၪယၫဘၪအနွ့ၫ ၇၀ အခၪ့ထံၭဒဲဆၧလီၩဖျီၪထၪ့ဆၧလၧယၫ ၂,၃၀၀ နံၩအဂဲး နီၪလီၫ.