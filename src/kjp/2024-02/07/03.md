---
title:  ဆၧဆိၫ့ဒၪဆိၫ၀ဲဆၧ
date:   13/05/2024
---

Protestant Reformers ဖိၪလဖၪ နဲၩ၀့ၫလၧကဆါဎရံၬမိဂဲၫလၩ့၀့ၫ ၦဒၪ၁့ၪ, ၦနါဂၧၫ့၁့ၪဆ့လါနၫ့ဂ့ၩ, မုနံၩမု၁ၫ့လ့ၩဖီၩ့၀့ၫတၭ, အဆၧနၪ၁့ၪဘၪထွ့ၫ ဆၧမွဲဆၧတီၩနီၪ အၪ့လဲၩထၪ့အ၁ၭလဆၫ့လဆၫ့၁့ၪ၀့ၫဒၪဆ့လီၫ. ယၩနံၪ့ ၁၉ ၦလီၩလၩ့လၬလၩ့ဆၧဖိၪလဖၪ လီၩ၀့ၫကဆါဎရံၬမိဂဲၫလၩ့၁ုၪ့ထၪ့အဘၩ့မုးလၧ ဂၪ့ခိၪယီၩအဂဲး ဒဲဆၧဘၪထွ့ၫလၧအနံၪ့ ၁၀၀၀ အဆၧမုၬဆၧဎၩ့အဂဲးဆ့လီၫ. ဆၧ၁ီၪ့ဆၧ၁ၫ့လဖၪနီၪ အီၪက့ၪထးနး၁ၭ အဆၧလုဒိၪဎွ့ၩဒိၪလဖၪနီၪလီၫ.

ဘဲၫနီၪအ၁ိၭ, ဎရံၬအထံၩအဖျဲလဖၪဆ့ ဆီၫ့မီၪ့ဘၪမၪမစဲအၫအဆၧဂဲၫလၩ့ အခံးအဂၩ့နီၪလီၫ. အ၀့ၫ၁ံၪဆီၫ့မီၪ့၀့ၫလၧ မိဂဲၫလၩ့၀့ၫဘဲၫ၁ုၭခိၪလဂၩလၧ မိမၩခါခွံၬရိမၫအစီၩ့အမၩ့အ၁ိၭနီၪ, လမွဲဘၪဘဲၫၦမိမၩဖီၩ့ဖျ့ၭအ၀့ၫ၁ံၪလၧဆၧ ဒဲၩဘၭအဆၧစ့ၩရၫ့အ၁ိၭဘၪနီၪလီၫ. မွဲဆၧနီၪအ၀့ၫ၁ံၪနၪ၁့ၪမစဲအၫအခံးအဂၩ့ ဂ့ၩဘၪအ့ၬလီၫ.

`ဖီ မၩဆၧ ၁း၉-၁၁; နဲၪဖျီၪ ၁း၇; ဒဲ မၭ၁ုၫ ၂၄း၂၇, ၃၀, ၃၁. လံၬအဆၧၫ့လဖၪယီၩ ၁ီၪ့လိၪပၧၩလၧပကဆါမိဂဲၫလၩ့၀့ၫအဂဲး မွဲဆၧနီၪ လဲၪ.`

လၧဎရံၬအဆၧဂဲၫလၩ့ ဘဲၫဖိၪ၁-ဆံၭဖိၪလၧဘံၭ၁လံၫဟံၫ့ဖၧၩ့အခၫနီၪ, ၦၡၩ၁့ၪယၫ၀့ၫၡၩဂၩလီၫ. ထီးမွဲအ၀့ၫအဆၧဂဲၫလၩ့နံၫဖၧၫ့လဖၧၫ့နီၪ, “ကယဲ ဆၧအမ့ၬလဂၩလါလါ” မိဒၪဘၪအ၀့ၫဂဲၫလၩ့လီၫ. နါကိၭဖၧၩ့ဒ့ၭ မိနါဂၧၫ့ခွ့ၩ၁ီၫ ထၪ့လၧအ၀့ၫဂဲၫလၩ့နီၪလီၫ. ၦဆၨၩကိၭဂၩဒ့ၭမိဒၪဘၪအ၀့ၫအလၩအဖၩ့ဆ့လီၫ. ဆၧအၪ့လီၫန့ပၧၩန့အ့ၬ. လံၬဆံၫ့ဎံၪလီၩထၬ၀ဲၩ ဆၧမိမၩအ၁ၭလၧအ၀့ၫဂဲၫထဲၩ့ လၩ့အဂဲးနီၪ လၩ့ထံးလၩ့ဆ့ၭနီၪလီၫ.

“ဆၧလကဲၪယုၩယါဘၪ ဒဲဆၧလၩဖၩ့လၩ့ဆၫ့ထုၬလမံၩ့လၧလံၬဆံၫ့ဎံၪ နဲၪဖျီၪလမံၩ့နီၪ မွဲဎရံၬမိဂဲၫထဲၩ့လၩ့ထဲၩ့ လၧအဆၧထိးထဲၩ့တၩ့ထဲၩ့အဆၧမၩဖၭဒိၪ အဂးလီၫ. အ့ၪမွဲယွၩအၦလ့ၩဆၧလၧဆၧဘိၪ့ဆၧဘၩလဖၪ, လၧအဘၪအိၪခိၭ ၀့ၫဆၧ ‘လၧဆၧ၁ံၫအလၩဒုၩဖၧၩ့’ ဖၭယံၬလ့ၬနီၪ, မိဒၪဘၪယွၩအဆၧအုၩ့လၩ့ လၧၫ့ထၪ့ဎွ့ၩထၪ့၀့ၫဒၪ, ‘ဂဲထုၪ့ထဲၩ့လၧ၁ၭမၧၫ့အဖၧၩ့,’ ‘မိဂဲၫထဲၩ့ထီၩ့လၧအဂံၪ့ လၧဘၪစဲၪ့ထၪ့ခွံၬ၀့ၫအလး’ နီၪလီၫ. ခီၫလၧကျိၭအံဒံၫ့အဆၧလၩ့မါလၧ အခၪ့ထံၭနီၪ, ၦဆၧနဲၩဆၧဖိၪ၁ံၪဂဲၫထဲၩ့ထီၩ့လၧ ၦအုၩ့ဆၧလဂၩအမ့ၬယၫ (ကဆါယွၩအမ့ၬယၫ) မိမၩနၧၩ့မၩစၪခွံၬၦမၩဂၭဂီၩ့ဆၧလဂၩ (မုၪခီၩလဲး) အစီၩ့ အမၩ့လဖၪ, ဒဲမိဂဲၫထဲၩ့ထီၩ့လၧပၫဒဲၭလၧအလၩ့မါထးနီၪလီၫ.” Ellen G. White, The Great Controversy, p. 299.

ၦယိလါဆၧအခၪ့ထံၭလဖၪအကျၩ ခိၪနါလဂၩ, Luther Warren, လီၩယုၩယါၦ၁ၭဘၪ့လဖၪ, “ဆၧခိၭယိလါကဆါဎရံၬအဆၧဂဲၫလၩ့နီၪ မွဲ၀့ၫ ဆၧတဲၩ့၀ဲၩ၁ၭဒဲဆၧအီၪမၧၫ့လၧဆၧတဲၩ့၀ဲၩအဂးဆ့လီၫ.” ဆၧပရၧၫ့လၧဎရံၬ မိဂဲၫထဲၩ့ဘူၭထၪ့ယူၭနီၪ မိဘၪမွဲလၧပၧၩကိၭဂၩဒ့ၭအၪ့ဎၬလၩ့ထဲၩ့ပ၁ၭ လၧနး၁ၭ အဆၧအီၪမၧၫ့အီၪဂဲၩအဂးလီၫ. အနီၪမွဲဆၧကိၭစိၩၦကိၭဂၩလၧဆၧအီၪမၧၫ့ဘၪ ယွၩအ၁ၭအဂးလီၫ. လၧဎရံၬအဆၧဂဲၫလၩ့အလၩအဖၩ့အကယးကဖးနီၪ ၦမိအီၪလၧ၀ါလါနံၫခီၫအ၁ၭကျၩန့အ့ၬ.

`ဖီ ၁၁့ၭစလနဲကၫ ၅း၂-၅ ဒဲ ဟံဘြုၫ ၉း၂၈. ဆၧဖ့ၪဂဲးဖ့ၪဘၭ မွဲဆၧနီၪလၧပဂး ဘၪထွ့ၫလၧဎရံၬအဆၧဂဲၫလၩ့ထဲၩ့အခံးအဂၩ့နီၪလဲၪ.`