---
title:  ကဆါယွၩလဂၩလၧအအီၪဘူၭထံး
date:   09/05/2023
---

ဆၧတဲၩ့လၩ့ဆၧကဆါယွၩ, လၧအဒုၭကဲၪထၪ့မု, လၩ, ဒဲၡၪလဖၪ, လၧအတဲၩ့လၩ့ဂၪ့ခိၪယီၩလၧအစီၩ့ဒိၪမၩ့ဒိၪ, ဆၧအီၪဎွ့ၩဒဲ၁ၭမၧၫ့လဖၪ, ဒဲအ၁ၭအီၪလၧ ပၧၩကိၭဂၩဒ့ၭအဖၫ့ခိၪဆ့လီၫ. မွဲယွၩလၧအထုၭထၪ့ခွံၬအၡၩခမျၧး၁ံၪလၧခံးအံဇံၭ အဆၧစၧၩ့ထၬလး, ဒဲ၁ိၫ့အ၀့ၫ၁ံၪလၧၡါမုနၧၫ့ဖၫအဖၧၩ့, လၧအလုအၪ့အ၀့ၫ၁ံၪ လၧကိၪမၪ့နၫလၧမူၭခိၪ, လၧအမၩလၩ့ဎီးခွံၬ၀ံးယ့ၫရခိၫအဒီၪ့, ဒဲလၧအမၩနၧၩ့ မၩစၪခွံၬၦအံၫစရ့လၭ၁ံၪအဒုၪအဒၩလဖၪနီၪလီၫ. မွဲကဆါယွၩအနီၪလီၫ လၧအထုၭထၪ့အစီၩ့အမၩ့လၧ အဒုၭကဲၪထၪ့မူၭ၀ၩ့ဒီၪ့ထီးအလူၬလဂၩယီၩ မိထုၭထၪ့အစီၩ့အမၩ့လၧဆၧမၩနၧၩ့ခွံၬ ဆၧအၧၩ့ဆၧ၁ၫ့အ၁ုၭမုလၧအဒုၭဆၧလၧပ၁ၭမုလဖၪနီၪလီၫ.

`ဖီ ၂ကီရံၫ့ ၅း၁၇; အၪ့ ၁၃၉း၁၅-၁၈; မၩဆၧ ၁၇း၂၇; ဒဲ ကလီစံၫ ၁း၁၇. ဆၧ၁ီၪ့လိၬပၧၩ ကဆါယွၩအဆၧအီၪဘူၭထံးဆၧနီၪလဲၪ.`

ၦအၪ့ဎၬယွၩအဂဲးလဖၪ ကၩ့ကၩဎိၭလၩ့ဆၧဘၪထွ့ၫလၧကဆါယွၩအဆၧ ဒိၪထုၬအဂဲးလီၫ. လီၩ၀့ၫန့ဒၪလၧယွၩနီၪ အီၪ၀့ၫလၧဆၧတဲၩ့လၩ့ဆၧထီးအလူၬ အဖၫ့ခိၪနီၪလီၫ (transcendence). ဒဲအ၀့ၫ၁ံၪကၩ့ကၩဎိၭလၩ့ဘၪထွ့ၫလၧ စီၩ့မၩ့ဒိၪအီၪ၁့ၪလၧဆၧကိၭမံၩ့ဒ့ၭအဂဲးဆ့လီၫ. မိစံၭ၀့ၫအီၪ၀့ၫလၧဆၧလမံၩ့မံၩ့, လၧဆၧလစီၪ့စီၪ့လၧပဂၪ့ခိၪယီၩအဖၧၩ့, ဘဲၫလံၬဆံၫ့ဎံၪအလ့ၩခၫ့ဖျီၫ့အဆၧနဲၪ ဒီၩ့လဖၪအ၁ိၭ လၧဆၧဘံၪဘူၪစၭဎၬဒဲဆၧဘၪထွ့ၫဘူၭထံးအဖၧၩ့နီၪဆ့လီၫ. ဘဲၫ (အဲၫစ့ယၫ ၅၇း၁၅) စံၭ၀့ၫအ၁ိၭ, ကဆါယွၩအီၪလၧ "ဆၧထၪ့ထီၫဒဲလၧဆၧ ဆံၫ့ဎံၪအလးဖၧၩ့," ဒဲလခီၫ "လၧၦ၁ုၪ့ခါအ၁ၭလၩ့ဒဲဆၪ့လၩ့အ၁ၭအ၁ိၭ" နီၪလီၫ. ကဆါယ့ၫရှူၬအနၫ့ဆါစံၭ၀့ၫဒၪလၧ အဘၪထွ့ၫအထံၩအဖျဲအတီၩလဖၪနီၪ "ယအီၪလၧအ၀့ၫ၁ံၪအဖၧၩ့ဒဲနအီၪလၧယဖၧၩ့း ဘဲၫ၁ိၭအ၀့ၫ၁ံၪမိအီၪလၧၫ့ဎွ့ၩ လၧဆၧလမံၩ့ဎးး ဘဲၫၦဂၪ့ခိၪဖိၪမိ၁့ၪယၫ လၧနအၪ့မၧၫ့လၩ့ယၧၩအ၁ိၭနီၪ, ဒဲနအဲၪအ၀့ၫ၁ံၪ ဘဲၫနအဲၪယၧၩအ၁ိၭနီၪလီၫ" (ယီဟၫ့ ၁၇း၂၃). ဆၧအီၪဘူၭထံးနဲၪ့ဆၧအနီၪ အီၪလၧၩ့အ့ၬလီၫ.

ဆၧပရၧၫ့အဂ့ၩဒိၪထုၬလၧပကဆါယွၩအဂဲးနီၪ မွဲအ၀့ၫအဆၧဂ့ၩဒိၪ၀့ၫ ဒဲစီၩ့မၩ့လၧထီၩ့စိၩ၀့ၫဎံၩ့လးလၧမူၭ၀ၩ့ဒီၪ့ ဒဲလၧပ၀့ၫကိၭဂၩဒ့ၭအဆၧအီၪမၧၫ့အီၪဂဲၩ ဖၧၩ့နီၪလီၫ. အ၀့ၫအုၩ့လၩ့လၧအမိမၩပၧၩ, မိကၧၩ့ဂ့ၩပၧၩ, ဒဲမိအၪ့လဲၩထဲၩ့ခွံၬပၧၩ လၧအခံးအဂၩ့ဒၪ၀့ၫနီၪလီၫ. ဆီၫ့မီၪ့ယိဆၧအခီၫပယီၫနီၪဆံၭ. ကဆါယွၩလၧ အဒုၭကဲၪထၪ့၀့ၫဒဲဖီၪ့ဂုး၀့ၫမူၭ၀ၩ့လးလၧအကုၭအခွးလဖၪနီၪ, မွဲ၀့ၫလၧ "ပမၧၫ့, ဒဲပဂဲၩ, ဒဲပအီၪလၧအဖၧၩ့" (မၩဆၧ ၁၇း၂၈, အၪနဲၪ့အနီၪ မွဲၦမၩဆၧလၧပ၁ၭ ဖၧၩ့, မိဖ့ၪလၫ့ပၧၩ၁ၭအ၁ၫ့, မိထုၭထၪ့ခွံၬပၧၩလၧဆၧဒဲၩဘၭ, ဒဲဒုၭကဲၪထၪ့ပၧၩ လၧၦအ၁ၫ့လၧဎရံၬအဖၧၩ့နီၪလီၫ. ပ၁့ၪယၫဘၪပယွၩမွဲယွၩလၧအအီၪလၧ စီၩ့မၩ့ဘဲၫနီၪ, အဲၪပၧၩဒဲယိထွ့ၫပၧၩဘဲၫနီၪတၭ, ဆၧမၩမုၬပ၁ၭဒိၪမၭလ့ၬလီၫ.

`ပမၩန့ဆၧမၩလိၪလၧပန့ဘၪ ဆၧမုၫလါဒဲဆၧမုၬ၁ၭလၧပနၪ၁့ၪဘၪကဆါယွၩအစီၩ့အမၩ့အီၪနၧၩ့၁့ၪဘဲၫနီၪနီၪလဲၪ. အ့ၪလမွဲဆၧမၩ၁ၭမဲၪနၧၩ, လၧကဆါယွၩ၁့ၪယၫနဆၧအီၪ၁ူၫလဂ့ၩဘၪလဖၪနီၪဧၪ. ဆၧ၁ၭထိၬအပရၧၫ့ဖ့ၪလၫ့ နၧၩဆၧ၁ုၪ့မုၬ၁ၭရှူၪလၧဆၧဂဲးယီၩဘဲၫ၁့ၪလဲၪ.`