---
title:  ဆၧတဲၩ့လၩ့ဆၧကဆါအီၪလၧထုၪ့စူၪယၫအလီၩ့
date:   11/05/2023
---

လၧဆၧအၪ့အူၭအၪ့ဎၧၩ့အဖၧၩ့ ပဘိၪ့ထၪ့ဘၩထၪ့ကဆါယွၩ ဘဲၫဆၧတဲၩ့လၩ့ဆၧအကဆါလီၫ. ဆၧလၧပ၁့ၪယၫ၀ဲၩနီၪ, ကြၨၭပယိထဲၩ့လဖၧၫ့ဒီၭ, မွဲပကဆါတဲၩ့လၩ့ပၧၩနီၪ မွဲပကဆါလၧအရွံန့ထဲၩ့ပၧၩဆ့နီၪလီၫ. ကဆါယွၩလၧ အစံၭ၀့ၫ, "ပမိမၩကဲၪထၪ့ၦၡၩဘဲၫပဂၩ့ဒၪပ၀့ၫအ၁ိၭ ဘဲၫပနၫ့ဆါဒၪပ၀့ၫအ၁ိၭ" (၁မိ ၁း၂၆) လဂၩနီၪ, မွဲ၀့ၫဒၪကဆါလၧအထိးထဲၩ့တၩ့ထဲၩ့ပၧၩလၧထုၪ့စူၪယၫ အလီၩ့, ဒဲကိၭၡၭထၪ့, "‘အံလဲၫ, အံလဲၫ လ့မၫစဘၭ၁နဲၫ’ ဘဲၫၦစ့ၭဆၧအ၁ိၭ ‘ယယွၩဧ့, ယယွၩဧ့, ဘၪနီၫလၧနစဲၪဒၪယၧၩလဲၪ’ (မၭ ၂၇း၄၆) နီၪဆ့လီၫ. အ၀့ၫစံၭပၧၩဘၪမွဲနီၪပဘၪ၁ၭမဲၪယွၩ, အၪနဲၪ့အနီၪ, ပဘၪစံၭထၪ့အၪ့အူၭဒဲ ဘိၪ့ထၪ့ဘၩထၪ့ကဆါယွၩနီၪလဲၪဆ့လီၫ.

ဘဲၫပမွဲၦဒဲၩဘၭဖိၪယီၩ, ပမိစံၭဆၧၫ့ထဲၩ့ဆၧမွဲဆၧတီၩယီၩ, မိန့လၧၫ့လၧၫ့ ဎွ့ၩဎွ့ၩဘဲၫ၁့ၪလဲၪ. ဆၧလီၩဘၪပၧၩ, လၧအ၁ီၫ့အခၪ့ထံၭအဆၧပရၧၫ့ဖၧၩ့နီၪ, ဆၧလၧပဘၪမၩနီၪ, "၁ၭမဲၪယွၩတၭ စံၭထၪ့အၪ့အူၭအ၀့ၫဒၪဆံၭ. အဂဲးဘဲၫယီၩ ယွၩအစ့ၩရၫ့ဆၧအနၩရံၩဘၪယူၭ၀့ၫယူၭ. ဒဲဘိၪ့ထၪ့ဘၩထၪ့ၦလဂၩလၧအမၩကဲၪ ထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪဆံၭ" (နဲၪ ၁၄း၇).

`ဖီ ယီဟၫ့ ၁၉း၁၆-၃၀, စယီဟၫ့အဆၧအီၪက့ၪ၁ၭလၧယ့ၫရှူၬလၧထုၪ့စူၪယၫအလီၩ့. ထီးနဖီလံၬဆံၫ့ဎံၪအဆၧၫ့ယီၩဂီၩ့ ဆီၫ့မီၪ့ယိဆ့ယ့ၫရှူၬမွဲၦတဲၩ့လၩ့ဆၧ, ဘဲၫၦစံၭဆၧအ၁ိၭ, "ဆၧထီးအလူၬဘၪဆၧမၩကဲၪထၪ့အ၁ၭလၧအ၀့ၫနီၪ, ဆၧလၧမူၭခိၪအဖၧၩ့, ဒဲဆၧအီၪလၧဂၪ့ခိၪချိၫ့. ဒဲဆၧလၧၦဒၪဘၪ၁့ၪ, ဒဲဆၧလၧပဒၪလ၁့ၪဘၪ, ဆၧအလးဆီၩ့ဆီမွဲဂ့ၩ, ဆၧစ့ၩရၫ့မွဲဂ့ၩ, ဆၧအခိၪမွဲဂ့ၩ, ဆၧအစီၩ့အမၩ့ မွဲဂ့ၩ, ကယဲဆၧလမံၩ့လါလါ ဘၪဆၧမၩကဲၪထၪ့၀့ၫလၧအစူၪဖၧၩ့တၭ, အီၪ၀့ၫလၧယဂးထီးအလူၬလီၫ" (ကလီစံၫ ၁း၁၆). ပမိစံၭဆၧၫ့ထဲၩ့ဘၪ ဆၧနဲၪဖျီၪ ယွၩအဆၧအဲၪအလၩ့လိလၩ့လၭယီၩဘဲၫ၁့ၪလဲၪ.`

အ၁ီၫ့အခၪ့ထံၭလဂၩအဆၧပရၧၫ့လၧစံၭ၀့ၫ ဘၪဘိၪ့ထၪ့ဘၩထၪ့ဆၧတဲၩ့ ဆၧအကဆါနီၪ ဂဲၫလၧထုၪ့စူၪယၫအလးခဲၫ့, ဒဲထီးနီၪအလးခဲၫ့ ဒုၭ၁့ၪယၫ မူၭ၀ၩ့ဒီၪ့လၧအယိဖၧၩ့ဆၧ ဒဲဎရံၬအထံၩအဖျဲ၁ံၪလဖၪလၧအ၀့ၫမွဲၦလဂၩလၧ "အမၩကဲၪထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪ" မွဲၦလဂၩဎး, ဒဲအ၀့ၫမွဲကဆါယွၩလါနၫ့ဂ့ၩ, "လိၪထၪ့အ၁ၭလၧ ဆၧအဎီးအၡၩအဂၩ့တၭ, အခံးအဂၩ့နီၪ မၩအ၁ၭဘဲၫၦၡၩအ၁ိၭနီၪလီၫ. တၭဆၧဒၪဘၪအ၀့ၫဘဲၫၦၡၩအ၁ိၭ နီၪ, မွဲအဆၪ့လၩ့အ၁ၭဒဲခိၭနၪဆၧ ထီးအထိး၁ံၫအ၁ၭလကၭလၧၩ့ ထီးအထိး၁ံၫ အ၁ၭ လၧထုၪ့စူၪယၫအလီၩ့ဒၪလ့ၬနီၪလီၫ" (ဖလံဖံၫ ၂း၇, ၈).

ၦယိဆၧမၩအ၁ၭအလၩ့လိလၩ့လၭယီၩ, ၦမိ၁့ၪယၫ၀ဲၩအ၀့ၫလၧလချုၭ ဂဲၫလၩ့လၧဂၪ့ခိၪယီၩ ဘဲၫၦၡၩလဂၩအ၁ိၭနီၪလီၫ. ၦမူၭခိၪဖိၪ၁ံၪဆ့ ဘိၪ့ထၪ့ ဘၩထၪ့အ၀့ၫနီၪ ဆၧလၩ့ဆၫ့အီၪအ့ၬ. အ့ၪမွဲလၧပၧၩနီၪ, ပဒိၭန့ဆၧထိးထဲၩ့တၩ့ ထဲၩ့ပၧၩလၧအ၀့ၫအ၁ွံၪ, ပဘိၪ့ထၪ့ဘၩထၪ့ကဆါလၧအတဲၩ့လၩ့ပၧၩဒဲ အထိးထဲၩ့ တၩ့ထဲၩ့ပၧၩယီၩဂီၩ့နီၪ, ပမၩဆၧနီၪအဂူၫဂၩန့ဒံၭလဲၪ.

`ဘၪမွဲနီၪလဲၪ, လၧဆၧ၁့ၪယၫနၪ၁့ၪထုၪ့စူၪယၫအဖၧၩ့နီၪ, ၦဒဲၩဘၭဖိၪ (ၦၡၩဆၨၩယီၩ) မိမၩအၪထၪ့ဆၧကဲၪဒံၭ, လၧကဆါဎရံၬမၩလၧၫ့ဎွ့ၩလၧထုၪ့စူၪ ယၫလီၩ့ဂီၩ့၀ဲၩယူၭနီၪဒံၭဧၪ. ပဆၧမၩလၧမိမၩအၪထၪ့ဒံၭ လၧဆၧတဲၩ့လၩ့ဆၧ အကဆါ မၩ၀ဲၩ၀့ၫယူၭလဖၪအမ့ၬယၫ မွဲဆၧနီၪအီၪဒံၭလဲၪ.`