---
title:  ၦမၩဆၧၩ့ဆၧလဂၩ (အလိၬ၁ၭလဂၩ) လၧဆၧၡၪ့ဆၧနၭဖၭဒိၪအဖၧၩ့
date:   07/05/2023
---

လၧကဆါယ့ၫရှူၬဘၪဆၧမၩန့ထၪ့ထဲၩ့၀့ၫလၧမူၭခိၪ (မၩဆၧ ၁း၉) ဂီၩ့ အလးခဲၫ့နီၪ, အ၀့ၫဂဲၫအီၪကွ့ၩအီၪၡီၩ့အထံၩဖျဲလၧ အီၪမၧၫ့ထးလးခဲၫ့ထုၬ, စယီဟၫ့နီၪ, လၧကျိၩ့ပၭမၧၭ (Patmos), လၧစယီဟၫ့ဘၪထိးနၪ့စဲၪ့ထၪခွံၬ၀့ၫ လၧအထံၫခးဖၧၩ့ လၧရိမၫအ၁ုၪ့အၧၩ့အ၁ၭအၧၩ့အဆၧပၧၩ့ထီးနီၪလီၫ.

`ဖီ နဲၪဖျီၪ ၁း၉. ဖီဆ့ မၭ၁ုၫ ၁၃း၂၁; မၩဆၧ ၁၄း၂၂, ဒဲ ယီဟၫ့ ၁၆း၃၃. ဆၧပရၧၫ့မွဲဆၧနီၪ ထီးယီၩလၧၦအၪ့ဎၬဖိၬထွ့ၫကဆါယ့ၫရှူၬအခဲၫ့လၧဂၪ့ခိၪယီၩ အဂးနီၪလဲၪ.`

ဘၪဆၧထုၭဖၭအ၁ၭလၧ ဂံၪ့ဖိၪဎၫ့ဖိၪအဆၧမၩဆၧၩ့, လၧထံၩ၁ိၭ၁ံၪ, ဒဲလၧ ၦဎရံၬဖိၪခမျၧးလး၀ၩ့, လၧဆၧၡၪ့ဆၧနၭလဖၪအဖၧၩ့ စယီဟၫ့လဂၩဘၪဒၪဆၧၫ့ ယၫဆၧလဖၪယီၩ လၧအမွဲယ့ၫရှူၬအထံၩအဖျဲလဂၩနီၪလီၫ. အဆၧဖံၭဆၧမၩနီၪ ဂီၩ့ဒံၭအ့ၬ. အဆၧထိးအ၁ၭနီၪ ထီၩ့စိၩထၪ့ဘၭဒံၭအ့ၬ. အ၁ီၫ့ၦမွံၩအီၪလၧဆၧအလွ့ ကျံၫ့ကျၧၫ့လဂၩဂဲၫအီၪကွ့ၩစယီဟၫ့လၧကျိၩ့အီၪလၩ့စဲၫနီၪ, ဒဲဂဲၫဖ့ၪလၫ့ ဆၧပရၧၫ့အီၪဂဲၫလၧယွၩအလးဆီၩ့ဆီနီၪလီၫ. ဆၧပရၧၫ့လၧအအီၪဂဲၫလၧယ့ၫရှူၬအအီၪယီၩ မိဂၧၫ့စိၩဘၪ၀့ၫလၧဆၧလးဎံၩ့စီၪ့ လၧဖၧၩ့၁ၭဆူၭဖိၪဒၪလ့ၬ, ထီးနံၪ့ယၩဒုၩ (ရာစုနSစ်) လဖၪအထီနီၪလီၫ. ဆၧပရၧၫ့နီၪ မွဲဆၧယိလါ (ဆၧမုၫလါ) လၧအဆိၩကိၭဆိၩဒ့ၭအဂး, လၩ့ဆၫ့ဒၪဆၧလၧဆၧအီၪက့ၪတဲၩ့၀ဲၩ၁ၭလၧယွၩအမုနံၩအထုၬလၧယ့ၫရှူၬဂဲၫလၩ့အဂးနီၪလီၫ. မွဲဆၧပရၧၫ့အကၧၩ့ဒိၪထုၬဆ့လၧ အဖ့ၪဂဲးဖ့ၪဘၭဆၧလၧဆၧဘၪဒၪဆၧၫ့ယၫ ဆၧကၪဆၧဂဲၩလၧမုနံၩခဲၫ့ထုၬလဖၪအဂး (လနၩ့နၩ့လၧပဒၪဆၧၫ့ယၫဘၪဘိၩ့ယီၩ) နီၪလီၫ.

အ့ၪမွဲနလ့ၩနုၬဘၪလၧ စယီဟၫ့အီၪဘၪ၀့ၫအလးထီးနီၪ, နမိဒၪဘၪလိးပၫ ဆၧကွ့ၭနဲၪ့ထၬ, အီၪက့ၪထၬ၀့ၫလၧနုၬလၩ့တရၫ့အဖိးနီၪ, ၦကွ့ၭလၩ့ဖၨၪထၬ လံၬနဲၪဖျီၪထၧၫ့ဘံၪ့ယၫ, မွဲ, "၁ၭမဲၪယွၩတၭ စံၭထၪ့အၪ့အူၭအ၀့ၫဒၪဆံၭ. အဂဲး ဘဲၫယီၩ မွဲအစ့ၩရၫ့ဆၧအနၩရံၩဘၪယူၭ၀့ၫယူၭ. ဒဲဘိၪ့ထၪ့ဘၩထၪ့ၦလဂၩ လၧအမၩကဲၪထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪဆံၭ" (နဲၪ ၁၄း၇) နီၪလီၫ.

ဆၧဂဲးမိၡါ, လၧလံၬနဲၪဖျီၪအတိၩ့၁ၭနီၪ မွဲဒၪဆၧဘိၪ့ဆၧဘၩလီၫ. ပဘၪဆၧတဲၩ့လၩ့ပၧၩလၧၦဘိၪ့ဆၧဘၩဆၧလမံၩ့နီၪလီၫ. ၦကိၭဂၩဒ့ၭနီၪ ဘိၪ့ဆၧဘၩ ဆၧလမံၩ့မံၩ့, လဂၩဂၩလီၫ. ဆၧဘိၪ့ဆၧဘၩလၧအမွဲအဘၪနီၪ ဆၧဘိၪ့ထၪ့ ဘၩထၪ့ဆၧတဲၩ့လၩ့ကဆါလဂၩ, လၧဒုၭဖ့ၪနဲၪပၧၩလၧပဆၧအီၪမၧၫ့အီၪဂဲၩ အဆၧထိစိၩအတီၩ၁့ၪ၀့ၫလဂၩနီၪလီၫ. ဖ့ၪလၫ့ပၧၩဆၧအီၪမၧၫ့အီၪဂဲၩအခီၫပယီၫ လီၫ. ဒုၭနဲၪပၧၩဆၧဘၪ၁ံၫလၧဆၧနီၪအဂး, ဒဲဆၧဘၪမၧၫ့လၧဆၧနီၪအဂးဆ့, ဒဲအၪနဲၪ့အနီၪ, အ့ၪကြၨၭ, ပဘၪအီၪကိၩ့အီၪခိၭဂုးခၧၫ့ဆၧၡၪ့ဆၧနၭအဂးဆ့လီၫ. ထီးမွဲဆၧတတုၬတနၭ (crises) လၧခဲၫ့ထုၬကဲၪထၪ့နီၪ, ပမိနၪ၁့ၪဆၧချဲၩ့ယီၩ, "ဒဲလၧပဘၪခၫ့ဂၬဆၧၡၪ့ဆၧနၭအၪမံၩ့တၭ, ပလ့ၩနုၬဖိးလၧယွၩအဘၩ့အမုး အဖၧၩ့နီၪလီၫ" (မၩဆၧ ၁၄း၂၂).

`အ့ၪမွဲယွၩအခ့ၫအၡၩအတီၩလဖၪ, ဘဲၫစယီဟၫ့နီၪ, ဘၪဆၧကၪဆၧဂဲၩဒဲ ဆၧၡၪ့ဆၧနၭဘဲၫနီၪနီၪ, ပ၀့ၫဒၪဆ့ပလထိးဘၪဆၧဘဲၫနီၪမိအီၪဧၪ.`