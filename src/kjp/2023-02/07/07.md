---
title:  မၩလိၪအၪထၪ့အဂး
date:   12/05/2023
---

ဆၧဘိၪ့ထၪ့ဘၩထၪ့ကဆါယွၩနီၪ မွဲဆၧဂဲးမိၡါလၧလံၬဆံၫ့ဎံၪဖၧၩ့ ဒဲကိၭအဆၧၫ့အထီဒ့ၭနီၪ မွဲဆၧအီၪဂုးခၧၫ့လၧဆၧပြၧၩ့လိၬ၁ၭလၧၦၡၩအဂူၫဂၩ ဒဲယွၩအၡၩခမျၧးအဘိၩ့ဆၧၩ့နီၪလီၫ. လၧလံၬလးလံၩအထီထၧၫ့ထီယၫနီၪ ယွၩအမီၪလဖၪ ၁ီၪ့ထဲၩ့၁ၫ့ထဲၩ့ယွၩအၡၩခမျၧး လၧအ၀့ၫ၁ံၪလီၩ့ဖိၬထွ့ၫဆၧဘိၪ့ ဆၧဘၩအဂူၫဂၩအဂးနီၪဆၪဆၪလ့ၬလီၫ. ဆၧဂဲးလိၬတ့ၭလိၬဒဲဆၧဒုၭဆၧယၩ လၧၦဘိၪ့ဘၩကဆါယွၩ ဒဲၦဘိၪ့ဘၩယွၩအဂူၫဂၩအဘိၩ့ဆၧၩ့နီၪ အီၪဂဲၫလၧ မူၭ၀ၩ့ဒီၪ့အဆၧဒုၭလိၬ၁ၭဘၪထွ့ၫလၧဆၧယိဖၬခွံၬ (မၩကြၩ့ထမး) ယွၩအဆၧ၁ီၪ့ ဆၧ၁ၫ့နီၪလီၫ.

"ဆၧဘိၪ့ဆၧဘၩနီၪ မွဲဆၧအခၪ့ထံၭခၪ့ဎၧၩ့, လၧဆၧအခံးအဂၩ့ဖျီၪဂ့ၩ လၧၦၡၩအဆၧအီၪမၧၫ့အီၪဂဲၩလီၫ. ၦလၧအမၧၫ့လီၫ ဘိၪ့ထၪ့ဘၩထၪ့ကဆါယွၩ ၁့ၪး အ့ၪမွဲၦအ၁ံၫနီၪလဂၩနီၪ စံၭထၪ့အၪ့အူၭယွၩဒဲဘိၪ့ထၪ့ဘၩထၪ့ယွၩ၁့ၪအ့ၬ . . . . ၦလၧအတဲၩ့လၩ့ပၧၩလဂၩနီၪ ကိၭစိၩပၧၩလၧပမိဖ့ၪလၫ့ပ၁ၭလၧဆၧဘိၪ့ဆၧဘၩအဆၧဂဲၩဆၧ၀ၭ ဘဲၫ၁ိၭပမိန့ဘၪထဲၩ့ဆၧဆိၪဂ့ၩလၧအ၀့ၫအအီၪအၪထၪ့ ဂီထၪ့ ဘဲၫ၁ိၭပမိအၪ့နၩ့လၩ့ထဲၩ့လၧၦဂူၫဂၩအအီၪနီၪလီၫ. ဆၧဘိၪ့ဆၧဘၩ မိဘၪ အီၪ၀့ၫလၧဆၧအီၪက့ၪ၁ၭအီၪမၧၫ့လၧပဂးအချိၫ့ လၧအဖီၩ့ဖျ့ၭလၧဆၧအဲၪလၩ့ ဒၪ၁ၭနီၪလီၫ. ဆၧဘိၪ့ဆၧဘၩကဆါယွၩအ့ၪလအီၪဘၪနီၪ ပဆၧအီၪမၧၫ့ အီၪဂဲၩအဆၧထိစိၩ (အဂဲးမိထုၪ့) လၩ့မါ၀့ၫဒၪလီၫ. မိမၩအ၁ၭဘဲၫၦလ့ၩဆၧလဂၩ ထီၩ့ခလဲၪနီၪလ၁့ၪယၫလၩ့ဘၪအ၁ၭအ၁ိၭ, လၩ့ဂၬဘဲၫၦအမိ၁ံၫထီလဂၩ, အဆၧထိစိၩလၩ့မါခွံၬလူၬ, မွဲလၧလဆုးဘုၭဘၪအ၁ၭလၧ ၁ၭမၧၫ့အခၪ့ထံၭခၪ့ဎၧၩ့ဘၪ နီၪလီၫ." Ángel Manuel Rodríguez, "The Closing of the Cosmic Conflict: Role of the Three Angels' Messages," p. 42.