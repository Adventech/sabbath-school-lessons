---
title:  ဆၧ၁ၭထိၬအပရၧၫ့, ဆၧစ့ၩရၫ့ဆၧ, ဆၧတဲၩ့လၩ့ဆၧ
date:   10/05/2023
---

အ၁ီၫ့အခၪ့ထံၭလဂၩအဆၧပရၧၫ့ၪ ဆၧ၁ၭထိၬအပရၧၫ့အဆိၩအကၠၪ. အစ့ၩရၫ့ဆၧအနၩရံၩ. ဘိၪ့ထၪ့ဘၩထၪ့ယွၩအမၩကဲၪထၪ့ဆၧလဂၩ. ထီးပဆၧၫ့ ထုၪ့လၧယွၩအမ့ၬယၫလၧဆၧစ့ၩရၫ့အဖၧၩ့နီၪ, ဆၧမိဖ့ၪလၫ့ပၧၩဆၧမုၫလါ အီၪန့ၫဆၧ၁ၭထိၬအပရၧၫ့လမံၩ့လီၫ. "မၩအ၁ၭဘဲၫနီၪတၭ, ၦလၧအအီၪလၧယ့ၫရှူၬဎရံၬအဖၧၩ့လဖၪနီၪ ဆၧစ့ၩရၫ့စၪအီၪလၧအ၀့ၫ၁ံၪအ့ၬ" (ရိ ၈း၁). ဆၧလစ့ၩရၫ့စၪဘၪဘိၩ့ယီၩ - ဒဲလၧယၫခီၫလၧၩ့အ့ၬဆ့လီၫ.

ဆၧပရၧၫ့လၧယွၩမွဲၦတဲၩ့လၩ့ဆၧနီၪ ဆၧမွဲဆၧတီၩအမိၡါလၧမုလနံၩယီၩ အဂး, လၩ့ဆၫ့ဒၪဆၧလၧ (evolution) အဆၧနဲၩလၧလထိးဆၧၫ့ဘၪဆၧတဲၩ့ လၩ့ဆၧနီၪ မိမၩဂၩဂီၩ့ခွံၬၦဎရံၬဖိၪအဆၧဆူဆၧနဲၩအခၪ့ထံၭအထီယီၩလီၫ.

လါနၫ့, လၧဆၧဒုၭဆီၪ့အတိၩ့၁ၭဖၧၩ့ဒၪလ့ၬ, ယွၩဒုၭကဲၪထၪ့အဆၧအီၪ ကီၪ့, ၦခမျၧးလဒီၪ့လၧ ထိးအ၁ၭထၪ့ဒၩၦလထိးဆၧၫ့ဘၪဆၧတဲၩ့လၩ့ဆၧ - ၦခမျၧးလဒီၪ့လၧလီၩလၩ့လၬလၩ့ဆၧမွဲဆၧတီၩ လၧယွၩမွဲၦဆၧတဲၩ့လၩ့ကဆါ ဒဲၦထိးထဲၩ့တၩ့ထဲၩ့ကဆါနီၪလီၫ.

`ဖီ အ့ဖစၧၭ ၃း၉; ကလီစံၫ ၁း၁၃-၁၇; နဲၪဖျီၪ ၄း၁၁; ဒဲ ရိမၫ ၅း၁၇-၁၉. ဆၧ၁ီၪ့လိၬပၧၩ ဘၪထွ့ၫလၧယ့ၫရှူၬမွဲဆၧတဲၩ့လၩ့ဆၧကဆါဒဲ ဆၧထိးထဲၩ့ တၩ့ထဲၩ့ကဆါနီၪ မွဲဆၧနီၪလဲၪ.`

ဆၧဆုးဘုၭလိၬ၁ၭလၧ ယ့ၫရှူၬမွဲၦတဲၩ့လၩ့ဆၧဒဲ ၦထိးထဲၩ့တၩ့ထဲၩ့ဆၧနီၪ ဘဲၫ၁့ၪလဲၪ. လၧ evolution (ၦလနဲၩဘၪဆၧတဲၩ့လၩ့ဆၧ) အဆၧဂဲၩဆၧ၀ၭ အထီနီၪ, ၦဆူနဲၩလၧယ့ၫရှူၬမွဲၦတဲၩ့လၩ့ဆၧကဆါနီၪလၩ့ၡၩ၀့ၫတၡါ, ဒဲၦအ၁ၭ ဂံၩ့ဂၩ့ဆၧလၧ အ၀့ၫမွဲၦထိးထဲၩ့တၩ့ထဲၩ့ဆၧအလးနီၪဆ့လီၫ. ယ့ၫရှူၬဂဲၫလၩ့ မၩဖီၩ့ဖျ့ၭပၧၩလၧဆၧဒဲၩဘၭ, လၧဆၧ၁ံၫ, လၧဆၧဘၪထိးဆၧၡၪ့ဆၧနၭ, ဒဲလၧ ဆၧမၩကြၩ့ထမးလဖၪလီၫ. အ့ၪမွဲ evolution အဆၧ၁ီၪ့ဆၧ၁ၫ့နီၪ စံၭ၀့ၫလၧ ဆၧဒဲၩဘၭ, ဆၧ၁ံၫ, ဆၧၡၪ့ဆၧနၭ, ဒဲဆၧမၩကြၩ့ထမးလဖၪနီၪ မွဲဆၧအခၪ့ထံၭ ဘဲၫဆၧတဲၩ့လၩ့ဆၧလမံၩ့လီၫ. ဘဲၫအ၀့ၫ၁ံၪလီၩအ၁ိၭနီၪ, ကဆါယွၩမိထိးထဲၩ့ တၩ့ထဲၩ့ပၧၩလၧဆၧမိဂဲၫကဲၪထၪ့၁ၫ့လမံၩ့အဖၧၩ့နီၪဧၪ. ဆၧ၁ီၪ့ဆၧ၁ၫ့ဘဲၫနီၪ, မွဲဆၧအၪ့လီၫလၧအလၩ့၁ၭမဲၪလမံၩ့လီၫ.

အ၀့ၫ၁ံၪချဲၩ့ဒုၪဒွ့ၪအၪ့ကီၪဆၧဆ့လၧ ယ့ၫရှူၬအဆၧထိး၁ံၫလၧထုၪ့စူၪယၫ လီၩ့နီၪဆ့လီၫ. ဘၪမွဲနီၪ, စပီလူၫဒုၭဆုးဘုၭစအၫဒၫ့အဆၧဒဲၩဘၭနီၪလၧ ယ့ၫရှူၬအဆၧ၁ံၪနီၪလဲၪ (ရိ ၅း၁၇-၁၉). ဆၧနီၪမွဲဆၧဆုးဘုၭလထံၪဎးလီၫ.

အ့ၪမွဲၦမုနွ့ၫနံၩယိလါဆၧလဖၪနီၪ ထိးဆၧၫ့ယွၩအလူဒဲကိၭထဲၩ့ဂၪ့ခိၪယီၩ လၧမိဘိၪ့ထၪ့ဘၩထၪ့ထဲၩ့ဆၧတဲၩ့လၩ့ကဆါ, ဆၧၫ့ထုၪ့ဂုးခၧၫ့လၧဆၧထိးအ၁ၭ ဒဲထၪ့ဒၩဆၧဘၪမၪလဖၪလီၫ.