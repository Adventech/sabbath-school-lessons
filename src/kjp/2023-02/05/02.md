---
title:  ဆၧစ့ၩရၫ့ဆၧအနၩရံၩအဆၧအီၪက့ၪအ၁ၭ
date:   23/04/2023
---

လံၬဆံၫ့ဎံၪလၧခဲၫ့ထုၬလဘံၪ့, လံၬနဲၪဖျီၪယီၩ, အ၁ၭဆုးမိထုၪ့အီၪလၧ ဆၧဂဲးလိၬတ့ၭလိၬဆၧဖၭဒိၪ လၧဆၧဂ့ၩဒဲဆၧအၧၩအဘိၩ့ဆၧၩ့ထၧၫ့ထီယၫအထုၬ အထီနီၪလီၫ. လူၫစံၫဖၫ, အ၁ီၫ့လၧပိၩ့ထၪ့ဆၧလဂၩ, ထၪ့ဒၩဆၧတီၩဆၧလီၩ့, မွဲယွၩအဆၧတီၩဆၧလီၩ့ဒဲအဆၧကိၪ့၁့ၪနီၪလီၫ. အ၀့ၫချဲၩ့ထၪ့၀့ၫလၧ ကဆါယွၩ နီၪတီၩလီၩ့အ့ၬ, အဆၧပၧၩ့မူၭ၀ၩ့ဒီၪ့နီၪဘၪလိၬအ့ၬလီၫ. နဲၪဖျီၪအဆၧစ့ၩရၫ့ လၧခဲၫ့ထုၬနီၪ မိမွဲဆၧမၩဂီၩ့ခွံၬ, ထုၬခွံၬဆၧဂဲးလိၬတ့ၭလိၬဘၪထွ့ၫယွၩအတခ့ၭ (အလၩအဖၩ့) နီၪလီၫ.

`နဲၪဖျီၪ ၁၄း၇ စံၭ၀့ၫဒၪ- "၁ၭမဲၪယွၩတၭစံၭထၪ့အၪ့အူၭအ၀့ၫဒၪဆံၭ. အဂဲးဘဲၫယီၩ မွဲအစ့ၩရၫ့ဆၧအနၩရံၩဘၪယူၭ၀့ၫယူၭ. ဒဲဘိၪ့ထၪ့ဘၩထၪ့ၦလဂၩ လၧအမၩကဲၪထၪ့မူၭခိၪ, ဒဲဂၪ့ခိၪ, ဒဲမၫဆမံၭ, ဒဲထံၫမၧၫ့လဖၪနီၪဆံၭ." ဘၪမွဲနီၪ ဆၧအီၪက့ၪအ၁ၭယီၩ မွဲ၀့ၫဘၪ၀့ၫ, ထီးဆၧလီၩဘၪပၧၩ ဆၧ၁ၭထိၬအပရၧၫ့ အဆိၩအကၠၪ" အဂဲးနီၪလဲၪ. ဆၧ၁ၭထိၬအပရၧၫ့အဆိၩအကၠၪနီၪ မိမၩအ၁ၭလၧ ကဆါယွၩအဆၧစ့ၩရၫ့နီၪဘဲၫ၁့ၪလဲၪ.`

ဆၧ၁ၭထိၬအပရၧၫ့ဒဲဆၧစ့ၩရၫ့, ဆၧနံၫမံၩ့လူၬအီၪလၧအ၁ီၫ့အခၪ့ထံၭ လဂၩအဆၧပရၧၫ့ဖၧၩ့နီၪ, ထုၭဖၭလိၬ၁ၭန့အ့ၬ, လမံၩ့ဒဲလမံၩ့နီၪ ဘၪထွ့ၫလိၬ၁ၭ လီၫ. အ့ၪလမွဲ "ဆၧ၁ၭထိၬအပရၧၫ့အဆိၩအကၠၪ" ဘၪနီၪ, ဆၧမုၫလါလၧပဂး မိအီၪလၧဆၧစ့ၩရၫ့အဖၧၩ့နီၪအ့ၬ. မွဲဆၧနီၪ, အ့ၪပဒၪဘၪယူၭ "ဆၧ၁ၭထိၬ အပရၧၫ့အဆိၩအကၠၪ" နီၪ, မွဲတၡါပဆၧမုၫလါမိအီၪလၧ ဆၧစ့ၩရၫ့အဖၧၩ့လီၫ. ဆၧလီၩဖျီၪထၪ့ (ဆၧဘိၭဘၪ၁့ၪယၫ) ဆၧစ့ၩရၫ့နီၪ မွဲလၧဆၧ၁ၭထိၬအပရၧၫ့ ဖၧၩ့လီၫ.

လၧဆၧစ့ၩရၫ့အထးဖၧၩ့ ၦလၧလလၩ့ထ့ၬဘၪလၧဆၧဒဲၩဘၭဖၧၩ့လဖၪ မိဒၪဘၪဆၧမၩအ၁ၭထီးအလူၬ လၧကဆါယွၩမၩဆၧလၧဆၧထိးထဲၩ့တၩ့ထဲၩ့ ၦၡၩဆၨၩအဂးလဖၪနီၪလီၫ. ဆၧမၩအ၁ၭနီၪ မွဲဆၧလီၩထဲၩ့ဘၪအဆၧအဲၪဒဲ အဆၧမၪလူၬအဂဲးလီၫ. လီၩဖျီၪထၪ့အခိးအတၩလၧထိးထဲၩ့တၩ့ထဲၩ့ဆၧ ဒဲအစီၩ့ အမၩ့လၧဖ့ၪလၫ့၀့ၫန့နီၪလီၫ.

ဆၧစ့ၩရၫ့ဆၧနီၪ မွဲဆၧလနၩ့လၧကဆါယွၩအဆၧစံၭဆၧၫ့, မၩဆၧၫ့ ထဲၩ့ဆၧလၧဆၧဒဲၩဘၭအဂးလီၫ. လၧဆၧဂဲးလိၬတ့ၭလိၬဆၧဖၭဒိၪအဖၧၩ့နီၪ, ကဆါယွၩစံၭဆၧၫ့ထဲၩ့၀့ၫလၧ ထုၪ့စူၪယၫလီၫ. အ့ၪမွဲဆၧစ့ၩရၫ့ဆၧအဖၧၩ့နီၪ, အ၀့ၫထုၭဖျီၪထၪ့လၧ အ၀့ၫမၩဆၧထီးအလူၬဂီၩ့ယူၭ, လၧဆၧထိးထဲၩ့တၩ့ထဲၩ့ပၧၩ ဒဲ၁ိၫ့စိၩပၧၩလၧထုၪ့စူၪယၫအအီၪလီၫ.

မူၭခိၪလၧအထုၬလအီၪဘၪအဖၧၩ့, ဆၧမၩအ၁ၭအဆံၭထုၬ (အပ့ၫထုၬ) လဖၪဒၪလ့ၬဆ့မိဖျီၪထၪ့၀့ၫ လၧလံၬကွ့ၭနဲၪ့ဖၧၩ့လၧမုလနံၩနီၪလီၫ (ဒၫ့ ၇း၁၀). ကဆါယွၩအီၪက့ၪလုဒိၪပၧၩနၭမၬလ့ၬအကၠီၩ့ မူၭ၀ၩ့ဒီၪ့ထီးအလူၬလဖၪနီၪ အ၁ၭအီၪအ၁ၭဆုးလၧမိယိထံၫ (ယိဖၧၩ့) ပဆၧရွံန့ဆၧအဆၧမၩအ၁ၭလဖၪနီၪ လီၫ. ဆၧရွံန့ဆၧအဂးကဆါယွၩဖ့ၪလၫ့ပျီၩ၀့ၫလၧ ကဆါဎရံၬအထုၪ့စူၪယၫလၧ ကြၫနံနီၪလီၫ.

`ဖီ (အၪ့အူၭ ၅၁း၁-၄) နီၪလၩ့ထံးလၩ့ဆ့ၭ, လၩ့ဆၫ့လၧအဆၧၫ့ဖိၪ ၄ နီၪ ဆံၭ. နဲၪဖျီၪဆၧဖၩ့လၧဆၧစ့ၩရၫ့ အဆၧထိစိၩဒဲအခီၫပယီၫနီၪဘဲၫ၁့ၪလဲၪ.`