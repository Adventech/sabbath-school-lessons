---
title:  မၩလိၪအၪထၪ့အဂး
date:   28/04/2023
---

၁ၭမုအဆၧဖ့ၪလၫ့အဂဲးအဆီၪ့ထုၬ မွဲယွၩအၡၩခမျၧး၁ံၪအီၪဘၪလၧမုနံၩ လၧခဲၫ့ထုၬ, လၧဆၧစ့ၩရၫ့ဂၪ့ခိၪအထုၬနီၪလီၫ.

"အ၀့ၫ၁ံၪအဆၧယိလါနီၪ မွဲလၧကဆါယွၩအဆၧယၫ့၁ၭလမံၩ့ဒၪလီၫ. အ၀့ၫ၁ံၪအဆၧအီၪပဒၩ့အ၁ၭနီၪ မွဲန့ၫဆၧအၪကံၩ့ဘၩဆိၪဖၪလမံၩ့ဒၪလီၫ. ဘဲၫစယီရှၤၫအ့ၫအၪ့ကံၩ့အၪ့ယၫအ၁ီၫ့နီၪအ၁ိၭ, ဆၧအီၪကီၪ့အအီၪလၩ့ထးယီၩ, လၧဆၧ၁ုၪ့ခါ၁ၭလၩ့ဒဲဆၧနဲၩအဆီၪ့, မိဒိၭန့ဆၧကွဲၪဖျါဒဲဆၧဖလ့ၬခၫ့ဖျီၫ့ယ့ၫရှူၬ မၩဆၧလၧဆၧအဘိၩ့ဆၧၩ့နီၪလီၫ. အ၀့ၫ၁ံၪ၁့ၪယၫလၩ့ထဲၩ့အဆၧဒဲၩဘၭလဖၪ, ဒၪလၩ့ထဲၩ့အဆၧဂဲးဆါဘၭဆါဒဲဆၧလကြၨၭလဘၪလဖၪ, ဒဲ၁့ၪယၫဆၧကြၨၭ န့ဘၪနီၪ မွဲဒၪဆၧဂၭဂီၩ့ဂၭစၪလီၫ.

ၦအီၪက့ၪထၪ့ဆၧမၪလဂၩ (မုၪခီၩလဲး) နီၪ ဆၧၫ့ထုၪ့လၧအ၀့ၫ၁ံၪအနဲၩ့, ဘဲၫမၩ၀့ၫလၧစယီရှၤၫအ့ၫအ၁ိၭလီၫ. နဲၪစိၩအ၀့ၫ၁ံၪအဆၧကီၩ့ဆၧ၁ိၭအဘၪ၁ၭ လိၪနီၪ, ဒဲအ၀့ၫ၁ံၪအတခ့ၭလၧအလၩ့ထီးဘၪမၪလဖၪလီၫ. အ၀့ၫလီၩဖျီၪထၪ့ ဆၧဂဲးဆါဘၭဆါဒဲဆၧအၧၩ့ဆၧ၁ၫ့လဖၪ, ဆၧလ၁့ၪယၫဆၧအခိးအတၩ, လလၩ့ ဂၬဘၪလၧဎရံၬ, လၧလယူၭယၪ့ဘၪအဆၧထိးထဲၩ့တၩ့ထဲၩ့ကဆါနီၪလီၫ. . .

ယွၩအၡၩခမျၧးလဖၪ အီၪလၧဆၧလၩ့ဆံၭလၩ့ယွါဒိၪဒိၪလ့ၬလီၫ. စၫတၫ့နီၪ အီၪလၧဆၧကိၪ့၁့ၪအၪ့ဎၬန့ၦၡၩအဆၧမၪလၩ့ထံးလၩ့ဆ့ၭလီၫ. ဒဲအ၀့ၫချဲၩ့လဲ ထၪ့ဆၧ, လီၩအၪထၪ့ၦၡၩအဆၧမၪ, ဂီၩ့နီၪမိစံၭ၀့ၫ, "‘ယွၩနီၪ မိနၫ့စဲၪ့ခွံၬယၧၩ ဒဲယ၁ီၫ့လဖၪလၧအမ့ၬယၫနီၪဧၪ, ဒဲမိကွဲၪဖျါၦမၩဒဲၩဘၭဆၧဘဲၫယၧၩ, လၧဆၧမၪလမံၩ့ဎးနီၪ, ကဲၪ၁့ၪဧၪ. နမၩဘဲၫနီၪ၁့ၪအ့ၬ, ယကဆါ, အတီၩအလီၩ့ဧ့, အ့ၪမွဲဘဲၫနီၪတၭ နလးဆီၩ့ဆီနီၪအီၪလၧဆၧတီၩဆၧလီၩ့အဖၧၩ့အ့ၬ, ဒဲစ့ၩရၫ့ဆၧန့ အ့ၬဘီၪ.’ လါနၫ့ဂ့ၩအ့ၪမွဲဎရံၬအထံၩအဖျဲ၁ံၪနီၪ မၩမၪဘၪဆၧတၭ, အ၀့ၫ၁ံၪ ဖ့ၪလၫ့ခွံၬအ၁ၭ လၧၦအၧၩ့၁ၫ့နီၪအစူၪဖၧၩ့လထံၪဎးအ့ၬ. အ၀့ၫ၁ံၪအၪ့ဎၬထဲၩ့ ကဆါအဆၧဆၪ့လၩ့၁ၭဒဲအဆၧဖ့ၪလၫ့၁ၭ, ဒဲအ၀့ၫ၁ံၪအကဆါနီၪ ချဲၩ့ဆၧလၧ အ၀့ၫ၁ံၪအဂးဆ့လီၫ. အ့ၪမွဲၦလဂၩဘၪချဲၩ့မၪ (ဘၪထိးစံၭမၪ) ဆၧလၧအ၀့ၫ အဆၧဂဲးဆါဘၭဆါနီၪတၭ, အ့ၪ၁့ၪယၫထဲၩ့အဆၧဒဲၩဘၭ, ဒဲနီၫ့ယါလၩ့ထဲၩ့အ၁ၭ အဂးနီၪ, ဆၧမိစ့ၭဆၧလၧအ၀့ၫအဂး, ‘မွဲယဟိ၀ၩအၪ့၁ီၪ့နၧၩဆံၭ, ဒုၪဒၩဧ့’ နီၪ လီၫ. ယဖ့ၪလၫ့ခွံၬယ၁ၭမၧၫ့ လၧ၁ၭၡီၩ့လဖၪယီၩအဂးယူၭလီၫ. ‘ယကွ့ၭအ၀့ၫ၁ံၪ အမံၩ့လၧယစူၪယၫ၁ၭအလီၩ့ယူၭလီၫ.’" Ellen G. White, Testimonies for the Church, vol. 5, pp. 473, 474.