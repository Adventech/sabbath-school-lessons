---
title:  ဆၧဒၪစိၩမူၭခိၪလဖျၭဖိၪ
date:   26/04/2023
---

လၧ နဲၪဖျီၪ ၄ အဖၧၩ့နီၪ, စယီဟၫ့ယိထၪ့တရၫ့လၧအီၪ၀ဲထၪ့အ၁ၭလၧ မူၭခိၪအဖၧၩ့နီၪ ဒဲအ၀့ၫနါဂၧၫ့ဘၪဆၧဖံၭ၁ိၭ, "ဂဲၫထၪ့လၧယီၩဘီၪ, တၭယမိဒုၭနဲၪ နၧၩလၧ ဆၧလၧအမိဘၪမၩအ၁ၭလၧယၫလခီၫလီၫ" (နဲၪ ၄း၁). ယ့ၫရှူၬဖံၭ၁ိၭ စယီဟၫ့, ယိထၪ့စိၩမူၭခိၪအဆၧလုဂံၪ့ ဆၧမၩအ၁ၭလၧ ဆၧဂဲးလိၬတ့ၭလိၬဖၭဒိၪ လၧဆၧဂ့ၩဒဲဆၧအၧၩ့အဘိၩ့ဆၧၩ့နီၪလီၫ. ပ၀့ၫ၁ံၪဆ့ယိစိၩဆၧလၧတရၫ့အီၪ၀ဲ ထၪ့အ၁ၭ, မွဲဆၧကိၪ့ဆိၫအဆိၩအကၠၪ (eternal plan) လၧဆၧထိးထဲၩ့တၩ့ထဲၩ့ အဂးလီၫ. ပ၀့ၫဒၪပမွဲၦထိးအ၁ၭဆၧဖိၪလဖၪလၧဆၧမၩအ၁ၭလၧ မူၭခိၪအဆၧ စ့ၩရၫ့ခွးနီၪလီၫ.

`ဖီ နဲၪဖျီၪ ၄း၂-၄. လံၬဆံၫ့ဎံၪအဆၧၫ့ယီၩအဖၧၩ့ ပဒၪဘၪဆၧစ့ၩရၫ့ အဆၧမၩအ၁ၭဘၪလၩ့ဎိၭ (လၩ့ဂၬ) လၧ ဒၫ့နအ့လၭ (၇) အဖၧၩ့ အီၪမွဲနီၪလဲၪ.`

အယီၩမွဲဆၧမၩအ၁ၭလၧအလးဆီၩ့ဆီဖၧၩ့လီၫ. ဖါကဆါယွၩဆၧၫ့နၩ့လၧ စီၩ့နီၩ့ခိၪ (throne) လီၩ့ ၦမူၭခိၪဖိၪ၁ံၪအီၪ၀ၬဖီၩ့လီၫ. ဒဲပဒၪဘၪၦ၁ုၪ့က့ၭ၁ၭၡါ (၂၄) ဂၩလၧ နဲၪဖျီၪ ၄း၄ အဖၧၩ့ဆ့ အီၪလၧယွၩအလးဆီၩ့ဆီ (စီၩ့နီၩ့ခိၪ) နဲၩ့နီၪလီၫ.

ၦ၁ုၪ့က့ၭ၁ၭၡါ ၂၄ ဂၩမွဲမပၩလဲၪ. လၧအံၫစရ့လၭအဆိၩဖျိၩ့ဖျိၩ့အိၩၦလံ၀ဲၫ ဆၧအီၪကီၪ့အဆၧမၩလးအီၪ၀့ၫ ၂၄ စီၪ့လီၫ. ၦမၩဆၧလၧဆၧလုလးလဖၪနီၪ မွဲၦဆၧၫ့ထုၪ့လၧၦအံၫစရ့လၭဖိၪ၁ံၪအလး (မၩဎွ့ၩလး-ကိုယ်စားလှယ်) လၧ ကဆါယွၩအမ့ၬယၫလီၫ. လၧ ၁ပံတၧၫ ၂း၉ ဖၧၩ့, စပံတၧၫလီၩဖျီၪထၪ့၀့ၫဒၪလၧၦဆူနဲၩဆၧဖိၪလဖၪနီၪ "ဆၧအဆၨၩအဆၬ၁ံၪလၧဆၧရွံန့၀့ၫ," "ၦလုဆၧ အဆၨၩဘၪဆဲၫ့လၧစဎွၩ" နီၪလီၫ. ၦ၁ုၪ့က့ၭ၁ၭၡါ ၂၄ ဂၩနီၪ မိမွဲ, ဆၧထိး အ၁ၭလၧၦဒိၭန့ဘၪဆၧထိးထဲၩ့တၩ့ထဲၩ့လဖၪထီးလူၬနီၪ, ဒဲ, ဘၪလဘၪ, မိမွဲ ၦဆံၫ့ဎံၪအစွၪ၁ံၪဂဲထုၪ့ထဲၩ့လၧယ့ၫရှူၬဂဲထုၪ့ထဲၩ့အထီနီၪ ဒဲထဲၩ့ထၪ့လၧဆါဎရံၬ အ၁ိၭလဖၪဆ့နီၪလီၫ (မ ၂၇း၅၂; အ့ ၄း၇, ၈).

ထီးဒၪမိမွဲလမံၩ့မံၩ့နီၪ, မွဲဆၧပရၧၫ့အမုၬလီၫ. ၦလၧအဘၪထိးထဲၩ့တၩ့ထဲၩ့ လၧဂၪ့ခိၪယီၩလဖၪ အီၪ၀ၬဖီၩ့လၧယွၩအလးဆီၩ့ဆီလီၫ. အ၀့ၫ၁ံၪဒၪဆၧၫ့ယၫ ဘၪဆၧကျဲၩ့ဖစီၩ့ ဘဲၫပဒၪဆၧၫ့ယၫဘၪအ၁ိၭဆ့လီၫ. အ၀့ၫ၁ံၪမၩနၧၩ့ခၫ့ဖျီၫ့ဆၧ လၧဎရံၬအခိးအတၩဒဲ၁ၭမုဆံၫ့ဎံၪအစီၩ့အမၩ့လီၫ. အ၀့ၫ၁ံၪကီၩ့၁ိၭ "ဆဲၫ့အဘွၩ" ဒုၭဖျီၪထၪ့ဎရံၬအဆၧတီၩဆၧလီၩ့ လၧအဖိၭဘံၭ၀့ၫဒဲမၩဆံၫ့ခွံၬအ၀့ၫ၁ံၪအဆၧ ဒဲၩဘၭလဖၪနီၪလီၫ. အ၀့ၫ၁ံၪချုၬထၪ့၁ရဖူၩထီၫ့လၧအခိၪဎွံၪလီၩ့ဒုၭနဲၪဖျီၪထၪ့ မွဲၦလၧအဒိၭန့ဆၧမၩနၧၩ့ဆၧ လၧဆၧဒုၭလိၬ၁ၭလၧဆၧအၧၩ့ဆၧ၁ၫ့ ဒဲကဲၪထၪ့၀့ၫဒၪ မူၭခိၪစဎွၩအၡၩခမျၧးနီၪလီၫ. 

ပဒၪဘၪလးဆီၩ့ဆီအီၪလၧမူၭခိၪ လၧကဆါယွၩဆၧၫ့နၩ့အီၪနီၪလီၫ. ၦမူၭခိၪဖိၪ၁ံၪအီၪ၀ၬဖီၩ့အနဲၩ့, ၦမူၭခိၪဖိၪ၁ံၪမိ၁ၭအွံၪထၪ့၀့ၫ, ဆၧစံၭထၪ့အၪ့အူၭ အလူနီၪ၁ီၫထၪ့၀့ၫလဆံၭဘၪလဆံၭ, ဒိၪထၪ့ဒဲဒိၪထၪ့၀့ၫဒၪလီၫ. "နကြၨၭ ဒိၭန့ဘၪဆၧလၩဖၩ့, ဒဲဆၧယူၭယၪ့, ဒဲဆၧစီၩ့ဆၧမၩ့လီၫ. အဂဲးဘဲၫယီၩ နမၩကဲၪထၪ့ဆၧထီးအလူၬတၭ, မွဲန၁ၭအီၪ၀့ၫအကၠီၩ့, ဆၧလဖၪနီၪကဲၪထၪ့၀့ၫ, ဒဲဘၪဆၧမၩကဲၪထၪ့၀့ၫလီၫ" (နဲၪ ၄း၁၁).