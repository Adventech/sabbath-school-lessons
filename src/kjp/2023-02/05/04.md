---
title:  ဆၧလးဎံၫလၩလစီၪ့လၧအလၩ့ဘၩ့လၩ့မုး
date:   25/04/2023
---

လံၬအလီၩဖျီၪထၪ့ဆၧလၧယၫ ဒၫ့နအ့လၭ ဒဲ နဲၪဖျီၪနီၪ မွဲလံၬမၩဆၧၩ့ လိၬ၁ၭလဖၪလၧအဖ့ၪနဲၪပၧၩဆၧမိမၩအ၁ၭလၧ ဂၪ့ခိၪအမုနံၩခဲၫ့ထုၬလဖၪနီၪ လီၫ. နဲၪဖျီၪထုၭထၪ့လီၩယွၩအဆၧစ့ၩရၫ့အနၩရံၩမိဂဲၫထီၩ့၀့ၫဒၪနီၪ, ဒဲလံၬဒၫ့နအ့လၭ လီၩဖျီၪထၪ့၀့ၫဒၪဆၧစ့ၩရၫ့မိစၭထၪ့၀့ၫဒၪအထီနီၪလီၫ.

လၧဒၫ့နအ့လၭ (၇) အဖၧၩ့နီၪ, ကဆါယွၩနဲၪဖျီၪထၪ့ဂၪ့ခိၪအဆၧလ့ၩ ခၫ့ဖျီၫ့လီၫ. ဆၧမၩနၧၩ့မၩစၪဆၧအစီၩ့အမၩ့ မၩၡၪ့မၩနၭယွၩအၡၩခမျၧး၁ံၪလီၫ. လီၩဖျီၪထၪ့ဘၭဘလၧၫ့, မံဒအၫဒဲပၧၡၫ, ဂြံစၭ, ရိမၫ, ရိမၫအဘၩ့မုးလၩ့ဖၭ, ဂီၩ့နီၪ လီၩထဲၩ့ဆၧမၩနၧၩ့မၩစၪဆၧအီၪကီၪ့အနံၪ့ ၁,၂၆၀ အဂဲးလီၫ (ဒၫ့ ၇း၂၅; ဖီဆ့ နဲၪ ၁၂း၁၄) နီၪ, ယွၩဒုၭဆုးလီၩ့စဒၫ့နအ့လၭအဆၧ၁့ၪယၫလၧမူၭဖိၭဖၫ့ အဆၧလၩဆၧဖၩ့မိအီၪထၪ့၀့ၫဒၪလၧအထီဘၪနီၪလီၫ. မီၪ၀့ၫဒၪနီၪ အ၁ၭဆုး လီၩ့လၧထံၫ၁ံၪခး၁ံၪကဲၪ့ထၪ့ဂီၩ့လၩ့မါ, ဒဲဆၧမၩနၧၩ့မၩစၪဆၧအဂဲးအဘၭဂဲၫ ဆီၪ့ထၪ့, ဒဲဆၧစ့ၩရၫ့အီၪထၪ့လၧမူၭ၀ၩ့ဒီၪ့လၧ အ၀့ၫမိမၩဘၪထၪ့ထဲၩ့ဆၧလမွဲ လဘၪ၁ံၪလဖၪထီးလူၬ ဒဲ၁ုၪ့ထၪ့ဆၧတီၩဆၧလီၩ့အဘၩ့မုးအဆိၩအကၠၪနီၪလီၫ.

ကဆါယွၩနီၪ အီၪက့ၪစဒၫ့နအ့လၭ လၧဆၧဒၪဆၧလၧယၫအလး, ခီၫလၧ ဂၪ့ခိၪအဆၧထၪ့ဒၩ (ဆၧဘံၪဘူၪစၭဎၬ) အထီ, ထီၩ့လၩ့လၧမူၭခိၪဆၧလုဂံၪ့ အလၩအဖၩ့လၧမူၭ၀ၩ့ဒီၪ့ဆၧစ့ၩရၫ့ခွးအလးထီးနီၪ, လၧကဆါဎရံၬအဆၧပၧၩ့ အလၧၫ့အဎွ့ၩနီၪလီၫ.

`ဖီ ဒၫ့နအ့လၭ ၇း၉, ၁၀, ၁၃ ဒဲ ဖ့ၪနဲၪ စဒၫ့နအ့လၭ ဒၪဘၪဆၧနီၪလဲၪ. ဆၧစ့ၩရၫ့ယီၩအထုၬနီၪ ဆၧမိမၩအ၁ၭဆၧနီၪလဲၪ. (ဒၫ့နအ့လၭ ၇း၁၄, ၂၆, ၂၇).`

ၦၡၩဆၨၩထီးအလူၬအမုနံၩအထုၬနီၪ မိဘၪဆၧအီၪက့ၪလၩ့ထံး၀့ၫလၧ မူၭခိၪအဆၧစ့ၩရၫ့ခွးအဒူၭထီးနီၪလီၫ. မွဲဆၧလးအကြၨၭအဘၪ. ဆၧမၩနၧၩ့ အမွဲအတီၩ, ဆၧပၧၩ့အတီၩအလီၩ့လီၫ. မွဲ၀့ၫဆၧလၩ့ထီၫမံၫထီၫမၪအဒိၪထုၬ, ဆၧလၩ့ဆၫ့လၩ့မဲၩအဂ့ၩထုၬ, ဆၧလၩ့ဘၩ့လၩ့မုးအအၪထုၬလၧလံၬဆံၫ့ဎံၪ အဖၧၩ့ထီးလူၬလီၫ. ဆၧပရၧၫ့အမုၬလၧယွၩအၡၩခမျၧးအတီၩအလီၩ့လဖၪအဂး, အ၀့ၫ၁ံၪကီၩ့၁ိၭထၪ့ဎရံၬအဆၧတီၩဆၧလီၩ့ထီးနီၪလီၫ.

ယ့ၫရှူၬဂဲၫလၧဖါကဆါယွၩအအီၪ လၧမူၭ၀ၩ့ဒီၪ့ထီးလူၬအမ့ၬယၫလီၫ. ၦမူၭခိၪဖိၪ၁ံၪထီးအလူၬ (လူၬဆံၫ့) လဖၪ ဂဲၫထၪ့စူၭၡီၩ့အ၁ၭ လၧကဆါယွၩ အလးဆီၩ့ဆီအ၀ၩ့ဖၧၩ့နီၪလီၫ. ၦဆံၫ့ဎံၪဖိၪ၁ံၪလဖၪအီၪလၧမူၭ၀ၩ့ထၧၫ့ဒီၪ့ယၫ ဆၧၫ့ထုၪ့အီၪလၧဆၧထီၫမံၫထီၫမၪ, ဆၧယူၭယၪ့အဖၧၩ့လီၫ. ဆၧဂဲးလိၬ တ့ၭလိၬဖၭဒိၪ လၧအီၪ၀့ၫယံၬလ့ၬလၧအနံၪ့အထီၫ့လဖၪအိၩနီၪ မိထုၬခွံၬ, ဂီၩ့ခွံၬ၀့ၫ လၧလယံၬလၧၩ့ဘၪအထီ (ဖျဲၪဖျဲၪ) လီၫ. ဆၧဒုၭဆၧယၩလၧမူၭ၀ၩ့ဒီၪ့အဂးနီၪ မိထုၬခွံၬ၀့ၫလၩ့ထံးလၩ့ဆ့ၭလီၫ.

`စဒၫ့နအ့လၭစံၭလၧ ဘၩ့မု၁ံၪဂဲၫထၪ့ဒဲလ့ၩဖီၩ့၀့ၫနီၪ, မွဲ၀့ၫဘၪ၀့ၫမၬ ဘဲၫဆၧစံၭ၀ဲၩအ၁ိၭလီၫ. ဘၪမွဲနီၪလဲၪ, ထီးနီၪ, ကဆါယွၩအလူအထၫလီၩထဲၩ့ဘၪထွ့ၫ ဆၧလၧခဲၫ့ထုၬနီၪ, ၦကိၭဂၩမိဘၪထိးဆၧၫ့၀့ၫ "အပၧၩ့ဆၧအလးနီၪ မွဲဆၧပၧၩ့ ဆၧအလးအဆိၩအကၠၪလၧ အလူၬလ၁့ၪဘၪတၭ, အဘၩ့အမုးထီၩ့လၧဆၧဂၭဂီၩ့ ၁့ၪအ့ၬ" နီၪလဲၪ.`