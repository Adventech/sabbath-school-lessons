---
title:  မၩလိၪအၪထၪ့အဂး.
date:   31/03/2023
---

အ့ၪကဆါယွၩအ၁ၭအီၪမိန့ဘၪၦလၧအအဲၪအ၀့ၫဒဲအဲၫၦဂူၫဂၩနီၪ, အ၀့ၫ ဘၪတဲၩ့လၩ့ၦၡၩ၁ံၪနီၪလၧ ဆၧပျီၩ့ဖျ့ၭအဖၧၩ့လီၫ. ဆၧပျီၩ့ဖျ့ၭရွံန့ဆၧအ့ၪလအီၪ ဘၪနီၪ, အ၀့ၫ၁ံၪမိ၁့ၪယၫဆၧအဲၪအ့ၬ, အဲၪဆၧ၁့ၪအ့ၬ, ဒဲမူၭ၀ၩ့ဒီၪ့လၧဆၧအဲၪ လအီၪဘၪနီၪ မိမၩအ၁ၭဘဲၫ၁့ၪလဲၪ. မိမၩအ၁ၭဘဲၫဆၧဂၩ့ (စဲၭ) လၧအဆၧ၁့ၪ ယၫလအီၪဘၪနးမံၩ့ မၩဆၧလၧဆၧအၪ့မၧၫ့န့ဆီၪ့ဆၧအဖၫ့လၬ, လမွဲလၧနၫ့ဆါ ဒၪ၀့ၫအဆၧဆီၫ့မီၪ့ဘၪ, ဆၧပျီၩဖျ့ၭရွံန့ဆၧလအီၪဘၪလီၫ. အီၪန့ၫၦၡၩလဂၩ ဘၪမၩဆၧဆီၪ့ဆီၪ့လ့ၬ လၧမၩဆၧနၧၩ့အထုၬအဖၧၩ့နီၪလီၫ. မွဲဆၧမၩအ၁ၭ အကြၨၭအဘၪအ့ၬ, မွဲဒၪလၩ့ပ၁ၭဒဲဆၧ၁့ၪယၫလၩ့ပ၁ၭ အမွဲအတီၩဆ့အ့ၬလီၫ. ဆီၫ့မီၪ့ယိ, ပဆၧအဲၪပမိပဖါ, ပဖိၪပလံၩ, ပမၫပ၀ၩနီၪ အ့ၪမွဲဒၪန့ၫဆၧမုၭဆၧမၫ့ဖိၪ (atoms) လဖၪ အဆၧဂဲၩဆၧ၀ၭအဆၧဎိၭထံၫဎိၭဒီၪ (ဆၧ၁ုၭဆၧကျဲၩ့) လမံၩ့ဒၪနီၪ မိမၩအ၁ၭဘဲၫ၁့ၪလဲၪ.

"ဆၧအဲၪဆၧကွံၩအ၁နိၫနီၪ အီၪဂဲၫလၧကဆါယွၩအဆၧပၧၩ့ဆၧပြၭ, ဒဲၦကိၪ့၁့ၪထီးအလူၬအဆၧမုၬဆၧရှူၪနီၪ အီၪဒိၭနဲၩ့အ၁ၭလၧဆၧတီၩဆၧလီၩ့ အ၁နိၫလဖၪနီၪလီၫ. ကဆါယွၩအဲၪဒိၭလၧ အဆၧဘၪတဲၩ့လဖၪနီၪ ဂဲၩ၀ၭမၩဆၧ လၧဆၧအဲၪအဖၧၩ့ၪဆၧမၩဂ့ၩဖျိၭထၪ့လၧ ဆၧစံၭခိးစံၭတၩထဲၩ့အ၀့ၫအလၩအဖၩ့ နီၪလီၫ. အ၀့ၫ၁ၭကွံၩမၩန့ဆၧမုၬလၧဆၧအၪ့မၧၫ့ဆီၪ့ဆၧအဖၧၩ့အ့ၬ, အဲၪဒိၭဒၪ ဆၧ၁ုၪ့အီၪ၁ၭအီၪဘဲၫအ၀့ၫဖ့ၪလၫ့၀့ၫအ၁ိၭလီၫ. အနီၪမွဲနၫ့ဆါဒၪ၀့ၫအဆၧအီၪ က့ၪ၁ၭလီၫ.

"လၧဆၧဘၪတဲၩ့၁ံၪလဖၪ အုၩ့လၩ့ထိးဆၧၫ့ဆၧအဲၪအဆၧတီၩထၧၫ့ထီ ယၫနီၪ, ဆၧဘၪလၩ့ဎိၭလိၬ၁ၭလၧယွၩအမူၭ၀ၩ့ဒီၪ့ဖၧၩ့ထီးလူၬအလၧၫ့အဎွ့ၩလီၫ. အနီၪမွဲၦမူၭခိၪဖိၪ၁ံၫအ၁ုၪ့ဎွံၫ၁ၭထိၬ လၧမၩလၧၫ့ထၪ့ဎွ့ၩထၪ့ဘၪ ဆၧဘၪတဲၩ့ ထီးလူၬအကဆါယွၩအဆၧဘၪ၁ၭနီၪလီၫ. အ၀့ၫ၁ံၪအ၁ၭထိၬလၧ ဆၧမၩဆၧၫ့ ဘၪထဲၩ့အလၩအဖၩ့ ဒဲဖ့ၪနဲၪအဆၧအၪ့အူၭလီၫ. ထီးမွဲပဆၧအဲၪယွၩအီၪလၧ လးဒိၪလးထီၫထုၬနီၪ, ဆၧအဲၪဘၪၦဂူၫဂၩဆ့ဒိၭဖျီၪထၪ့၀့ၫထီးနီၪလီၫ. ဆၧမၩလၩ့ဖၭဂၭဂီၩ့ဆၧ လၧမူၭခိၪအဆၧဘၪလၩ့ဎိၭနီၪ အီၪနးမံၩ့အ့ၬလီၫ." Ellen G. White, Patriarchs and Prophets, pp. 34, 35.