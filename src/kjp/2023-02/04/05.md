---
title:  ဖ့ၪလၩဖၩ့ကဆါယွၩ
date:   19/04/2023
---

ဆၧအၪ့ဎၬနၪ၁့ၪဆၧချဲၩ့လၧလံၬဆံၫ့ဎံၪအလံၩဖၧၩ့, "စံၭထၪ့အၪ့အူၭ / ဖ့ၪလၩဖၩ့ယဟိ၀ၩ" (နဲၪ ၁၄း၇) ယီၩ, လၩ့၁ၭဆုးအလၧၫ့ဎွ့ၩ လၧဆၧစ့ၩရၫ့တီၩ အဖၧၩ့ (ရှၤၫ ၇း၁၉;  ၁စၫ ၆း၅;  မဲအၫ ၁၃း၁၅, ၁၆;  ခဲၫ ၂း၂), ဒဲဘဲၫလၧ မူၭခိၪ အ၁ီၫ့အခၪ့ထံၭလဂၩအဆၧပရၧၫ့ဖၧၩ့နီၪဆ့လီၫ (နဲၪ ၁၄း၇). အဆၧ၁့ၪယၫဘဲၫ ယီၩ, ပဒၪဘၪလၧ (နဲၪဖျီၪ ၁၉း၁, ၂) အဖၧၩ့ဆ့, စံၭ၀့ၫဒၪ, "ဟၫလလုယၫ, မွဲဆၧထိးထဲၩ့တၩ့ထဲၩ့, ဒဲဆၧလၩဆၧဖၩ့ဒဲဆၧယူၭဆၧယၪ့ ဒဲဆၧအစီၩ့အမၩ့လဖၪအီၪလၧပယွၩနီၪ, အဂဲးဘဲၫယီၩ အဆၧစ့ၩရၫ့လဖၪနီၪ, မွဲအတီၩ, ဒဲမွဲအတီၩအလီၩ့ လီၫ."

`ဖီ ၁ကီရံၫ့ ၃း၁၆, ၁၇;  ၆း၁၉, ၂၀;  ဒဲ ၁၀း၃၁. လံၬအဆၧၫ့လဖၪယီၩ ဒုၭနၪ၁့ၪအၪထၪ့ပဆၧ၁့ၪယၪ လၧပမၩလၩမၩဖၩ့ကဆါယွၩန့ဘဲၫ၁့ၪလဲၪ.`

ဘဲၫစပီလူၫစံၭ၀့ၫအ၁ိၭ, ပနးခီၫ့မိၡါယီၩ မွဲဆၧလုဂံၪ့, လၧယွၩအ၁ၭမု အီၪဂုး၀့ၫလၧအဖၧၩ့း  ဆၧလုဂံၪ့နီၪ ဆံၫ့ဎံၪ၀့ၫ မွဲလၧယွၩအီၪလၧအဖၧၩ့နီၪလီၫ. မွဲဆၧကိၭပၧၩလၧပဘၪမၩလၩဖၩ့ကဆါယွၩ လၧဆၧကိၭမံၩ့ဒ့ၭလၧပဆၧအီၪမၧၫ့ အီၪဂဲၩဖၧၩ့လီၫ. ထီးအ့ၪကဆါယွၩကဲၪထၪ့ ပဆၧအီၪမၧၫ့အီၪဂဲၩအမိထုၪ့နီၪ, ပဆၧအဲၪဒိၭနီၪ မိမၩလၩဖၩ့အ၀့ၫဒၪလီၫ, မွဲလၧပဆၧအၪ့ဆၧအီၩ, ပဆၧကီၩ့    ဆၧ၁ိၭ, ပဆၧမုၬလၩ၁ၭဎွံၫ, ဒဲဆၧမၩဘၪထွ့ၫလိၬ၁ၭလၧၦဂူၫဂၩလဖၪထီးအလူၬ လီၫ. ပမၩလၩဖၩ့ကဆါယွၩ ဘဲၫပထုၭဖျီၪထၪ့အတခ့ၭလၧအဲၪဂၪ့ခိၪယီၩ  ခၫ့ဖျီၫ့လၧ ပဆၧအုၩ့လၩ့မၩထွ့ၫအဆၧဘၪ၁ၭလဖၪနီၪလီၫ. ဆၧယီၩမွဲဆၧအကၧၩ့   ဒိၪနဲၪ့ဆၧကိၭမံၩ့ လၧဂၪ့ခိၪအဆၧဖၩ့အဂး လၧမုနံၩအထုၬအဆၧစ့ၩရၫ့နီၪလီၫ.

`ဖီ ရိမၫ ၁၂း၁, ၂. စပီလူၫအၪ့ယၫဆၧဘၪထွ့ၫလၧ ပ၁ၭမၧၫ့အဆၧရွံန့ အလၧၫ့အဎွ့ၩနီၪ မွဲဆၧနီၪလဲၪ.`

ဂြံစၭ (Greek) အဆၧချဲၩ့လၧလံၬဆံၫ့ဎံၪအ၁ၫ့ဖၧၩ့, somata, လၧဆၧကွ့ၭကျိၭထဲၩ့အကြၨၭအဘၪထုၬ မွဲဆၧစူၭကီၪ့ထၬထၧၫ့ဖုၫယၫအဖၧၩ့, ၦၡၩယီၩ, မွဲ၀့ၫၪမိၡါ (body), ၁ၭ (body), ဒဲ ၁ၭဘၪထိးဘၪဂဲၩ (emotions) လဖၪနီၪ လီၫ. Phillips အဆၧကွ့ၭကျိၭအဖၧၩ့နီၪ စံၭ၀့ၫလၧ ဆၧထုၭဖျီၪထၪ့ "ဆၧဆီၫ့မီၪ့ ကြၨၭဘၪမၩဆၧ" (reasonable service) ဘဲၫ "ဆၧဘိၪ့ဆၧဘၩလၧအကိၪ့၁့ၪ အဆၧဂဲၩဆၧ၀ၭ" (act of intelligent worship) နီၪလီၫ. ဘဲၫဆၧချဲၩ့နီၪအ၁ိၭ, ထီးမွဲပအုၩ့လၩ့ဆီၪ့လၧ "ဆၧ၁ၭမဲၪယွၩ" ဒဲ "ဆၧမၩလၩဖၩ့အ၀့ၫ" နီၪ မိမၩအ၁ၭ လထံၪဎးထီးနီၪလၧန၁ၭ, နမိၡါ, ဒဲလၧန၁ၭအဆၧမၩအ၁ၭထီးလူၬလီၫ. အနီၪမွဲဆၧဘိၪ့ထၪ့ဘၩထၪ့ဆၧလၧဆၧကိၪ့၁့ၪ, ဒဲမွဲလၧယွၩအဆၧစ့ၩရၫ့အဆၧဖၩ့ဖၧၩ့ နီၪဆ့လီၫ.

ဆီၫ့မီၪ့ယိ, နမၩဆၧနီၪလၧနမိၡါလဲၪ. နမိမၩလၩ့ထံးန၁ၭတၡါလၧ ကဆါ အလၩအဖၩ့အဂဲး နမၩဆၧနီၪ၁့ၪလဲၪ.