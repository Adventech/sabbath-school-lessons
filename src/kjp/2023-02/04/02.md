---
title:  ၁ၭမဲၪယွၩ
date:   16/04/2023
---

လံၬနဲၪဖျီၪအဆၧထိနီၪ မွဲၦဆၨၩဘိၩ့ယီၩလဖၪ မိဘၪဒုၭအီၪက့ၪၦခမျၧး တဲၩ့၀ဲၩ့အ၁ၭလၧယ့ၫရှူၬမိဂဲၫထဲၩ့လၩ့ထဲၩ့အဂး, ဒဲမိဒုၭဆုးကျိၭဘၪဂၪ့ခိၪယီၩ       လၧယွၩအဆၧပရၧၫ့လၧမုနံၩခဲၫ့ထုၬအဂးလီၫ. နဲၪဖျီၪယီၩ ထုၭဖျီၪထၪ့ယွၩ   အဆၧကိၪ့ဆိၫ၀ဲၩလဖၪ ဒဲဒုၭ၁့ၪယၫပၧၩလၧမုၪခီၩလဲးအဆၧကိၪ့လဖၪဆ့လီၫ. ဆၧနီၪမွဲကဆါယွၩအဆၧအၪ့ယၫလၧခဲၫ့ထုၬ, အဆၧအီၪက့ၪလုဒိၪ, ဒဲအဆၧ  ပရၧၫ့အဆိၩအကၠၪလၧမူၭ၀ၩ့ဒီၪ့ဒဲၦၡၩဆၨၩထီလူၬအဂးလီၫ.

`ဖီ စယီဟၫ့အဆၧပရၧၫ့ဆၧအၪ့ယၫလၧမုနံၩခဲၫ့ထုၬအဂးနီၪ လၧ နဲၪဖျီၪ ၁၄း၇ အဖၧၩ့ (ဖီဆ့ ၁မိ ၂၂း၁၂;  အၪ့ ၈၉း၇;  ဒီၩ့ ၂း၅;  လီၩ ၁၂း၁၃, ၁၄;  အ့ ၅း၂၁) ဆံၭ. ဆၧဖ့ၪလၫ့ပၧၩ ဆၧလီၩနဲၪအလၩ့ထံးအီၪဆၧနီၪလဲၪ.`

ဂြံစၭ (Greek) အဆၧချဲၩ့ "၁ၭမဲၪ" လၧ (နဲၪဖျီၪ ၁၄း၇) ဖၧၩ့နီၪ, မွဲ phobeo  နီၪ, အခီၫပယီၫ မွဲလၧအဆၧ၁ၭမဲၪ၁ၭဖျဲၩ့အ့ၬ, မွဲဒၪဆၧယူၭယၪ့ပၭကၩ, ဆၧထီၫမံၫထီၫမၪ, ဒဲလၧဆၧအီၪက့ၪဒိၪအဖၧၩ့လီၫ. မွဲဆၧဒုၭ၁့ၪယၫဆၧဆီၫ့မီၪ့လၧဆၧအီၪတီၩလၩ့ထံးဒဲဆၧဖ့ၪလၫ့၁ၭလၧ ကဆါအဆၧဘၪ၁ၭအလၧၫ့အဎွ့ၩလီၫ. အနီၪမွဲဆၧအီၪက့ၪဒိၪကဆါယွၩ အၪနဲၪ့ဆၧအီၪက့ၪဒိၪလၩ့ဒၪနၫ့ဆါ၁ၭလီၫ. မွဲဆၧလမီၪ့ဎီၩ့ဘၪလၧလူၫစံၫဖၫအဆၧအီၪက့ၪ၁ၭလၧ အဲၫစ့ယၫ ၁၄း၁၃, ၁၄ ဘၪနီၪ, လၧအစံၭ၀့ၫလၧအ၁ၭဖၧၩ့ "ယမိထၪ့ဘၭလၧမူၭခိၪ, ယမိအီၪက့ၪ ယလးဆီၩ့ဆီလၧယွၩအၡၪလဖၪအဖၫ့ခိၪ, ယမိဆၧၫ့နၩ့လၧဆၧအီၪကီၪ့အခိၪ လီၩ့, လၧမုဖၩအထုၬနီၪလီၫ. ယမိထၪ့ဘၭဆၧအုၪ့အဆၧထၪ့ထီၫအဖၫ့ခိၪ, ယမိအီၪက့ၪယ၁ၭဘဲၫဆၧထၪ့ထီၫထုၬလဂၩအ၁ိၭနီၪလီၫ."

အ့ၪမွဲလခီၫ, မွဲကဆါဎရံၬအဆၧအီၪက့ၪ၁ၭ, "အ၀့ၫလဂၩနီၪအီၪ၀့ၫလၧယွၩအခံးအဂၩ့တၭ, ...မွဲလါနၫ့ဘိၩ့, ...မွဲအဆၪ့လၩ့အ၁ၭဒဲခိၭနၪဆၧထီး အထိး၁ံၫအ၁ၭလကၭလၧၩ့ ထီးအထိး၁ံၫအ၁ၭလၧထုၪ့စူၪယၫအလီၩ့ဒၪလ့ၬနီၪလီၫ" (ဖံၫ ၂း၆, ၈).

ဆၧဂဲးလိၬတ့ၭလိၬဖၭဒိၪအခၪ့ထံၭခၪ့ဎၧၩ့ အီၪထၪ့လၧယွၩအနဲၩ့အဎီၩ့လီၫ. လူၫစံၫဖၫနီၪ အီၪက့ၪဒိၪလၩ့ဒၪအ၁ၭလီၫ. အ၀့ၫမိဖ့ၪလၫ့အ၁ၭလၧဆၧအဂၩ နးမံၩ့အ့ၬ. အ၀့ၫအဲၪဒိၭပၧၩ့ဆၧလၧအလးဆီၩ့ဆီလီၫ. ဆၧလၧဆၧ၁ၭမဲၪယွၩနီၪ မွဲဆၧဆီၫ့မီၪ့အီၪက့ၪကဆါယွၩ လၧကိၭမံၩ့ဒ့ၭအဖၫ့ခိၪလီၫ (နဲၪ ၂၁း၇).

ဆၧနီၪအကၧၩ့ဒိၪဖျီၪပျၩ့မၬ, မွဲဆၧချဲၩ့အခၪ့ထံၭလထံၪ လၧမူၭခိၪအ၁ီၫ့ အခၪ့ထံၭလဂၩအဆၧချဲၩ့နီၪလီၫ.

မွဲဆၧနီၪ, ပဘၪအီၪက့ၪဒိၪတၡါလ့ၬလီၫ.

နဆၧလ့ၩခၫ့ဖျီၫ့ဒၪန၀့ၫ ဘၪထွ့ၫလၧဆၧ၁ၭမဲၪယွၩနီၪ မွဲဆၧနီၪလဲၪ. မွဲနမိလီၩထဲၩ့အ့ၪၦဂူၫဂၩဘဲၫ၁့ၪလဲၪ. လၧဆၧဒၪအဂ့ၩလခီၫနီၪ, ဘၪမွဲနီၪ "ဆၧ၁ၭမဲၪယွၩ" နီၪ မွဲဆၧဂ့ၩလမံၩ့နီၪလဲၪ.