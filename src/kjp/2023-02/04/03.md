---
title:  ဆၧ၁ၭမဲၪယွၩဒဲဆၧခိၭနၪဖိၬထွ့ၫ
date:   17/04/2023
---

လံၬဆံၫ့ဎံၪ၁ီၪ့လိၪပၧၩ လၧဆၧ၁ၭမဲၪယွၩအခီၫပယီၫ မွဲနီၪအီၪဒံၭလဲၪ.

`ဖီ ၅မိစ့ၭ ၆း၂;  အၪ့အူၭ ၁၁၉း၇၃, ၇၄;  ဒဲ လီၩလၩ့ ၁၂း၁၃, ၁၄. လံၬဆံၫ့ဎံၪအဆၧၫ့လဖၪယီၩ လီၩဖျီၪထၪ့ "ဆၧ၁ၭမဲၪယွၩ" အခိးအတၩမွဲဆၧနီၪလဲၪ.`

လံၬအဆၧၫ့လဖၪယီၩ လီၩဆုးကျိၭဆၧ၁ၭမဲၪယွၩ ဒဲဆၧခိၭနၪဖိၬထွ့ၫအဆၧမၪလူၬနီၪလီၫ. ဆၧ၁ၭမဲၪယွၩနီၪ မွဲဆၧအီၪက့ၪ၁ုၪ့အီၪက့ၪ၁ၭလၧ ဆၧယူၭယၪ့ ပၭကၩ, ၁ိၫ့ပၧၩလၧဆၧခိၭနၪဖိၬထွ့ၫနီၪလီၫ. မူၭခိၪအဆၧကၧၩ့ဒိၪကိၭၦလၧ အဒိၭန့ဆၧထိးထဲၩ့တၩ့ထဲၩ့လၧဆၧအခိးအတၩ ဘဲၫ၁ိၭပမိခိၭနၪဖိၬထွ့ၫယွၩအဆၧမၪလူၬလဖၪနီၪလီၫ (အ့ ၂း၈-၁၀). ဆၧအခိးအတၩနီၪ မွဲပျဲၩဖျါပၧၩလၧ          ဆၧဖိၬထွ့ၫယွၩအဆၧမၪလူၬလဖၪအ့ၬ. ဆၧ၁ၭထိၬအပရၧၫ့နီၪ မၩဖီၩ့ဖျ့ၭပၧၩ    လၧဆၧမၪလူၬအဆၧစ့ၩရၫ့, မွဲလၧပမူၩဒၩအီၪခိၬနၪဆၧအဂးနီၪအ့ၬ.

ဆၧအခိးအတၩနီၪ ဖျါခွံၬပဆၧဒဲၩဘၭ အီၪထးလၧအလးခဲၫ့လဖၪ, ဒဲဖ့ၪစီၩ့ဖ့ၪမၩ့ပၧၩ လၧပမိအီၪမၧၫ့လီၩ့ဖိၬထွ့ၫယွၩအဆၧမၪလူၬ လၧဆၧၫ့ထီဘိၩ့ယီၩ အဂးလီၫ. စပီလူၫစံၭ၀့ၫဒၪ "တၭပန့ဘၪဆၧအခိးအတၩ, ဒဲဆၧအၪ့မၧၫ့ဖိၪ အလး လၧအ၀့ၫဒၪလၧဆၧခိၭနၪဘၪဆဲၫ့လၧဆၧနဲၩ လၧကယဲၦအဆၨၩထီး အလူၬအကျၩအဂး..." (ရိမၫ ၁း၅).

ၦၡၩလနၩ့နၩ့အဆၧဆီၫ့မီၪ့လၩ့ဆၫ့ဘၪထွ့ၫလၧ ဆၧထိးထဲၩ့တၩ့ထဲၩ့ ခၫ့ဖျီၫ့ဆၧအခိးအတၩနီၪ, မိမၩဂၭဂီၩ့ခွံၬယွၩအဆၧ၁ီၪ့ဆၧ၁ၫ့ဒဲဆၧခိၭနၪဖိၬထွ့ၫ လလိၫလၧၩ့ဘၪနီၪလီၫ. အ၀့ၫ၁ံၪနဲၩလၧဆၧခိၭနၬဖိၬထွ့ၫနီၪ မွဲဒၪ၁နိၫအလး လံၩလီၫ. အ၀့ၫ၁ံၪလီၩဖျီၪထၪ့၀့ၫဒၪ, "ပဆၧလိၫနီၪမွဲဒၪယ့ၫရှူၬလီၫ." လါနၫ့ဂ့ၩ "ယ့ၫရှူၬမွဲထၧၫ့ဂၩလဲၪ." ယ့ၫရှူၬလၧပမိအီၪက့ၪဒၪလၧပ၁ၭနီၪဧၪ, အ့ၪလမွဲ ယ့ၫရှူၬလၧလံၬဆံၫ့ဎံၪအဖၧၩ့လဂၩဧၪ. အ့ၪမွဲယ့ၫရှူၬဎရံၬလၧအမွဲလၧလံၬဆံၫ့ဎံၪ အဖၧၩ့လဂၩနီၪ, မွဲကမၩ (မိမၩ) ဂၭဂီၩ့ခွံၬအဆၧ၁ီၪ့ဆၧ၁ၫ့အ့ၬ. အဆၧ၁ီၪ့ဆၧ၁ၫ့ နီၪမွဲဒၪအ၀့ၫအတခ့ၭဖ၀ၭ (အလၩအဖၩ့) လီၫ. ကဆါဎရံၬနီၪ ဆၫ့လၩ့ဖၨၪ လံၬဆံၫ့ဎံၪအဆၧ၁ီၪ့ဆၧ၁ၫ့နးဆိၭအ့ၬ, လံၬဆံၫ့ဎံၪနီၪ မွဲဆၧဒုၭနဲၪပျၩ့ထၪ့အ၀့ၫ အဆၧကိၪ့ဆိၫ၀ဲၩ (plan) လၧဂၪ့ခိၪယီၩအဂးလီၫ. ကဆါဎရံၬမွဲၦထုၭဖျီၪထၪ့ ဆၧ၁ီၪ့ဆၧ၁ၫ့အမွဲအတီၩထီးအလူၬလဂၩလီၫ. ယ့ၫရှူၬဎရံၬနီၪ မွဲဆၧမွဲဆၧတီၩ, ဒဲအ၀့ၫဒၪမွဲဆၧ၁ီၪ့ဆၧ၁ၫ့အခံးအဂၩ့လီၫ. 

လံၬနဲၪဖျီၪ အဆၧကိၭပၧၩလၧခဲၫ့ထုၬ လၧဆၧဆူဆၧနဲၩယ့ၫရှူၬ, ဘဲၫ၁ိၭ ပမိထိးဆၧၫ့ဆၧလၧၫ့ဆၧဎွ့ၩလၧအဖ့ၪလၫ့ပၧၩထီးအလူၬနီၪလီၫ. ဆၧကိၭပၧၩ လၧပမိ "၁ၭမဲၪယွၩ" မွဲဆၧဒုၭနဲၪဖျီၪပၧၩလၧဆၧနဲၩ အ၀့ၫဖ့ၪလၫ့ပၧၩဆၧအစီၩ့ အမၩ့ခိၭနၪဖိၬထွ့ၫဆၧအဂးလီၫ.

ယ့ၫရှူၬအဆၧချဲၩ့ယီၩမွဲဆၧနီၪလဲၪၪ "ၦလၧအမၩ၁ံၫၦနးခီၫ့တၭ, မၩ၁ံၫၦ၁ၭၡီၩ့လ၁့ၪဘၪနီၪ, ထီး၁ၭမဲၪလဂ့ၩ, အ့ၪမွဲၦလၧအမၩဂၭဂီၩ့ၦ၁ၭၡီၩ့ ဒဲၦနးခီၫ့လၧလရၬဖၧၩ့၁့ၪလဂၩနီၪ, ၁ၭမဲၪအ၀့ၫဒၪအၪနဲၪ့အနီၪဆံၭ" (မၭ၁ုၫ ၁၀း၂၈) နီၪ မၩဆၧၩ့ဒုၭနၪ၁့ၪပၧၩလၧ ဆၧ၁ၭမဲၪယွၩအခီၫပယီၫလီၫ.