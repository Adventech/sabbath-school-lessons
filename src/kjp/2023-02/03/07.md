---
title:  မၩလိၪအၪထၪ့အဂး.
date:   14/04/2023
---

လၧပူၬတပၠါအနံၩဆၧမၩလိၪဖၧၩ့စံၭ၀့ၫဒၪ ပကဘၪမွဲဆၧလနၩ့ လၧအဒိၪနဲၪ့ ပနၫ့ဆါ, လၧလလၧၫ့လဎွ့ၩဘၪ, ၁ၭမၧၫ့ဖၨၪခိၬ, လၧအဂၭဂီၩ့, ဒဲဘၪထံၭလဖၪ နီၪလီၫ. ဆၧအီၪက့ၪ၁ၭယိစိၩဆၧအဒိၪနဲၪ့အဂ့ၩနဲၪ့ဘဲၫနီၪအ၁ိၭနီၪ ၦၡၩဖိၬထွ့ၫ အၪဒၪဆ့လီၫ. အ့ၪမွဲပနးခီၫ့နီၪ မွဲဆၧအဆံၭခိၬ (အပ့ၫ) ဖိၪလီၫ.

ဆၧအဆံၭခိၬ (အပ့ၫ) ဖိၪယီၩ, မိထိၪဎီၩ့လိၬအ၁ၭလၧဆၧဖၭဒိၪဖၭထီၫ, ဘဲၫဆၧအထုၬလအီၪဘၪနီၪ မိကဲၪထၪ့၀့ၫဘဲၫ၁့ၪလဲၪ. ပဘၪအီၪမၧၫ့န့ၫပဂးဒၪ ပ၀့ၫ, အီၪမၧၫ့ဆၧလၧအလဒိၪနဲၪ့ဘၪနၧၩနီၪ, အ့ၪဆၧအီၪလၧပနဲၩ့ပဎီၩ့လဖၪ ဒိၪနဲၪ့ပၧၩ, အ့ၪပဖီၫ့စိၩလထူၬဘၪနီၪ မိလၩ့ဂၬဘဲၫၦလဂၩဘၪဆၧအီၪက့ၪဘံၭထၬ လၧ၀ံးဖၭဒိၪအတိၩ့၁ၭဖၧၩ့, လနါဂၧၫ့ဘၪဆၧဂူၫဂၩနးမံၩ့, မွဲန့ၫဒၪဆၧအလူ ဂဲၫဘၪဆၧအဒီၪ့ဒဲအလူ၁ီၪထဲၩ့၀့ၫနီၪလီၫ. လါနၫ့ဂ့ၩ ဆၧမၩအ၁ၭမိဒိၪနဲၪ့အၪနဲၪ့, ဒဲလၩ့ဘၩ့လၩ့မုးလၧပဂး လၧမုဆၫလနံၩယီၩအဖၧၩ့, ပမၩန့၁့ၪမိဂ့ၩနဲၪ့ဆၧလီၩ လၩ့လၬလၩ့ဆၧ၁ၭထိၬအပရၧၫ့ လၧဆၧအုၩ့လၩ့ထၬ၁ၭမၧၫ့အဆိၩအကၠၪနီၪ မိအီၪဒံၭဧၪ. 

"ကဆါယွၩအခ့ၫအၡၩ, လၧအဒိၭန့ဘၪဆၧဖၩ့အဆံၫ့အဎံၪလဖၪနီၪ, မိလီၩလၩ့လၬလၩ့ဆၧပရၧၫ့ဂဲၫလၧမူၭခိၪနီၪ, လၧဆၧလးလစီၪ့ဘၪလစီၪ့ဖျဲၪဖျဲၪလ့ၬ လီၫ. ဆၧအလူလၧအထီၫ့လဖၪလၧဂၪ့ခိၪချိၫ့ထၧၫ့ဖျိၪ့ယၫ, မိဘၪဆၧလီၩ၁့ၪ ယၫထုၪ့၁ၭနီၪလီၫ. ဆၧလၩ့လိလၩ့လၭလဖၪ, ဆၧမၩဘျၪထဲၩ့ဆၧဆၫ, ဒဲဆၧနဲၪ့ လၩ့လၭလဖၪမိဖိၬထၪ့ၦဆူနဲၩဖိၪ၁ံၪအခဲၫ့လီၫ. စၫတၫ့ဆ့မိမၩဆၧဒိၪဒိၪလ့ၬ, မိယူၩ၀့ၫလၧဆၧဖိၭဖၫ့ ဒဲမိဒုၭဂဲၫလၩ့ဆ့မ့ၪလၧမူၭခိၪတၭ, ထီၩ့လၩ့လၧဂၪ့ခိၪလၧ ၦၡၩအမ့ၬယၫလီၫ (နဲၪဖျီၪ ၁၃း၁၃). ထီးနီၪလဖၧၫ့, ၦဂၪ့ခိၪဖိၪ၁ံၪလဖၪ မိရွံန့ဘၪအ၀့ၫ၁ံၪအဆၧအီၪဆၧၫ့ထုၪ့အလးနီၪလီၫ." Ellen G. White, The Great Controversy, p. 612. 