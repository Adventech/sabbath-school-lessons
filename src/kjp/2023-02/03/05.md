---
title:  လၧဂၪ့ခိၪချိၫ့ယီၩထီးအလူၬ
date:   12/04/2023
---

`ဖီ နဲၪဖျီၪ ၁၄း၆ လဘျၩ့ဒီၭဆံၭ. ဆၧထုၭထၪ့ဘိၭဘၪ၁့ၪယၫဆၧ၁ၭထိၬ အပရၧၫ့အဆိၩအကၠၪဂီၩ့ ဆၧမၪလူၬလီၩ့ဖိၬထွ့ၫနီၪမွဲဆၧနီၪလဲၪ, ဆၧဘၪစံၭဆၧၫ့  ဆၧနီၪ ဘၪမွဲနီၪအကၧၩ့ဒိၪ၀့ၫလၧပဂး ဒဲမွဲပဆၧမၩဘဲၫပမွဲဆၧအီၪကီၪ့လဖုၫ အဂးနီၪလဲၪ.`

"ဆၧ၁ၭထိၬအပရၧၫ့အဆိၩအကၠၪ" အခၪ့ထံၭလထံၪနီၪ မွဲဆၧဘၪဒုၭ၁့ၪ ယၫဘၪကယဲၦအဆၨၩ, ဒဲၦအဒီၪ့, ဒဲၦအဖျ့ၩ, ဒဲၦခမျၧးထီးအလူၬနီၪလီၫ. အယီၩမွဲဆၧမၩလၧအလၩ့ဘၩ့လၩ့မု၀့ၫ, လၩ့ဆၫ့လၩ့မဲၩ့၀့ၫ, ဎိၩ၀့ၫဒိၪ၀့ၫ, ဒဲအဆၧ၁့ၪယၫဒိၪ၀့ၫလဲ၀့ၫအၪနဲၪ့ဆၧထီးလူၬၪ မွဲဆၧအဂ့ၩဒိၪထုၬလီၫ. ဒဲဆၧယီၩ အၪ့ကံၩ့ပဆၧဖ့ၪလၫ့ထဲၩ့ ဒဲမၩထဲၩ့ဆၧလၧဆၧခိးဂဲးခိးဘၭအဂ့ၩထုၬလီၫ. ၁ိၫ့ထဲၩ့ ပ၁ၭဆုးလၩ့ဒၪပ၁ၭယီၩ လၧကဆါဎရံၬအ၁ုၪ့ဆီၪ့၁ၭဆီၪ့အဆၧမၩနီၪလီၫ. ဒုၭကဲၪထၪ့ဆၧထိၪဂုထိၪဂဲၩ လၧမိမၩန့ဆၧဒိၪနဲၪ့အၪနဲၪ့ပဆၧ၁့ၪယၫယီၩ ဒဲမိ၁ိၫ့ပၧၩထၧၫ့ အထီၩ့လၧဆၧလၩ့ဘၩ့လၩ့မုနီၪလီၫ.

`ဖီ မၭ၁ုၫ ၂၈း၁၉, ၂၀. လံၬဆံၫ့ဎံၪအဆၧၫ့လဖၪယီၩ ဘၪဆၧးလး (ဘၪလၩ့ဎိၭ) လၧအ၁ီၫ့အခၪ့ထံၭလဂၩ အဆၧပရၧၫ့ဘဲၫ၁့ၪလဲၪ.`

ဆၧကွ့ၭလၧလံၬ A Quest for More: Living for Something Bigger Than You အဖၧၩ့, Paul David Tripp ချဲၩ့လၩ့ထံးဆၧဘၪထွ့ၫဆၧ အီၪက့ၪ၁ုၪ့အီၪက့ၪ၁ၭ, လၧၦကိၭဂၩဒ့ၭကြၨၭအီၪက့ၪ၀့ၫဒိၪနဲၪ့နၫ့ဆါအဂၩ့လီၫၪ "ဆၧလၧၦၡၩနီၪဘၪဆၧတဲၩ့လၩ့၀့ၫ လၧဒိၪနဲၪ့အ၀့ၫ၁ံၪအနၫ့ဆါဒၪ၀့ၫအဆၧ အီၪမၧၫ့အဂးလနၩ့လီၫ. ဆၧဒဲၩဘၭမၩလၩ့ဆံၭ (လၩ့ပ့ၫ) ပ၁ၭလၧအကြၨၭအီၪနီၪ ထီၩ့လၩ့လၧပနးခီၪ့အခံးအဂၩ့ယီၩလီၫ. ကဆါဎရံၬအခိးအတၩနီၪ မၩဖီၩ့ဖျ့ၭပၧၩ လၧဆၧ၁ၭမဲၪလၨၪဆၧဆၫ (အကြောက်လွန်စိတ်ရောဂါ) အဆၧၫ့ (အကန့် အသတ်), လၧဆၧအီၪက့ၪလၩ့ပ၁ၭဖၨၪခိၬဖိၪယီၩ, ဒဲဒုၭမၧၫ့ပၧၩလၧဆၧအဆိၩ အကၠၪအဂး ဒဲဒုၭမုၬလၩ၁ၭဎွံၫပၧၩလၧယွၩအဘၩ့မုးနီၪလီၫ." အနီၪမွဲအ၀့ၫအဆၧ ဆီၫ့မီၪ့ဒဲအဆၧချဲၩ့လီၫ.

အ့ၪမွဲဆၧထိၪဂုထိၪဂဲၩ, ဆၧမၩလၧၫ့မၩဎွ့ၩအၪနဲၪ့ဂ့ၩနဲၪ့ယွၩအဆၧမၩနီၪ အီၪလၧၩ့အ့ၬ. ဆၧဂဲၩဆၧ၀ၭလၧအဂဲၫလၧထၭနီၪ မၩကြၨၭမၩဘၪပၧၩလၧ ဆၧအဒိၪနဲၪ့, အထီၫနဲၪ့အလး ဒဲ၁ိၫ့ပၧၩဘဲၫပကမၩလၧၫ့ထၪ့ဎွ့ၩထၪ့ဆၧနီၪအဂးလီၫ. ကဆါယွၩဖ့ၪလၫ့ပၧၩဆၧမၩလမံၩ့မံၩ့အဂးအခိးအတၩ (ခီၫ့မ့ၡၫ - commission), ဘၪဆၧထုၭဖျီၪ၀့ၫလၧ (နဲၪဖျီၪ ၁၄) အဖၧၩ့နီၪ မွဲဆၧမၩအဒိၪထုၬလၧ ဘၪဆၧဖ့ၪလၫ့မူၩဒၩလၧဆၧအီၪကီၪ့နီၪလီၫ. အနီၪမွဲယွၩအဆၧကိၭပၧၩ လၧအီၪက့ၪပၭကၩ၀့ၫ လၧပကဘၪဖ့ၪလၫ့ထဲၩ့ပ၁ၭ လၧယွၩအဘၩ့အမုးလၧလချုၭယ့ၫရှူၬ အဆၧဂဲၫလၩ့ထဲၩ့နီၪလီၫ. 

မွဲနမၩဘၪဆၧမၩလၧအဒိၪနဲၪ့နနၫ့ဆါ လၧနဆၧလ့ၩခၫ့ဖျီၫ့ဖၧၩ့နီၪ, ဆၧနီၪ လဲၪ. နဆၧလ့ၩခၫ့ဖျီၫ့နီၪ ဒုၭနၪ၁့ၪအၪထၪ့နၧၩ ဆၧမၩလိၪလနံၩယီၩဘဲၫ၁့ၪလဲၪ. ဘဲၫနီၪအ၁ိၭ, ကဆါယွၩမၩဆၧန့ဒိၪနဲၪ့လၧအမၩ၀့ၫဘိၩ့ယီၩ လၧမူၭ၀ၩ့ဒီၪ့ဖၧၩ့, ဒဲမိဒုၭကဲၪထၪ့ဆၧလၩ့ဆၫ့အဆိၩအကၠၪနီၪ မွဲဆၧနီၪလမံၩ့လဲၪ.