---
title:  ဆၧ၁ၭထိၬအပရၧၫ့လၩ့ဆိၩလၩ့ကၠၪ
date:   08/04/2023
---

### ဖီလနွ့ၫယီၩအဂးဆၧမၩလိၪ
နဲၪ ၁၄း၆-၁၂;  ၁ကီ ၁၅း၁-၄;  ရိ ၃း၂၄-၂၆; ၁ပံ ၁း၁၈-၂၀;  မၭ ၂၈း၁၉, ၂၀;  မၩဆၧ ၁း၈.

> <p>၁နိၫထီၫ့</p>
> “တၭယဒၪဘၪအ၁ီၫ့ဂူၫဂၩ ယူၩ၀့ၫလၧဆၧဖိၭဖၫ့လဂၩ, အီၪလၧ ဆၧ၁ၭထိၬအပရၧၫ့လၩ့ဆိၩလၩ့ကၠၪ, ဘဲၫ၁ိၭအမိလီၩလၩ့လၬလၩ့၀့ၫလၧ ၦအီၪလၧဂၪ့ခိၪချိၫ့ ဒဲကယဲၦအဆၨၩ, ဒဲၦအဒီၪ့, ဒဲၦအဖျ့ၩ, ဒဲၦခမျၧးထီး အလူၬ.." (နဲၪဖျီၪ ၁၄း၆).

လၧၦအံၫစရ့လၭအထီဖျိၩ့ဖျိၩ့ဒံၭအိၩ, ၦအီၪအနဲၩ့အဎီၩ့လၧ လနဲၩဘၪ ကဆါယွၩလဖၪ, ၦနဲၩဆၧကိၭမံၩ့, ၦဘိၪ့ဘၩယွၩအၪဂၩဎုၬထဲး၁ံၪ့၁ံၪ၀-၁ံၪ, ဒဲလိး၁ံၪလဲၫ့၁ံၪအကျၩနီၪ, ၦအံၫစရ့လၭဖိၪ၁ံၪအဆၧဆူဆၧနဲၩလၩ့ထံး, ဖျီၪပျၩ့ လၧဆၧချဲၩ့အဂုးအခၧၫ့နီၪပဒၪဘၪလၧ (၅မိစ့ၭ ၆း၄) အဖၧၩ့, "ခိၭနၪဆံၭ, အံၫစရ့လၭဧ့, ယဟိ၀ၩပယွၩနီၪ, မွဲယဟိ၀ၩလဂၩဎးနီၪ."

လၧအနံၪ့အယၩလဖၪအထးဖၧၩ့, ဆၧဘၩဆိၪဖၪအမံၩ့ကိၭ၀့ၫ Shema, လၧဟံဘြုၫအခီၫပယီၫ "နါဂၧၫ့" (hear) နီၪ ထုၭဖျီၪထၪ့လီၩနၪ့ထၪ့ထဲၩ့၀့ၫလၧ ၦယုဒၫဖိၪ၁ံၪလဖၪနီၪ မွဲၦလၧအအီၪလၧဆၧယိစိၩအပျၩ့ လၧမၩယံၩမၩၡီၩ့  အ၀့ၫ၁ံၪ, ဒဲဖ့ၪဂဲးဖ့ၪဘၭအ၀့ၫ၁ံၪအဆၧနဲၪ့လၩ့ဆၫ့လမံၩ့ မွဲၦဘိၪ့ထၪ့ဘၩထၪ့ ကဆါယွၩအမွဲအတီၩလဂၩနီၪ, ထီးလၩ့မါဘၪလဂ့ၩနီၪလီၫ.

အ့ၪမွဲၦမုနွ့ၫနံၩယိလါဆၧ၁ံၪလဖၪအဂးနီၪ, အ၁ီၫ့၁ၧၫ့ဂၩအဆၧပရၧၫ့လၧ နဲၪဖျီၪ ၁၄ အဖၧၩ့ယီၩ မွဲပ Shema (မွဲပထၩလၧဆၧဘၩဆိၪဖၪ) နီၪလီၫ. မွဲ၀့ၫဒၪ ပဆၧချဲၩ့အဂုးအခၧၫ့လၧဆၧဆူဆၧနဲၩအဖၧၩ့လီၫ. ထုၭဖျီၪထၪ့ဆၧလၧ ပမွဲ မပၩလဲၪဒဲလီၩထဲၩ့ပဆၧမၩလၧဂၪ့ခိၪယီၩအဂဲးလီၫ. အ့ၪပစံၭလၧအဖၨၪနီၪ, ဆၧလီၩဆိၫဆၧလၧယၫခီၫအဂး ဆၧကွ့ၭအ၁ၭထီးအလူၬနီၪ အီၪဒၪလၧ နဲၪဖျီၪ ၁၄း၆-၁၂ အဖၧၩ့လီၫ, ဒဲပ၁ၭဆုးလီၩလၩ့လၬလၩ့ဆၧ၁ၭထိၬအပရၧၫ့နီၪ မွဲဒၪဆၧအနီၪလီၫ. 

ဆၧမၩလိၪလနွ့ၫယီၩအဖၧၩ့, ပမိအၪ့ဎၬဂု နဲၪဖျီၪ ၁၄း၆-၁၂ နီၪ လၩ့ထံး လၩ့ဆ့ၭ, လါနၫ့ပမိယိထၪ့စိၩ လၧဆၧအခိးအတၩအဆၧဒၪ ဘဲၫပခိၭနၪယွၩ အဆၧချဲၩ့လၧအလီၩဘၪပၧၩလၧပ၁ၭခံဖၧၩ့လဖၪနီၪလီၫ.