---
title:  လံၬလဘံၪ့အီၪဎွ့ၩဒဲဆၧအခိးအတၩအဆၧယိလါ
date:   09/04/2023
---

ထီးၦၡၩအၪဒၪဆၧဆီၫ့မီၪ့ဆၧ ဘၪထွ့ၫလၧလံၬဆံၫ့ဎံၪလၧခဲၫ့ထုၬလဘံၪ့, မွဲနဲၪဖျီၪနီၪ, အ၀့ၫ၁ံၪဆီၫ့မီၪ့၀့ၫလၧယွၩအခိးအတၩအ့ၬ. လထံၪဎးနီၪ အ၀့ၫ၁ံၪ ဒၪ၀့ၫဒၪန့ၫ ဆၧမံၩ့လၬလၧအလၩ့၁ၭမဲၪ၁ၭဖျဲၩ့, ဆၧနဲၪ့လၧအီၪ၁ူၪအီၪဘံၭအ၁ၭ လဖၪ, ဒဲဆၧဂၩ့လၩ့ဆၫ့လၩ့မဲၩလဖၪနီၪလီၫ. လံၬနဲၪဖျီၪနီၪ အီၪဎွ့ၩဒဲဆၧအခိး အတၩဒဲဆၧမုလါလဖၪနီၪလီၫ. ဆၧနီၪမွဲလၧမံၩ့လၬလၧအလၩ့၁ၭမဲၪဒဲဆၧဖ့ၪထုၪ့၁ၭလၧဆၧမၩနၧၩ့မၩစၪ ဒဲဆၧၫ့ထီအကၪအဂဲၩ မိအီၪထၪ့၀့ၫအဂးနီၪ, ကဆါယွၩဖ့ၪလၫ့ပၧၩ ဆၧ၁ၭဎွံၫအၪ့အူၭထၪ့ဆၧလၧ အဆၧထိးထဲၩ့တၩ့ထဲၩ့ အလးအီၪ၀့ၫဒၪဒံၭနီၪလီၫ.

`ဖီ နဲၪဖျီၪ ၁း၁-၃ ဒဲ နဲၪဖျီၪ ၁၄း၆. လံၬဆံၫ့ဎံၪအဆၧၫ့လဖၪယီၩ လီၩထဲၩ့ အ့ၪပၧၩလထံၪဎး ဘၪထွ့ၫဆ့လၧ "ဆၧ၁ၭထိၬအပရၧၫ့လၩ့ဆိၩလၩ့ကၠၪ" ဒံၭနီၪ ဘဲၫ၁့ၪလဲၪ. `

နဲၪဖျီၪနီၪ မွဲဆၧထီးအလူၬလၧယ့ၫရှူၬအဂဲးအကၠီၫ့လီၫ. အနီၪမွဲဆၧပရၧၫ့ လၧအၡၩခမျၧး၁ံၪအဂး ဒဲလၩ့ဆၫ့ဒၪဆၧလၧအဆၧအီၪကီၪ့ လၧမုနံၩခဲၫ့ထုၬအဂး လီၫ. မွဲဆၧပရၧၫ့အီၪဎွ့ၩဒဲဆၧအခိးအတၩ လၧဆၧၫ့ထီအထုၬအဆၧယိလါလီၫ. လံၬထၧၫ့ဘံၪ့ယၫနီၪ နဲၪဖျီၪဎရံၬ ဘဲၫ၁ိၪဖိၪလၧအဘၪထိး၁ံၫ၀့ၫ, ဒဲမွဲဆၧဆိၪဂ့ၩ လၧၦဖီဘၪ၀့ၫ, နၪ၁့ၪ၀့ၫ, ဒဲဖိၬထွ့ၫ၀့ၫလဖၪအဂးလီၫ.

လၧ နဲၪဖျီၪ ၁း၅, ၆ စံၭ၀့ၫဒၪနီၪ, ယ့ၫရှူၬမွဲၦလၧ "အအဲၪပၧၩဒဲ၁ူၫ၀ၭဆံၫ့ ပဆၧဒဲၩဘၭလၧအ၁ွံၪဒၪ၀့ၫတၭ, မွဲအမၩကဲၪထၪ့ပၧၩလၧဆၧဘၩ့မုး, ၦလုဆၧ လဖၪလၧယွၩဒဲအဖါအမ့ၬယၫလဂၩနီၪ..." လီၫ. လၧဎရံၬအဖၧၩ့ပဒိၭန့ဘၪ   ဆၧကွဲၪဖျါခွံၬလီၫ. ဆၧအခိးအတၩနီၪ ဖျါခွံၬပၧၩလၧအအီၪထးနီၪ, ဖ့ၪလၫ့စီၩမၩ့ လၧဘိၩ့ယီၩဂး, ဒဲတဲၩ့၀ဲၩဆၧမုၫလါဆၧလၧယၫခီၫအဂးလီၫ. ဆၧနီၪ, မွဲလၧဎရံၬ အဖၧၩ့ ပဖီၩ့ဖျ့ၭလၧဆၧဒဲၩဘၭအဆၧစ့ၩရၫ့ဒဲအ၀့ၫအဂဲးအဘၭ, ဒဲမုလနံၩနီၪ ပမိဖီၩ့ဖျ့ၭလၧဆၧဒဲၩဘၭအီၪအလး (ဆၧဒဲၩဘၭလအီၪလၧၩ့ဘၪ) နီၪလီၫ. အယီၩမွဲ ဆၧပရၧၫ့လၧခဲၫ့ထုၬလၧလံၬဆံၫ့ဎံၪဖၧၩ့, လံၬနဲၪဖျီၪလီၫ.

အနီၪမွဲဆၧပရၧၫ့လၧအကၧၩ့ဒိၪလမံၩ့ဆ့လီၫ. အခၪ့ထံၭနီၪ ဆၧမၩအ၁ၭ လၧအ၁ီၫ့လဂၩယူၩ၀့ၫလၧဆၧဖိၭဖၫ့ အီၪလၧ "ဆၧ၁ၭထိၬအပရၧၫ့လၩ့ဆိၩ လၩ့ကၠၪ" လီၫ.

ဆၧ၁ၭထိၬအပရၧၫ့ဧၪ, ဆၧထိးထဲၩ့တၩ့ထဲၩ့လၧဆၧဆူဆၧနဲၩဎရံၬအဖၧၩ့ ဧၪ, မွဲဎရံၬအဆၧထိး၁ံၫအ၁ၭလၧပဂးနီၪဧၪ, ဆၧအုၩ့လၩ့လၧ၁ၭမၧၫ့အဆိၩအကၠၪ နီၪဧၪ, မွဲလၧပဆၧမၩအ့ၬမွဲဒၪလၧဎရံၬမၩ၀့ၫလၧပဂးနီၪဧၪ, ဆၧထီးလူၬလဖၪယီၩ မွဲအ၁ီၫ့၁ၧၫ့ဂၩအဆၧပရၧၫ့အခၪ့ထံၭဧၪ. မွဲ, လၩ့ထံး, ၡါမၬလ့ၬလီၫ. 

ထီးနီၪလဖၧၫ့, မွဲ၀့ၫဒၪဆၧပရၧၫ့လၧၫ့ဎွ့ၩဒဲဆၧအခိးအတၩ ဒဲဆၧမုလါ   လၧဆၧအုၩ့လၩ့လၧပ၀့ၫ၁ံၪ, ၦလၩ့ထ့ၬဒဲဘၪၡၪ့ဘၪနၭလဖၪအဂးလီၫနီၪ ပဘၪ၁ၭဂံၩ့ဂၩ့ (ပဘၪဆီၫ့မီၪ့) အလးအီၪလၧၩ့အ့ၬ.

ဆၧမံၩ့လၬ၁ံၪလဖၪဒဲဆၧချဲၩ့ဖ့ၪထုၪ့၁ၭ လၧမုနံၩအထုၬလဖၪအဂး, ဘဲၫလီၩ ဖျီၪ၀့ၫလၧလံၬနဲၪဖျီၪအဖၧၩ့လဖၪနီၪ ပနၪ၁့ၪယီၫလါနၫ့ဂ့ၩ, ပမိထိၪဎၩ့ (လၩ့ဎိၭ) ဆၧ၁ံၪလဖၪ, လၧၦလထိးဆၧၫ့အီၪလန့ဘၪ, မွဲဆၧပရၧၫ့အကၧၩ့ဒိၪထုၬလၧ    နဲၪဖျီၪဖၧၩ့ယီၩလဖၪနီၪ မိကဲၪဘဲၫ၁့ၪလဲၪ.