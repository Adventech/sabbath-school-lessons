---
title:  ဆၧအခိးအတၩအဂဲးအကၠီၫ့လမံၩ့
date:   11/04/2023
---

အ၁ီၫ့၁ၧၫ့ဂၩအဆၧပရၧၫ့နီၪ မွဲဆၧအခိးအတၩအဂဲးအကၠီၫ့လီၫ. ယ့ၫရှူၬ အဆၧအဲၪလၧၦထိၪဎီၩ့လန့ဘၪလၧဆၧနးမံၩ့ၪ လၧၦလဂၩမိလၩ့လၧရၬအဂးနီၪ အ၀့ၫအဲၪပၧၩထီးဒၪလ့ၬဖ့ၪလၫ့ခွံၬအ၁ၭလီၫ. ဆၧမၩအ၁ၭမွဲပစီၪဆီၫ့မီၪ့လန့ဘၪ, ပနၪလ၁့ၪဘၪ, ဒဲအထုၬလအီၪဘၪနီၪလီၫ.

ကဆါယွၩဘၪဒၪဆၧၫ့ယၫရှူၭဆၧလၧ လ၁့ၪယၫ၀ဲၩဘၪဆၧနီၪအီၪနးဆိၭ အ့ၬ. ၦၡၩအဆၧရွံန့ဆၧအဂး အ၀့ၫဘၪအၪ့လဲၩထဲၩ့အ၁ၭနီၪအီၪအ့ၬ. အ၀့ၫ အဆၧကိၪ့ဆိၫ၀ဲၩနီၪ မၩဖီၩ့ဖျ့ၭပၧၩလၧဆၧဒဲၩဘၭအဆၧပၧၩ့ဆီၪ့န့ဆၧလီၫ.

`ဖီ နဲၪဖျီၪ ၁၃း၈ ဒဲ ၁ပံ ၁း၁၈-၂၀. လံၬဆံၫ့ဎံၪအဆၧၫ့လဖၪယီၩ ၁ီၪ့လိၪ ပၧၩလၧ ဆၧထိးထဲၩ့တၩ့ထဲၩ့အဆၧကိၪ့ဆိၫ၀ဲၩ မွဲဆၧနီၪလဲၪ.`

ဆၧချဲၩ့ "ဆၧ၁ၭထိၬအပရၧၫ့အဆိၩအကၠၪ" လၧ နဲၪဖျီၪ ၁၄း၆ အဖၧၩ့နီၪ မွဲဆၧလၧအဖီၩ့ခွံၬ, ဆၧဘိၩ့ယီၩ, ဒဲဆၧလၧယၫခီၫအဂဲးလီၫ. မွဲလၧဆၧဘၪတဲၩ့ ဖိၪ၁ံၪလဖၪ ဒိၭန့ဆၧပျီၩဖျ့ၭရွံန့ဆၧတၭ, အ၀့ၫ၁ံၪမိရွံန့ဆၧအဘၪမၪကဲၪ၁့ၪနီၪ ကဆါယွၩ၁့ၪယၫ၀ဲၩ၀့ၫဒၪလီၫ. အ၀့ၫ၁ံၪမိထၪ့ဒၩဆၧကဲၪ၁့ၪနီၪ အ၀့ၫ၁့ၪယၫ ၀ဲၩ၀့ၫဆ့လီၫ. အ့ၪမွဲမိဂၭဎ့ၭဆၧမၩအ၁ၭဘဲၫနီၪနီၪ မိဘၪတဲၩ့လၩ့ဒၪစဲၭအဂ့ၩ (robot) လၧၦဘၪအီၪပၧၩ့န့ဆီၪ့လၧအယဲၩ့နီၪလီၫ. ဆၧမၩအ၁ၭဘဲၫနီၪနီၪ မွဲဆၧထၪ့ဒၩကဆါယွၩအန့ဆၧၫ့လူၬဆံၫ့လီၫ. ကဆါယွၩမွဲဆၧအဲၪဆၧကွံၩ ဒဲဖ့ၪလၫ့ အဆၧဘၪတဲၩ့လဖၪနီၪ လၧဆၧပျီၩဖျ့ၭရွံန့ဆၧ (free choice) လီၫ. ၦဒိၭန့        ဆၧပျီၩဖျ့ၭရွံန့ဆၧလဂၩ ရွံန့ဆၧဘၪမၪ၁့ၪနီၪ ကဆါယွၩ၁့ၪယၫ၀့ၫ ဒဲကဆါယွၩ အီၪက့ၪ၀ဲၩဆၧကိၪ့ဆိၫဆၧထိးထဲၩ့တၩ့ထဲၩ့နီၪ လၧလချုၭဆၧဒဲၩဘၭနုၬလၩ့ဒံၭဘၪ နီၪလီၫ.
"ဆၧကိၪ့ဆိၫ၀ဲၩဆၧထိးထဲၩ့တၩ့ထဲၩ့ မွဲဆၧဂဲၫကဲၪထၪ့လၧဆၧဒဲၩဘၭ နုၬလၩ့ဂီၩ့အလးခဲၫ့နီၪအ့ၬ. အနီၪမွဲ ‘ဆၧအီၪ၁ူၪအီၪဘံၭ၀့ၫ အဆိၩဆိၩအကၠၪကၠၪလၧဖျိၩ့လံၩလံၩလအီၪဖျီၪဘၪနီၪ’ (ရိမၫ ၁၆း၂၅) လီၫ. မွဲဆၧလီၩဒုၭဖျီၪထၪ့ပၧၩ ဆၧလၧအအီၪက့ၪအ၁ၭ လၧယွၩအလးဆီၩ့ဆီနီၪလီၫ." Ellen G. White, The Desire of Ages, p. 22.

"ဆၧ၁ၭထိၬအပရၧၫ့လၩ့ဆိၩလၩ့ကၠၪ" ယီၩ မွဲဒၪန့ၫမုနံၩအဖီၩ့ခွံၬဒဲ      အဆၧၫ့ထီဘိၩ့ယီၩအဂးအ့ၬ - မွဲဆၧအီၪက့ၪဆၧလၧယၫခီၫအဂး လၧဆၧမုၫလါ နီၪလီၫ. မွဲဆၧအီၪမၧၫ့လၩ့ဆိၩလၩ့ကၠၪလၧ ၦလၧအအဲၪဒိၭအီၪလၧပၧၩနၭလ့ၬ လၧအဆိၩဆိၩအကၠၪကၠၪလဂၩနီၪလီၫ.

ဖီ အ့ဖစၧၭ ၁း၄. ဆီၫ့မီၪ့ယိဆၧလၧနဘၪ "ဆၧရွံန့" နၧၩလၧဆၧထိး ထဲၩ့တၩ့ထဲၩ့လၧဎရံၬအဖၧၩ့, လၧအအီၪက့ၪ၀ဲၩ၀့ၫလၧဂၪ့ခိၪယီၩလအီၪဒံၭဘၪနီၪ အခီၫပယီၫလၧနဂးမွဲဆၧနီၪလဲၪ. ဘၪဆၧနီၪလဲၪ လၧနဘၪအ့ၬဎၬန့ဆၧယီၩ ကၪမၭလ့ၬလဲၪ.