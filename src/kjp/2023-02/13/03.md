---
title:  ၁့ၪယၫထဲၩ့ဆၧတီၩဆၧလီၩ့
date:   19/06/2023
---

`ဖီထဲၩ့ ယီဟၫ့ ၇း၁၇ ဒဲ ယီဟၫ့ ၈း၃၂, ဒဲယီဟၫ့ ၁၇း၁၇. ဆၧတီၩဆၧလီၩ့ လၧပကဒၪန့ထဲၩ့ဒဲ၁့ၪယၫထဲၩ့ကန့အဂး ဎရံၬအဆၧအုၩ့လၩ့အီၪဘဲၫ၁့ၪလဲၪ.`

ကဆါယွၩအဆၧကိၭဖံၭ၁ိၭမုနံၩထုၬယီၩအဂးနီၪ ဘဲၫဂၪ့ခိၪဖိၪ၁ံၪကစဲၪ့ထၪ့ လၧဘၭဘလၧၫ့အဆၧ၁ူၭဆၧမၪအဖၧၩ့ဂီၩ့, ကလီၩ့ဖိၬအီၪမၧၫ့ထဲၩ့လၧဆၧတီၩ ဆၧလီၩ့အီၪဖျီၪ၀့ၫဒၪလံၬဆံၫ့ဎံၪဖၧၩ့နီၪလီၫ. ဆၧကကဲၪထၪ့လဖၪ, ဆၧအအီၪ ၀ဲၩလဖၪ, ဆၧဂဲးထီးလူၬအဂး နိၪ၀ံၬနီၪမွဲ၀့ၫဒၪလံၬဆံၫ့ဎံၪနီၪလီၫ. ၦလၧအလီၩ့ ဖိၬထွ့ၫလံၬဆံၫ့ဎံၪအဆၧတီၩဆၧလီၩ့လဖၪ မွဲကဘၪဆၧအၪ့လံၬအၪ့လီၫ ဘၪဆဲၫ့လၧမး၁ံၫနံၩအဂဲးနီၪဆ့အ့ၬ.

အ၁ီၫ့နံၫဂၩလဂၩဆၧဖံၭ၁ိၭနီၪ မွဲ၀့ၫဒၪပကဘၪထိးဆၧၫ့ထဲၩ့ဆၧတီၩဆၧလီၩ့ မွဲဆၧဘၪမၪအ့ၬ. ထီးဆၧၫ့ထဲၩ့လံၬဆံၫ့ဎံၪဆၧ၁ီၪ့ဆၧ၁ၫ့, မွဲၦၡၩအထူအရှူၫအ့ၬ. ယွၩအဆၧ၁ီၪ့ဆၧ၁ၫ့, မွဲၦၡၩအဆၧ၁ီၪ့ဆၧ၁ၫ့အဘၪမၪလဖၪအ့ၬ.

အ၁ီၫ့၁ၧၫ့ဂၩလဂၩဖ့ၪထုၪ့၁ၭဂၪ့ခိၪဖိၪလၧ "ဆၧမံၫလၬအဆၧမၩနဲၪ့" နီၪလီၫ. လံၬဆံၫ့ဎံၪဖၧၩ့လီၩဖျီၪထၪ့၀့ၫဒၪ ထံၫဂဲးခးဂဲးအစီၩ့အမၩ့မွဲဂ့ၩ, ဆၧဘိၪ့ ဆၧဘၩဆၧအီၪကီၪ့အစီၩ့အမၩ့မွဲဂ့ၩနီၪလီၫ. ပၪ့လဲၪအဆၧမံၩ့လၬလၧ နဲၪဖျီၪ (၁၃, ၁၄) ဖၧၩ့ယီၩလဖၪနီၪ, အီၪကဲၪထၪ့လၧရိမၫဆၧအီၪကီၪ့အဆၧဘိၪ့ဆၧဘၩ အကၠီၪ့အဖျီၩ့အဖၧၩ့နီၪလီၫ. လဆၫ့ဘၪလဆၫ့ ဆၧအီၪကီၪ့အစီၩ့အမၩ့ယီၩ ဎိၩထၪ့ ဒိၪထၪ့ဒဲကမၩပိၩ့ထၪ့ဆၧအီၪကီၪ့ဒဲထံၫခးအဆၧပၨၩ့အစီၩ့အမၩ့နီၪလီၫ. အ၀့ၫ၁ံၪ အဆၧထိစိၩနီၪ ကလၧၫ့ထၪ့ဎွ့ၩထၪ့လၧ ခီၫ့ၡၩအဆၧဘိၪ့လၫ့ဘဲၩလၫ့အထီ, ဆၧတတုၬတနၭဖၭဒိၪအထီ, ဆၧဘိၪ့လၫ့ဘဲၩလၫ့အထီဆၧမၩအ၁ၭ ဘၪဆဲၫ့လၧ ၡၩခံးဂး, ဂၪ့ခိၪထၧၫ့ဘံၪ့ယၫတတုတနၭဖၭဒိၪကဲၪထၪ့အထီ ရိမၫဆၧအီၪကီၪ့ဒဲ ဂၪ့ခိၪအဆၧပၨၩ့အစီၩ့အမၩ့ကအီၪၡီၩ့ထၪ့ယံၩထၪ့နီၪလီၫ.

ခးအမ့ရံကၩကကဲၪခိၪကဲၪနါလၧဂၪ့ခိၪချိၫ့ယီၩ မွဲ၀့ၫဒၪလၧ "၁ၭၡီၩ့၁ံၫ လန့ဘၪဆုးကျိၭထဲၩ့အ၁ၭလၧၦၡၩအမၧၫ့လဖၪ, ဒဲဆၧအီၪက့ၪဆံၫ့ဎံၪအတုၬနံၩ ဘဲၫမး၁ံၫနံၩအ၁ိၭ" နီၪလီၫ. မုၪခီၩလဲးကအၪ့လီၫထဲၩ့ၦၡၩအၪမၪနီၪလီၫ. အ၀့ၫ၁ံၪထီးအလူၬ ကထိးဆၧၫ့ထဲၩ့ဆၧနဲၩလၧၦ၁ံၫအ၁ၭၡီၩ့ဆုးကျိၭၦလၧ အမၧၫ့၁ံၪလဖၪဂီၩ့ အ၀့ၫ၁ံၪကစံၭထဲၩ့ ၦၡၩအ၁ၭၡီၫ့ယီၩ၁ံၫလန့ဘၪနီၪလီၫ. ပရိၫတဲၩ့စတဲးလဖၪဆ့ကထိးဆၧၫ့ထဲၩ့ရိမၫဆၧအီၪကီၪ့အစီၩ့အမၩ့ဂီၩ့ ထံၫခး လဖၪ ကအီၩမၧၩ့ထဲၩ့အ၁ၭလၧ ဆၧဘၪမၪအစဘံၭထံၫနီၪလီၫ. The Great Controversy, p. 588.

ဆၧနီၪအကၠီၩ့ဎရံၬအခ့ၫအၡၩလၧအလူတီၩလဖၪ အဘၪအီၪဂုးခၧၫ့လၧ ယွၩအဆၧမၪလူၬဒဲ လၧဆၧနဲၩဘၪဆဲၫ့လၧဎရံၬ လၧအီၪလၧအ၀့ၫ၁ံၪအ၁ၭခံဖၧၩ့ နီၪလီၫ.

`လံၬဆံၫ့ဎံၪအဆၧချဲၩ့ "န၁ံၪမိ၁့ၪယၫဆၧမွဲဆၧတီၩတၭ, ဆၧမွဲဆၧတီၩ နီၪမိကွဲၪဖျါခွံၬန၁ံၪလီၫ" (ယီဟၫ့ ၈း၃၂). အခီၫပယီၫယီၩ မွဲဘဲၫ၁့ၪလဲၪ. ဆၧမွဲဆၧတီၩယီၩ ကွဲၪဖျါခွံၬပၧၩမိန့ဘဲၫ၁့ၪလဲၪ.`