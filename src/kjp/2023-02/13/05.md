---
title:  ဂၪ့ခိၪအီၪဖၩ့ထၪ့အ၁ၭလၧယွၩအစီၩ့အမၩ့
date:   21/06/2023
---

`ဖီထဲၩ့ နဲၪဖျီၪ ၄း၁၁; နဲၪဖျီၪ ၅း၁၂; နဲၪဖျီၪ ၁၉း၁ ဒဲ နဲၪဖျီၪ ၂၁း၂၆. ဆၧဂဲး လဖၪယီၩ မွဲဆုးကျိၭလိၭအ၁ၭလၧ ယွၩအစီၩ့အမၩ့ဖၩ့ထၪ့အ၁ၭလၧဂၪ့ခိၪချိၫ့ဖၧၩ့ ယီၩဘဲၫ၁့ၪလဲၪ. (နဲၪဖျီၪ ၁၈း၁).`

ဆၧဂဲးလိၬတ့ၭလိၬဖၭဒိၪယီၩ မွဲဘၪဆဲၫ့လၧဆၧဆိၬထၪ့ထီၫယွၩဒဲ အဆၧ၁ံၪ လဖၪနီၪလီၫ. လါနၫ့ဂ့ၩမုၪခီၩလဲးအ၁ီၫ့လၧအပိၩ့ထၪ့ယွၩလဂၩယီၩ လတီၩ လတီၩဘၪ, အ၀့ၫအဲၪဒိၭန့ထဲၩ့ဆၧဘိၪ့ထၪ့ဘၩထၪ့လါနၫ့ဂ့ၩ အ၀့ၫဖ့ၪလၫ့ထဲၩ့ ဆၧၡၩခိၬဖိၪနီၪလီၫ. ဒဲလကၭဒံၭဘၪ မုၪခီၩလဲးစံၭ၀့ၫဒၪ, ယွၩအဆၧမၪလူၬယီၩ မၩဘၪထံၬထၬၦဆၧပျီၩ့ဖျ့ၭလဖၪဒဲဆၧမုၬဆၧလၩလဖၪနီၪလီၫ.

လါနၫ့ဂ့ၩဎရံၬအဆၧအီၪမၧၫ့, ဎရံၬအဆၧ၁ံၫဒဲဆၧဂဲထုၪ့မၧၫ့ထၪ့ထဲၩ့ယီၩ မၩပျၩ့ထၪ့ခွံၬၦဆၧ၁့ၪယၫနၪ၁့ၪထီးအလူၬနီၪလီၫ. အ၀့ၫဒုၭဖျီၪထၪ့ထဲၩ့ယွၩယီၩ တီၩလီၩ့ဒဲလၧၫ့ဎွ့ၩလၧဆၧအဲၪဆၧကွံၩနီၪလီၫ.

ယွၩအခ့ၫအၡၩလၧမုနံၩခဲၫ့ထုၬလဖၪဆ့ ကဘၪဒုၭဖျီၪထၪ့ယွၩအဆၧအဲၪ, အစီၩ့အမၩ့, အဆၧဖ့ၪလၫ့လုထၪ့အ၁ၭ, ဒဲအ၀့ၫဆၧအဲၪလၩ့၁ၭလအီၪဘၪနီၪလီၫ. ဂၪ့ခိၪယီၩလၧၫ့ဎွ့ၩလၧဆၧပိၩ့ထၪ့ယွၩ, ဆၧဘိၪ့ဆၧဘၩအဘၪမၪအကျၩ ဎရံၬ ဖ့ၪနဲၪပၧၩ ယွၩအတခ့ၭဖ၀ၭနီၪလီၫ.

`ဖီထဲၩ့ ၂မိစ့ၭ ၃၃း၁၈, ၁၉. ယွၩဒုၭနဲၪဖျီၪအစီၩ့အမၩ့ဒဲဆၧဆံၫ့ဆၧဎံၪလၧ စမိစ့ၭအီၪဘဲၫ၁့ၪလဲၪ. ယွၩအစီၩ့အမၩ့နီၪ မွဲဆၧနီၪလဲၪ.`

ယွၩအစီၩ့အမၩ့ဒဲအဆၧဆံၫ့ဆၧဎံၪနီၪ မွဲ၀့ၫဒၪအတခ့ၭဖ၀ၭနီၪလီၫ. အ့ၪမွဲပ၁ၭမၧၫ့လၧၫ့ဎွ့ၩလၧ ယွၩအဆၧအဲၪ, ဒဲၦတခ့ၭဖ၀ၭအ့ၪအၪ့လဲၩထၪ့အ၁ၭလၧ ယွၩအဆၧထိးထဲၩ့တၩ့ထဲၩ့ဆၧအဲၪအကၠီၩ့တၭ, ၦဂၪ့ခိၪချိၫ့ယီၩ ကလၧၫ့ဎွ့ၩ၀့ၫလၧ ယွၩအစီၩ့အမၩ့အဆံၫ့အဎံၪဆ့နီၪလီၫ.

ၦဆၧဒုၭဖျီၪထၪ့ယွၩအဆၧအဲၪလၧ ပ၁ၭမၧၫ့ဖၧၩ့ယီၩ မီၪ့ဎီၩ့ဘဲၫပဒုၭနဲၪ ယွၩအဆၧဂ့ၩဒဲတခ့ၭဖ၀ၭအ၁ိၭဆ့နီၪလီၫ. ဆၧ၁ၭထိၭအပရၧၫ့လၧ ၦကဘၪကိၭၡၭ ထၪ့လၧဂၪ့ခိၪဆၧခံၭအကျၩနီၪ မွဲ၀့ၫဒၪ "၁ၭမဲၪယွၩတၭ စံၭထၪ့အၪ့အူၭအ၀့ၫဒၪ ဆံၭ" (နဲၪဖျီၪ ၁၄း၇).

ၦဆၧမၩဂ့ၩ, ၦဆၧတီၩဆၧလီၩ့, ၦဆၧဂ့ၩဆၧဘွၩဒၪပ၀့ၫအီၪနးမံၩ့အ့ၬ. "ဎရံၬအဆၧတီၩဆၧလီၩ့အဂဲးယီၩ ကဘၪဂၧၫ့ထၪ့လၧဂၪ့ခိၪလခီၫထီၩ့စိၩလၧ ဂၪ့ခိၪ၀ၬလခီၫ....ဆၧ၁ၭထိၬအပရၧၫ့ယီၩ မွဲအ၁ီၫ့၁ၧၫ့ဂၩအဆၧမၩအထုၬနီၪလီၫ." Ellen G. White, Testimonies for the Church, vol. 6, p. 19. "ဆၧတီၩဆၧလီၩ့ခၫ့ဖျီၫ့လၧဆၧနဲၩနီၪ မွဲဘဲၫ၁့ၪလဲၪ. ဆၧနီၪမွဲ၀့ၫဒၪယွၩအဆၧမၩဂ့ၩ ခၫ့ဖျီၫ့လၧဂၪ့ခိၪမုၬၦၡၩလဖၪအဂးနီၪလီၫ. ဆၧယီၩမွဲပမၩန့ဒၪပနၫ့ဆါလန့ဘၪ ယွၩဖ့ၪလၫ့ထိးဆၧၫ့ပၧၩ ခၫ့ဖျီၫ့လၧၦဆၧနဲၩယ့ၫရှူၬနီၪလီၫ." Testimonies to Ministers and Gospel Workers, p. 456.