---
title:  ၦမၩနၧၩ့ဆၧအ၁ရဖူၩ
date:   05/04/2023
---

စယီဟၫ့လီၩဖျီၪထၪ့ယ့ၫရှူၬနီၪလၧ "ၦၡၩအဖိၪခွၫ, အီၪလၧ၁ရဖူၩထီၫ့လၧ အခိၪဎွံၪအလီၩ့, ဒဲထၭဂ့ၬလၧအနါအဲၪ့လဘံၪ့" (နဲၪ ၁၄း၁၄) လီၫ. ဆၧချဲၩ့ "၁ရဖူၩ" နီၪ မွဲ Stephanos, မွဲၦမၩနၧၩ့န့ဆၧအ၁ရဖူၩလီၫ. ထီးမွဲၦၡၩမၩနၧၩ့ ဆၧပြၧၩ့လၧအကၧၩ့ဒိၪနီၪ, ဘၪဆၧဖ့ၪလၫ့အ၀့ၫ Stephanos, ၁ရဖူၩဆၧအီၪ က့ၪယူၭယၪ့ပၭကၩ, လၧအလၩအဖၩ့, မွဲလၧဆၧမၩနၧၩ့ဆၧအဂးလီၫ.

လၧယ့ၫရှူၬချုၬထၪ့၁ရဖူၩဆၧဆူၪအခၫနီၪ, မွဲဆၧအီၪက့ၪနဲၪ့ဆၧမ့ၬမဲဒဲ ဆၧအၪ့ကီၪမၩထၧးဆၧနီၪလီၫ. လဘျၩ့အိၩအ၀့ၫဘၪၦမ့ၬလဲၩ၁ၭဂဲၫ့၀့ၫ, ဘၪၦအီၪပဲၩခွံၬ၀့ၫဒၪလီၫ. အ၀့ၫဘၪၦချဲၩ့အၧၩ့ချဲၩ့၁ၫ့၀့ၫ, ဘၪၦမၩကလိကလံၭ၀့ၫ, ဘၪၦဒိၪထး၀့ၫ, ဒဲဘၪၦဒိၪ၀့ၫလၧနိၪဖျ့ၪနီၪလီၫ. အ့ၪမွဲဘိၩ့ယီၩ အ၀့ၫချုၬထၪ့ ၁ရဖူၩဆၧအလၩအဖၩ့ ဒဲဂဲၫထၪ့လၧစဎွၩလဖၪအစဎွၩဒဲကဆါလဖၪအကဆါ အလးလီၫ.

`ဖီ နဲၪဖျီၪ ၁၄း၁၅ ဒဲ မၫကၧၭ ၄း၂၆-၂၉. နဒၪဘၪဆၧဘၪလၩ့ဎိၭလိၬ၁ၭ လၧလံၬဆံၫ့ဎံၪအဆၧၫ့နံၫဆၧၫ့ယီၩဆၧနီၪလဲၪ. လံၬအဆၧၫ့နံၫဆၧၫ့လူၬယီၩ လီၩမွဲဆၧနီၪအဂဲးလဲၪ.`

အ၁ီၫ့အီၪဂဲၫလၧကဆါယွၩအမ့ၬယၫ လၧဆၧလုအဂံၪ့ဖၧၩ့လီၫ. ကဆါယွၩ ယိထၪ့အ၁ီၫ့ဒဲစံၭ၀့ၫ, "အမုအလၩဘၪယူၭ၀့ၫယူၭ. အဂဲးဘဲၫယီၩဘုၪလၧဂၪ့ခိၪ ချိၫ့၀ီၩယူၭ." အ၁ီၫ့နီၪယူၩလၧ ဆၧလုဂံၪ့ဒဲဂဲၫလၧယ့ၫရှူၬအီၪ, ကိၭၡၭထၪ့လၧ အလူဖၭဒိၪစံၭ၀့ၫၪ "အမုအလၩဘၪယူၭ၀့ၫယူၭ. ဘုၪ၁ံၪ၀ီၩယူၭ." လ့ၩမၩန့ထဲၩ့ နဖိၪနလံၩ၁ံၪဒဲကိၭထဲၩ့ဂံၪ့လါဆံၭ.

ယ့ၫရှူၬမၩန့ဆၧဒီၩ့ဆၧထ့ၬလၧဆၧ၁ုၪ့ဆၧဖျၭအဆၧမၩ, ပဒၪဘၪလၧ လံၬဆံၫ့ဎံၪအ၁ၫ့ဖၧၩ့ခိၪမၬခိၪမၬလီၫ. အ၀့ၫမၩန့ဆၧနဲၪ့ဆၧထွ့ၫလ ၦကူၭဘုၪ အထီဘဲၫ၁ိၭၦၡၩကနၪ၁့ၪဆၧ၁ၭထိၬပရၧၫ့ဎိၩထၪ့ဒိၪထၪ့ ဒဲထၪ့ဘၭလၧဆၧလၧၫ့ ဆၧဎွ့ၩ လၧၦၡၩခမျၧးအဆၧအီၪမၧၫ့အီၪဂဲၩဖၧၩ့လီၫ.

"ဆၧအချံၫမဲၪထၪ့နီၪ ဖ့ၪနဲၪဒီၩ့၁ၭမုအဆၧအီၪမၧၫ့အီၪဂဲၩအခၪ့ထံၭ, ဒဲဆၧ အမုအထံၭဒိၪထၪ့နီၪ မွဲၦဎရံၬဖိၪအခံးအဂၩ့ဎံၫလၩဖျီၪထၪ့နီၪလီၫ. ဘဲၫဆၧနီၪ အ၁ိၭ, လၧဆၧအခိးအတၩဖၧၩ့နီၪဆ့, ဆၧဒိၪထၪ့အ့ၪလအီၪဘၪနီၪ ဆၧမၧၫ့လၧယၫခီၫကဲၪ၁့ၪအ့ၬလီၫ. ဆၧမုဆၧဘီၩ့နီၪ မိဘၪဒိၪထၪ့၀့ၫဒၪလီၫ, အ့ၪလမွဲဘၪ မိဘၪ၁ံၫခွံၬ၀့ၫလီၫ. ဆၧဒိၪထၪ့ (growth) နီၪ အီၪ၁ူၪအ၁ၭဒဲပဒၪထူၭအ့ၬ,        ဘဲၫနီၪအ၁ိၭ ၦဎရံၬဖိၪအဆၧဒိၪထၪ့နီၪ အီၪထၪ့လၧဆၧကယုကစုၩဖၧၩ့လီၫ. အ့ၪမွဲလၧယွၩအဆၧထိစိၩနီၪ, ဆၧဒိၪထၪ့ထီၫထၪ့လၧယၫလဆၫ့ဘၪလဆၫ့ မိထၪ့ ဘၭထီးဆၧလၧၫ့ထၪ့ဎွ့ၩထၪ့လီၫ. ဆၧဆံၫ့ဆၧဎံၪနီၪ မွဲ၁ၭမၧၫ့ထၧၫ့ထီယၫ အဆၧမၩလမံၩ့လီၫ. ဘဲၫပဆၧၫ့ဂ့ၩထီဘၪအီၪအ၁ိၭ, ပဆၧလ့ၩခၫ့ဖျီၫ့ဒဲပဆၧ၁့ၪ ယၫနၪ၁့ၪမိအၪထၪ့၀့ၫဆ့လီၫ." Ellen G. White, Christ's Object Lessons, pp. 65, 66.

ဘုၪ၁-မံၫ့၀ီၩနီၪ မွဲဆၧနဲၪဒီၩ့ၦၡၩအဆၧအၪ့လဲၩထဲၩ့လၧဆၧအခိးအတၩ, လၧဆၧအဲၪအဆၧထိၪဂုထိၪဂဲၩ, ဒဲဆၧအီၪမၧၫ့အီၪဂဲၩလၧခိၭနၪဖိၬထွ့ၫဆၧလၧ ဎရံၬအလၩအဖၩ့ဖၧၩ့လီၫ. အ၀့ၫ၁ံၪအ၁ၭ ဘၪလၩ့ဎိၭလၧယ့ၫရှူၬအ၁ၭ, ဒဲအ၀့ၫ၁ံၪ အဆၧအဲၪဒိၭထီးလူၬနီၪ အီၪ၀့ၫဘဲၫယ့ၫရှူၬအဆၧအဲၪဒိၭလဖၪလီၫ.

Ellen G. White အဆၧကွ့ၭစံၭ၀့ၫလၧ "ဆၧဒိၪထၪ့ထီၫထၪ့လဆၫ့ဘၪ လဆၫ့ မိထၪ့ဘၭ၀့ၫထီးဆၧလၧၫ့ထၪ့ဎွ့ၩထၪ့" နီၪ နနၪ၁့ၪဘဲၫ၁့ၪလဲၪ. ဆၧမိမၩ အ၁ၭလၩ့ဆၫ့ဒၪဆၧထီးမွဲပဒၪလၩ့ထဲၩ့ ပဆၧဂဲးဆါဘၭဆါဒဲပဆၧဘၪမၪ၁ံၪ လဖၪလီၫနီၪ မွဲအခီၫပယီၫအီၪဘဲၫ၁့ၪလဲၪ.