---
title:  ယွၩကိၭထဲၩ့ဘဲၫၦလူအတီၩလၧဆၧတီၩဆၧလီၩ့အဂး
date:   31/05/2023
---

မူၭခိၪအ၁ီၫ့နံၫဂၩလဂၩ အဆၧဖ့ၪထုၪ့၁ၭလၧ နဲၪဖျီၪ ၁၄ အဖၧၩ့နီၪ မွဲ၀့ၫဒၪ "ဘၭဘလၧၫ့ယီၩ လၩ့ဎီး၀့ၫယူၭ, လၩ့ဎီး၀့ၫယူၭ" ဒဲ နဲၪဖျီၪ ၁၇ ဖၧၩ့ ၦမုၪလဂၩ မွဲအဘၪဆၧဒီၩ့လၩ့လၧနး၁ၭဘၭဘလၧၫ့ (ဆၧနဲၩလဲၩဎုၬအ၁ၭလၧဆၧဘၩဆၧဂၩ့ ဆၧဖၪ့) ယီၩ ကီၩ့၁ိၭထၪ့ဆၧလုၭဖုၭဒဲဆၧ၀ီၩလုၭဖုၭ ဒဲဆၧၫ့နၩ့လၧဆၧမံၩ့လၬ၀ီၩ လုၭဖုၭ လဒုၩအဖၫ့ခိၪတၭ, အ၀့ၫဒုၭအီၩမၧၩ့ထဲၩ့ဂၪ့ခိၪချိၫ့ၦၡၩ၁ံၪလဖၪ လၧဆၧ အၧၩ့ဆၧ၁ၫ့, ဆၧမၩစံၪစၪဘၪဆဲၫ့လၧဆၧမၩမၪမုၪမၩမၪခွၫအစဘံၭထံၫ (ဆၧ၁ီၫ့ဆၧ၁ၫ့အဘၪမၪ) လဖၪနီၪလီၫ. ဆၧအီၪကီၪ့ဒဲဆၧပၨၩ့ဆၧအစီၩ့အမၩ့ယီၩ အီၪယံၩၡီၩ့လိၬအ၁ၭတၭ ဆၧဘၪမၪဒဲဆၧဒဲၩဘၭအဖိၪဂဲၫဖျီၪထၪ့၀့ၫဒၪနီၪလီၫ. ဆၧနၪလဖၪမၩဆၧလၩ့လၭဘဲၫကဒုၪဒွ့ၪၦၡၩကန့အဂးနီၪလီၫ. ဂၪ့ခိၪချိၫ့ယီၩဆ့ လၩ့ဘူၭလၧမုနံၩထုၬဂဲးလိၬတ့ၭလိၬဖၭဒိၪယူၭနီၪလီၫ.

လၧအဆၧၫ့အထီနီၪ ယွၩအခ့ၫအၡၩလဖၪ ဘၪဆၧမၩနၧၩ့မၩစၪ, ဘၪဆၧမၩ၁ံၫ, လါနၫ့ဂ့ၩလၧကဆါယွၩဒဲ၁ၭမုဆံၫ့ဎံၪအဆၧဖ့ၪဂဲးဖ့ၪဘၭအကၠီၩ့ အ၀့ၫ၁ံၪအလူတီၩလၧယွၩအဖၧၩ့နီၪလီၫ. ရၬအစီၩ့အမၩ့ဒဲဆၧနၪအဆၧစီၩ့အမၩ့လဖၪ မၩနၧၩ့ထဲၩ့ယွၩအခ့ၫအၡၩ၁ံၪ အဆၧလူတီၩလၧဎရံၬအဖၫ့ခိၪလန့ဘၪနီၪလီၫ. လၧဎရံၬအဖၧၩ့အ၀့ၫ၁ံၪအီၪဘၪလၧဆၧဒူၩဆၧယးနီၪလီၫ. ဎရံၬနီၪ မွဲ၀့ၫဒၪ "ယွၩမွဲဆၧဖလ့ၬအဂးလၧပဂး ဒဲပဂဲးပဘၭဆ့လီၫ" (အၪ့အူၭ ၄၆း၁).

ယွၩကိၭထဲၩ့အခ့ၫအၡၩ၁ံၪလဖၪ ဘဲၫကအီၪတီၩလၧလံၬဆံၫ့ဎံၪလၧမုနံၩထုၬ အထီယီၩနီၪလီၫ. ယ့ၫရှူၬအၪ့ကံၩ့ဘၩဆိၪဖၪထဲၩ့ "မၩဆံၫ့ဎံၪအ၀့ၫ၁ံၪလၧနဆၧ မွဲဆၧတီၩအဖၧၩ့ဆံၭ. နလူနထၫနီၪ မွဲဆၧမွဲဆၧတီၩလီၫ" (ယီဟၫ့ ၁၇း၁၇). မွဲၦၡၩအဆၧဆီၫ့မီၪ့ဆီၫ့မၬဒဲဆၧကိၪ့၁့ၪလဖၪအ့ၬ, ယွၩအလူအထၫလမံၩ့ဒၪယီၩ မွဲ၀့ၫဒၪၡၫလံၩခံၫလၧက၁ိၫ့ထဲၩ့ပၧၩလၧမုနံၩထုၬ အဆၧဒုၪဒွ့ၪလဖၪအကျၩ ဘဲၫၦလဘၪမၪဘၪအဂးနီၪလီၫ.

Dr. Edward T. Hiscox ၦလၧအကွ့ၭထဲၩ့ Standard Manuel for Baptist Churches လၧ ၁၈၉၃ နီၪ အ၀့ၫအဆၧကွ့ၭယီၩ မၩ၁ၭ၀ၭထိၬထဲၩ့ ဎရံၬဖိၪဆၧ၁ၭထိၬအပရၧၫ့ဆရၫအၪမၬနီၪလီၫ.

"မလၩ့ယၫ့၁ၭဆံၭမၬလဲၪ အတုၬနံၩယီၩ အီၪဂဲၫလၩ့၀့ၫလၧ ၦဘိၪ့ထၪ့ ဘၩထၪ့ဆၧဂၩ့ဆၧဖၪ့အဆၧမၩနဲၪ့ဒဲ လၧမုမ့ၬယွၩအမံၩ့ ဒဲအထူၫအရှူၫအ၁ိၭ လါနၫ့ဂ့ၩ ဆၧယီၩဘၪဆၧအၪ့လုဖိၪန့လၧ ၁ၫ့ခၫဖၭဒိၪအဆၧဘၪမၪအကၠီၩ့ ဆၧယီၩကဲၪထၪ့မုနံၩဆံၫ့ဎံၪလၧ ပရိၫတဲၩ့စတဲးအဆၧနဲၩအဖၧၩ့နီၪလီၫ. (Before a New York Ministers' Conference, November 13, 1893).

`ဖီထဲၩ့ အဇံၫခအ့လၭ ၂၀း၁-၂၀. အဇံၫခအ့လၭအဆၧကွ့ၭလၩ့ဖၨၪဆၧဂဲး ဖၭထီၫနီၪ မွဲဆၧနီၪလဲၪ. မး၁ံၫနံၩဒဲဆၧလူတီၩလၧယွၩအဖၧၩ့နီၪ မကြၨၭဘၪ၀့ၫ လိၬအ၁ၭဘဲၫ၁့ၪလဲၪ.`

အဇံၫခအ့လၭ ၂၀ ယီၩ မွဲဆၧဖံၭ၁ိၭလူၬ၁ုၪ့လူၬ၁ၭလၧၦအံၫစရ့လၭဖိၪ၁ံၪ အဂးဘဲၫအ၀့ၫ၁ံၪကခွံၬၡိၬခွံၬဆၧဘိၪ့ထၪ့ဘၩထၪ့ဆၧဂၩ့ဆၧဖၪ့, လၧခးအံဇံၭ အယွၩလဖၪဂီၩ့ ကကၠၪခ့ၭထဲၩ့အ၁ၭလၧယွၭအတဲၩ့လၩ့မူၭခိၪဒဲဂၪ့ခိၪအဂးနီၪလီၫ. လၧအ၁ီၫ့၁ၧၫ့ဂၩအဆၧပရၧၫ့အဖၧၩ့ဆ့ ဖ့ၪထုၪ့၁ၭပၧၩဘဲၫၦက "ဘိၪ့ထၪ့ဘၩထၪ့ ထဲၩ့ဆၧတဲၩ့လၩ့ဆၧအကဆါ" "ဘၭဘလၧၫ့ယီၩ လၩ့ဎီး၀့ၫဒၪယူၭ" ဘဲၫပ၁့ၪ ယၫ၀ဲၩ့အ၁ိၭ ဆၧအီၪခိၭမး၁ံၫနံၩဒဲ ဆၧလူတီၩလၧမး၁ံၫနံၩယီၩ ကကဲၪထၪ့ ဆၧဂဲးလိၬတ့ၭလိၬဖၭဒိၪလၧမုနံၩ့အထုၬယီၩနီၪလီၫ.

`လၧ အဇံၫခအ့လၭ ၂၀း၁-၂၀ အဖၧၩ့ ပကမၩန့ဆၧမၩလိၪလၧပဂးဘဲၫ၁့ၪလဲၪ. (ယိထဲၩ့ ၁ကီရံၫ့ ၁၀း၁၁).`