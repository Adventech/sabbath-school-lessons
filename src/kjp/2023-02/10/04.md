---
title:  ဘၭဘလၧၫ့-ဆၧလးလၧအဘိၪ့ထၪ့ဘၩထၪ့မုမ့ၬ
date:   30/05/2023
---

ဆၧဘိၪ့ထၪ့ဘၩထၪ့မုမ့ၬယီၩ လၧခးအံဇံၭ, ခးပၧၡၫ, ခး Assyria ဒဲခးဘၪဘလၭ (ဘၭဘလၧၫ့) အီၪ၀့ၫဒၪအၪမၬလီၫ. လၧလံၬအုၭအမံၩ့ (The Worship of Nature, James G. Frazer) ဒုၭဖျီၪထၪ့အဆၧ၁့ၪယၫဘဲၫယီၩ၁ိၭ "လၧဘၭဘလၧၫ့အလးလံၩအိၩ အ၀့ၫ၁ံၪဘိၪ့ထၪ့ဘၩထၪ့ထဲၩ့မုမ့ၬလၧဆၧနၪ့ထၪ့ ထဲၩ့ ဆၧယီၩနကစီၪဆီၫ့မီၪ့လမံၩ့မံၩ့လါနၫ့ဂ့ၩ လၧအခံၫ့အခၫအနီၪအိၩ ဘၭဘလၧၫ့ အဆၧဘိၪ့ထၪ့ဘၩထၪ့နီၪ ဂဲၫလုဘံၭခွံၬဆၧဘိၪ့ထၪ့ဘၩထၪ့ကဆါယွၩလၧလံၬဆံၫ့ဎံၪလးလံၩအထီအိၩနီၪလီၫ.

`ဖီထဲၩ့ အဇံၫခအ့လၭ ၈း၁၆; ၂စဎွၩ ၂၃း၅, ၁၁. မီၪကွ့ၭထဲၩ့ဆၧဘိၪ့ထၪ့ ဘၩထၪ့မုမ့ၬယီၩ အစီၩ့အမၩ့ဎိၩဆံၭအၪလဲၪ. လၧၦအံၫစရ့လၭဖိၪဒဲ ၦယုဒၫဖိၪလဖၪ အဖၫ့ခိၪနီၪဆံၭ. (ယိထဲၩ့ ရိမၫ ၁း၂၅ ဆ့ဆံၭ).`

မီၪအဇံၫခအ့လၭကွ့ၭဖျီၪထၪ့ထၭ ယွၩအခ့ၫအၡၩလဖၪ၀ဲၫ့ဒိၭချိၫ့ထဲၩ့၁ရိၬ ဆံၫ့ဎံၪဂီၩ့ ဘိၪ့ထၪ့ဘၩထၪ့ထဲၩ့မုမ့ၬလၧမုထၪ့လခီၫနီၪလီၫ. အ၀့ၫ၁ံၪမွဲဘိၪ့ထၪ့ ဘၩထၪ့ယွၩလၧအတဲၩ့လၩ့မုမ့ၬအ့ၬ, အ၀့ၫ၁ံၪၡီၫ့လၩ့အခိၪဒဲဘိၪ့ထၪ့ဘၩထၪ့ဒၪ မုမ့ၬလၧဆၧဘၪဆၧတဲၩ့နီၪလီၫ.

လၧ နဲၪဖျီၪ ၁၇ အဖၧၩ့ ဆၧဘိၪ့ဆၧဘၩအဘျၪလဖၪကဂဲၫနုၬလၩ့လၧ ဎရံၬဖိၪအဆၧအီၪကီၪ့ဖၧၩ့အဂဲး ဘၪဆၧကွ့ၭဆိၫ၀ဲၩနီၪလီၫ. စဎွၩကိၫ့စတၫ့တဲၩ့ (Constantine) အဆၧထိးဆၧၫ့ဎရံၬဖိၪအဆၧဆူဆၧနဲၩလၧ လံယၩဒုၩအထီ, ဆၧနီၪကဲၪထၪ့ဆၧမုၬလၩ၁ၭဎွံၫလၧ လၧရိမၫအဆၧပၨၩ့ဆၧပြၧၭအဖၧၩ့နီၪလီၫ. လါနၫ့ဂ့ၩကိၫ့စတၫ့တဲၩ့ (Constantine) ယီၩ ဘိၪ့ထၪ့ဘၩထၪ့ထဲၩ့မုမ့ၬအလဲၪ ကဲၩ့နီၪလီၫ. လၧ Edward Gibbon အလံၬဖၧၩ့ကွ့ၭ၀့ၫဒၪ "မုမ့ၬယီၩ ဘၪဆၧဘိၪ့ထၪ့ဘၩထၪ့၀့ၫဒၪနီၪလီၫ. မုမ့ၬယီၩအ၀့ၫ၁ံၪဆူနဲၩ၀့ၫဒၪလၧဆၧပဒၩ့ဒဲ ဆၧဒုၭနဲၪဖၧၩ့၁ၭလၧကိၫ့စတၫ့တဲၩ့ (Constantine) အဂးအကၠီၩ့နီၪလီၫ." The History of the Decline and Fall of the Roman Empire, (London: J. O. Robinson and Co., Ltd., 1830), p. 12 လၧ A.D. 321 Constatine ထုၭထၪ့ "အတုၬနံၩအ၁နိၫ့" နီၪလီၫ. "လၧမုမ့ၬအနံၩအတုၬနံၩယီၩ ၦစ့ၩရၫ့ခွး ဆၧအမူၭအရါမွဲဂ့ၩ ၦၡၩလဖၪကိၭဂၩလၧအီၪလၧဒိၩ့ဖၧၩ့လဖၪ ကဘၪအီၪပွံၭဒဲ အီၪထုၬခွံၬ, ဖီဘံၭခွံၬဆၧဖံၭဆၧမၩဒဲဆၧမၩလးကိၭမံၩ့ဒ့ၭ" (Edict of Constantine, A.D. 321) ဆၧယီၩမွဲအဒုၭအီၪထၪ့အတုၬနံၩ၁နိၫ့အ့ၬလါနၫ့ဂ့ၩ လၧၦရိမၫဖိၪ လဖၪအကျၩ ဆၧအီၪခိၭဆံၫ့ဎံၪအတုၬနံၩယီၩ ဂဲၫအီၪဂုးခၧၫ့ထၪ့၀့ၫဒၪနီၪလီၫ.

ဆၧနီၪအကၠီၩ့တၭ ရိမၫအစဎွၩလဖၪမွဲဂ့ၩ, ဎရံၬဖိၪ၁ၫ့ခၫလဖၪမွဲဂ့ၩဂဲၫထဲၩ့ ထုၭထၪ့၁နိၫဒဲအီၪက့ၪဆံၫ့ဎံၪထဲၩ့အတုၬနံၩယီၩ ဘဲၫဆၧဘိၪ့ဆၧဘၩအမုနံၩအ၁ိၭ လီၫ. ထီၩ့လၧမုဆၫလနံၩယီၩ ဎရံၬဖိၪအၪဒၪဆၧအီၪခိၭထဲၩ့အတုၬနံၩယီၩ မွဲဘဲၫ၁ိၭမုအီၪပွံၭနံၩအ၁ိၭနီၪလီၫ. လါနၫ့ဂ့ၩ ပကဘၪ၁့ၪယၫထဲၩ့လမံၩ့နီၪ ၦၡၩလခိၭနၪဘၪအကၠီၩ့ လံၬဆံၫ့ဎံၪအဆၧ၁ီၪ့ဆၧ၁ၫ့ယီၩ ဘၪမၪလန့ဘၪအ၁ိၭ ၦၡၩထိးဆၧၫ့၀့ၫဒၪအၪမၬအကၠီၩ့ ဆၧဘၪမၪနီၪ ကဲၪထၪ့ဆၧအမွဲအတီၩလ၁့ၪဘၪလီၫ.

`ယိထၪ့ထဲၩ့နနဲၩ့နဎီၩ့ ၦလၧအမီၪ့ဘံၭခွံၬယွၩအဆၧမၪလူၬဂီၩ့ ထိးဆၧၫ့ထဲၩ့ အတုၬနံၩလၧယွၩအမး၁ံၫနံၩအလးနီၪဆံၭ. မုၪခီၩလဲးအဆၧအၪ့လံၬအၪ့လီၫယီၩ အစီၩ့အမၩ့အီၪဆံၭအၪလဲၪ. ဘၪဆဲၫ့ထဲၩ့လၧဆၧ၁ံၫအဆၧ၁ီၪ့ဆၧ၁ၫ့နီၪတၭ လၧပဂးဆၧပဒၩ့နီၪမွဲဆၧနီၪလဲၪ.`