---
title:  ၁၈၄၄ အနံၪ့
date:   04/05/2023
---

အခၪ့ထံၭ ၄၉၀ နံၪလၧ အနံၪ့ ၂,၃၀၀ ဆၧလီၩဖျီၪဆၧလၧယၫအဖၧၩ့နီၪ မွဲနံၪ့လၩ့ဆၫ့လၧ ၦယုဒၫအထံၫခးလၧဖျိၩ့လံၩလံၩဒဲမစဲအၫအဆၧဂဲၫလၩ့အထီ လီၫ. နံၪ့အလးခဲၫ့လကုၭလၧအနံၪ့ ၂,၃၀၀ အဖၧၩ့နီၪ ဆၧ၁ၭထိၬအပရၧၫ့မိထီၩ့၀့ၫ လၧၦယုဒၫဖိၪဒဲၦလခီၫဘၩ့မုးအအီၪ, ဒဲလၧယၫခီၫထၧၫ့ထီထီၩ့လၧဆၧမၩဆံၫ့ ခွံၬမူၭခိၪဆၧလုဂံၪ့, ဒဲ, ထီအထုၬ, ထီးကဆါဎရံၬအဆၧဂဲၫလၩ့နံၫဖၧၫ့လဖၧၫ့ နီၪလီၫ.

အခၪ့ထံၭ (၄၉၀) နံၪ့နီၪ မွဲမစဲအၫအဆၧဂဲၫလၩ့အခၪ့ထံၭလဖၧၫ့ ဒဲထုၬ၀့ၫ လၧ A.D. 34 လီၫ. ထုၭထၪ့ခွံၬ (၄၉၀) နံၪ့နီၪလၧ (၂,၃၀၀) နံၪ့အဖၧၩ့တၭ မိအီၪထး (၁၈၁၀) နံၪ့လီၫ. လၧခဲၫ့အထီ (၁၈၁၀) နံၪ့ မွဲယွၩအၡၩခမျၧးအဂးလီၫ. အ့ၪပစၭထၪ့လၧ A.D. 34 ဒဲပစူၭကီၪ့ဎုၬလၧ ၁၈၁၀ နံၪ့နီၪ, မိထီၩ့စိၩ၀့ၫလၧ A.D. 1844 နီၪလီၫ.

ဆၧနၪ၁့ၪဆၧမၩဆံၫ့ခွံၬဆၧလးဆံၫ့ဎံၪ (လၧ) ဆၧအီၪက့ၪဂုးခၧၫ့ဆၧမွဲ ဆၧတီၩဘၪထွ့ၫဆၧလုဂံၪ့ဒဲမုနံၩအထုၬဆၧစ့ၩရၫ့နီၪ, မွဲယွၩအဆၧကိၭထဲၩ့ ၦၡၩဆၨၩထီးအလူၬလၧ (နဲၪဖျီၪ ၁၄း၆, ၇) အဖၧၩ့ ဘဲၫ၁ိၭ ၦမိထိးဆၧၫ့ထဲၩ့အ၀့ၫ အဆၧအဲၪ, အခိးအတၩ, ဒဲဆၧအီၪမၧၫ့အီၪဂဲၩလၧဆၧခိၭနၪဖိၬထွ့ၫအဂးလီၫ.

`ဖီ ၃မိစ့ၭ ၁၆း၁၆. ဆၧမၩဆံၫ့ခွံၬဆၧလးဆံၫ့ဎံၪအဆၧထိစိၩနီၪ မွဲဆၧနီၪ လဲၪ. ၁ီၪ့လိၪပၧၩဆၧဘၪထွ့ၫလၧ ဆၧ၁ၭထိၬအပရၧၫ့မွဲဆၧနီၪလဲၪ.`

မွဲလၧၦၡၩခမျၧးအဆၧဒဲၭဘၭဒဲအဆၧအၧၩ့ဆၧ၁ၫ့အဂး, ဆၧလးဆံၫ့ဎံၪ (ဆၧလုဂံၪ့) နီၪ မိဘၪဆၧမၩဆံၫ့၀့ၫဒၪ, မွဲ၀့ၫလၧဆၧဖိၪဆၧဎါအ၁ွံၪနီၪလီၫ. ဆၧမၩအ၁ၭနီၪမီၪ့ဎီၩ့ (မွဲဆၧလမံၩ့ဎး) လၧပၧၩလီၫ. ပလိၫဘၪၦထိးထဲၩ့တၩ့ထဲၩ့ပၧၩ, မွဲၦလၧဆၧအီၪက့ၪနဲၪ့ထၬ၀့ၫလၧဆၧဖိၪဆၧဎါ လၧအဘၪထိး၁ံၫ၀့ၫလၧ ဆၧဖျါဆၧဒဲၩဘၭအမုနံၩ (Day of Atonement) နီၪ အလးနီၪလီၫ. ဒဲမွဲလၧ ဖၧၩ့၁ၭအီၪလဘီၩ့ဒၪနီၪလီၫ.

`ဖီ ၃မိစ့ၭ ၂၃း၂၆-၂၉. ကဆါယွၩမၪလူၬအၡၩခမျၧး မိဘၪမၩဆၧနီၪလဲၪ, လၧဆၧစ့ၩရၫ့အမုနံၩနီၪ, ဒဲဆၧနီၪအခီၫပယီၫအီၪလၧမုလနံၩယီၩဆၧနီၪလဲၪ.`

ၦအံၫစရ့လၭဖိၪ၁ံၪလဖၪ "ဘၪဆၪ့လၩ့အ၀့ၫ၁ံၪအ၁ၭ" လီၫ. ဆၧမၩနီၪ မွဲလၧအ၀့ၫ၁ံၪမိဘၪဆီၫ့မီၪ့အၪ့ဎၬယိထံၫလၩ့ထဲၩ့၁ၭအဂး, လၧဆၧနီၫ့ယါလၩ့ထဲၩ့ ၁ၭ, ဒဲအၪ့ကံၩ့အၪ့ယၫကဆါယွၩ, ဘဲၫ၁ိၭမိမၩ့ဆံၫ့ခွံၬအ၀့ၫ၁ံၪဘဲၫဆၧလုဆၧ အခိၪမၩဆံၫ့ခွံၬဆၧလုဂံၪ့အ၁ိၭနီၪလီၫ.

`လံၬဆံၫ့ဎံၪအဆၧၫ့လၧ ဆၧလီၩဖျီၪထၪ့ဆၧလၧယၫအီၪလၧ (ဒၫ့နအ့လၭ ၇-၉) ဒဲ (နဲၪဖျီၪ ၁၄) နီၪ အီၪက့ၪဖိၫထုၪ့ (focus) ယွၩအဆၧကိၭလၧဆၧအီၪ က့ၪတဲၩ့၀ဲၩ၁ၭလၧဆၧစ့ၩရၫ့အနၩရံၩအဂးလီၫ. ခီၫလၧ ၁၈၄၄ နံၪ့, ပဂဲၫထဲၩ့ အီၪမၧၫ့လၧ ဆၧစ့ၩရၫ့အနၩရံၩဖၧၩ့, ဒဲလံၬနဲၪဖျီၪအဆၧပရၫ့ဘၪထွ့ၫလၧ အ၁ီၫ့ အခၪ့ထံၭလဂၩအဆၧထုၭဖျီၪထၪ့၀့ၫလၧ "ဆၧစ့ၩရၫ့ဆၧအနၩရံၩဘၪယူၭ၀့ၫယူၭ" နီၪလီၫ (နဲၪ ၁၄း၇). အ့ၪမွဲဘဲၫနီၪတၭ, ပ၀့ၫ၁ံၪဘိၩ့ယီၩဆ့ပဘၪ "ဆၪ့လၩ့ပ၁ၭ" ဘဲၫ၁့ၪလဲၪ.`