---
title:  အ၁ီၫ့အဆၧလီၩနဲၪလၩ့စဒၫ့နအ့လၭ
date:   02/05/2023
---

`ဖီ ဒၫ့နအ့လၭ ၉း၂၃. ဆၧလီၩနဲၪလၩ့လၧအ၁ီၫ့ဖ့ၪလၫ့စဒၫ့နအ့လၭနီၪ မွဲဆၧနီၪလဲၪ. ဘၪမွဲနီၪ ဆၧအယီၩအကၧၩ့ဒိၪဂ့ၩလၧဆၧမိနၪ၁့ၪဆၧမၩဆံၫ့ခွံၬဆၧလး ဆံၫ့ဎံၪအခီၫပယီၫနီၪလၧ ဒၫ့နအ့လၭ ၈း၁၄ အဖၧၩ့နီၪလဲၪ.`

အ၁ီၫ့နီၪလီၩ၀့ၫပျၩ့ပျၩ့လ့ၬ လၧစဒၫ့နအ့လၭ မိဘၪ "ထီးန့ဆၧအလူနီၪ, ဒဲနၪ၁့ၪဆၧဒၪဆၧလၧယၫ" နီၪလီၫ (ဒၫ့ ၉း၂၃). ဆၧအလူမွဲနီၪလဲၪ. ဆၧဒၪ ဆၧလၧယၫမွဲနီၪလဲၪ. မွဲလၧဆၧလကွ့ၭနဲၪ့ထၬဘၪ ဆၧဒၪဆၧလၧယၫခီၫလၧ ဒၫ့နအ့လၭ (၉) အဖၧၩ့နီၪ, အ၁ီၫ့ဂၫဘြံလၭ မိဘၪလီၩနဲၪထဲၩ့ဘၪဆၧလၧအ၀့ၫ နၪလ၁့ၪဘၪလၧ ဒၫ့နအ့လၭ (၈) အဖၧၩ့လဖၪနီ-- ဘၪထွ့ၫမုနံၩ ၂,၃၀၀ အဂဲး လီၫ (ဒၫ့ ၈း၂၇).

`စဂၫဘြံလၭဆဲၭလီၩထွ့ၫ၀့ၫလၧ ဒၫ့နအ့လၭ ၉း၂၄-၂၇ အဖၧၩ့လီၫ. လီၩထဲၩ့ဆၧမၩအ၁ၭလၧယ့ၫရှူၬအဆၧအီၪမၧၫ့အီၪဂဲၩ ဒဲအဆၧဖံၭဆၧမၩအဂဲးဆၧ နီၪလဲၪ.`

ဆၧလီၩဖျီၪဆၧလၧယၫအခၪ့ထံၭလကုၭနီၪ လီၩဒုၭနဲၪထဲၩ့ယွၩအၡၩခမျၧး, ၦယုဒၫဖိၪ၁ံၪအဂဲးလီၫ. "မုအနွ့ၫအဘျၩ့နွ့ၫဆံၫအီၪက့ၪအ၁ၭလၧနၡၩခမျၧးဒဲ နဒိၩ့ဆံၫ့ဎံၪအဂး" - ၦယုဒၫဖိၪ၁ံၪအထံၫခး (ဒၫ့ ၉း၂၄). လၧလံၬဆံၫ့ဎံၪအဆၧ လီၩဖျီၪဆၧလၧယၫအဂး, ဆၧလီၩဖျီၪဆၧလၧယၫ (၁) ၁ၫ့နီၪ မီၪ့ဎီၩ့ (ဎွ့ၩဎီၩ့) လၧလံၬမ့ၬဖျိၪ့အခီၫပယီၫ (၁) နံၪ့နီၪလီၫ (ဇံၫ ၄း၆; ၄မိ ၁၄း၃၄). လၧလံၬ ဒၫ့နအ့လၭဒဲလံၬနဲၪဖျီၪဖၧၩ့နီၪ, အ့ၪပဆီၫ့မီၪ့ဆၧလၧဆၧအီၪက့ၪနဲၪ့နီၪ (symbolic), ပဘၪမၩန့ဆၧအဆၧၫ့အထီလၧဆၧအီၪက့ၪနဲၪ့အဂးအ၁ိၭဆ့နီၪလီၫ. ဆၧလၩ့ထံးလမံၩ့လၧ (နံၩၪနံၪ့) အ၁နိၫနီၪ ပဘၪမၩန့ဆိၫ့ကၩလၧဒၫ့နအ့လၭ အဆၧလီၩဖျီၪဆၧလၧယၫအဂး, ဒဲဆၧမၩအ၁ၭလမံၩ့ဘၪလမံၩ့ ဂဲၫထီၩ့၀့ၫလၧ ထီဘၪထီဘၪလၧၫ့လၧၫ့ဎွ့ၩဎွ့ၩလီၫ (ယိလၧကဲဂီၩခိၬဆၧမၩလိၪ). အ့ၪပမၩန့ ဆိၫ့ကၩ၁နိၫယီၩတၭ, ကဲၪ့ထၪ့ (၇၀ နွ့ၫ = ၄၉၀ နံၩ/၁ၫ့)လီၫ. အ့ၪမွဲဘဲၫနီၪတၭ, ဆၧလီၩဖျီၪဆၧလၧယၫ အနံၩ (prophetic day) ၄၉၀ နံၩနီၪ, မွဲ၀့ၫဒၪလံၬမ့ၬဖျိၪ့ အခီၫပယီၫအနံၪ့ (literal year) ၄၉၀ နံၪ့နီၪလီၫ.

စဂၫဘြံလၭလီၩဘၪ စဒၫ့နအ့လၭလၧ အနံၪ့ ၄၉၀ နီၪ မိဘၪ "ဆၧဒၪ့ထ့ၬ ခွံၬ" (cut off) ဟံဘြုၫအဆၧချဲၩ့ chathak, ဘၪဆၧကွ့ၭ၀့ၫလၧ "အီၪက့ၪလၩ့ အ၁ၭ" (determined) နီၪဆ့လီၫ. ဘၪဆၧဒၪ့ထ့ၬခွံၬလၧဆၧနီၪလဲၪ. အနီၪ မွဲ၀့ၫဒၪလၧလီၩဎဲၪ့ဎီၪ့ဖ့ၪဒီၩ့ (လီၩဘၪထွ့ၫ) မုနံၩၪ၂,၃၀၀ အဂဲးလၧ ဒၫ့နအ့လၭ ၈း၁၄ ဖၧၩ့နီၪလီၫ. အနံၪ့ ၄၉၀ နီၪ, မွဲဆၧလီၩဖျီၪဆၧလၧယၫအနံၪ့ (time prophecy), မွဲဆၧဆုးဘုၭလိၬ (linked) လထံၪဎးလၧ (ဒၫ့နအ့လၭ ၈း၁၄) အဆၧလီၩဖျီၪဆၧလၧယၫအဆၧၫ့အထီ, လၧအ၁ီၫ့လလီၩနဲၪဘၪ၀့ၫ စဒၫ့နအ့လၭလၧ လံၬဒၫ့နအ့လၭ (၈) အဖၧၩ့နီၪဆ့လီၫ. မွဲဆၧနီၪ, ပဒၪဘၪ စဂၫဘြံလၭဂဲၫလီၩနၪ၁့ၪ စဒၫ့နအ့လၭလၧ မုနံၩၪ၂,၃၀၀ အဂဲး လၧအဖီၩ့ခွံၬနၪ၀့ၫ လ၁့ၪဒံၭဘၪအထီနီၪလီၫ.