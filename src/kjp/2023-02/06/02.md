---
title:  ဆၧမၩဆံၫ့ခွံၬဆၧလးဆံၫ့ဎံၪ
date:   30/04/2023
---

ဘဲၫပ၁့ၪယၫဘၪယူၭအ၁ိၭ, ဆၧစ့ၩရၫ့မိအီၪ၀့ၫဒၪလၧဎရံၬမိဂဲၫလၩ့ထီးနီၪ လီၫ. အ၁ီၫ့ကိၭၡၭ၀့ၫလၧအလူဖၭဒိၪလၧ "အစ့ၩရၫ့ဆၧအနၩရံၩဘၪ၀့ၫယူၭ" (နဲၪ ၁၄း၇) နီၪလီၫ. လံၬဒၫ့နအ့လၭနီၪ ဖ့ၪနဲၪပၧၩဆၧစ့ၩရၫ့ဆၧယီၩအခၪ့ထံၭအဆၧၫ့ အထီလီၫ.

`ဖီ ဒၫ့နအ့လၭ ၈း၁၄. စဒၫ့နအ့လၭဖ့ၪလၫ့ပၧၩ ဆၧအဆၧၫ့အထီလၩ့ထံး မွဲနီၪ, လၧဘၪထွ့ၫဆၧမၩဆံၫ့ခွံၬဆၧလးဆံၫ့ဎံၪနီၪလဲၪ.`

ၦယုဒၫဖိၪကိၭဂၩဒ့ၭနီၪ နၪ၁့ၪဆၧမၩဆံၫ့ခွံၬဂၪ့ခိၪအဆၧလုဂံၪ့အခီၫပယီၫ ဂ့ၩဂ့ၩဘၪဘၪလီၫ. ဆၧနီၪမွဲလၧ Day of Atonement, ဆၧဖျါဆၧဒဲၩဘၭ အမုနံၩနီၪလီၫ. စဒၫ့နအ့လၭနၪ၁့ၪဆၧမၩဆံၫ့ခွံၬဆၧလးဆံၫ့ဎံၪအဂဲးနီၪလါနၫ့ဂ့ၩ အ၁ၭဘံၪဘူၪလၧမုနံၩ ၂၃၀၀ အဂဲးလီၫ.

`ဖီ ဒၫ့နအ့လၭ ၈း၂၇ ဒဲ ဒၫ့နအ့လၭ ၉း၂၁, ၂၂. ဆၧမၩအ၁ၭလၧ စဒၫ့နအ့လၭဒဲယွၩအဆၧစံၭဆၧၫ့ထဲၩ့ဆၧလၧ ဆၧဒၪဆၧလၧယၫလခီၫဘၪထွ့ၫ မုနံၩ ၂၃၀၀ အဂဲးနီၪဘဲၫ၁့ၪလဲၪ.`

လၧလံၬဒၫ့နအ့လၭ (၈) အထုၬနီၪ, စဒၫ့နအ့လၭအ၁ၭလၩ့ပွံၭဒဲစံၭထၪ့၀့ၫဒၪ, "ယ၁ၭထီၫမံၫထီၫမၪ လၧဆၧဒၪဆၧလၧယၫလခီၫအကၠီၩ့တၭ, ၦနၪ၁့ၪ၀့ၫနးဂၩ အ့ၬ (ဒၫ့ ၈း၂၇). ဆၧဒၪဆၧလၧယၫလၧမုနံၩ ၂၃၀၀ နီၪ (ဘၪဆၧလီၩထၬ၀ဲၩ၀့ၫ လနၩ့ယူၭလီၫ, ဒၫ့နအ့လၭ ၈း၁၉-၂၂). လၧခဲၫ့လဆၧၫ့, ဒၫ့နအ့လၭ (၉), ကွ့ၭနဲၪ့ထၬအ၁ီၫ့ဂၫဘြံလၭဂဲၫလၩ့လီၩနၪ၁့ၪစဒၫ့နအ့လၭလၧ မုနံၩ ၂၃၀၀ အဂဲး လီၫ. "စဒၫ့နအ့လၭဧ့, ယဂဲၫထၪ့ဘဲၫ၁ိၭ ယမိ၁ီၪ့လိၪနၧၩလၧဆၧကိၪ့ဆၧဆၭ လီၫ" (ဒၫ့ ၉း၂၂).

စဂၫဘြံလၭဂဲၫဒုၭနဲၪဖျီၪစံၭဆၧၫ့စဒၫ့နအ့လၭအဆၧအၪ့ကံၩ့ဘၩဆိၪဖၪနီၪ မၩထီၫမံၫထီၫမၪစဒၫ့နအ့လၭ ဒိၪနဲၪ့အ၀့ၫဆီၫ့မီၪ့၀့ၫလဖၪဒံၭလီၫ. အ၁ီၫ့ စဟၫဘြံလၭ၁ိၫ့စဒၫ့နအ့လၭထီၩ့လၩ့စိၩလၧဆၧမွဲဆၧတီၩဘၪထွ့ၫလၧ မစဲအၫ ဂဲၫလၩ့အထီ, ဖ့ၪလၫ့မုနံၩမု၁ၫ့လၩ့ထံး လၧအဆၧမၩအခၪ့ထံၭဒဲအဆၧဘၪထိး၁ံၫ ၀့ၫလၧဆၧမၩဘၪထံၭဘၪဆၪ, ဆၧမၩအ၁ၭနီၪစၧၩ့ဎုၬအ၁ၭလၧဆၧမၩဆံၫ့ခွံၬ ဆၧလးဆံၫ့ဎံၪလထံၪဎးနီၪ, လၧဒၫ့နအ့လၭ (၈) အဖၧၩ့လီၫ. ပလီၩလၧဆၧချဲၩ့ အဂၩလမံၩ့, ဎရံၬအဆၧ၁ံၫဒဲဆၧစ့ၩရၫ့ဆၧနီၪ မွဲဆၧဆုးဘုၭလၧထုၭဖၭလိၬ၁ၭ လန့ဘၪလမံၩ့လီၫ.

`ဘၪမွဲနီၪ ယ့ၫရှူၬအဆၧ၁ံၫနီၪ အကၧၩ့ဒိၪ၀့ၫ, ဘဲၫနဲၪဖျီၪ၀့ၫလၧ ဒၫ့နအ့လၭ ၉း၂၄-၂၇ ဖၧၩ့နီၪ, ဆုးဘုၭလိၬ၁ၭလထံၪဎးလၧဆၧစ့ၩရၫ့, လၧဒၫ့နအ့လၭ ၈း၁၄ နီၪလဲၪ. ဆၧမွဲဆၧတီၩဖၭဒိၪလၧအ၁ီၪ့လိၪပၧၩထီးယီၩဆၧနီၪလဲၪ.`