---
title:  ဆၧအွံၪ၁ၭဆၧၩ့အဂုးခၧၫ့
date:   04/06/2023
---

ဘဲၫပဒၪထဲၩ့လၧ နဲၪဖျီၪ ၁၄း၇, ယွၩကိၭဖံၭ၁ိၭထဲၩ့ဂၪ့ခိၪဖိၪကိၭဂၩ ဘဲၫကဘိၪ့ထၪ့ဘၩထၪ့ဆၧတဲၩ့လၩ့အကဆါနီၪလီၫ. ဆၧယီၩမွဲမူၭခိၪအ၁ီၫ့ အခၪ့ထံၭလဂၩအဆၧပရၧၫ့နီၪလီၫ. လၧ နဲၪဖျီၪ ၁၄း၈ ဖၧၩ့ ယွၩဒုၭဖ့ၪထုၪ့၁ၭပၧၩ လၧ "ဘၭဘလၧၫ့" အလၩ့ဎီးအဂဲးနီၪလီၫ. ဆၧနီၪမွဲဆၧဘိၪ့ဆၧဘၩလၧအကၠီၪ့ အဖျီၩ့လတီၩဘၪလၧ လံၬဆံၫ့ဎံၪဒဲဆၧအ၀့ၫ၁ံၪလဖၪ အီၪဂဲၫလၩ့လၧဘၫဘလၭ လးလံၩအိၩနီၪလီၫ.

လၧ နဲၪဖျီၪ ၁၄း၉, ၁၀ အဖၧၩ့ အ၁ီၫ့၁ၧၩ့ဂၩလဂၩ အဆၧဖ့ၪထုၪ့၁ၭပၧၩ ဘၪဆဲၫ့ဆၧဘိၪ့ထၪ့ဘၩထၪ့ဆၧမံၩ့လၬနီၪလီၫ. အ၁ီၫ့ကိၭၡၭထၪ့အလူဖၭဒိၪစံၭ၀့ၫဒၪ "ၦလဂၩဂၩဘၩထၪ့ဆၧမံၩ့လၬ, ဒဲအဂၩ့, ဒဲဒိၭဆၧမၩနဲၪ့ လၧအမ့ၬထုးခိၪမွဲဂ့ၩ, လၧအစူၪလီၩ့မွဲဂ့ၩတၭ,ၪ မိဘၪအီၩယွၩအဆၧ၁ၭထၪ့အစဘံၭထံၫလၧအလကၠၪဎုၬ ဘၪအ၀့ၫတၭ, ဘၪဆၧလူၫလၩ့အ၁ၭ လၧအဆၧ၁ၭထၪ့အလိၫ့ဖၧၩ့, ဒဲမိဘၪ ဆၧၡၪ့ဆၧနၭလၧမ့ၪဒဲကးအဖၧၩ့ အီၪလၧအ၁ီၫ့ဆံၫ့ဎံၪလဖၪ, ဒဲလၧ၁ိၪဖိၪအမ့ၬယၫလီၫ."

`ဖီထဲၩ့ နဲၪဖျီၪ ၁၄း၁၂ ဆၧနဲၪ့လၧအလၩ့ဆၫ့နံၫမံၩ့နီၪ မွဲဆၧနီၪလဖၪလဲၪ. ဆၧနံၫမံၩ့လူၬနီၪ မွဲဘၪနီၪအကၧၩ့ဒိၪနံၫမံၩ့လူၬနီၪလဲၪ.`

ဂြံစၭအဆၧချဲၩ့ hupomone ယီၩ အခီၫပယီၫမွဲ၀့ၫဒၪဆၧအွံၪ၁ၭဆၧၩ့ဆၧ အဂုးခၧၫ့နီၪလီၫ. မုနံၩခဲၫ့ထုၬဘၪဒၪထဲၩ့ဆၧၡၪ့ဆၧနၭဒဲဆၧမၩ၁ံၫမၩဆၫ လါနၫ့ဂ့ၩ ၦလၧအအီၪတီၩလၧဎရံၬအဖၧၩ့ကအီၪ၀့ၫဒၪနီၪလီၫ. လၧယွၩအဆၧ ယၫ့၁ၭအဖၧၩ့ အ၀့ၫ၁ံၪကအွံၪ၁ၭဆၧၩ့ဆၧဂုးခၧၫ့, အ၀့ၫ၁ံၪအီၪက့ၪဆံၫ့ဎံၪယွၩ, အ၀့ၫ၁ံၪအ၁ၭမၧၫ့ယီၩ မွဲကလၧၫ့ဎွ့ၩ၀့ၫလၧဆၧယၫ့၁ၭ, ဆၧခိၭနၪအ၁ၭမၧၫ့နီၪ လီၫ.

ဆၧဘိၪ့ထၪ့ဘၩထၪ့ယွၩလၧအတဲၩ့ဆၧထီးလူၬ (နဲၪဖျီၪ ၁၄း၇) နီၪထၪ့ဒၩ ထဲၩ့ဆၧဘိၪ့ထၪ့ဘၩထၪ့ဆၧမံၩ့လၬ (နဲၪဖျီၪ ၁၄း၉) တၡါနီၪလီၫ. ၦလၧအတီၩ လီၩ့ဒဲအီၪတီၩလၧယွၩလၧမုနံၩထုၬလဖၪနီၪ မွဲၦလၧအထီးန့ယွၩအဆၧမၪလူၬ လဖၪဒဲ ဆၧနဲၩဘၪဆဲၫ့လၧယ့ၫရှူၬလဖၪနီၪလီၫ. မုနံၩထုၬဆၧဂဲးလိၬတ့ၭလိၬ ဖၭဒိၪယီၩ မွဲ၀့ၫဒၪဆၧအုၩ့လၩ့လၧဎရံၬအစီၩ့အမၩ့ဒဲ ဆၧအုၩ့လၩ့လၧဆၧမံၩ့လၬ အစီၩ့အမၩ့အဖၫ့လၬဘၪဆဲၫ့လၧဆၧဘိၪ့ဆၧဘၩနီၪလီၫ. ဆၧဂဲးလိၬတ့ၭလိၬ မွဲဆၧဂ့ၩဒဲ, ဆၧအၧၩ့အကျၩ မး၁ံၫနံၩနီၪ ကမွဲ၀့ၫဒၪဆၧဂဲးအတိၩ့၁ၭတၡါနီၪလီၫ.

`ဖီထဲၩ့ ရိမၫ ၈း၁-၄, အ့ဖစၧၭ ၂း၈-၁၀ ဒဲ ကလီၫစံၫ ၁း၂၉. လံၬဆံၫ့ဎံၪ အဆၧၫ့လဖၪယီၩ၁ိၫ့ထဲၩ့ပၧၩ ဘဲၫပကအီၪမၧၫ့လၧဆၧဆူဆၧနဲၩအဖၧၩ့ဘဲၫ၁့ၪလဲၪ.`

အ့ၪမွဲၦအီၪမၧၫ့လၧဆၧနဲၩ, ပကဒိၭန့ထဲၩ့ဘၪယွၩအဆၧယၫ့၁ၭဒဲပ၁ၭမၧၫ့ ကအၪ့လဲၩထၪ့အ၁ၭနီၪလီၫ. ၦလၧအုၩ့လၩ့အီၪလၩ့အ၁ၭလၧ ဆၧထိးထဲၩ့ကဆါ လဂၩ မွဲကဆူနဲၩဒၪယ့ၫရှူၬလကၭဘၪ အ၀့ၫအဆၧနဲၩဘဲၫယ့ၫရှူၬ, ဘၪဆဲၫ့လၧ ယ့ၫရှူၬကအီၪထၪ့၀့ၫဒၪဆ့နီၪလီၫ. ဆၧနဲၩလၧယ့ၫရှူၬအီၪမွဲ၀့ၫဒၪ ကထိး၁ံၫထီ အ၁ၭအခံၫ့, ဆၧနဲၩဘဲၫနီၪ ကမၩဆီၪ့ထၪ့ပၧၩလၧမုနံၩထုၬဆၧၡၪ့ဆၧနၭ, ဆၧကၪ ဆၧဂဲၩအကျၩနီၪလီၫ. ထီးဘၪ၁ံၫလါနၫ့ အ၀့ၫ၁ံၪကအီၪတီၩလၧယွၩဘဲၫယ့ၫရှူၬ အ၁ိၭနီၪလီၫ.

`လၧဆၧဆံၭဆံၭဖိၪလဖၪအဖၧၩ့ နလူတီၩဆံၭအၪလဲၪ. ထီးဆၧကၪဆၧဂဲၩဒဲ ဆၧမၩခွါထီၩ့၀့ၫဒၪတၡါတၭ နအီၪတီၩမွဲကန့တၡါၡါဧၪ.`