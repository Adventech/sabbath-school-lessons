---
title:  ဆၧဂဲၩဖျုဂဲၩ၀ၭဘၪဆဲၫ့လၧမူၭ၀ၩ့ဒီၪ့
date:   05/06/2023
---

`ဖီထဲၩ့ မၭ၁ုၫ ၂၇း၄၅-၅၀. လံၬဆံၫ့ဎံၪအဆၧၫ့ယီၩဒုၭ၁့ၪယၫပၧၩဎရံၬ အဆၧဒၪခီၩ့လၧထုၪ့စူၪယၫလီၩ့ဘဲၫ၁့ၪလဲၪ. အ၀့ၫကိၭၡၭထၪ့အလူဖၭဒိၪ "ယယွၩဧ့, ယယွၩဧ့, ဘၪနီၪလဲၪနစဲၪ့ဒၪယၧၩလဲၪ" ယီၩ ဒုၭနၪ၁့ၪထဲၩ့ပၧၩ "ဆၧနဲၩဘၪဆဲၫ့လၧယ့ၫရှူၬ" အဂဲးဘဲၫ၁့ၪလဲၪ.`

လၧဘၪလၩ့ဆဲၩလၧထုၪ့စူၪယၫလီၩ့အထီ, ဘၪဆၧလုဘံၭလၧဆၧခံၭ, မၩန့ထၪ့ဂၪ့ခိၪဖိၪအဆၧဒဲၩဘၭဒဲဆၧမ့ၬမဲ, ဘၪဆၧကၠၪခွံၬအ၁ၭလၧဖါယွၩကဆါ အဘိၩ့ဘၭနီၪ ဎရံၬဒိၭနဲၩ့ယူၭအ၁ၭလၧယွၩအဖၧၩ့တၡါၡါနီၪလီၫ. ၦလၧအအီၪ အနဲၩ့အဎီၩ့ကိၭဂၩဒ့ၭ ကိၭၡၭထၪ့အလူဖၭဒိၪ ဘဲၫကဒိၪထဲၩ့ဎရံၬလၧထုၪ့စူၪယၫ အလီၩ့လါနၫ့ဂ့ၩ အ၀့ၫဆူနဲၩလၧဖါယွၩကဆါနီၪလီၫ. လၧပဆၧဒၪဒဲနၪ၁့ၪ အဖၧၩ့ပယိထၪ့တၭ "ယွၩစဲၪ့ဒၪခွံၬဎရံၬယူၭ" ပဆီၫ့မီၪ့ဘဲၫနီၪ၁့ၪ၀့ၫဒၪလါနၫ့ဂ့ၩ ဎရံၬကိၭထၪ့ဒၪဖါယွၩနီၪလီၫ. အ၀့ၫထိးစၪအ၁ၭအ့ၬ.

"လၧဆၧခံၭအလၩ့၁ုၪ့မဲၪ၁ၭဖျဲၩ့အကျၩ မွဲဘဲၫ၁ိၭယွၩစဲၪ့ဒၪခွံၬအ၁ိၭလါနၫ့ဂ့ၩ ဎရံၬမၩန့အီၩထဲၩ့လိၫ့မွဲ၀့ၫဒၪဂၪ့ခိၪဖိၪအဆၧဒဲၩဘၭထီးအလူၬနီၪလီၫ. လၧဆၧ အဆၧၫ့အထီအလၩ့၁ၭမဲၪ၁ၭဖျဲၩ့တၡါၡါအဘိၩ့ဘၭနီၪ ဎရံၬဒိၭနဲၩ့အ၁ၭလၧ ဖါကဆါယွၩအဆၧထိးဆၧၫ့အ၀့ၫနီၪလီၫ. လၧဆၧနဲၩအကၠီၩ့ဎရံၬမၩနၧၩ့ခွံၬဆၧ၁ံၫဒဲဆၧထီးအလူၬမုၪခီၩလဲးအစီၩ့အမၩ့လဖၪနီၪလီၫ." Ellen G. White, Christ Triumphant, p. 277.

ယ့ၫရှူၬအဆၧနဲၩယီၩ အီၪယိၬမၬ, ဒိၭနဲၩ့အ၁ၭဂုးမၬ, ဒဲဆၧနၭလၧမူၭ၀ၩ့ဒီၩ့ ဖၧၩ့ထီးအလူၬလဖၪဒဲဆၧနၭဆၧၡၪ့ကယဲအီၪလၧဂၪ့ခိၪချိၫ့ယီၩထီးအလူၬလဖၪ မၩ၀ၭထိၬထၪ့၀့ၫလန့ဘၪလီၫ. ဆၧနဲၩအနီၪမွဲ၀့ၫဒၪ ဆၧနဲၩလၧချုၭဒၪဒံၭဘၪဆၧ, ဆၧနဲၩလၧနၪလ၁့ၪဘၪအထီဒၪလ့ၬနီၪ ဆူနဲၩ၀့ၫတၡါၡါနီၪလီၫ. ဆၧနီၪမွဲ၀့ၫဒၪ "ဆၧနဲၩဘၪဆဲၫ့လၧယ့ၫရှူၬ" နီၪလီၫ. ဆၧနဲၩဘဲၫနီၪအ့ၪအီၪလၧပ၁ၭမၧၫ့ဖၧၩ့ တၡါတၭ, ပကဘၪထိးဆၧၫ့, ခိၭနၪထဲၩ့အ၀့ၫအဆၧမၪလူၬလဖၪဒဲဘိၪ့ထၪ့ ဘၩထၪ့အ၀့ၫနီၪ မွဲကကၪဂဲၩအ့ၬ. ဆၧမံၩ့လၬအဆၧမၩနဲၪ့လါနၫ့ မၩ၀ၭထိၬ ပဆၧနဲၩမွဲကန့အ့ၬ.

လါနၫ့ဂ့ၩဆၧနဲၩဘဲၫနီၪ မွဲအီၪကဲၪထၪ့၀့ၫဒၪအ၁ၭလန့ဘၪနီၪလီၫ. ယွၩ အခ့ၫအၡၩလဖၪ ကဘၪမၩလိၪထဲၩ့ကိၭနံၩဒ့ၭဘဲၫကမၧၫ့လၧဆၧနဲၩကန့အဂးနီၪ လီၫ. ဆၧၫ့ထီအဂ့ၩမွဲဂ့ၩကၪဂဲၩမွဲဂ့ၩ ပ၁ၭဖၧၩ့ပဆီၫ့မီၪ့ယွၩအီၪယဲၩ့လပၧၩ, အီၪဘူၭ လပၧၩလါနၫ့ဂ့ၩ ပကဘၪအီၪတီၩဒဲဖီၪ့ဂုးထၬယွၩနီၪလီၫ. "ၦတီၩၦလီၩ့မိမၧၫ့၀့ၫ လၧဆၧနဲၩနီၪ" (ဂလ့ၡၫ ၃း၁၁; ဟဘၭကၧၭ ၂း၄). ပကဘၪအီၪတဲၩ့၀ဲၩပ၁ၭနီၪ မွဲ၀့ၫဒၪဘိၩ့နဲၪ့ယီၩနီၪလီၫ. ဆၧမၩခွါ, ဆၧအၪ့လွ့ၫ, ဆၧကျဲၩ့ဖစီၩ့ကိၭမံၩ့အဖၧၩ့ ပကဘၪမၩနၧၩ့လၧဆၧနဲၩယ့ၫရှူၬအဖၧၩ့နီၪလီၫ. မုနံၩထုၬပက၁ူၪထၪ့၁-ထၪ့ လၧဆၧနဲၩအ၁ူၪအ၁ၪနီၪလီၫ.

`လၧနနဲၩ့နဎီၩ့ဆၧလၩ့ဎီးဒဲဂၭဂီၩ့ဂၭစၪထီးအလူၬ, လၧနအီၪ ဆၧအီၪထး လမံၩ့မွဲ၀့ၫဒၪဆၧဆူဆၧနဲၩတၭ, နကမၩဘဲၫ၁့ၪလဲၪ. နကမၩလိၪဆၧဘဲၫ၁့ၪလဲၪ. နဆၧဒၪခီၩ့ယီၩ ကဖ့ၪဂဲးၦဂူၫဂၩကန့ဘဲၫ၁့ၪလဲၪ.`