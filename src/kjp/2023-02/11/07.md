---
title:  မၩလိၪအၪထၪ့အဂး
date:   09/06/2023
---

"ခီၫလၧဆၧဂဲးလိၬတ့ၭလိၬအီၪထၪ့လၧမူၭခိၪဘၩ့မုးအိၩ မုၪခီၩလဲးအဆၧထိ စိၩနီၪ မိမၩလၩ့မါခွံၬယွၩအဆၧမၪလူၬနီၪလီၫ. အ၀့ၫထၪ့ဒၩထဲၩ့ယွၩ, ပိၩ့ထၪ့ထဲၩ့ ယွၩအကၠီၩ့ အ၀့ၫဘၪဆၧနၪ့စဲၪ့ထၪ့ခွံၬ လၧမူၭခိၪအဘၩ့မုးအဖၧၩ့နီၪလီၫ. ဘဲၫအ၀့ၫကမၩနၧၩ့ဆၧကန့ဒဲအၪ့လွ့ၫၦၡၩကန့အဂး အ၀့ၫ၁ိၫ့ထဲၩ့ၦၡၩ ဘဲၫကလၨၪခၫ့ဖၬထဲၩ့မူၭခိၪ, အ၁နိၫ့လဖၪနီၪလီၫ. ဘဲၫအ၀့ၫမၩထၪ့လၧမူၭခိၪအ၁ိၭ အ၀့ၫမၩထဲၩ့လၧဂၪ့ခိၪချိၫ့ယီၩဆ့လီၫ. ဘဲၫအ၀့ၫအကျဲၩ့ဖစီၩ့ထဲၩ့ၦၡၩ ဘဲၫကလၨၪခၫ့ဖၬထဲၩ့ဆၧမၪလူၬထီးအလူၬမွဲဂ့ၩ, ဆၧမၪလူၬလထံၫမွဲဂ့ၩ အ၀့ၫ အဆၧထိစိၩအီၪ၀့ၫဘဲၫနီၪတၭ, ပကဘၪ၁့ၪယၫထဲၩ့ဆၧလမံၩ့နီၪ ဆၧမၪလူၬယီၩ ပလၨၪခၫ့ဖၬထီးအလူၬ မွဲ၀့ၫလထံၫဒၪမွဲဂ့ၩ အဆၧဖ့ၪဆၧၫ့ထဲၩ့လၧဆၧလၨၪခၫ့ဖၬ ထဲၩ့ဆၧမၪလူၬနီၪ ကမီၪ့ဎီၩ့၀့ၫဒၪအဆိၩအကၠၪနီၪလီၫ. အ၀့ၫအၪ့လံၬအၪ့လီၫ ထဲၩ့ဆၧ, ၁ီၪ့၁ၫ့ထဲၩ့လံၬဆံၫ့ဎံၪအဘျံၭအဘျၪ လၧအထၪ့ဒၩထဲၩ့ယွၩအဆၧဘၪအ၁ၭနီၪလီၫ. ဆၧဂဲးလိၬတ့ၭလိၬလၧအီၪထၬ၀ဲၩကဆိၩၡၩဒဲဆၧဂဲးလိၬ တ့ၭလိၬလၧဆၧဂ့ၩဒဲဆၧအၧၩ့အကျၩ, ဆၧတီၩဆၧလီၩ့ဒဲဆၧလတီၩဘၪလဖၪအကျၩနီၪ မွဲဘၪဆဲၫ့ထဲၩ့ယွၩအဆၧမၪလူၬအကၠီၩ့နီၪလီၫ. မုဆၫလနံၩယီၩ ၦကိၭဂၩဆ့ပကဘၪရှွံထဲၩ့ဆၧနံၫမံၩ့ ၦၡၩအ၁နိၫ့လဖၪဧၪ, ယွၩကဆါအ၁နိၫ့လဖၪဧၪ, လံၬဆံၫ့ဎံၪဆၧဘိၪ့ဆၧဘၩဧၪ, ၦၡၩအထူၫအရှူၫအဆၧဘိၪ့ဆၧဘၩဧၪ. ပကဘၪရွံအၪ့ထုၫ့ထဲၩ့ဆၧနံၫမံၩ့ယီၩ လမံၩ့မံၩ့နီၪလီၫ. Ellen G. White, The Great Controversy, p. 582.

လၧလံၬနဲၪဖျီၪထၧၫ့ဘံၫ့ယၫ ဆၧတဲၩ့လၩ့ဆၧဒဲဆၧဘိၪ့ထၪ့ဘၩထၪ့ဆၧနံၫမံၩ့ယီၩဆုးဘူၭအ၁ၭဂုးခၧၫ့အၪမၬလီၫ. ဆၧဂဲးလိၬတ့ၭလိၬဘၪဆဲၫ့လၧ ဆၧဂ့ၩဒဲဆၧအၧၩ့နံၫမံၩ့ယီၩ, မွဲဘၪဆဲၫ့ထဲၩ့ဆၧမံၩ့လၬအဆၧမၩနဲၪ့ထီးအလူၬယီၩ မွဲဒုၭရှွံထဲၩ့ပၧၩဖါယွၩကဆါနီၪ မွဲပကြၨၭဘိၪ့ထၪ့ဘၩထၪ့ဧၪနီၪလီၫ.

အ့ၪမွဲပထိးဆၧၫ့ထဲၩ့ ဎရံၬဘဲၫဆၧတဲၩ့လၩ့အကဆါအ၁ိၭတၭ အ၀့ၫနီၪ ကြၨၭလၧပဆၧဘိၪ့ထၪ့ဘၩထၪ့နီၪလီၫ. အ၀့ၫမွဲ၀့ၫဒၪမး၁ံၫနံၩအကဆါနီၪလီၫ. (မၭ၁ုၫ ၁၂း၈; မၫကၧၭ ၂း၂၈; လုကၭ ၆း၅). မး၁ံၫနံၩယီၩ မွဲ၀့ၫဒၪဆၧနဲၪ့လၧ အဒုၭဖျီၪထၪ့ပမွဲမပၩလဲၪနီၪလီၫ. မး၁ံၫနံၩယီၩ မွဲဒၪလၧဂၪ့ခိၪချိၫ့ယီၩအဂးဒၪ အ့ၬ. အ၀့ၫမွဲ၀့ၫဒၪအဆိၩအကၠၪနီၪလီၫ. ဆၧနီၪမွဲအဒုၭနၪ့ထၪ့ထဲၩ့ပၧၩ ၦမွဲဘၪ ဆၧတဲၩ့၀့ၫအကၠီၩ့ ၦကဆါလၧအတဲၩ့လၩ့ပၧၩယီၩ ကြၨၭဒိၭန့ဘၪၦဆၧဘိၪ့ထၪ့ ဘၩထၪ့နီၪလီၫ. ဆၧနီၪကၠီၩ့ မုၪခီၩလဲးမ့ၬလဲၩ၁ၭဂဲၫ့ထဲၩ့မး၁ံၫနံၩယီၩဒိၪမၬလီၫ. မး၁ံၫနံၩယီၩ မွဲ၀့ၫဒၪထီၫ့ဖျုၩလၧအစၧၩ့ဘူၭထၭပၧၩလၧ ပကဆါနီၪအကၠီၩ့, မုနံၩထုၬဆၧကၪဆၧဂဲၩအတိၩ့၁ၭနီၪ ကမွဲ၀့ၫဒၪမး၁ံၫနံၩနီၪလီၫ.