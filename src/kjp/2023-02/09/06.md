---
title:  ဘၭဘလၧၫ့း ဆၧဘိၪ့ထၪ့ဘၩထၪ့ဆၧဂၩ့ဆၧဖၪ့အတိၩ့၁ၭ
date:   25/05/2023
---

ဒိၩ့ဖၭဒိၪဘၭဘလၧၫ့ယီၩ မွဲဆၧဂဲးအီၪ၁ူၪအ၁ၭလမံၩ့ ဆၧနီၪမွဲ၀့ၫဒၪ ဒိၩ့လး လံၩဘၭဘလၧၫ့ယီၩ ဘိၪ့ထၪ့ဘၩထၪ့ထဲၩ့ဆၧဂၩ့ဆၧဖၪ့နီၪလီၫ.

`ဖီထဲၩ့ ယ့ၫရမဲအၫ ၅၀း၃၃-၃၈; ယ့ၫရမဲအၫ ၅၁း၁၇, ၄၇. လၧလံၬဆံၫ့ဎံၪ အဆၧၫ့လဖၪအဖၧၩ့ယီၩ နဒၪထဲၩ့ဘၪဘၭဘလၧၫ့အဆၧဘိၪ့ထၪ့ဘၩထၪ့ဆၧဂၩ့ ဆၧဖၪ့အဂဲးဘဲၫ၁့ၪလဲၪ. ယွၩမၩဆၧၫ့ထဲၩ့အ၀့ၫ၁ံၪဘဲၫ၁့ၪလဲၪ.`

ယ့ၫရမဲအၫ ၅၀ ဒဲ ၅၁ ယီၩလီၩစိၩ၀ဲၩထၭ ဘၭဘလၧၫ့ကဘၪဆၧမၩဂၭဂီၩ့ ခွံၬခၫ့ဖျီၫ့လၧမံဒအၫဒဲပၧၡၫအဂဲးနီၪလီၫ. ဘၭဘလၧၫ့အဆၧဘၪဂၭဂီၩ့ခွံၬအဂဲး အကၠီၩ့နီၪ မွဲ၀့ၫဒၪဆၧဘိၪ့ထၪ့ဘၩထၪ့ဆၧဂၩ့ဆၧဖၪ့အကၠီၩ့နီၪလီၫ. ၦဘၫဘလၭ ဖိၪ၁ံၪဆူနဲၩ့ထဲၩ့၀့ၫဒၪဆၧဂၩ့ဆၧဖၪ့လဖၪယီၩ မွဲ၀့ၫဒၪအ၀့ၫ၁ံၪအကလိၭကလၬ လဖၪဒဲဆၧဘိၪ့ထၪ့ဘၩထၪ့ဆၧလဖၪယီၩ, မွဲ၀့ၫဒၪဆၧအဆံၫ့အဎံၪ အ၀့ၫ၁ံၪ ဆီၫ့မီၪ့ဘဲၫနီၪအ၁ိၭလီၫ. အ၀့ၫ၁ံၪဆီၫ့မီၪ့ထဲၩ့ဆၧဘိၪ့ထၪ့ဘၩထၪ့ဆၧဂၩ့ဆၧဖၪ့ လဖၪယီၩ ကထိးထဲၩ့တၩ့ထဲၩ့အ၀့ၫ၁ံၪ လၧဒုၪဒၩအစူၪဖၧၩ့နီၪလီၫ.

လံၬဆံၫ့ဎံၪမီၪ၁ံၪလဖၪ၁ီၪ့၁ၫ့ထဲၩ့ၦၡၩ၁ံၪလၧ အ၀့ၫ၁ံၪဘိၪ့ထၪ့ဘၩထၪ့ ဆၧဂၩ့ဆၧဖၪ့လၧအ၁ၭလအီၪဘၪလဖၪနီၪ မွဲဂ့ၩဆၧနးမံၩ့အ့ၬနီၪလီၫ. မွဲၦကဘၪ ဘိၪ့ထၪ့ဘၩထၪ့ ယွၩအ၁ၭမၧၫ့အဆိၩအကၠၪ ဒဲဖ့ၪလၫ့၁ၭမၧၫ့န့လဂၩနီၪလီၫ. (ယ့ၫရမဲအၫ ၅၁း၁၅, ၁၆, ၁၉).

`ဖီထဲၩ့ ၂မိစ့ၭ ၂၀း၄-၆, ဒဲ အၪ့အူၭ ၁၁၅း၄-၈. လံၬဆံၫ့ဎံၪအဆၧၫ့လဖၪ ယီၩ ၁ီၪ့၁ၫ့ထဲၩ့ဆၧဘၩဆၧဂၩ့ဆၧဖၪ့အဂဲးဘဲၫ၁့ၪလဲၪ.`

လၧနး၁ၭအဆၧဘိၪ့ဆၧဘၩအဖၧၩ့ ဘၭဘလၧၫ့ယီၩဘၩထၪ့ဆၧဂၩ့ဆၧဖၪ့ နီၪ မွဲလၧအၡီၫ့လၩ့အခိၪလၧ၁ံၪ့၁ံၪလိး၁ံၪအခံးအဂၩ့ဒၪလီၫအ့ၬ. အ၀့ၫဖ့ၪကိၪ့လၩ့ ဘဲၫၦၡၩကဘိၪ့ထၪ့ဘၩထၪ့ဆၧဂၩ့ဆၧဖၪ့ လၧဆၧဘိၪ့ထၪ့ဘၩထၪ့ယွၩအလး ဆၧထံၫလၩ့ဒီၪလၩ့အလးနီၪလီၫ. လၧဆၧဘိၪ့ဆၧဘၩအလး အီၪက့ၪလၩ့ဆၧဂၩ့ ဆၧဖၪ့နီၪ မွဲအထၪ့ဒၩထဲၩ့ယွၩအဆၧမၪလူၬနံၫထံၪလထံၪနီၪလီၫ. ဆၧနီၪမွဲ မၩဂၭဂီၩ့၁ၭမုဆံၫ့ဎံၪအဆၧဒုၭဖျီၪထၪ့အကၠီၩ့တၭ, ဆၧနီၪမၩလၩ့ဆံၭလၩ့ယွါထဲၩ့ ယွၩအစီၩ့အမၩ့ဒဲအီၪက့ၪထၪ့ထီၫဆၧဂၩ့ဆၧဖၪ့လဖၪအကၠီၩ့ လၧလံယၩဒုၩအထီ အိၩၦဘၩဆၧဂၩ့ဆၧဖၪ့လဖၪထိးဆၧၫ့ထဲၩ့ ၦဎရံၬဖိၪအဆၧဘိၪ့ဆၧဘၩအၪမၬ လီၫ. လကၠၪလဘျၩ့ဆၧဆိၬထၪ့ထီၫဒဲဆၧစံၭထၪ့အၪ့အူၭလၧအကြၨၭဒၪဘၪဒၪ ယွၩလဖၪယီၩ အ၀့ၫ၁ံၪဖ့ၪလၫ့ထဲၩ့လၧ ဆၧဂၩ့ဆၧဖၪ့အီၪနီၪလီၫ. လၧဆၧနီၪ အကၠီၩ့တၭ, ဆၧဘိၪ့ထၪ့ဘၩထၪ့ယွၩနီၪ လၩ့ဆံၭလၩ့ယွါဒဲဆၧဂၩ့ဆၧဖၪ့လဖၪ ဂဲၫလုဘံၭခွံၬဆၧထီးအလူၬနီၪလီၫ.

ဆၧနီၪအကၠီၩ့ ဆၧ၁ီၪ့ဆၧ၁ၫ့လၧအအီၪဂဲၫလၩ့ လၧဆၧဘိၪ့ဆၧဘၩ အဘၪမၪလဖၪဘဲၫနီၪ ထီးထိးဆၧၫ့ဒဲလီၩ့ဖိၬထွ့ၫလဂ့ၩ, ဆၧနီၪက၁ိၫ့ထဲၩ့န၁ံၪ လၧဆၧဂၭဂီၩ့ဂၭစၪအဖၧၩ့ ဒဲနကဘၪအီၩထဲၩ့ယွၩအဆၧ၁ၭထၪ့စဘံၭထံၫနီၪလီၫ.