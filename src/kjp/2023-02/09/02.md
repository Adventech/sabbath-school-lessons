---
title:  ဆၧအကၠီၪ့အဖျီၩ့လၩ့ဆၫ့နၭမၬနံၫမံၩ့
date:   21/05/2023
---

`ဖီထဲၩ့ နဲၪဖျီၪ ၁၂း၁၇ ဒဲ နဲၪဖျီၪ ၁၇း၁၄. ယွၩအဆၧအီၪကီၪ့နီၪ ဘၪဆၧ ဒုၭဖျီၪထၪ့ဘဲၫ၁့ၪလဲၪ. ဒဲမုၪခီၩလဲးအဆၧမၩဆၧၫ့ထဲၩ့အီၪ၀့ၫဘဲၫ၁့ၪလဲၪ.`

ဂဲၫထဲၩ့ဖီၩ့ခွံၬနံၪ့ယၩဒုၩအၪမၬအဖၧၩ့ ယွၩအီၪ၀့ၫဒၪလၧၦအလူတီၩ၀့ၫလၧ အ၀့ၫအဖၧၩ့နီၪလီၫ. လၧ နဲၪဖျီၪ ၁၂း၁၇ အဖၧၩ့ ဘၪဆၧဒုၭဖျီၪထၪ့၀့ၫဒၪ ၦလၧ အလူတီၩလဖၪနီၪ မွဲၦလဖၪလၧ "အထီးန့ယွၩအဆၧမၪလူၬဒဲအီၪလၧယ့ၫရှူၬ အဆၧထိးအ၁ၭလီၫ." အ၀့ၫ၁ံၪဘၪဆၧကိၭ၀့ၫ မွဲၦလဖၪလၧ "ၦလၧအကိၭန့၀့ၫ, လၧဆၧရွံန့၀့ၫဒဲ, ၦလၧအလူတီၩလီၫ" (နဲၪဖျီၪ ၁၇း၁၄).

`ဖီထဲၩ့ နဲၪဖျီၪ ၁၄း၈ ဒဲ နဲၪဖျီၪ ၁၇း၁, ၂. မူၭခိၪအ၁ီၫ့ကိၭၡၭထၪ့အလူဖၭဒိၪယီၩမွဲဆၧနီၪလဲၪ. ဘဲၫအ၁ီၫ့ဆံၫ့ဎံၪစံၭထဲၩ့ဆၧဘိၭဘၪ၁့ၪယၫယီၩ ကလၧၫ့ဎွ့ၩ ထၪ့အဂး ၀ံးဘၭဘလၧၫ့ယီၩ မွဲမၩဆၧနီၪလဲၪ.`

စယီဟၫ့ကွ့ၭထဲၩ့လံၬနဲၪဖျီၪယီၩ မွဲ၀့ၫဒၪအခံၫ့လၧ အခၪ့ထံၭအနံၪ့လယၩ လချုၭထၪ့ဘၭဒံၭဘၪအထီနီၪလီၫ. အထီအနီၪ၀ံးဘၭဘလၧၫ့အလးလံၩအိၩ လၩ့ဎီးခွံၬအီၪမွဲ၀့ၫဒၪလၧမ့ၬအပိၩ့ဒၪနီၪလီၫ. စယီဟၫ့ဒုၭဖျီၪထၪ့၀ံးဘၭဘလၧၫ့ လၧလံၬနဲၪဖျီၪအဖၧၩ့ယီၩအထီနီၪ ၀ံးဘၭဘလၧၫ့အၡါမၬနီၪ ဘၪဆၧမၩဂၭဂီၩ့ခွံၬ ၀့ၫဒၪ ဖီၩ့ခွံၬအနံၪ့အၪယၩယူၭနီၪလီၫ.

လၧလံၬနဲၪဖျီၪဖၧၩ့၀ံးဘၭဘလၧၫ့ယီၩ မွဲ၀့ၫဒၪဆၧနဲၪ့ဒဲဆၧဒီၩ့လၩ့ဘၪဆဲၫ့ လၧမုနံၩထုၬအခံၫ့၀ံးဘၭဘလၧၫ့အဂဲးနီၪလီၫ. လၧမီၪအချိၬလၧနဲၪဖျီၪဖၧၩ့ယီၩ ၀ံးဘၭဘလၧၫ့အခီၫပယီၫနီၪ မွဲ၀့ၫဒၪဆၧဘိၪ့ဆၧဘၭအဆၧ၁ီၪ့ဆၧ၁ၫ့အဆၧဎိၭ ဒီၪဆၧအကၠီၪ့အဖျီၩ့ အဘျံၭအဘျၪလဖၪနီၪလီၫ. ဆၧယီၩမွဲအလၩ့ဂၬ၀့ၫဒၪလၧ ၀ံးဘၭဘလၧၫ့အလးလံၩအိၩအကၠီၩ့နီၪလီၫ. ဆၧ၁ူၭဆၧမၪလၧအ၁ိၫ့ထဲၩ့ ၀ံးလၩ့လံၩဘၭဘလၧၫ့ယီၩလဖၪနီၪ က၁ိၪ့ထဲၩ့နး၁ၭဘၭဘလၧၫ့အဆၧ၁ီၪ့ဆၧ၁ၫ့ လဖၪဆ့နီၪလီၫ.

လၧ နဲၪဖျီၪ ၁၇း၁-၆ အဖၧၩ့ ၦမုၪလၧကီၩ့၁ိၭထၪ့ဆၧ၀ီၩလုၭဖုၭ အီၪလၧမံၩ့လၬဖၭဒိၪအဖၫ့ခိၪဒဲယွၩကိၭအ၀့ၫလၧမဲၩဎွဲၩမုၪနီၪလီၫ. အ၀့ၫဆ့၁ၭနၪ့ခွံၬ ဒဲအီၪက့ၪထးခွံၬအဆၧအဲၪခၪ့ထံၭလဖၪနီၪလီၫ. စယီဟၫ့ကွ့ၭဖျီၪထၪ့ဆၧဘိၪ့ဆၧဘၩ အကၠီၪ့အဖျီၩ့လၧအဘၪမၪယီၩ အစီၩ့အမၩ့အီၪ၀့ၫလၧဂၪ့ခိၪချိၫ့ယီၩအၪမၬအဂဲးနီၪလီၫ. အ့ၪမွဲပယိထဲၩ့လံၬဆံၫ့ဎံၪယီၩ "ဂၪ့ခိၪအစဎွၩလဖၪ မၩမၪအ၁ၭလၧအ၁ိၭ ဒဲၦအီၪ၀့ၫလၧဂၪ့ခိၪချိၫ့လဖၪ အီၩမၧၩ့အ၁ၭလၧအဆၧမၩမၪမုၪမၩမၪခွၫအစဘံၭ ထံၫလီၫ" (နဲၪဖျီၪ ၁၇း၂). "ဆၧအီၩမၧၩ့အ၁ၭ" ယီၩမွဲဆၧလဂ့ၩဘၪလၧ လံၬဆံၫ့ဎံၪဖၧၩ့နီၪလီၫ. "ဆၧမၩမၪမုၪမၩမၪခွၫ" ဆၧယီၩမွဲဆၧနဲၪ့ဆၧဒီၩ့လၩ့ မွဲ၀့ၫဒၪဆၧ၁ီၪ့ဆၧ၁ၫ့အဘၪမၪလဖၪနီၪလီၫ. မွဲဆၧဘိၪ့ဆၧဘၩဒဲဆၧအလုၫအလါအဘၪမၪလဖၪဆ့နီၪလီၫ.

`ခိၪနါဒဲၦၡၩအၪမၬလဖၪ ဘၪ၁ူၭဘၪမၪလၧဆၧ၁ီၪ့ဆၧ၁ၫ့အဘၪမၪလဖၪ ယီၩအၪမၬလီၫ. လၧပဂးဆၧပဒၩ့အီၪ၀့ၫဒၪလမံၩ့ဒၪနီၪ မွဲဆၧနီၪလဲၪ. (ဖီထဲၩ့ အ့ဖစၧၭ ၆း၁၀-၁၈).`