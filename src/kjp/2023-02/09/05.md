---
title:  ဆၧဖံၭ၁ိၭဆၧလၧၦကအုၩ့လၩ့အီၪလၩ့အဂး
date:   24/05/2023
---

လံၬနဲၪဖျီၪယီၩ ကိၭဖံၭ၁ိၭထဲၩ့ၦကိၭဂၩဘဲၫၦကအုၩ့လၩ့အီၪလၩ့လၧဆၧတီၩ ဆၧလီၩ့အဂးနီၪလီၫ. လၧဂၪ့ခိၪချိၫ့ဆၧဂဲးလိၬတ့ၭလိၬဖၭဒိၪအဖၧၩ့ ယွၩအခ့ၫ အၡၩလဖၪ ကဘၪဆၧမၩနၧၩ့မၩစၪလၧဆၧတီၩဆၧလီၩ့ဒဲ ဆၧ၁ူၭဆၧမၪနံၫမံၩ့ အကျၩနီၪလီၫ. လါနၫ့ဂ့ၩယွၩအုၩ့လၩ့အီၪလၩ့ထၬ မွဲယွၩအခ့ၫအၡၩလဖၪ ကမၩနၧၩ့ခွံၬဆၧထီးအလူၬနီၪလီၫ.

`ထိၪနဲၪဎီၩ့ မၭ၁ုၫ ၁၆း၁၈ ဒဲ နဲၪဖျီၪ ၁၇း၁၄ နီၪဆံၭ. လၧဆၧအီၪကီၪ့အဂး ဎရံၬဖ့ၪလၫ့ထဲၩ့ဆၧအုၩ့လၩ့အီၪလၩ့လၧ အ၀့ၫအထံၩအဖျဲလဖၪနီၪမွဲဘဲၫ၁့ၪလဲၪ.`

ဎရံၬနီၪမွဲ၀့ၫဒၪလိး၀ံလၧအဆၧအီၪကီၪ့အဂးနီၪလီၫ. အ၀့ၫအဆၧ၁ီၪ့ ဆၧ၁ၫ့ဒဲအ၀့ၫအလံၬဆံၫ့ဎံၪနီၪ မွဲ၀့ၫဒၪဆၧအီၪကီၪ့အ၀ံဒဲ ၁ၭမုဆံၫ့ဎံၪ၁ိၫ့ထဲၩ့နီၪ လီၫ. လါနၫ့ဂ့ၩဘၭဘလၧၫ့ယီၩအီၪ၀့ၫဒၪလၧ ၦၡၩအဆၧ၁ီၪ့ဆၧ၁ၫ့ဒဲအလုၫအလါ လဖၪနီၪလီၫ. ဆၧဘိၪ့ဆၧဘၩအခိၪနါလဂၩဂၩ အ့ၪမွဲအီၪက့ၪၦၡၩအဆၧ၁ီၪ့ ဆၧ၁ၫ့, ၦၡၩအဆၧဆီၫ့မီၪ့ဆီၫ့မၬ လၧယွၩအလူအထၫအလးမွဲဂ့ၩ အီၪက့ၪထီၫန့ ဆၧလဖၪနီၪ လၧယွၩအလံၬဆံၫ့ဎံၪလဖၪနီၪတၭ ဆၧနီၪမွဲ၀့ၫဒၪဘၭဘလၧၫ့ အဆၧဘံၪဘူၪစၭဎၬလဖၪနီၪလီၫ.

လၧ (ဒၫ့နအ့လၭ ၃) အဖၧၩ့ ပဒၪဘၪစဎွၩန့ၭဘူၫခၭန့ဇၫ အဆၧဂၩ့ဆၧဖၪ့ လၧနဲၪဖျီၪထၪ့အ၀့ၫအစီၩ့အမၩ့ယီၩ ဘဲၫၦခမျၧးလဖၪ, ၦဆၨၩလဖၪထွံၩလၩ့ အ၁ၭတၭ ကဘိၪ့ထၪ့ဘၩထၪ့၀့ၫအဂး အ၀့ၫအီၪက့ၪလၩ့အလူနီၪလီၫ. ဘဲၫၦလၧ လဘိၪ့ထၪ့ဘၩ့ထၪ့ဘၪအ၀့ၫအဆၧဂၩ့ဆၧဖၪ့ယီၩလဖၪနီၪ ဘၪဆၧခွံၬ လၫ့၀့ၫလၧမ့ၪဖၧၩ့နီၪအ၁ိၭ မုနံၩထုၬၦလၧလဘိၪ့ထၪ့ဘၩထၪ့ဘၪဆၧမံၩ့လၬဒဲ အ၀့ၫအဆၧဂၩ့ဆၧဖၪ့လဖၪ ကဘၪဆၧမၩနၧၩ့မၩစၪ ဘဲၫနီၪအ၁ိၭဆ့လီၫ.

လၧဂၪ့ခိၪချိၫ့ဆၧဂဲးဖးဖီၩ့ မုနံၩအထုၬယီၩ ဆၧအီၪကီၪ့ဒဲဂၪ့ခိၪအစီၩ့အမၩ့ လဖၪကဎိၭဒီၪဆၧအကၠီၪ့အဖျီၩ့ ဘဲၫနး၁ၭဘၭဘလၧၫ့အ၁ိၭဒဲ ဆၧဘိၪ့ဆၧဘၩ ခိၪနါလဖၪ ကချဲၩ့ထၪ့ဘဲၫယွၩအ၁ိၭနီၪလီၫ. အ၀့ၫအဆၧချဲၩ့နီၪ ၦၡၩကထိးဆၧ ဘဲၫယွၩအဆၧချဲၩ့အ၁ိၭ, အ၀့ၫအဆၧမၪလူၬဆ့ကဘၪဆၧမၩန့၀့ၫ ဘဲၫယွၩ အဆၧမၪလူၬအ၁ိၭနီၪလီၫ. ဖီၩ့ခွံၬထဲၩ့အနံၪ့ယၩဒုၩအၪမၬအထီအိၩ ရိမၫဆၧအီၪ ကီၪ့ခိၪနါလဖၪစံၭထဲၩ့၀့ၫဒၪ ဎရံၬဖိၪ၁ၫ့ခၫဖၭဒိၪနီၪ မွဲမၩန့ထဲၩ့ယွၩအလးလၧ ဂၪ့ခိၪချိၫ့ယီၩနီၪလီၫ. လၧလံၬ “Encyclical letter of June 20, 1894, ၁ၫ့ခၫ ဖၭဒိၪ Leo XIII စံၭ၀့ၫဒၪ "ၦမၩန့ယွၩအလးဒဲအစီၩ့အမၩ့လၧဂၪ့ခိၪချိၫ့ဖၧၩ့ယီၩနီၪလီၫ." The Ferraris Ecclesiastical Dictionary ဖၧၩ့ကွ့ၭ၀့ၫဒၪ "ဎရံၬဖိၪ၁ၫ့ခၫဖၭဒိၪယီၩ အဆၧလၩဆၧဖၩ့ဒဲအဆၧဂုးဆၧၡါယီၩ ဎိၩဒိၪ၀့ၫဒၪအၪမၬ, အ၀့ၫဆ့ဘၪဆၧဆိၬထၪ့ထီၫအကၠီၩ့ အ၀့ၫယီၩမွဲၦၡၩယိၩယိၩအ့ၬ. အ၀့ၫနီၪ မွဲ၀့ၫဒၪယွၩဒဲယွၩအကိၪစၩနီၪလီၫ." စပီလူၫစံၭ၀့ၫဒၪဆၧချဲၩ့ဘဲၫနီၪ မွဲအလီၩ့ အၪ့ဎၬထဲၩ့ဒဲအဲၪဒိၭဒုၭဖျီၪထၪ့ထဲၩ့အ၀့ၫဒၪအစီၩ့အမၩ၁ံၪလဖၪနီၪလီၫ. "အ၀့ၫနီၪ လဂၩဂဲးလိၬတ့ၭလိၬတၭ, အီၪက့ၪထၪ့ထီၫအ၁ၭ လၧကယဲဆၧကိၭ၀့ၫကဆါလၧ ဆၧဘၩထၪ့အဖၫ့ခိၪ, ထီးအဆၧၫ့နၩ့၀့ၫလၧယွၩအဂံၪ့ဖၧၩ့, ဘဲၫယွၩအ၁ိၭတၭ, စံၭလၩ့ဒၪအ၁ၭ လၧအမွဲယွၩလဂၩဎးနီၪလီၫ" (၂၁့ၭစလနဲကၫ ၂း၄).

`ပဒၪထဲၩ့ယွၩအခ့ၫအၡၫလၧအလူတီၩလဖၪအီၪ၀့ၫဒၪ "လၧဘၭဘလၧၫ့" အဖၧၩ့အကၠီၩ့ ထီးၦချဲၩ့ထၪ့အခၫ ဘဲၫလဘၪထံၭဘၪၦဂူၫလဖၪအဂး, မွဲဘဲၫ ပလစ့ၩရၫ့ဘၪၦဂူၫဂၩအဂး ပကမၩဘဲၫ၁့ၪလဲၪ.`