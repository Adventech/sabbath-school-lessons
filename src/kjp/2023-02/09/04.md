---
title:  ဒိၩ့ဖၭဒိၪဘၭဘလၧၫ့, အဆၧဂဲးအီၪ၁ူၪအ၁ၭ
date:   23/05/2023
---

`ဖီထဲၩ့ နဲၪဖျီၪ ၁၇း၄-၆. လံၬဆံၫ့ဎံၪအဆၧၫ့လဖၪယီၩ ၁ီၪ့ထဲၩ့ပၧၩဘၪဆဲၫ့ ထဲၩ့ဆၧအၧၩ့ဆၧ၁ၫ့အဂဲးအကၠီၪ့အဖျီၩ့လဖၪ အလုၫအလါအီၪဘဲၫ၁့ၪလဲၪ.`

နဲၪဖျီၪ ၁၇ အဖၧၩ့ ပဒၪထဲၩ့ဘၪဆၧဘိၪ့ဆၧဘၩလၧအဖျါဖျ့ၭခွံၬလံၬဆံၫ့ဎံၪ အဆၧ၁ီၪ့ဆၧ၁ၫ့ဒဲ၁ီၪ့လိၪထဲၩ့၀ံးလးလံၩဘၭဘလၧၫ့အဆၧ၁ီၪ့ဆၧ၁ၫ့လဖၪအဂဲး နီၪလီၫ.

"ဘဲၫကနၪ၁့ၪထဲၩ့ဘၭဘလၧၫ့အဂဲးဂ့ၩဂ့ၩဘၪဘၪအဂး ပကဘၪထဲၩ့ အၪ့ဎၬထဲၩ့လံၬဆံၫ့ဎံၪအဆၧကွ့ၭနဲၪ့ထၭ ဘၭဘလၧၫ့အဂဲးလၧ ၁မိစ့ၭအဖၧၩ့နီၪ လီၫ. ဆၧလဖၪနီၪအီၪကဲၪထၪ့လၧအလးအပျၩ့မွဲ၀့ၫဒၡဲနၫနီၪလီၫ. မုဆၫလနံၩ ယီၩဆၧလးနီၪမွဲ၀့ၫဒၪ Mesopotamia အလးလံၩထံၭလခီၫ, မုလနံၩယီၩ အံရၧၭ (Iraq) ဒိၩ့လံၩထံၭလခီၫနီၪလီၫ. မုလနံၩယီၩ ၦၡၩကိၭ၀့ၫ Babylonia. လၧဆၧလးနီၪ ဘၫဘလၭ, ဘၭဘလၧၫ့တၨၭအထီၫအလးဒဲ လၧဆၧလးယီၩပဒၪထဲၩ့ဘၪ ၦၡၩအဂဲးဘၭမၩဆၧန့, မၩဆၧ၁့ၪဒဲလဒိၭနဲၩ့ဘၪအ၁ၭလၧယွၩလါနၫ့ အ၀့ၫ၁ံၪ မၩဆၧ၁့ၪအဂဲးနီၪ ဖျီၪထၪ့၀့ၫဒၪလီၫ. (၁မိစ့ၭ ၁၁း၁-၄). Ángel Manuel Rodríguez, "The Closing of the Cosmic Conflict: Role of the Three Angels' Messages," p. 43.

ဘၭဘလၧၫ့အတၨၭယီၩ ဘၪဆၧ၁ုၪ့ထၪ့၀့ၫဒၪခၫ့ဖျီၫ့လၧဘၫဘလၭဖိၪ၁ံၪဒဲ ဆၧနီၪမွဲအထၪ့ဒၩထဲၩ့ယွၩအလူအထၫနီၪလီၫ. အ၀့ၫ၁ံၪအဲၪဒိၭမၩဂၧၫ့ထၪ့ ၁ၫလၩ့ အ၀့ၫ၁ံၪအမံၩ့အကၠီၩ့ ယွၩမၩဘံၪဘူၪခွံၬအ၀့ၫ၁ံၪအဆၧချဲၩ့နီၪလီၫ. ၁မိစ့ၭ အဖၧၩ့ ဘၪဆၧကွ့ၭစဲၩနဲၪ့ထၬဘဲၫယီၩအ၁ိၭ "မၩအ၁ၭဘဲၫနီၪတၭ, အမံၩ့ မွဲဘၫဘလၭနီၪ, အဂဲးဘဲၫယီၩ ထီးနီၪယဟိ၀ၩမၩဘံၪဘူၪဂၪ့ခိၪဖိၪ ထီးအလူၬ အဆၧချဲၩ့ ဒဲထီးနီၪ ယဟိ၀ၩမၩလၩ့မုလၩ့ဖၭအ၀့ၫ၁ံၪလၧဂၪ့ခိၪချိၫ့ထၧၫ့ဖျိၪ့ယၫ လီၫ" (၁မိစ့ၭ ၁၁း၉).

လၧ နဲၪဖျီၪ ၁၇း၆ အဖၧၩ့ ပဒၪထဲၩ့ဘၪဆၧကဲၪထၪ့အကၠီၪ့အဖျီၩ့, ဆၧဎိၭဒီၪ အဖျီၩ့ယီၩ့မအၧၩ့၁ၫ့ဆံၭအၪလဲၪနီၪလီၫ. "တၭယဒၪဘၪၦမုၪ အီၩမၧၩ့အ၁ၭလၧ ၦဆံၫ့ဎံၪအ၁ွံၪ, ဒဲၦလၧအထိးအ၁ၭလၧယ့ၫရှူၬဎရံၬအဂဲးအကၠီၪ့လဖၪအ၁ွံၪလီၫ." (နဲၪဖျီၪ ၁၇း၆) ဘၭဘလၧၫ့ယီၩ မလၩ့၁ုၪ့မဲၪ၁ၭဖျဲၩ့ဆံၭအၪလဲၪ. ယိထဲၩ့ (အဲၫစ့ယၫ ၄၉း၂၆). ဘၭဘလၧၫ့လၧအဘၪဆၧဒီၩ့လၩ့လၧ နး၁ၭအဆၧဆူဆၧနဲၩ့လဖၪအဂးယီၩ မွဲ၀့ၫဒၪဆၧဘိၪ့ဆၧဘၩလၧအ၁ီၪ့လိၪထဲၩ့ ၦၡၩအဆၧကိၪ့၁့ၪဒဲဆၧ၁ီၪ့ ဆၧ၁ၫ့လဖၪနီၪလီၫ. ၦၡၩအဆၨၩအဆၬဒဲအလုၫအလါလဖၪဘၪဆၧမၩန့ဒဲ ယူၭယၪ့၀့ၫဒၪနၭနဲၪ့ယွၩအဆၧမၪလူၬလဖၪအကၠီၩ့နီၪလီၫ. ဆၧအီၪကီၪ့ဒဲဆၧ၁ီၪ့ ဆၧ၁ၫ့လဖၪယီၩ ဘၪဆၧ၁ုၪ့ထၪ့၀့ၫဒၪခၫ့ဖျီၫ့လၧ ၦကိၪ့၁့ၪကိၪ့ဘၪ, ၦဂၧၫ့ထၪ့ ၁ၩလၩ့လဖၪလါနၫ့ဂ့ၩ အ၀့ၫလဖၪနီၪ မွဲထၪ့ဒၩလိၬအ၁ၭလၧယွၩအဆၧမၪလူၬထီး အလူၬနီၪလီၫ. လကၭဒံၭဘၪဆၧ၁ီၪ့ဆၧ၁ၫ့ဒဲဆၧအလုၫအလါထၪ့ဒၩထဲၩ့ ယွၩ အစီၩ့အမၩ့, ယွၩအဆၧအဲၪနီၪလီၫ. ဆၧအီၪကီၪ့ဘၪဆၧဒီၩ့လၩ့လၧဘၭဘလၧၫ့ ယီၩ မွဲအဂဲၫထဲၩ့မၩဂုးခၧၫ့လၩ့ဒၪအ၁ၭလၧ ဆၧမၩနၧၩ့မၩစၪၦၡၩဒဲဆၧလူၫလၩ့ထဲၩ့ ၦဆံၫ့ဎံၪ၁ံၪလဖၪအ၁ွံၪနီၪလီၫ. မွဲဂဲၫထဲၩ့ဂုးခၧၫ့လၧယွၩအဆၧအဲၪအကၠီၩ့နီၪအ့ၬ.

လံၬနဲၪဖျီၪယီၩကွ့ၭစဲၩနဲၪ့ထၬဆၧဘိၪ့ဆၧဘၩ အဆၧဎိၭဒီၪအဖျီၩ့နံၫမံၩနီၪ လီၫ. ဆၧအီၪကီၪ့အခၪ့ထံၭလဒုၩအ၀့ၫအဆၧဎိၭဒီၪအဖျီၩ့ အီၪဂုးခၧၫ့လၧယွၩ အလူအထၫဒဲဆၧအီၪကီၪ့နံၫဒုၩလဒုၩဒဲအ၀့ၫအဆၧဎိၭဒီၪအဖျီၩ့လဖၪယီၩအီၪဂုးခၧၫ့လၧၦၡၩဒဲခိၪနါလဖၪအစီၩ့အမၩ့ဒဲ ၦၡၩအဆၧ၁ီၪ့ဆၧ၁ၫ့လဖၪနီၪလီၫ. ဆၧအီၪကီၪ့အဆၧဎိၭဒီၪလမံၩ့နီၪ အီၪက့ၪဎရံၬလၧအ၁ၭခံဖၧၩ့ဒဲ ဒိၭနဲၩ့အ၁ၭလၧ ယွၩအဆၧယၫ့၁ုၪ့ယၫ့၁ၭ, အဆၧလုထၪ့ဆၧလၧဆၧထိးထဲၩ့တၩ့ထဲၩ့အဂးနီၪလီၫ. ဆၧအီၪကီၪ့အဆၧဎိၭဒီၪအဖျီၩ့အဂၩလမံၩ့နီၪ ဒိၭနဲၩ့အ၁ၭလၧၦၡၩအဆၧဖျါခွံၬ, ဆၧထိးထဲၩ့တၩ့ထဲၩ့အဂး အ၀့ၫ၁ံၪဒိၭနဲၩ့အ၁ၭလၧၦၡၩအလုၫအလါတၭ မွဲလၧ ဎရံၬအဖၧၩ့အ့ၬ.

`ဘဲၫၦကအီၪပဒၩ့ပ၁ၭမၧၫ့လၧ ဘၭဘလၧၫ့အစိၩ့အမၩ့ဘဲၫ၁့ၪလဲၪ. ၦကဲၪ မွဲၦၡၩအကၠီၩ့ ပဂဲးဘၭဆါဒဲၦကဒိၭနဲၩ့ပ၁ၭလၧယွၩနၭနဲၪ့ ၦဒိၭနဲၩ့လၩ့ပ၁ၭပနၫ့ဆါ ကန့က၁့ၪဘဲၫ၁့ၪလဲၪ.`