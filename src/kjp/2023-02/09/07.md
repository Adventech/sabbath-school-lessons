---
title:  မၩလိၪအၪထၪ့အဂး
date:   26/05/2023
---

"ဆၧပရၧၫ့လၧ နဲၪဖျီၪ ၁၄ အဖၧၩ့ ဘၪဆဲၫ့ဘၭဘလၧၫ့လၩ့ဎီးယူၭ၀့ၫယူၭ အဂဲးနီၪ ပကဘၪ၁့ၪယၫထဲၩ့ မွဲ၀့ၫဒၪဆၧဘိၪ့ဆၧဘၩလၧဆံၫ့ဎံၪ၀့ၫဒၪလၧ အခၪ့ထံၭလါနၫ့ ဂၭဂီၩ့ထၪ့ထဲၩ့အဂဲးအကၠီၪ့နီၪလီၫ. ဆၧလီၩလၩ့လၬလၩ့ယီၩ အလးခဲၫ့ ဆၧပရၧၫ့ဘၪဆဲၫ့လၧ စစ့ၩရၫ့ဆၧကအီၪ၀့ၫဒၪအကၠီၩ့ ပကဘၪဒုၭဖ့ၪထုၪ့၁ၭၦကိၭဂၩလၧမုနံၩခဲၫ့ထုၬယီၩနီၪလီၫ. ဆၧပရၧၫ့ယီၩ မွဲဒၪလၧဆၧအီၪကီၪ့ အထၪ့ဒၩထဲၩ့ယွၩနီၪအ့ၬ, မွဲဒၪရိမၫအဆၧအီၪကီၪ့ဒၪဆ့လီၫအ့ၬ, မွဲလၧဆၧအီၪ ကီၪ့အလၩ့ဆံၭလၩ့ယွါလၧဆၧအဲၪဆၧကွံၩ, ဆၧတီၩဆၧလီၩ့လဖၪကိၭဖၨၪဒ့ၭ အဂးလီၫ." The Great Controversy, p. 383.

ဒၫ့နအ့လၭ ၃ အဖၧၩ့ ၦဟံဘြုၫဖိၪ ၁ၧၫ့ဂၩဘၪထိးအၪ့မၧၫ့ထွံၩလၩ့အ၁ၭဂီၩ့ ဘၩထၪ့ထီၫ့ဆၧဂၩ့လၧ "န့ၭဘူၫခၭန့ဇၫမၩကဲၪထၪ့ထၬနီၪ လါနၫ့ဂ့ၩအ၀့ၫ၁ံၫ ၡီၫ့လၩ့အခိၪဒဲဘိၪ့ထၪ့ဘၩထၪ့၀့ၫနးဆံၭအ့ၬ" (ဒၫ့နအ့လၭ ၃း၅). မုနံၩခဲၫ့ထုၬ ဘၭဘလၧၫ့ယီၩဆ့ကမၩဆီၫ့မၩနီၩ့န့ၦၡၩလၧဂၪ့ခိၪ ခိၪနါအစီၩ့အမၩ့အဖၧၩ့ ၦဘဲၫ ၦၡၩလဖၪကထိးဆၧၫ့ဒဲဘိၪ့ထၪ့ဘၩထၪ့ထဲၩ့ "ဆၧဂၩ့ဆၧဖၪ့" အဘၪမၪလၧ ၦၡၩမၩကဲၪထၪ့ထၭဆၧ၁ီၪ့ဆၧ၁ၫ့လဖၪနီၪလီၫ. (ယိထဲၩ့ နဲၪဖျီၪ ၁၃း၁၅; နဲၪဖျီၪ ၁၄း၉, ၁၁; နဲၪဖျီၪ ၁၆း၂; နဲၪဖျီၪ ၁၉း၂၀; နဲၪဖျီၪ ၂၀း၄). ဟံဘြုၫ၁ၭဘၪ့ ၁ၧၫ့ဂၩလထိးဆၧၫ့ထဲၩ့ဘၪဆၧဘိၪ့ထၪ့ဘၩထၪ့ဆၧယီၩ မွဲ၀့ၫဒၪယွၩအဆၧမၪလူၬ ၁၀ ထံၪအဖၧၩ့ မွဲ၀့ၫဒၪဆၧမၪလူၬနံၫထံၪလထံၪအကၠီၩ့နီၪလီၫ. (၂မိစ့ၭ ၂၀း၄, ၅). ဆၧနီၪမွဲ၀့ၫဒၪလၧအ၀့ၫ၁ံၪ "မိအီၪက့ၪအ၁ၭလၧ အမိမၩကဒံၩကဒၩဆၧ အဆၧၫ့အထီဒဲဆၧ၁ီၪ့ဆၧ၁ၫ့လီၫ" (ဒၫ့နအ့လၭ ၇း၂၅). ဟံဘြုၫဖိၪ၁ၧၫ့ဂၩ ဘၪဆၧကျဲၩ့ဖစီၩ့၀့ၫဒၪလၧ ဆၧမၪလူၬနံၫထံၪလထံၪနီၪလီၫ. ဆၧနီၪဘၪဆဲၫ့ထဲၩ့ ဆၧဘိၪ့ထၪ့ဘၩထၪ့ဆၧဂၩ့ဆၧဖၪ့နီၪလီၫ.

လၧဆၧမၪလူၬအနီၪလမံၩ့လၧ မုၪခီၩလဲးကျဲၩ့ဖစီၩ့ထဲၩ့ယီၩ မွဲ၀့ၫဒၪ မး၁ံၫနံၩဆၧမၪလူၬလၧဆၧမၪလူၬဆံၫထံၪအဖၧၩ့ မွဲ၀့ၫဒၪဆၧမၪလူၬလံထံၪ လထံၪနီၪလီၫ. ဆၧနီၪကကဲၪထၪ့ဆၧဂဲးလိၬတ့ၭလိၬဖၭဒိၪ, ဆၧဂ့ၩဒဲဆၧအၧၩ့, ဎရံၬဒဲမုၪခီၩလဲး, ဆၧတီၩဆၧလီၩ့ဒဲဆၧအဘျံၭအဘျၪနံၫမံၩ့အကျၩအမိထုၪ့နီၪ လီၫ. နကဘိၪ့ထၪ့ဘၩထၪ့ယွၩ "လၧအတဲၩ့လၩ့မူၭခိၪ, ဒဲဂၪ့ခိၪ, ဒဲမၪဆမံၭ, ဒဲထံၫမၧၫ့အ၁ၭကျၩနီၪ လၧအ၀့ၫဖ့ၪလၫ့ထၭအမး၁ံၫနံၩလၧမုနွ့ၫနံၩလနံၩနီၪဧၪ..." (၂မိစ့ၭ ၂၀း၁၁; နဲၪဖျီၪ ၁၄း၇). အ့ၪလမွဲဘၪနကဘိၪ့ထၪ့ဘၩထၪ့ ဆၧမံၩ့လၬဒဲအဆၧဂၩ့ဆၧဖၪ့နီၪဧၪ.