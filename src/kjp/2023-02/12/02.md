---
title:  ဆၧအဎိၩ့လးလၧအ၁ံၫ၁့ၪ
date:   11/06/2023
---

ပဂဲၫထဲၩ့အၪ့ဎၬထဲၩ့ဆၧမံၩ့လၬအစီၩ့အမၩ့ဒဲ အဆၧမၩကဲၪထၪ့ဆၧဘိၪ့ဆၧဘၩအဘၪမၪလၧ နဲၪဖျီၪ ၁၃ ဒဲ ၁၄ အဖၧၩ့ယူၭနီၪလီၫ. လါနၫ့ဂ့ၩ ပကဘၪ၁့ၪယၫအီၪ၀့ၫဒၪအၪမၬ၁ံၪလီၫ.

`ဖီထဲၩ့ နဲၪဖျီၪ ၁၃း၅; နဲၪဖျီၪ ၁၂း၆, ၁၄; ဒဲ ဒၫ့နအ့လၭ ၇း၂၅. ဆၧစီၩ့ဆၧမၩ့ယီၩ ကပၨၩ့ထၭဆၧဘိၪ့ဆၧဘၩဆံၭယံၬလဲၪ.`

ဆၧမံၩ့လၬယီၩ ကပၨၩ့ထဲၩ့ဆၧအခံၫ့အီၪ၀့ၫဒၪ ဘဲၫလံၬဆံၫ့ဎံၪလီၩဖျီၪထၪ့ အ၁ိၭနီၪလီၫ. ဘဲၫလံၬဆံၫ့ဎံၪအဆၧနဲၪ့အ၁ိၭ မုနံၩကနံၩနီၪ မီၪ့ဎီၩ့၀့ၫလၧကနံၪ့ နီၪလီၫ. ၄မိစ့ၭ ၁၄း၃၄- "လနံၩလၧလနံၪ့အဂး" ဒဲ အဇံၫခအ့လၭ ၄း၆ အဖၧၩ့ ယွၩစံၭ၀့ၫဒၪ "ယအီၪက့ၪလၩ့န့နၧၩလၧမုလနံၩလၧနနံၪ့အဂး, မုလနံၩလနံၪ့အဂး ဆုၬဆုၬလီၫ." ဆၧ၀ံဆၧနၬအယီၩ ကြၨၭဘၪ၀့ၫလၧၦ၀ံထၪ့နၬထၪ့ထဲၩ့မီၪအချိၬ အမုနံၩလဖၪနီၪလီၫ. ထီးပယိထဲၩ့ စဒၫ့နအ့လၭ ၉း၂၄-၂၇ အကွ့ၭထၪ့၀့ၫဒၪ အနွ့ၫနွ့ၫဆံၫအဂဲး ပဒၪဘၪတီၩ၀့ၫဒၪဂ့ၩမၬ, အ့ၪမွဲပ၀ံထၪ့နၬထၪ့ထဲၩ့လၩလံဆံၫ နံၫဘံၪ့ (၄၂) လၧလလၩအီၪ၀့ၫအ၁ၪ့ (၃၀) နီၪတၭ, အနံၪ့အီၪဖျီၪထၪ့၀့ၫဒၪ ၁,၂၆၀ နံၩ့နီၪလီၫ. လံၬနံၪ့လံၬလၩလၧအဖီၩ့ခံွၬအခံၫ့အိၩလနံၪ့အဖၧၩ့အီၪအ၁ၪ့ ၃၆၀ နီၪလီၫ.

ထီၩ့ထဲၩ့နံၩ လံယၩဒုၩအထီ ရိမၫစဎွၩ Constantine မၩကဲၪထၪ့ထဲၩ့ ဎရံၬဖိၪ ဒုၭနုၬ၀့ၫဒၪ၁နိၫ့ဖၧၩ့ မၩလၩ့ထံးလၩ့ဆ့ၭ၀့ၫဒၪ လၧရိမၫအဆၧပၨၩ့အ၀ၩ့ဒီၩ့ဖၧၩ့ ယီၩနီၪလီၫ. ထီၩ့မွဲအ၀့ၫအီၪက့ၪထဲၩ့နီးလးလၧ Byzantium နံၪ့ ခ.န. ၃၃၀ အထီ ဘဲၫကမၩယံၩၡီၩ့ထၪ့မုထၪ့ဒဲမုနုၬရိမၫဆၧပၨၩ့အဂးနီၪလီၫ. ဆၧနီၪကၠီၩ့ ရိမၫ အဖၧၩ့ခိၪနါလအီၪလၧၩ့ဘၪတၭ...ဎရံၬဖိၪ၁ၫ့ခၫကဲၪထၪ့ထဲၩ့ခိၪနါလၧရိမၫဖၧၩ့ နီၪလီၫ. အ၀့ၫကဲၪထၪ့ခိၪနါလၧဆၧဘိၪ့ဆၧဘၩလကၭဘၪ ကဲၪထၪ့ထဲၩ့ထံၫခး ခိၪနါအစီၩ့အမၩ့အီၪထၪ့၀့ၫဒၪလၧ ခးမုနုၬယုၩရပၭအဖၫ့ခိၪနီၪလီၫ. လၧ ခ.န. ၅၃၈ စဎွၩ Justinian, ရိမၫလၧအဘိၪ့ထၪ့ဘၩထၪ့ဆၧဂၩ့ဆၧဖၪ့အီၪက့ၪလၩ့ အလူမွဲအဒုၭကဲၪထၪ့ဎရံၬဖိၪ၁ၫ့ခၫလၧ ဎရံၬဖိၪကိၭဂၩအစီၩ့ခိၪနါအကၠီၩ့ အ၀့ၫပၨၩ့ ထဲၩ့ဘၪဆၧထီးအလူၬနီၪလီၫ. အ၀့ၫ၁ံၪဂဲၫထဲၩ့ကဲၪခိၪကဲၪနါဒဲမၩနၧၩ့မၩစၪထဲၩ့ ၦၡၩအနံၪ့ ခ.န. ၅၃၈ ထီၩ့လၧ ခ.န. ၁၇၉၈ အ၀့ၫ၁ံၪမၩနၧၩ့ဆၧနီၪလီၫ. ထီး Napoleon' အ၁ုၭမုခိၪနါ Berthier ဖီၪန့ဎရံၬဖိၪ၁ၫ့ခၫ လၧ ခ.န. ၁၇၉၈ အီၪက့ၪလၩ့၀့ၫလၧထီၫ့ဖၧၩ့အကၠီၩ့တၭ, ဘဲၫမီၪလီၩဆိၫ၀ဲၩအ၁ိၭ လၧၫ့ထၪ့ဎွ့ၩထၪ့၀့ၫဒၪ နီၪလီၫ.

Berthier ဒဲအ၀့ၫအ၁ုၭမု၁့ၪဘီၩ့လဖၪ ထဲၩ့ဖီၪ့န့၁ၫ့ခၫ Pius VI ဒဲခွံၬလၫ့၀ံၭ အ၀့ၫလၧနီးလးဆီၩ့ဆီအကၠီၩ့ အ၀့ၫအစီၩ့အမၩ့လၩ့မါခွံၬဒဲ ဘဲၫလံၬ နဲၪဖျီၪ ၁၃း၁၂ လီၩ၀့ၫဒၪ၁ိၭ, ဆၧမံၩ့လၬအခိၪဎွံၪဘၪဆၧဖ့ၬလၧနၭအကၠီၩ့ အဎိၩ့လးလၧအ၁ံၫ၁့ၪ နီၪလီၫ. လါနၫ့ဂ့ၩလံၬဆံၫ့ဎံၪအဆၧလီၩဆိၫအီၪ၀့ၫဒၪ ဆၧမံၩ့လၬအဎိၩ့လးယီၩ ကဘျၪထဲၩ့ဒဲကဒိၭန့ထဲၩ့ဘၪအစီၩ့အမၩ့လၧၡီၩ့အီၪ ဒဲကမၩကဲၪထၪ့ဆၧအၧၩ့နၭ ခၬ၁ံၫအၪမၬဒံၭနီၪလီၫ.

`ဆီၫ့မီၪ့ထဲၩ့လံၬဆံၫ့ဎံၪအဆၧလီၩဆိၫ၀ဲၩဆၧ လၧဆၧမ့ၬယၫလဖၪ လၧၫ့ ထၪ့ဎွ့ၩထၪ့လဖၪအဂဲးနီၪဆံၭ. ထီးပယိထဲၩ့ဆၧလဖၪယီၩတၭ, ၦဒိၭနဲၩ့ပ၁ၭလၧ ယွၩအဆၧအုၩ့လၩ့ ထီးပဒၪဘၪဆၧလလၧၫ့ထၪ့ဎွ့ၩထၪ့ဒံၭဘၪအထီဘဲၫ၁့ၪလဲၪ.`