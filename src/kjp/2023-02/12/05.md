---
title:  ဆၧမံၩ့လၬအဆၧမၩနဲၪ့
date:   14/06/2023
---

`ဖီထဲၩ့ နဲၪဖျီၪ ၁၄း၉. ဒဲထိၪနဲၪဎီၩ့လၧ နဲၪဖျီၪ ၁၄း၁၂. ဆၧမံၩ့လၬအဆၧမၩ နဲၪ့ယီၩ ဘၪဆၧအီၪက့ၪ၀့ၫအလးခလဲၪ. (၅မိစ့ၭ ၆း၈; ၅မိစ့ၭ ၁၁း၁၈). ၦလၧ ထိးဆၧၫ့ဆၧမံၩ့လၬအဆၧမၩနဲၪ့မွဲဂ့ၩ, ၦလၧအထိးဆၧၫ့ယွၩအဆၧမၩနဲၪ့မွဲဂ့ၩ ဆၧလၩ့ဆၫ့အီၪ၀့ၫနံၫမံၩ့ လၧအ၀့ၫ၁ံၪအ၁ၭမၧၫ့ဖၧၩ့နီၪ မွဲဆၧနီၪလဖၪလဲၪ.`

ၦအဖုၫအဂီလဖုၫနီၪ ကဘိၪ့ထၪ့ဘၩထၪ့ဆၧမံၩ့လၬဒဲ ၦအဂၩလဖုၫနီၪ အီၪတီၩလၧယွၩအဆၧမၪလူၬ ဎုၬထဲၩ့လၧဆၧမၪလူၬလံထံၫလထံၫ မွဲဘၪဆဲၫ့ မး၁ံၫနံၩဒဲ မွဲ၀့ၫဒၪဆၧမံၩ့လၬအဲၪဒိၭအၪ့လဲၩထၪ့ခွံၬနီၪလီၫ. ဒဲအ၀့ၫ၁ံၪအီၪ၀့ၫဒၪ လၧဆၧနဲၩဘၪဆဲၫ့လၧယ့ၫရှူၬနီၪလီၫ. ဆၧလလၩ့ဆၫ့လိၬ၁ၭဘၪနီၪ အီၪ၀့ၫဒၪ လၧဆၧလးနီၪလီၫ. မုၪခီၩလဲး၁ိၫ့ထဲၩ့ဆၧမံၩ့လၬဂီၩ့ အဲၪဒိၭထၪ့ဒၩယွၩဘၪဆဲၫ့ထဲၩ့ လၧဆၧဘိၪ့ဆၧဘၩအတိၩ့၁ၭမွဲ၀့ၫဒၪ မး၁ံၫနံၩနီၪလီၫ. ဆၧမံၩ့လၬအဆၧမၩနဲၪ့ ယီၩ ဘၪဆၧအီၪက့ၪ၀့ၫလၧၦၡၩအမ့ၬ၁ဒၧၩ့ဒဲအစူၪလီၩ့နီၪလီၫ. မ့ၬ၁ဒၧၩ့နီၪ မွဲ၀့ၫဒၪၦၡၩအ၁ၭကိၪ့ဘၪကိၪ့၁့ၪအလးဒဲ အစူၪယီၩမွဲ၀့ၫဒၪအ၀့ၫ၁ံၪအဆၧဖံၭ ဆၧမၩနီၪလီၫ.

မုလနံၩလၩ့ဘူၭနၭနဲၪ့ပဆီၫ့မီၪ့ဒံၭလဖၪနီၪ ကထီၩ့၀့ၫဒၪမွဲလၧၦၡၩခိၪနါ လဖၪအထုၭထၪ့၁နိၫ ဘၪဆဲၫ့ထဲၩ့လၧဆၧဘိၪ့ဆၧဘၩအဆၧဆၧၫ့စဲၪနီၪလီၫ. ၦလၧအီၪတီၩလၧယွၩအလူအထၪ ဒဲအီၪခိၭထဲၩ့မး၁ံၫဆံၫ့ဎံၪနံၩလဖၪ ကဘၪဆၧအီၪက့ၪဘဲၫဒုၪဒၩလၧအထၪ့ဒၩထဲၩ့ခရၧၫ့အဆၧဂ့ၩဒဲဆၧယံၩဆၧၡီၩ့လဖၪနီၪလီၫ.

"ၦလၧအီၪခိၭမး၁ံၫဆံၫ့ဎံၪနံၩလဖၪ ကဘၪဆၧစံၭ၀့ၫဒၪ မွဲၦလၧအထၪ့ဒၩထဲၩ့၁နိၫဒဲခိၪနါလဖၪအလးအလၩအစီၩ့အမၩ့နီၪလီၫ. လကၭဒံၭဘၪ အ၀့ၫ၁ံၪယီၩ မွဲၦလၧအမၩလၩ့ဆံၭလၩ့ယွါ ၦၡၩအဆၧအီၪမၧၫ့၁နိၫ, မၩကဲၪထၪ့ ယူၭဆၧဂၭဂီၩ့ဂၭစၪလၧအ၀့ၫ၁ံၪအကၠီၩ့ ယွၩစ့ၩရၫ့ခွံၬဂၪ့ခိၪချိၫ့လၧဆၧၡၪ့ဆၧနၭ, ဆၧကၪဆၧဂဲၩ, ဆၧစူၭဆၧဆၫနီၪလီၫ. ဂၪ့ခိၪဖိၪကိၭဂၩ အ့ၪမွဲဆီၫ့မီၪ့ထဲၩ့ပၧၩဒဲ ထၪ့ဒၩထဲၩ့ပၧၩဘဲၫနီၪတၭ, ပကမၩဘဲၫ၁့ၪလဲၪ. ၦလၧအထၪ့ဒၩထဲၩ့ယွၩအလူ အထၪဒဲအစီၩ့အမၩ့အဆၧမၪလူၬလဖၪ ကမၩန့ထဲၩ့ဂၪ့ခိၪၦပၨၩ့ဆၧခိၪနါလဖၪ အစီၩ့အမၩ့ဂီၩ့ ကအၪ့မၧၫ့မၩဂၭဂီၩ့ခွံၬ ၦၡၩဂ့ၩဖိၪလၧ လၧအလူတီၩလၧယွၩအဖၧၩ့ လဖၪနီၪလီၫ. (Ellen G. White, The Great Controversy, p. 592).

ရိမၫဆၧအီၪကီၪ့လီၩ၀့ၫဒၪ "အတုၬနံၩ" ယီၩ မွဲအ၀့ၫ၁ံၪအစီၩ့အမၩ့အဆၧ မၩနဲၪ့နီၪလီၫ. ရိမၫဆၧအီၪကီၪ့စံၭ၀့ၫဒၪ အ၀့ၫ၁ံၪအၪ့လဲၩထၪ့ခွံၬမး၁ံၫနံၩလၧ အတုၬနံၩဒဲအီၪက့ၪဆံၫ့ဎံၪထဲၩ့၀့ၫဒၪနီၪလီၫ. အ၀့ၫ၁ံၪအဆၧအၪ့လဲၩထဲၩ့မး၁ံၫနံၩ လၧအတုၬနံၩယီၩ မွဲအဒုၭဖျီၪထၪ့ထဲၩ့အ၀့ၫ၁ံၪ ဆၧအီၪကီၪ့အစီၩ့အမၩ့ မွဲလၧ အအၪ့လဲၩထၪ့ခွံၬယွၩအဆၧမၪလူၬန့အကၠီၩ့နီၪလီၫ." The American Catholic Quarterly Review, January 1883.

လံၬနဲၪဖျီၪဖၧၩ့မီၪအချိၬအီၪ၀့ၫဒၪ လၧဆၧကၪဆၧဂဲၩအဘၪဆဲၫ့လၧဂၪ့ခိၪ ထၧၫ့ဘံၪ့ယၫအ့ၪမွဲကဲၪထၪ့တၭ ၦဂၪ့ခိၪချိၫ့ယီၩ ကဘၪဆၧၫ့ယၫထဲၩ့ထံၫဂဲးခးဂဲး မွဲဂ့ၩ, ၡၩခံးဂးမွဲဂ့ၩ, ဆၧဘိၪ့ဆၧဘၩဒဲ၁ၭမၧၫ့အ၁နိၫ, တခ့ၭဖ၀ၭလဖၪကအၪ့ လဲၩထၪ့အ၁ၭဒဲ "အတုၬနံၩ" နီၪ ကဘၪဆၧအီၪက့ၪဆံၫ့ဎံၪ ဘဲၫမး၁ံၫနံၩအ၁ိၭတၭ ဘဲၫၦၡၩကလီၩ့ဖိၬထွ့ၫအဂး အ၀့ၫ၁ံၪကမၩနၧၩ့မၩစၪဆၧလၧအစီၩ့အမၩ့ခၫ့ဖျီၫ့ လၧထံၫဂဲးခးဂဲးအဆၧပၨၩ့နီၪလီၫ. ဒဲ "ဆၧအီၪက့ၪဆံၫ့ဎံၪအတုၬနံၩ" ယီၩကကဲၪထၪ့ "ဆၧမံၩ့လၬအဆၧမၩနဲၪ့" နီၪလီၫ. လံၬဆံၫ့ဎံၪစံၭ၀့ၫဒၪ ဆၧကကဲၪထၪ့ လၩ့ထံးလၩ့ဆ့ၭလဖၪနီၪအ့ၬ. လါနၫ့ဘဲၫအလီၩဖျီၪထၪ့ထၭ၀့ၫဒၪအ၁ိၭ ဆၧဂဲးလိၬ တ့ၭလိၬဖၭဒိၪယီၩ ဂဲၫနၭထၪ့ဆီၪ့ထၪ့ဘၪဆဲၫ့လၧ ဆၧဘိၪ့ထၪ့ဘၩထၪ့ဆၧမံၩ့လၬ ဒဲအ၀့ၫအစီၩ့အမၩ့ဒဲ ဆၧဘိၪ့ထၪ့ဘၩထၪ့ဆၧတဲၩ့လၩ့ကဆါဒဲလၧမး၁ံၫဆံၫ့ဎံၪနံၩ ဆၧဂဲးနံၫမံၩ့အကျၩနီၪလီၫ.

`ၦၡၩလဖၪ လၩ့ဖၭနံၫဖုၫ မွဲ၀့ၫဒၪလၧကဆါယွၩလခီၫဒဲ မုၪခီၩလဲးလခီၫ ကိၭအဆၧၫ့အထီဒ့ၭနီၪလီၫ. လၧယီၩနအီၪလၧအတိၩ့၁ၭန့အ့ၬ. နကဘၪရွံထဲၩ့ ယွၩမွဲဂ့ၩ, မုၪခီၩလဲးဒဲဆၧမံၩ့လၬမွဲဂ့ၩနီၪလီၫ. ဘိၩ့နဲၪ့ယီၩ ပအီၪခီၫခီၫလဲၪနီၪ ပက၁့ၪယၫလၩ့ထဲၩ့ပ၁ၭအဂး ဖၧၩ့၁ၭအီၪဘဲၫ၁့ၪလဲၪ.`