---
title:  မၩလိၪအၪထၪ့အဂး
date:   16/06/2023
---

"ထီးပရိၫတဲၩ့စတဲးထိးဆၧၫ့ထဲၩ့ ၦ၁ံၫဆုးကျိၭအ၁ၭလၧၦလ၁ံၫဘၪလဖၪ ဒဲဆူနဲၩ၀့ၫဒၪတၭ, ဒဲမၩဎုၬဆၧလၧရိမၫဆၧအီၪကီၪ့ဒဲဆၧ၁ၧၫ့မံၩ့လူၬယီၩ အ့ၪအီၪ ပိၩ့ထၪ့အ၁ၭပထံၫခး (ခးအမ့ရံကၫ) ကမီၪ့ဘံၭခွံၬအ၀့ၫ၁ံၪအဆၧ၁ီၪ့ဆၧ၁ၫ့လၧ အ၀့ၫ၁ံၪစဲၪ့ထၪ့ခွံၬလၧ ရိမၫဆၧအီၪကီၪ့အဖၫ့လၬအခၫအိၩနီၪလီၫ. အ့ၪမွဲဂီၩ့နီၪ တၭ, ပရိၫတဲၩ့စတဲးဒဲထံၫဂဲးခးဂဲးဆၧပၨၩ့အစီၩ့အမၩ့လဖၪ ကအီၪလၩ့ဎိၭလၧ ၁ၭလဖျိၪ့ဎး ဘဲၫကဖ့ၪလၫ့၁ၫ့ခၫဖၭဒိၪအလးအလၩဒဲ အစီၩ့အမၩ့နီၪလီၫ. အ့ၪမွဲ ဆၧလဖၪနီၪကဲၪထၪ့တၭ, ပကဘၪ၁့ၪယၫထဲၩ့မုၪခီၩလဲးအဆၧမၩလၩ့ဆၫ့လဖၪဂီၩ့ မုနံၩထုၬနီၪဘူၭထၪ့ယူၭ၀့ၫယူၭနီၪလီၫ." Ellen G. White, Testimonies for the Church, vol. 5, p. 451.

"ၦကဘၪယိထၪ့ဒဲထီးလၧပ၁ၭဆၧလမံၩ့ မွဲ၀့ၫဒၪအတုၬနံၩယီၩ ကကဲၪထၪ့ မး၁ံၫဆံၫ့ဎံၪနံၩ" လၧဂၪ့ခိၪဖၧၩ့ၦကိၭဂၩကဘၪအီၪက့ၪဆံၫ့ဎံၪ ဒဲဘိၪ့ထၪ့ဘၩထၪ့ ယွၩနီၪလီၫ. မုနံၩအနီၪမွဲလၧၦလၧအထၪ့ဒၩထဲၩ့ယွၩလဖၪ အဆၧဘိၪ့ဆၧဘၩ မုနံၩနီၪလီၫ. အတုၬနံၩယီၩ မွဲ၀့ၫဒၪမုၪခီၩလဲးအဆၧမၩနဲၪ့, ၡီၩ့ဖၭဒိၪအဆၧမၩနဲၪ့ ဒဲထၪ့ဒၩယွၩထီးဒၪလ့ၬအၪ့လဲၩထဲၩ့ယွၩကဆါအဆၧမၪလူၬနီၪလီၫ. ၡီၩ့ယီၩ အၪ့ဎၬထဲၩ့အခွ့ၫအယၫ ကမၩန့ထဲၩ့ယွၩအလးနီၪလီၫ. အ၀့ၫအီၪက့ၪထၪ့ထီၫ အ၁ၭဘဲၫယွၩဒဲ အၪ့လီၫထဲၩ့ဆၧယွၩအဆၧမၪလူၬယီၩ လတီၩလလီၩ့ဘၪနီၪလီၫ. ဆၧနီၪအကၠီၩ့ ကဘၪအၪ့လဲၩထၪ့ထဲၩ့ယွၩအဆၧမၪလူၬနီၪလီၫ. ဆၧနီၪအကၠီၩ့ ၡီၩ့ယီၩအၪ့လဲၩထၪ့ခွံၬဆၧမၪလူၬ ဘၪဆဲၩ့လၧယွၩဒဲအဒုၭဖျီၪထၪ့ယွၩမွဲဘဲၫ၁ိၭ ဆၧတဲၩ့လၩ့ကဆါ, ပၨၩ့ထဲၩ့မူၭခိၪဂၪ့ခိၪထီးအလူၬ, မွဲ၀့ၫဒၪယဟိ၀ၩနီၪလီၫ. ၡီၩ့ယီၩမၩဂၭဂီၩ့ခွံၬဆၧမၪလူၬလၧ အဘၪဆဲၫ့လၧဆၧဘိၪ့ထၪ့ဘၩထၪ့ယွၩ ဒဲယွၩ လဂၩယီၩ မွဲအကြၨၭလၧပဆၧဘိၪ့ထၪ့ဘၩထၪ့နီၪလီၫ. (၂မိစ့ၭ ၂၀း၈-၁၁; ၅မိစ့ၭ ၅; နဲၪဖျီၪ ၄း၁၁; ၅း၉, ၁၃, ၁၄). မုၪခီၩလဲးယီၩ မ့ၬလဲၩ၁ၭဂဲၫ့ထဲၩ့ယွၩအဆၧ မၪလူၬ, လကၭဘၪအ၀့ၫမိမၩန့ယွၩအလး ဒဲမိဒိၭန့ဆၧဘိၪ့ထၪ့ဘၩထၪ့အ၀့ၫနီၪလီၫ. ဆၧနီၪအကၠီၩ့ အ၀့ၫအၪ့လဲၩထၪ့ခွံၬဆၧမၪလူၬလၧအဒုၭဖျီၪထၪ့ယွၩကဆါ, ဆၧတဲၩ့ကဆါ, ဆၧပၨၩ့ဆၧကဆါဒဲ ပကဘၪဘိၪ့ထၪ့ဘၩထၪ့အ၀့ၫမး၁ံၫနံၩနီၪလီၫ. မုၪခီၩလဲးအၪ့လဲၩထၪ့ဆၧယီၩဂီၩ့၀့ၫဒၪ ဒဲၦလၧအလီၩ့ဖိၬထွ့ၫဆၧအၪ့လဲၩ ထၪ့ဆၧယီၩ မွဲအထၪ့ဒၩထဲၩ့ယွၩ ဒဲအီၪက့ၪထဲၩ့မုၪခီၩလဲးဘဲၫအ၀့ၫ၁ံၪအကဆါ အ၁ိၭနီၪလီၫ. ဆၧအီၪက့ၪဆံၫ့ဎံၪအတုၬနံၩယီၩ မွဲအီၪဂဲၫလၧယွၩအီၪအ့ၬ. ဆၧအီၪဂဲၫလၧယွၩ, ဆၧဘၪဒုၭဖျီၪထၪ့လၧလံၬဆံၫ့ဎံၪအဖၧၩ့ယီၩနီၪ မွဲ၀့ၫဒၪမုနွ့ၫနံၩ မး၁ံၫဆံၫ့ဎံၪနံၩနီၪလီၫ." Ángel Manuel Rodríguez, "The Closing of the Cosmic Conflict: Role of the Three Angels' Messages," pp. 53, 54.