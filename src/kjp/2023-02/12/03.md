---
title:  ဆၧလၩ့ဎီးခွံၬ (လၩ့ဆံၭလၩ့ယွါခွံၬ)
date:   12/06/2023
---

`ဖီထဲၩ့ ၂၁့ၭစလနဲကၫ ၂း၃, ၄, ၉-၁၂. စပီလူၫလီၩဆိၫ၀ဲၩမုနံၩထုၬအဂဲးဘဲၫ ၁့ၪလဲၪ. ဆၧမံၩ့လၬအဆၧမၩနဲၪ ဖျီၪထၪ့ဘဲၫ၁့ၪလဲၪ, ဆၧထၪ့ဒၩဎရံၬအစီၩ့အမၩ့ နီၪ မွဲဆၧနီၪလဖၪလဲၪ.`

စပီလူၫဖ့ၪထုၪ့၁ၭထဲၩ့ဎရံၬဖိၪ၁ံၪ အ၀့ၫ၁ံၪကလၩ့ဆံၭလၩ့ယွါထဲၩ့လၧ ဆၧခိၭနၪ ယွၩအလူအထၫ ဆၧတီၩဆၧလီၩ့လဖၪအဖၧၩ့နီၪလီၫ. ၦၡၩလဖၪ ကအီၪက့ၪလၩ့ထးခွံၬလံၬဆံၫ့ဎံၪအဆၧ၁ီၪ့ဆၧ၁ၫ့ဂီၩ့ ကလီၩ့ဖိၬထွ့ၫဆၧ၁ၭထိၭအပရၧၫ့ အဘျံၭအဘျၪလဖၪအဂဲးနီၪ စပီလူၫ၁့ၪယၫ၀့ၫဒၪအကၠီၩ့ အ၀့ၫဒုၭဖ့ၪထုၪ့၁ၭထဲၩ့ ဆၧအီၪကီၪ့ဖိၪဎရံၬဖိၪလဖၪနီၪလီၫ.

မုၪခီၩလဲးနီၪ "မွဲဆၧဂၭဂီၩ့ဂၭစၪအဖိၪခွၫ" "အ၀့ၫအီၪက့ၪထၪ့ထီၫအ၁ၭ လၧကယဲဆၧကိၭ၀့ၫကဆါလၧဆၧဘၩထၪ့၀့ၫအဖၫ့ခိၪ" ဒဲ "ထီးအဆၧၫ့နၩ့ ၀့ၫလၧ ယွၩအဂံၪ့ဖၧၩ့ဘဲၫယွၩအ၁ိၭတၭ" ချဲၩ့ဒုၪဒွ့ၪထဲၩ့ယွၩနီၪလီၫ. (၂၁့ၭစလနဲကၫ ၂း၄). "ဆၧအၪ့လီၫဆၧအခိၪဆၧၫ့" ယီၩ ၁ိၩ့ထဲၩ့ၦၡၩဘဲၫအ၀့ၫကမၩလၧၫ့ထၪ့ ဎွ့ၩထၪ့ အဆၧထိစိၩကန့အဂးနီၪလီၫ. အ၀့ၫအဆၧလၩ့ဆၫ့လဖၪနီၪ အီၪ၀့ၫလၧ ဒၫ့နအ့လၭ ၇ အဖၧၩ့, ဖျီၪဘဲၫနိၩ့ဆံၭခိၭဖိၪအ၁ိၭ, ဆၧမံၩ့လၬလၧ နဲၪဖျီၪ ၁၃ ဖၧၩ့ အ၁ိၭ နဲၪဖျီၪ ၁၄ ဒဲအ၀့ၫနီၪ မွဲၦလၧအမၩလၩ့ဎီးခွံၬဆၧမၪလူၬနီၪလီၫ. (၂၁့ၭစလနဲကၫ ၂).

SDA Bible Commentary လီၩ၀့ၫဒၪဘဲၫယီၩအ၁ိၭ, "အ့ၪမွဲပယိထဲၩ့ စဒၫ့နအ့လၭအချိၬယီၩ ပဒၪဘၪဆၧထၪ့ဒုၪဒၩဒဲဒုၪဒွ့ၪယွၩယီၩ အီၪဂုးခၧၫ့၀့ၫလၧ ရိမၫအဘိၪ့ထၪ့ဘၩထၪ့ဆၧဂၩ့ဆၧဖၪ့လဖၪနီၪလီၫ. စယီဟၫ့ဒၪထဲၩ့မံၩ့လၬမွဲ၀့ၫဒၪ ဘဲၫဘီၪပွဲၩ့အ၁ိၭနီၪလီၫ. ဆၧလဖၪယီၩမီၪ့ဎီၩ့လိၬအ၁ၭ (ဆၧမံၩ့လၬအဆၧစီၩ့ ဆၧမၩ့, နိၩ့ဆံၭဖိၪ, ဒဲဆၧဒဲၩဘၭဖိၪဆၧဂၭဂီၩ့ဂၭစၪအဖိၪခွၫ) လဖၪယီၩနီၪလီၫ. ၦအၪ့ဎၬထဲၩ့ဆၧဂဲးထီးလူၬဂီၩ့တၭ, ပ၁့ၪယၫထဲၩ့ဘၪဆၧလမံၩ့နီၪ စဒၫ့နအ့လၭ, စပီလူၫ, စယီဟၫ့၁ၧၫ့ဂၩလူၬယီၩ ချဲၩ့ထဲၩ့ဘၪဆဲၫ့ဆၧစီၩ့ဆၧမၩ့လမံၩ့ဒၪနီၪလီၫ. ဆၧနီၪမွဲ၀့ၫဒၪ "၁ၫ့ခၫဖၭဒိၪအလးအလၩဒဲအစီၩ့အမၩ့" နီၪလီၫ. vol. 7, p. 271.

ဆၧအရ့ၩဒိၪအၪမၬလၧပကဘၪ၁့ၪယၫထီးနဲၪ့ထဲၩ့နီၪ မွဲ၀့ၫဒၪလံၬဆံၫ့ဎံၪ အဆၧလီၩဆိၫ၀ဲၩဆၧ ဘၪဆဲၫ့လၧဆၧဘိၪ့ဆၧဘၩအကၠီၪ့အဖျီၩ့အဘၪမၪကအီၪ ထၪ့ဒဲကမၩလၩ့ဒိၩ့, လၩ့ဎိၭလိၬအ၁ၭ ဘဲၫ၁ိၭယွၩအလူအထၫအ၁ိၭ, လၧဆၧ၁ၭထိၭပရၧၫ့အလး အ၀့ၫ၁ံၪအီၪက့ၪလၩ့ထဲၩ့ၦၡၩဆၨၩဆၬအထူၫအရှူၫဒဲမီၪ့ဘံၭခွံၬ လံၬဆံၫ့ဎံၪအဆၧတီၩဆၧလီၩ့လဖၪနီၪလီၫ. ဆၧယီၩမွဲ၀့ၫဒၪ ယွၩအဆၧအဲၪလၧ အ၀့ၫဒုၭ၁့ၪယၫထဲၩ့ပၧၩ, ဘဲၫပကအီၪတဲၩ့၀ဲၩပ၁ၭလၧဎရံၬအဆၧဖျီၪထၪ့အဂးနီၪ လီၫ. ၦလၧအခိၭနၪယွၩအလူအထၫလဖၪ ကဲၪထၪ့ဆၧထၪ့ဒၩထဲၩ့ဆၧဘိၪ့ဆၧဘၩအဘၪမၪလဖၪ လၧအစဲၪ့ထၪ့ခွံၬလၧယွၩအဆၧတီၩဆၧလီၩ့အဖၧၩ့လဖၪနီၪ လီၫ. (နဲၪဖျီၪ ၁၈း၄). ဆၧ၁ၭထိၬပရၧၫ့လၧၦကဘၪလီၩထဲၩ့နီၪမွဲ၀့ၫဒၪ ဆၧဘိၪ့ ဆၧဘၩအကၠီၪ့အဖျီၩ့အဘၪမၪအဂဲး လၧအအၪ့လီၫထဲၩ့ၦၡၩအၪမၬနီၪလီၫ. ယွၩ အဲၪအ၀့ၫ၁ံၪကိၭဂၩဒ့ၭနီၪလီၫ. ယွၩအဲၪအ၀့ၫ၁ံၪအကၠီၩ့ ပကဘၪထိးဆၧၫ့အ၀့ၫ၁ံၪ လၧယွၩအဆၧဘၪအ၁ၭဆ့နီၪလီၫ.

`"မၩအ၁ၭဘဲၫနီၪတၭ, ကယဲဆၧလၧန၁ံၪဆိၫ့ ၦၡၩမၩန၁ံၪကိၭမံၩ့ဒ့ၭနီၪ, မၩအ၀့ၫ၁ံၪဘဲၫနီၪအ၁ိၭဆံၭ. အဂဲးဘဲၫယီၩ အနီၪမွဲဆၧမၪလူၬဒဲမီၪလဖၪနီၪလီၫ" (မၭ၁ုၫ ၇း၁၂). ထီးပဒၪခီၩ့ဆၧမံၩ့လၬအဆၧစီၩ့ဆၧမၩ့အထီ ပကအီၪက့ၪပ၁ၭ ဘဲၫဎရံၬအဆၧဘၪ၁ၭအ၁ိၭ ကန့ဘဲၫ၁့ၪလဲၪ. (နဲၪဖျီၪ ၁၃, ၁၄).`