### အ၁ီၫ့၁ၧၫ့ဂၩအဆၧပရၧၫ့လဖၪ

လၧလၩအီၪတိၫဘၧၫ့ (၁၅) ၁ၫ့, ၁၈၄၄ အနံၪ့, လချုၭလၧဆၧ၁ၭဂၭဂီၩ့ အမုနံၩနီၪ, ဖိၪ၁-ဖိၪအီၪဖျဲၪ့ထၪ့လဂၩလၧ ၦအီၪက့ၪဒိၪဆၧဘိၪ့ဆၧဘၩလူ၁ၧၩရၩ့ (Lutheran) အဂံၪ့ဒီၪ့ဖၧၩ့ လၧအအီၪလၧခးဂၠၫမနံၫနီၪလီၫ. အ၀့ၫအမံၩ့နီၪ ဖရဲဒရံOန့ခၠံၫ (Friedrich Nietzsche), ဒဲအ၀့ၫမွဲၦဂဲၫကဲၪထၪ့ၦလဂၩအဆၧဆူဆၧနဲၩလၧ ကဆါယွၩလအီၪဘၪအကျၩ မွဲထုၭန့ၦ၁ၭအဒိၪထုၬလဂၩလီၫ. အ၀့ၫစံၭ၀့ၫလၧၦဎရံၬဖိၪ၁ံၪအဆၧဆူဆၧနဲၩကဆါယွၩနီၪ ၁ံၫထးခွံၬ၀့ၫလၧ ခးမုနုၬအိၩယူၭ, ဒဲၦဎရံၬဖိၪ၁ံၪအဆၧဘိၪ့ဆၧဘၩနီၪ အီၪဒိၭနဲၩ့အ၁ၭလၧ “ဎီးအ၁နိၫ့” "slave morality" လီၫ. ၁နိၫ့လၧ အဂဲးဆါဘၭဆါလၧအမၩဆံၭ လၩ့ၡၩလၩ့ၦၡၩအဂဲးအဘၭအစီၩ့အမၩ့, ဆၧချဲၩ့ "အဲၪနဒုၪနဒၩဆံၭ" နီၪ အီၪထး ၀့ၫယဲၩ့လ့ၬယူၬ လၧအခိးအတၩလအီၪဘၪနီၪလီၫ. ဆၧဆီၫ့မီၪ့အ၁ၫ့လမံၩ့လၧ အ၀့ၫကွ့ၭလံၬအဖၧၩ့နီၪ စံၭ၀့ၫဒၪ "ဒိၪထ့ဖၭခွံၬလိးပၪအလးလံၩနီၪဆံၭ," မိစ့ၭ ၀့ၫလၧ (ခွံၬၡိၭခွံၬဆၧမၪလူၬဆံၫထံၪနီၪဆံၭ) နီၪလီၫ. 

၁၈၄၄ အနံၪ့နီၪ မွဲဆၧအကၧၩ့ဒိၪထီးနဲၪ့ စကၩမၭ (Karl Marx) လၧ အဒုၭကဲၪထၪ့ခီၫ့မၠူၫန့အဆၧနဲၩ (communism) နီၪလီၫ. ဘၪၦကိၭ၀့ၫလၧ "ခီၫ့ၡၩဒဲဆၧဆီၫ့မီၪ့ကိၪ့၁့ၪလံၬစူၪဆၧကွ့ၭလၧ ၁၈၄၄" (Economic and Philosophic Manuscripts of 1844) နီၪလီၫ. လံၬနီၪဘၪဆၧကွ့ၭ၀့ၫလၧ စကၩမၭ (Marx) လၧ ၁၈၄၄ အနံၪ့နီၪ ဒဲခးရၧၩၡၫ (ဆိုဗီယက်) ထုၭထၪ့တရၩ လၩ့၀့ၫလၧ ၁၉၃၂ အနံၪ့နီၪလီၫ. စကၩမၭအဆၧဆီၫ့မီၪ့ဆီၫ့မၬနီၪ လီၩဆီၪ့န့ဆၧ လၧၦမၩဆၧဖိၪထီးအလူၬလဖၪနီၪ မိမၩဎိၭလၩ့ဆၧလၧအဆၧဖံၭဆၧမၩဖၧၩ့, ထီး ဒၪလ့ၬအမိမၩ့လၩ့ထ့ၬခွံၬၦကဲၪဒိၪ (အရင်းၡင်၀ါဒီ), ဒဲမိဒုၭကဲၪထၪ့အီၪၡီၩ့၀့ၫလၧ ဆၧလဖုၫဎးအလး, ၦကိၭ၀့ၫလၧ utopia (၁ၭဆိၫ့မၩအဆၧဆီၫ့မီၪ့အလး, စိတ်ကူးယဉ်‌လောက) နီၪလီၫ. 

၁၈၄၄ အနံၪ့နီၪ မွဲနံၪ့လၧဘၪဆၧအီၪ့က့ၪထီးနဲၪ့ စခၠၩစ်ဒၫ၀ံၫ့ (Charles Darwin) အဂးဆ့လီၫ. ဘၪၦကိၭ၀့ၫဒၪလၧ "၁၈၄၄ အလံၬကွ့ၭဂဲး" (Essay of 1844), လၧစဒၫ၀ံၫ့လီၩဖျီၪထၪ့ ဆၧကဲၪထၪ့လဆၫ့ဘၪလဆၫ့အဂဲး (evolutionary theory) အဆိၫထုၬဒဲဘၪဆၧထုၭထၪ့တရၩလၩ့၀့ၫလၧခမျၧးကျၩလၧ အနံၪ့ ၁၈၅၉. အ၀့ၫစံၭလၧဆၧထီးအလူၬလၧဂၪ့ခိၪယီၩ ဂဲၫကဲၪထၪ့လၧဆၧ လမံၩ့ဎးအဖၧၩ့ ဒဲအၪ့လဲၩထဲၩ့အ၁ၭလဆၫ့ဘၪလဆၫ့ဒၪနီၪလီၫ. မိစံၭ၀့ၫလၧမွဲလၧ ယွၩအဆၧတဲၩ့လၩ့အၪမံၩ့ဆုၬဆုၬနီၪအ့ၬနီၪလီၫ. 

ထီးမိမွဲဆၧလမံၩ့ဂ့ၩလမံၩ့ဂ့ၩ, အနံၪ့ ၁၈၄၄ နီၪ မွဲမုနံၩ၂၃၀၀ အဆၧနဲၪဖျီၪ အထုၬလၧဘၪဆၧစံၭ၀ဲၩလၧ (ဒၫ့နအ့လၭ ၈း၁၄) အဖၧၩ့, ဒဲထီးမွဲဆၧ၁ၭဂၭဂီၩ့ ဖၭဒိၪဖီၩ့ထၪ့လဖၧၫ့, ဆၧမွဲဆၧတီၩအချံၫအ၁ၪ (ဆၧအီၪကီၪ့) လ့ၩထၪ့လ့ၩထီၫ (ဒိၪထၪ့၀့ၫ) ဖျဲၪဖျဲၪလ့ၬ လၧဂၪ့ခိၪယီၩလၧအလထိးဆၧၫ့ဘၪ စမၭ (Marxist), နံ့ခၠံၫ (Nietzschean) ဒဲ စဒၫ၀ံၫ့ (Darwinian) အဆၧဆီၫ့မီၪ့လဖၪနီၪဘၪလီၫ. 

မွဲဘဲၫစကၩမၭ (Marx) အဆၧဆီၫ့မီၪ့အ၁ိၭနီၪအ့ၬ, ၦမုနွ့ၫနံၩယိလါဆၧဖိၪအဆၧဂဲၩဆၧ၀ၭထုၭဖျီၪထၪ့၀့ၫလၧ ဆၧဂဲးလိၬတ့ၭလိၬလၧဎရံၬဒဲမုၪခီၩလဲး အဘိၩ့ဆၧၩ့, လမွဲလၧဂၪ့ခိၪအဆၧ၁့ၪဆၧဘၪလၧဂၪ့ခိၪမိထုၬ၀့ၫအဂးအ၁ိၭဘၪ, ဒဲမွဲခီၫ့မၠူၫန့အ၁ၭဆိၫ့မၩအဆၧဆီၫ့မီၪ့နီၪဆ့အ့ၬ, ဂၪ့ခိၪယီၩမိထုၬ၀့ၫဒၪလၧ ကဆါယွၩအစီၩ့အမၩ့အဆၧ၁ုၪ့ထၪ့အဘၩ့အမုးဒၪနီၪလီၫ. 

ထၪ့ဒၩလၧစဒၫ၀ံၫ့ (Darwin), ၦမုနွ့ၫနံၩအဆၧဂဲၩဆၧ၀ၭ၁ီၪ့လိၪဆၧလၧ ၁ၭမၧၫ့ကဲၪထၪ့အခၪ့ထံၭအဂဲး, မွဲလၧန့ဆၧၫအဆၧကဲၪထၪ့ရှူၭဒဲအၪ့လဲၩထဲၩ့ အ၁ၭလဆၫ့ဘၪလဆၫ့နီၪအ့ၬ, မွဲ၀့ၫဒၪလၧကဆါယွၩအဆၧတဲၩ့အစီၩ့အမၩ့ဖၧၩ့, တဲၩ့လၩ့၁ၭမၧၫ့ထီးအလူၬလၧဎူၫနံၩဎူၫ၁ၫ့အထးဖၧၩ့ ဒဲအီၪပွံၭ၀့ၫလၧမုနွ့ၫနံၩလနံၩ နီၪလီၫ. 

လမွဲဘဲၫ Nietzsche (ဂၠၫမၫ့ဆၧဆီၫ့မီၪ့ကိၪ့၁့ၪလဂၩ) အဆၧဆီၫ့မီၪ့ဘၪ, ၦမုနွ့ၫနံၩယိလါဆၧဖိၪအဆၧဂဲၩဆၧ၀ၭထုၭဖျီၪထၪ့၀့ၫဒၪလၧ ကဆါယွၩနီၪ အီၪမၧၫ့၀့ၫလၩ့ထံးလကၭဘၪ, ယွၩအဆၧ၁ီၪ့ဆၧ၁ၫ့ (ဆၧမၪလူၬဆံၫထံၪ) နီၪ မွဲအဆၧၫ့အထီၫထုၬလၧကဆါယွၩအဆၧစ့ၩရၫ့ လၧအအုၩ့လၩ့ထၬ၀့ၫလၧ ၦၡၩထီးအလူၬနီၪလီၫ. 

ဆၧမၩအ၁ၭနီၪ ဘၪဆုးဘၪထး၀့ၫထီးလူၬလၧ ၁၈၄၄ နီၪဧၪ. ထီးဆီၫ့မီၪ့ ဘၪဘဲၫနီၪလဂ့ၩ. 

Max, Nietzsche, Darwin - ဆၧအစီၩ့အမၩ့လၧထုၭန့ၦအ၁ၭ၁ၧၫ့မံၩ့ အဆၧမၩနီၪ မၩဂၭဂီၩ့ၦၡၩအ၁ၭမၧၫ့လၧၦမၩဂ့ၩထၪ့ထဲၩ့လန့ဘၪလီၫ. လါနၫ့ဂ့ၩ လၧဆၧဘၪမၪအကျၩနီၪ ကဆါယွၩခွံၬၡိၭထးဂၪ့ခိၪယီၩ လၧဆၧခံၭကျၩအ့ၬ. အ၀့ၫအီၪက့ၪဆၧထိးအ၁ၭလၧဆၧမွဲဆၧတီၩအဂးလီၫ. မွဲဆၧနီၪ, လၧဆၧဆီၫ့မီၪ့၁ံၪလၧအမၩဂၭဂီၩ့ဂၭစၪဆၧအကျၩ, ၦမုနွ့ၫနံၩဆၧအီၪကီၪ့ထုၭဖျီၪထၪ့တရၩလၩ့ မူၭခိၪအ၁ီၫ့၁ၧၫ့ဂၩဆၧပရၧၫ့အမွဲအတီၩ လၧမုနံၩခဲၫ့ထုၬအဂးနီၪလီၫ. ဆၧ၁ၭထိၬအပရၧၫ့လဖၪယီၩ ဒုၭနဲၪဖျီၪထၪ့ဂၪ့ခိၪၦကိၪ့၁့ၪလဖၪ အဆၧဘၪ မၪလၩ့ဎီးအခၪ့ထံၭခၪ့ဘီၩ့လၧအထုၭန့ဆီၪ့ၦၡၩ၁ံၪနီၪလီၫ. 

အ၁ီၫ့၁ၧၫ့ဂၩအဆၧပရၧၫ့လဖၪယီၩ, မွဲ၀့ၫဒၪၦမုနွ့ၫနံၩယိလါလၧဆၧအီၪ ကီၪ့အဆၧလ့ၩဖၧၩ့၁ၭအဖျီၩ့လီၫ. လၧအ၀့ၫ၁ံၪအ၁ၭခံဖၧၩ့နီၪ, မွဲဆၧ၁ၭထိၬ အပရၧၫ့, ဆၧအဆံၫ့ဒဲအတီၩ, လဆၫ့ဘၪလဆၫ့နီၪ ၁ိၫ့စိၩ၀့ၫလၧ "မုလနံၩယီၩ အဆၧမွဲဆၧတီၩ" (present truth) နီၪလီၫ (၂ပံတၧၫ ၁း၁၂). 

ဒဲ, အ၁ီၫ့၁ၧၫ့ဂၩအဆၧပရၧၫ့လဖၪယီၩ, မွဲဆၧမၩလိၪလၧပဂးလၧ လခွၫထၧၫယီၩအဂးလီၫ. 

မၭခ်ဖ့ၩလ့ၩ (Mark Finley), အီၪဖျဲၪထၪ့လၧ Connecticut, U.S.A., ၦ၁့ၪယၫလၧဂၪ့ခိၪထၧၫ့ဘံၪ့ယၫၦလီၩလၩ့လၬလၩ့ဆၧလဂၩ, ကဲၪထၪ့ခးခိၪလး (vice-president) လၧ General Conference လၧအနံၪ့ ၂၀၀၅-၂၀၁၀. ထီးမွဲအ၀့ၫအီၪပွံၭလၧဆၧၫ့ထီလၧၫ့ဎွ့ၩ (full-time) ဆၧမၩလးဂီၩ့နီၪ အ၀့ၫ မၩထွ့ၫဆၧလၧဆၧမၩဆၧၩ့ဆၫ့ထွ့ၫ (assistant) လၧ ခၩ့ခိၪဒိၪ (president) အဂးလၧ General Conference နီၪလီၫ. အ၀့ၫ (Pastor Finley) အီၪဒဲအမၫ, အၧၫနဲၭစတံၩ့ (Ernestine), အဖိၪအီၪ၁ၧၫ့ဂၩ, ဒဲအလံၩအီၪယဲဂၩနီၪလီၫ.