---
title:  ယွၩအဆၧလူတီၩအီၪပထုၬလန့ဘၪ
date:   03/03/2024
---

`ဖီထဲၩ့ အၪ့အူၭ ၇၈. အဆၧၫ့အထီ၁ၧၫ့ထီလၧ ဆၧဂဲးဖးဖီၩ့ဖၧၩ့နီၪ မွဲအီၪဘဲၫ၁့ၪလဲၪ.`

ၦအၪ့ဎၬထဲၩ့လံၬဆံၫ့ဎံၪအဆၧၫ့လဖၪယီၩတၭ, ၦဒၪဘၪယွၩအလူတီၩဒဲ အဆၧအုၩ့လၩ့ဂုးခၧၫ့လါနၫ့ ၦအံၫစရ့လၭဖိၪလဖၪ အလူလတီၩဘၪလၧယွၩအဂဲး နီၪလီၫ. အ၀့ၫ၁ံၪကြၨၭ၁ီၪ့လိၪထဲၩ့အ၀့ၫ၁ံၪအဖိၪအလံၩ၁ံၪ ဘဲၫလမၩမၪဘၪဆၧ ဘဲၫအ၀့ၫ၁ံၪအဖံၫအဖူၫလၧဖျိၩ့လဖၪအ၁ိၭ ဒဲဘဲၫကအီၪဂုးခၧၫ့လၧယွၩ ထီးဒၪ ဆၧကကဲၪထၪ့လမံၩ့လါလါနီၪလီၫ. ဆၧယီၩမွဲဆၧချဲၩ့ဒီၩ့လၧ (အၪ့အူၭ ၇၈း၂) ဒဲလၩ့ဂၩဘဲၫဎရံၬလီၩထဲၩ့ဆၧချဲၩ့ဒီၩ့ (မၭ၁ုၫ ၁၃း၃၄, ၃၅) အ၁ိၭနီၪလီၫ.

လံၬအၪ့အူၭဖၧၩ့လီၩဖျီၪထၪ့ဆၧဂဲးလၧ ၂မိစ့ၭအဖၧၩ့ (အၪ့အူၭ ၇၈း၉-၅၄), လၧအ၀့ၫ၁ံၪလ့ၩနုၬလၩ့အီၪလၧ ကၫနအၫ့အဖၧၩ့နီၪလီၫ (အၪ့အူၭ ၇၈း၅၅-၆၄), ဒဲမွဲ၀့ၫလၧစဒၫ၀ံၭအထီ (အၪ့အူၭ ၇၈း၆၅-၇၂) နီၪလီၫ. ဆၧယီၩဒုၭဖျီၪထၪ့ယွၩ အဆၧဖံၭဆၧမၩလၧၫ့ဎွ့ၩလၧစီၩ့မၩ့လဖၪ ဒဲၦအံၫစရ့လၭဖိၪဘၪကူၭန့အလံၩ့ အလဲၫလၧအ၀့ၫ၁ံၪအလူလတီၩဘၪလၧယွၩအကၠီၩ့နီၪလီၫ. လၩ့ဆၫ့ဒၪဆၧ လၧဆၧဒဲၩဘၭမွဲလၧအ၀့ၫ၁ံၪဘိၪ့ထၪ့ဘၩထၪ့ထဲၩ့ဆၧဂၩ့ဆၧဖၪ့အကၠီၩ့နီၪလီၫ (အၪ့အူၭ ၇၈း၅၈).

စဒၫ၀ံၭအ၁ၭလမုၬဘၪ မွဲ၀့ၫလၧၦအံၫစရ့လၭဖိၪလဖၪ အလူတီၩလၧယွၩအ့ၬ, ၁ၭနၪ့ခွံၬယွၩအဆၧမၩဖီၩ့ဖျ့ၭ, အ၀့ၫ၁ံၪလဆူနဲၩဘၪယွၩအကၠီၩ့ မၩခွါထဲၩ့ ယွၩ (အၪ့အူၭ ၇၈း၁၈, ၄၁, ၅၆) ထၪ့ဒုၪဒၩထဲၩ့ယွၩ, လဖိၬထွ့ၫဘၪယွၩအဆၧ မၪလူၬ, ယွၩအဆၧအုၩ့လၩ့, ဒဲယွၩအဆၧထိးအ၁ၭ (အၪ့အူၭ ၇၈း၁၀, ၃၇, ၅၆). လၧအံၫစရ့လၭဆၧဂဲးဖးဖီၩ့အဖၧၩ့ ယွၩကၠၪခွံၬအ၁ၭလၧအ၀့ၫ၁ံၪအီၪနီၪ မွဲ၀့ၫဒၪ အ၀့ၫ၁ံၪလဆူနဲၩထဲၩ့ဘၪယွၩအကၠီၩ့နီၪလီၫ (အၪ့အူၭ ၇၈း၇, ၈).

ၦၡၩလဖၪအခိၪနီၩ့, နး၁ၭအမ့ၬဘျီၪလါနၫ့ဂ့ၩ ယွၩအဆၧအံွၪ၁ၭဆၧၩ့ယံၬနီၪ ဖ့ၪလၫ့ထဲၩ့ဆၧနီၫ့ယါလၩ့ထဲၩ့၁ၭအခံၫ့နီၪလီၫ. လါနၫ့ဂ့ၩ ပကဘၪ၁့ၪယၫဒဲယိလၩ့ ထဲၩ့ၦဆၧအီၪမၧၫ့ဘိၩ့နဲၪ့ယီၩ ချုၭလပစ့ၩရၫ့ထဲၩ့ ၦလၧအဖီၩ့ခွံၬလဖၪအဆၧဂဲး ဆါဘၭဆါနီၪဆံၭ. အၪကၠၪအၪဘျၩ့ၦ၁ၭနၪ့ခွံၬယွၩအဆၧမၩဆၧၩ့ပၧၩ, ၦမီၪ့ဘံၭခွံၬ အ၀့ၫအဆၧဘၪ၁ၭအၪကၠၪယူၭလီၫ. ဒိၭနဲၩ့လၩ့န၁ၭလၧနဆၧမၩဂ့ၩနီၪလဂ့ၩ, အီၪခိၭယိလါထဲၩ့ယွၩအဆၧအုၩ့လၩ့အီၪလၩ့နီၪဆံၭ. အ့ၪမွဲနဒိၭနဲၩ့လၩ့န၁ၭ နကဘၪဒၪဆၧကၪဆၧဂဲၩနီၪလီၫ.

လၧန၁ၭမၧၫ့အဖီၩ့ခွံၬဖၧၩ့ဆၧဘၪမၪ, ဆၧဒဲၩဘၭလဖၪအကၠီၩ့ နကမၩလိၪထဲၩ့ဆၧ၁ီၪ့ဆၧ၁ၫ့လၧနဂးဘဲၫ၁့ၪလဲၪ.