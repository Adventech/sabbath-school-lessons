---
title:  နၪ့ထၪ့ထဲၩ့ဆၧဂဲးဖးဖီၩ့ဒဲစံၭထၪ့အၪ့အူၭထဲၩ့ကဆါယွၩ
date:   04/03/2024
---

`ဖီထဲၩ့ အၪ့အူၭ ၁၀၅. ၦဒၪဘၪဆၧဂဲးဖးဖီၩ့အဆၧကဲၪထၪ့ဒဲ ဆၧမၩလိၪအီၪဘဲၫ၁့ၪလဲၪ.`

အၪ့အူၭ ၁၀၅ အဖၧၩ့ ပဒၪဘၪယွၩဒဲအ၀့ၫအၡၩဖိၪ ၦအံၫစရ့လၭဖိၪ၁ံၪ အကျၩ ဆၧအုၩ့လၩ့အီၪလၩ့အဆၧဆုးဘူၭအ၁ၭနီၪလီၫ. ၦဒၪဘၪယွၩအဆၧအုၩ့ လၩ့လၧစအၫဘြဟၫ့လၧကဖ့ၪအ၀့ၫခးလဘံၪ့ဆၧဂဲးယီၩ ဘၪဆၧမၩဂုးခၧၫ့လၧ စအံစၭ, ဒဲစယၫကူၭထီၩ့လၩ့လၧစယိ၁ၭ, စမိစ့ၭ, စအၫရၧၫ့ ထီၩ့လၧဆၧမၩနၧၩ့ ထဲၩ့ကၫနအၧၭ၀ံးအထီနီၪလီၫ. ဆၧနီၪၦဒၪထဲၩ့ဘၪယွၩ အမၩဆၧလၩ့လၭလၧအဖီၩ့ခွံၬအခံၫ့အ၁ိၭ အ၀့ၫကမၩထဲၩ့ထီးလၩ့လၧၦထီဒၪယီၩဆ့လီၫ (အၪ့အူၭ ၁၀၅း၁-၅, ၇, ၈).

အၪ့အူၭ ၁၀၅ အဖၧၩ့ ၦအၪ့ဎါထဲၩ့ဘၪ မိဖါ၁ၭၡါလၧဖျိၩ့လဖၪ အလူတီၩ လၧယွၩဒဲယွၩဆိၪဂ့ၩအ၀့ၫ၁ံၪဘဲၫ၁့ၪလဲၪအဂဲးနီၪလီၫ. မွဲအလီၩထဲၩ့ဆၧဘၪမၪ လဖၪအဂဲးအ့ၬ.

ဒုၭဖျီၪထၪ့ထဲၩ့ၦအံၫစရ့လၭအဖါလၧဖျိၩ့လဖၪ ကဆါယွၩ၁ိၫ့ထဲၩ့အ၀့ၫ၁ံၪ ဒဲအ၀့ၫ၁ံၪဆ့အီၪဂုးအီၪခၧၫ့လၧဆၧကၪဆၧဂဲၩ, ဆၧၡၪ့ဆၧနၭအကျၩဘဲၫ၁့ၪ လဲၪအဂဲးနီၪလီၫ.

အ၀့ၫ၁ံၪအီၪခိၭယိလါထဲၩ့ ကဆါယွၩအဆၧထိးထဲၩ့တၩ့ထဲၩ့လၧဆၧအွံၪ၁ၭ ဆၧၩ့ဒိၪဒိၪအၪအၪအဖၧၩ့နီၪလီၫ.

လၧ အၪ့အူၭ (၁၀၅) အဖၧၩ့ ပဒၪဘၪဆ့ဘဲၫၦကစံၭထၪ့အၪ့အူၭယွၩကန့ က၁့ၪအဂး ပကဘၪ၁့ၪယၫထဲၩ့ကဆါယွၩ၁ိၫ့ထဲၩ့ပၧၩ လၧ၁ၭမၧၫ့အဖီၩ့ခွံၬ, ဆၧဂဲး ဖးဖီၩ့ဖၧၩ့နီၪလီၫ. လၧဆၧဂဲးဖးဖီၩ့အဖၧၩ့ ပဒၪထဲၩ့ဘၪယွၩအဆၧမၩဆၧၩ့ ဒဲယွၩယီၩမကြၨၭစံၭထၪ့အၪ့အူၭဆံၭအၪလဲၪအဂဲးနီၪလီၫ.

ၦလၧအစံၭထၪ့အၪ့အူၭယွၩလဖၪယီၩ မွဲ၀့ၫဒၪစအၫဘြဟၫ့အဆၨၩဆၬ စယၫကုၭအဖိၪလဖၪနီၪလီၫ (အၪ့အူၭ ၁၀၅း၆). ယွၩကဆိၪဂ့ၩအ၀့ၫ၁ံၪဘဲၫယွၩ အဆၧအုၩ့လၩ့အီၪ၀့ၫဒၪလၧစအၫဘြၫ့အ၁ိၭနီၪလီၫ (၁မိစ့ၭ ၁၅း၃-၆). “အ၀့ၫဒၪယဟိ၀ၩမွဲပယွၩ, အဆၧစ့ၩရၫ့လဖၪအီၪ၀့ၫလၧဂၪ့ခိၪထၧၫ့ဖျိၪ့ယၫလီၩ့” (အၪ့အူၭ ၁၀၅း၇). ပကဘၪ၁့ၪယၫထဲၩ့ၦယွၩယီၩ မွဲအပၧၩ့ဆၧထီးအလူၬဆ့နီၪလီၫ. အ၀့ၫအဆၧအဲၪဆၧယၫ့၁ၭလၩ့ဘၪလၧ ၦလၧအဆူနဲၩထဲၩ့အ၀့ၫလဖၪကိၭဆၨၩ့ဒ့ၭ, ကိၭဆိၩဒ့ၭ နီၪလီၫ (အၪ့အူၭ ၉၆း၁; အၪ့အူၭ ၉၇း၁).

`ၦမွဲမုနွ့ၫနံၩဆၧအီၪကီၪ့ဖိၪလဖၪယီၩ ၦဆီၫ့မီၪ့လၩ့ထဲၩ့ၦ၁ၭလၧပမွဲစအၫဘြဟၫ့အဖိၪလဖၪဧၪ (ဂလ့ၡၫ ၃း၂၉). ပကဘၪမၩန့ဆၧမၩလိၪလၧဆၧဂဲးဖးဖီၩ့လဖၪအဖၧၩ့ဘဲၫ၁့ၪလဲၪ.`