---
title:  နၪ့ထၪ့ထဲၩ့ဆၧဂဲးဖးဖီၩ့ဒဲနီၫ့ယါထဲၩ့၁ၭ
date:   05/03/2024
---

`ဖီထဲၩ့ အၪ့အူၭ ၁၀၆. ဆၧဂဲးကဲၪထၪ့လၧလံၬဆံၫ့ဎံၪအဖၧၩ့ ၦကမၩန့ဆၧမၩလိၪဘဲၫ၁့ၪလဲၪ.`

အၪ့အူၭ ၁၀၆ ဖၧၩ့ ၦဒၪထဲၩ့ဘၪဆၧဂဲးလၧ ၂မိစ့ၭအဖၧၩ့ဆၧဂဲးလဖၪ ဒဲလၧမံၩ့လၬကျၩဒဲဆၧအီၪမၧၫ့လၧကၫနအၫ့ဖၧၩ့ဘဲၫ၁့ၪလဲၪအဂဲးနီၪလီၫ. ဖါလဖၪ အဆၧဒဲၩဘၭဒဲ အ၀့ၫ၁ံၪဘၪဆၧနၫ့ဖျိၭခွံၬလၧအ၀့ၫ၁ံၪအထံၫခး ဘၪကဲၪဎီးလၧ ထံၫခးဂူၫဂၩနီၪလီၫ. ဆၧလးယီၩယွၩအခ့ၫအၡၩလဖၪ ကြၨၭ၁့ၪယၫမၩလိၪထဲၩ့ ဆၧလၧအ၀့ၫ၁ံၪအဆၧဒၪခီၩ့လဖၪအဖၧၩ့နီၪလီၫ.

လၧလံၬဆံၫ့ဎံၪအဆၧၫ့ယီၩ ဒုၭ၁့ၪယၫထဲၩ့ပၧၩဘၪဆဲၫ့ကဆါအဆၧယၫ့၁ၭ ဒဲဆၧထိးထဲၩ့တၩ့ထဲၩ့ လၧၦအီၪလၧဖျိၩ့လဖၪအိၩအဂဲးနီၪလီၫ (အၪ့အူၭ ၁၀၆း၄၅). ဆၧယီၩဒုၭဖျီၪထၪ့ဆၧယိလါအီၪဂုးခၧၫ့လၧယွၩ အဆၧယၫ့၁ၭဒဲဆၧဖျါခွံၬလၧ ၦလၧအနီၫ့ယါလၩ့ထဲၩ့၁ၭလဖၪ ယွၩကထိးထဲၩ့တၩ့ထဲၩ့အ၀့ၫ၁ံၪနီၪလီၫ. ၦလၧ ဆူနဲၩထဲၩ့ယွၩအဆၧမၩလၩ့လၭလၧအဖီၩ့ခွံၬအခံၫ့လဖၪကိၭဂၩ ယွၩဘၪ၀့ၫဒၪ အ၁ၭဒဲ ကထိးထဲၩ့တၩ့ထဲၩ့၀့ၫဒၪတၡါၡါနီၪလီၫ (အၪ့အူၭ ၁၀၆း၁-၃).

ထီးၦအၪ့ဎၬစူၭကီၪ့ထဲၩ့ၦအံၫစရ့လၭလဖၪ အဆၧလၩ့ထံၫဖါဒဲအ၀့ၫ၁ံၪ အဆၧလီၩလၩ့ထဲၩ့ဆၧဒဲၩဘၭဒဲနီၫ့ယါလၩ့ထဲၩ့၁ၭ, ၁့ၪယၫလၩ့ထဲၩ့၁ၭ အ၀့ၫ၁ံၪ ဂ့ၩနဲၪ့ဖါလၧအဖီၩ့ခွံၬလဖၪအ့ၬနီၪ ၁့ၪယၫလၩ့အ၀့ၫ၁ံၪအ၁ၭနီၪလီၫ. လကၠၪလဘျၩ့အ၀့ၫ၁ံၪအၧၩ့နၬခၬ၁ံၫ နၭနဲၪ့ဒံၭၦလၧခီၩအိၩဒံၭအဂဲး ၦ၁့ၪယၫဘၪနီၪလီၫ. အ၀့ၫ၁ံၪ၁့ၪယၫထဲၩ့ဆၧဒဲၩဘၭအလံၩ့အလဲၫ၁ံၪလါနၫ့ဂ့ၩ အ၀့ၫ၁ံၪအခိၪနီၩ့ဒဲမၩမၪဆၧလါနၫ့ဂ့ၩ ယွၩအဆၧအဲၪယီၩလၧၫ့ဎွ့ၩ၀့ၫလၧအ၀့ၫ၁ံၪအဂးနီၪလီၫ. ဆၧနီၪကၠီၩ့ မုဆၫလနံၩယီၩ ယွၩအဆၧအဲၪလၧပဂးယီၩ မီၪ့ဎီၩ့၀့ၫဒၪကနံၩဘၪကနံၩ ကဂၩဘၪကဂၩအဖၫ့ခိၪဆ့နီၪလီၫ. လၧဆၧလးယီၩ ၦဒၪဘၪယွၩအဆၧထိးထဲၩ့ တၩ့ထဲၩ့ဒဲ အ၀့ၫအဆၧဖျါခၫ့ဖျီၫ့လၧ အဖိၪခွၫယ့ၫရှူၬလၧထုၪ့စူၪယၫအလီၩ့နီၪလီၫ.

ဆၧပရၧၫ့အဂ့ၩဒဲအမုၬလၧပဂး အီၪ၀့ၫလၧ အၪ့အူၭ ၁၀၆ အဖၧၩ့ ၦဒၪထဲၩ့ ယွၩအဆၧအဲၪတီၩယီၩ အၪနဲၪ့ၦဂၪ့ခိၪဖိၪအဆၧအဲၪဒဲအဆၧဖ့ၪလၫ့ယီၩအဂဲး ဆီၪ့နဲၪ့ဒဲဆၧဒဲၩဘၭအလံၩ့အလဲၫဒံၭနီၪလီၫ (အၪ့အူၭ ၁၀၆း၈-၁၀, ၃၀, ၄၃-၄၆). စမိစ့ၭဒဲစဖံနဟၭနံၫဂၩအဂဲး ၦဒၪဘၪယွၩအဆၧ၁ၭထၪ့ကၠၪထဲၩ့အ၁ၭယီၩ ဒုၭဖျီၪထၪ့ဎရံၬအဆၧအၪ့ယၫဆၧလၧ ၦဆူနဲၩဖိၪ၁ံၪအဂး ဘဲၫလဒၪဆၧၫ့ယၫဘၪ ယွၩအဆၧ၁ၭထၪ့အ၁ိၭနီၪလီၫ. ဆၧယီၩဒုၭ၁့ၪယၫထဲၩ့ပၧၩ ဆၧဒၪခီၩ့ဘူၭဘူၭ ထံးထံးလၧကဆါလအီၪဘၪ ၦဒိၭန့ထဲၩ့ဘၪယွၩအခိးအတၩ ဘဲၫမိဖါလၧဖျိၩ့ ဒိၭန့ထဲၩ့ဘၪဆၧန့၁-လဖၪအ၁ိၭနီၪလီၫ.

`ဖီထဲၩ့ အၪ့အူၭ ၁၀၆း၁၃ “အ၀့ၫ၁ံၪ၁ၭနၪ့၀့ၫအဆၧမၩချဲၫ့ချဲၫ့တၭ, ခိၭနၪအဆၧကိၪ့ထၪ့ဖၭလၫ့ဆ့အ့ၬ” ၦ၁ၭမၧၫ့ဖၧၩ့ၦ၁ၭနၪ့ခွံၬယွၩအဆၧဖံၭ ဆၧမၩဒဲ ၦမီၪ့ဘံၭခွံၬအ၀့ၫအဆၧကိၪ့ထၪ့ဖၭလၩ့ယီၩအၪမၬနီၪ မွဲဘၪနီၪ လဲၪ.`