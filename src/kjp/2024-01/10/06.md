---
title:  ယွၩအဒိၪနဲၪ့အၪနဲၪ့ဒဲပၧၩ့ဆၧထီးလူၬလၧဆၧဂဲးဖးဖီၩ့ဖၧၩ့
date:   07/03/2024
---

`ဖီထဲၩ့ အၪ့အူၭ ၁၃၅ ဆံၭ. ဆၧကဲၪထၪ့လၧဆၧဖးဖီၩ့ဖၧၩ့နီၪ မွဲဘဲၫ ၁့ၪလဲၪ. လၧပဂးဆၧမၩလိၪအီၪဘဲၫ၁့ၪလဲၪ.`

လၧ အၪ့အူၭ ၁၃၅ အဖၧၩ့ ယွၩအၡၩခမျၧးဘဲၫကစံၭထၪ့အၪ့အူၭ ယွၩလၧ ဆၧဂ့ၩလဖၪအကၠီၩ့ ဘၪဆၧကွ့ၭဖျီၪထၪ့၀့ၫဒၪနီၪလီၫ. ဆၧအဂဲးနီၪ ပဒၪဘၪ လၧဆၧတဲၩ့လၩ့ဆၧအထီအိၩနီၪလီၫ (အၪ့အူၭ ၁၃၅း၆, ၇). ယွၩအဆၧထိးထဲၩ့ တၩ့ထဲၩ့ဆၧအဂဲးလၧ ၂မိစ့ၭဖၧၩ့လီၩဖျီၪထၪ့ထၭ၀့ၫဒၪနီၪ ပဒၪဘၪလၧ (အၪ့အူၭ ၁၃၅း၈, ၉) အဖၧၩ့ ဒဲၦအံၫစရ့လၭဖိၪ၁ံၪမၩနၧၩခွံၬဆၧလးလၧ ယွၩအုၩ့လၩ့ အီၪလၩ့ထၭလၧကဖ့ၪထဲၩ့အ၀့ၫ၁ံၪအဂဲးနီၪ ပဒၪဘၪလၧ (အၪ့အူၭ ၁၃၅း၁၀-၁၂) အဖၧၩ့နီၪလီၫ.

ယဟိ၀ၩဒုၭဖျီၪထၪ့ထဲၩ့အဆၧယၪ့၁ၭဒဲဆၧအဲၪခၫ့ဖျီၫ့လၧ အရွံန့ ၦအံၫစရ့လၭဖိၪဘဲၫအ၀့ၫအဆၨၩ၁ၭဘီၩ့ (အၪ့အူၭ ၁၃၅း၄) ဆၧနီၪ မွဲယွၩအဆၧ အုၩ့လၩ့လၩ့ဆၫ့အီၪ၀့ၫဒၪလၧ အ၀့ၫအၡၩခမျၧးအဂဲးနီၪလီၫ (၅မိစ့ၭ ၇း၆-၁၁; ၁ပံတၧၫ ၂း၉, ၁၀). ယွၩရွံန့ၦအံၫစရ့လၭဖိၪဘဲၫအ၀့ၫအဆၧဘၪအ၁ၭလါနၫ့ဂ့ၩ ၦအံၫစရ့လၭဖိၪလဖၪယီၩ အီၪက့ၪထၪ့ထီၫအ၁ၭအဂး အလးအီၪအ့ၬ. ယွၩအဆၧ ပၧၩ့ဆၧယီၩ မွဲအီၪစၭထၪ့လၧအ၀့ၫရွံန့အံၫစရ့လၭဖိၪအထီနီၪအ့ၬ. လၧအ၀့ၫ အတဲၩ့လၩ့ဆၧအထီနီၪလီၫ (အၪ့အူၭ ၁၃၅း၆, ၇). ဆၧနီၪကၠီၩ့ ၦအံၫစရ့လၭဖိၪ လဖၪယီၩ ကဘၪအီၪလၧဆၧဆၫ့လၩ့၁ၭဒဲ ကဘၪမၩလၧၫ့ဎွ့ၩထၪ့ယွၩအဆၧအၪ့ မၧၫ့လၩ့ဘၪဆဲၫ့လၧ ဆၧထိးထဲၩ့တၩ့ထဲၩ့ဂၪ့ခိၪဖိၪလဖၪအဂးနီၪလီၫ.

အ့ၪမွဲပယိထဲၩ့ယွၩမၩဆၧဂ့ၩလၧအၡၩခမျၧးအဂး (အၪ့အူၭ ၁၃၅း၈-၁၃) အ၀့ၫကစ့ၩရၫ့ထၪ့ထဲၩ့လါနၫ့ဂ့ၩ ကယၫ့၁ုၪ့ယၫ့၁ၭအ၀့ၫ၁ံၪ (အၪ့အူၭ ၁၃၅း၁၄) ပဒၪဘၪနီၪလီၫ. ယွၩကစ့ၩရၫ့ဆၧနီၪ မွဲ၀့ၫဒၪလၧ ၦဘၪၡၪ့ဘၪယၬဒဲ ၦ၁ုၪ့ခါ ၁ၭလၩ့လဖၪအဂးနီၪလီၫ (အၪ့အူၭ ၉း၄; ၇း၈; ၅၄း၁ ဒဲ ဒၫ့နအ့လၭ ၇း၂၂). ဆၧအုၩ့လၩ့နီၪ မွဲ၀့ၫဒၪယဟိ၀ၩကစ့ၩရၫ့တီၩဆၧလၧ အၡၩခမျၧး၁ံၪအဂး ဒဲပဒၩ့ထၭ၀့ၫ၁့ၪနီၪလီၫ (၅မိစ့ၭ ၃၂း၃၆). ဆၧနီၪအကၠီၩ့တၭ, အၪ့အူၭ ၁၃၅ ယီၩ အဆၧထိစိၩမွဲ၀့ၫဒၪဘဲၫယဟိ၀ၩအခ့ၫအၡၩလဖၪ ကဒိၭနဲၩ့ထဲၩ့အ၁ၭလၧယဟိ၀ၩ အဂးနီၪလီၫ.

ယွၩယီၩအလူတီၩ၀့ၫဒၪလၧအၡၩခမျၧးအဖၫ့ခိၪနီၪ လၧဂၪ့ခိၪချိၫ့ယီၩ ၦဘဲၫအ၀့ၫလအီၪနးဂၩဘၪနီၪလီၫ (အၪ့အူၭ ၁၃၅း၁၅-၁၈). ၦလၧအဒိၭနဲၩ့ ယူၭအ၁ၭလၧဆၧဂၩ့ဆၧဖၪ့လဖၪနီၪ ဆၧယိလါအီၪနးမံၩ့အ့ၬ (အၪ့အူၭ ၁၃၅း၁၈). ဆၧနီၪကၠီၩ့ၦကြၨၭစံၭထၪ့အၪ့အူၭယဟိ၀ၩ မွဲလၧအ၀့ၫဆၧတဲၩ့လၩ့ ကဆါဒဲဆၧထိးထဲၩ့တၩ့ထဲၩ့ကဆါအကၠီၩ့နီၪလီၫ. ဂၪ့ခိၪဆၧန့၁-, ဆၧလုဒိၪ ဎွ့ၩဒိၪ, ဆၧဂၧၫ့ထၪ့၁ၩလၩ့လဖၪယီၩ ကဲၪထၪ့ပဂးဆၧဂၩ့ဆၧဖၪ့၁့ၪအကၠီၩ့ ပကဘၪထုၪ့လၩ့ၦ၁ၭကိၭအဆၧၫ့အထီဒ့ၭနီၪလီၫ.

`လၧၦ၁ၭမၧၫ့ဖၧၩ့ ဘဲၫဆၧဂၩ့ဆၧဖၪ့လအီၪဘၪအဂး ပကဘၪမၩဘဲၫ၁့ၪလဲၪ. ၦကဘၩထဲၩ့, အီၪက့ၪထၪ့ထီၫထဲၩ့ဆၧဂၩ့ဆၧဖၪ့နီၪ မွဲယီၫ မၬဘဲၫ၁့ၪလဲၪ.`