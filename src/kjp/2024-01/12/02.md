---
title:  ယူၬထၪ့နစူၪလဖၪလၧဆၧလုလးဖၧၩ့
date:   17/03/2024
---

`ဖီထဲၩ့ အၪ့အူၭ ၁၃၄ နီၪဆံၭ. ဆၧဘိၪ့ထၪ့ဘၩထၪ့ဆၧအလးနီၪ မွဲဆၧလးခီၫခီၫလဲၪ. ဆၧဘိၪ့ထၪ့ဘၩထၪ့ယွၩယီၩ မွဲဆၧအလုဒိၪဎွ့ၩဒိၪ အီၪဘဲၫ၁့ၪလဲၪ.`

အၪ့အူၭ ၁၃၄ ယီၩ ဒုၭနၪ့ထၪ့ထဲၩ့ပၧၩလၧ ဆၧလုဆၧအခိၪအခိးအတၩ ဘၪဆဲၫ့ခၫ့ဖျီၫ့လၧစအၫရၧၫ့ (၄မိစ့ၭ ၆း၂၄-၂၆) ဒဲဆၧဆိၪဂ့ၩလဖၪအီၪ၀့ၫလၧ ၦအံၫစရ့လၭဖိၪ၁ံၪအဆၧဆုးဘူၭအ၁ၭလၧယွၩ မွဲအီၪဘဲၫ၁့ၪလဲၪနီၪလီၫ. ၦၡၩလဖၪဆိၪဂ့ၩအၪ့အူၭထၪ့ထဲၩ့ယွၩလၧ ဆၧလုလးဒဲယွၩဆိၪဂ့ၩထဲၩ့အ၀့ၫ၁ံၪ လၧဇံအိၫ့နီၪလီၫ. ဒဲဆၧဆိၪဂ့ၩယီၩ ဎံၩ့လၩ့၀့ၫဒၪလၧဂၪ့ခိၪထၧၫ့ဘံၪ့ယၫနီၪလီၫ. ဆၧနီၪမွဲ၀့ၫဒၪ ယွၩလၧအတဲၩ့လၩ့မူၭခိၪဒဲဂၪ့ခိၪအကၠီၩ့နီၪလီၫ. လၧယွၩဒဲ ၦအံၫစရ့လၭဖိၪ၁ံၪ ဒဲယဟိ၀ၩအဆၧအုၩ့လၩ့အီၪလၩ့အီၪ၀ဲၩ့၀့ၫအကၠီၩ့ အ၀့ၫ၁ံၪ ဆိၪဂ့ၩထဲၩ့ယွၩဒဲယွၩဆိၪဂ့ၩထဲၩ့အ၀့ၫ၁ံၪနီၪလီၫ.

`ဖီထဲၩ့ အၪ့အူၭ ၁၈း၁; အၪ့အူၭ ၃၆း၁; အၪ့အူၭ ၁၁၃း၁; အၪ့အူၭ ၁၃၄း၁, ၂; ဒဲ အၪ့အူၭ ၁၃၅း၁, ၂ နီၪဆံၭ. လၧဆၧလးယီၩ ၦလၧအဘိၪ့ထၪ့ဘၩထၪ့ယွၩလဖၪအဂဲး ဘၪဆၧကွ့ၭဖျီၪထၪ့ဘဲၫ၁့ၪလဲၪ.`

လံၬအၪ့အူၭဒုၭဖျီၪထၪ့ၦလၧ အဘိၪ့ထၪ့ဘၩထၪ့ဆၧလဖၪမွဲဘဲၫ၁ိၭ ၦဎီးဖိၪ (အခ့ၫအၡၩ) လၧယွၩနီၪလီၫ. “ကယဲယဟိ၀ၩအခ့ၫအၡၩ လၧအဆၧၫ့ထုၪ့လၧ ယဟိ၀ၩအဂံၪ့လၧမုနၩလခီၫထီးအလူၬ၁ံၪဧ့, စံၭထၪ့အၪ့အူၭယဟိ၀ၩဆံၭ” (အၪ့အူၭ ၁၃၄း၁) ဆၧနီၪမွဲအနဲၪစိၩထဲၩ့၀့ၫဒၪလၧ လံၬဆံၫ့ဎံၪလးလံၩဖၧၩ့ ၦလံ၀ဲၫဖိၪလဖၪ အီၪခိၭဆၧလၧမုနၩခီၫအဂဲးနီၪလီၫ (၁ကွ့ၭနဲၪဆၧ ၉း၂၃-၂၇) ဒဲလကၭဒံၭဘၪ မွဲဘၪဆၧဒီၩ့လၩ့၀့ၫၦလံ၀ဲၫဖိၪလၧ အစံၭထၪ့အၪ့အူၭယွၩမုနၩ မုဆၫလဖၪနီၪလီၫ (၁ကွ့ၭနဲၪဆၧ ၉း၃၃).

ၦအံၫစရ့လၭဖိၪ၁ံၪ ဘိၪ့ထၪ့ဘၩထၪ့ယွၩလၧဆံၫ့ဎံၪလၧၫ့ဎွ့ၩဒဲအစီၩ့အမၩ့, ပဒၪလၧပမ့ၬလန့လ၁့ၪဘၪ, ဒဲၦမၩထဲၩ့ဆၧဂၩ့ဆၧဖၪ့ဘဲၫအ၀့ၫအခံးအဂၩ့၁ိၭ လန့ဘၪ, ဒဲဆၧလုလးယီၩ မွဲလၧယွၩအဒုၭဖျီၪထၪ့အစီၩ့အမၩ့ဒဲ ၦဒဲၩဘၭဖိၪ၁ံၪ ဘဲၫက၁ူၭဘူၭထဲၩ့အ၁ၭလၧ စဎွၩဆံၫ့ဎံၪအအီၪကန့က၁့ၪအဂးနီၪလီၫ.

“န၁ံၪဂဲၫလၧအအီၪဘဲၫလိးမၧၫ့အ၁ိၭနီၪတၭ, အ၀့ၫဒၪနီၪဘၪဆၧအီၪက့ၪခွံၬ၀့ၫလၧၦၡၩလါနၫ့ဘိၩ မွဲဆၧလုဒိၪဎွ့ၩဒိၪအီၪလၧဆၧလၩဖၩ့ဒဲဘၪဆၧရွံန့၀့ၫ လၧယွၩလီၫ. န၁ံၪ၀့ၫယီၩဘဲၫလိးမၧၫ့လဖၪအ၁ိၭနီၪ ဘၪဆၧ၁ုၪ့လၩ့တၭ, ကဲၪထၪ့ ဂံၪ့ဘၪဆဲၫ့လၧ၁ၭနီၪ ၦလုဆၧဆံၫ့ဎံၪအဆၨၩ, ဘဲၫ၁ိၭန၁ံၪမိအီၪက့ၪထၪ့ဆၧလု ဘၪဆဲၫ့လၧ၁ၭနီၪ လၧအဘၪယွၩအ၁ၭလၧယ့ၫရှူၬဎရံၬအကၠီၩ့လီၫ” (၁ပံတၧၫ ၂း၄, ၅). ဆၧယီၩမွဲအဒုၭဖျီၪထၪ့ယွၩအခ့ၫအၡၩ လၧအစံၭထၪ့အၪ့အူၭယွၩ ဘဲၫၦလုဆၧဆံၫ့ဎံၪအ၁ိၭ မွဲလၧအ၀့ၫအဆၧမၩဂ့ၩလၧ ၦကိၭဂၩအဖၫ့ခိၪအကၠီၩ့နီၪ လီၫ.

`ဘဲၫလံၬဆံၫ့ဎံၪအ၁ၫ့ဖၧၩ့ၦဆူနဲၩ၀့ၫဒၪအ၁ိၭ ပမွဲၦလုဆၧဆံၫ့ဎံၪအဆၨၩဆ့အကၠီၩ့ ဘဲၫၦကအၪ့နၩ့ဖၭလၩ့ထဲၩ့ဆၧ၁ၭထိၬပရၧၫ့ယီၩအဂး ၦတၫလၫ့အီၪ၀့ၫဒၪလီၫ. ၦကမၩဘဲၫနီၪ၁ိၭအဂး အကၠီၪ့အဖျီၩ့အဂ့ၩအဘၪ မွဲအီၪဘဲၫ၁့ၪလဲၪ.`