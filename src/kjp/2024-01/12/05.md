---
title:  ဘိၭဘၪ၁့ၪယၫယွၩအစီၩ့အမၩ့လၧၦဆၨၩလဖၪအကျၩ
date:   20/03/2024
---

`ဖီထဲၩ့ အၪ့အူၭ ၉၆ နီၪဆံၭ. ဆၧဘိၪ့ထၪ့ဘၩထၪ့အဂဲး ဘၪဆၧဒုၭ ဖျီၪထၪ့လၧဆၧလးယီၩဘဲၫ၁့ၪလဲၪ.`

ဆၧဘိၪ့ထၪ့ဘၩထၪ့ယွၩအီၪ၀့ၫအၪမံၩ့အကျၩ ၁ံၫကျံၩထၪ့ဆၧ၁ၭအွံၪယီၩ မွဲဆၧဘိၪ့ထၪ့ဘၩထၪ့ယွၩဆ့နီၪလီၫ (အၪ့အူၭ ၉၆း၁, ၂). ဆၧစံၭထၪ့အၪ့အူၭ အ၀့ၫအမံၩ့ဆံၫ့ဎံၪ, အဆၧမၩဂ့ၩလဖၪ, ဂဲၫဆိၬန့ဆၧမၩဘိၪ့လၧဆၧလုဂံၪ့ယီၩ မွဲဆၧဘိၪ့ထၪ့ဘၩထၪ့ယွၩဆ့လီၫ (အၪ့အူၭ ၉၆း၃, ၄, ၈, ၁၀).

ဆၧ၁ၭအွံၪ, ဆၧစံၭထၪ့အၪ့အူၭ, ဆၧဖ့ၪလၫ့ထဲၩ့ဆၧမၩဘိၪ့, လီၩလၩ့ လၬလၩ့ထဲၩ့ဆၧ၁ၭထိၬအပရၧၫ့ယီၩ မွဲအဒုၭဖျီၪထၪ့ၦဆၧဘိၪ့ထၪ့ဘၩထၪ့ယွၩနီၪ လီၫ. ယွၩဖ့ၪလၫ့ပၧၩဆၧထိးထဲၩ့တၩ့ထဲၩ့အကၠီၩ့ ပလီၩလၩ့လၬလၩ့ထဲၩ့ယွၩအဆၧ ၁ၭထိၬအပရၧၫ့လၧၦဂူၫဂၩနီၪလီၫ. “ယဟိ၀ၩမွဲဆၧအဒိၪ” (အၪ့အူၭ ၉၆း၄), “အဂဲးဘဲၫယီၩ ကယဲၦအဆၨၩလဖၪအယွၩ၁ံၪထီးအလူၬနီၪ, မွဲဆၧပျီၩပျီၩတၭး အ့ၪမွဲယဟိ၀ၩမၩကဲၪထၪ့မူၭခိၪလီၫ” (အၪ့အူၭ ၉၆း၅). “ယဟိ၀ၩပၧၩ့ဆၧမွဲမၬ” (အၪ့အူၭ ၉၆း၁၀), “အဂဲးဘဲၫယီၩယဟိ၀ၩအမိစ့ၩရၫ့ဂၪ့ခိၪ” (အၪ့အူၭ ၉၆း၁၃), ဆၧလီၩလၩ့လၬလၩ့ဆၧ၁ၭထိၬအပရၧၫ့ယီၩ ဆၧဂဲးအတိၩ့၁ၭအီၪ၀့ၫဒၪလမံၩ့ မွဲလၧအမိအီၪက့ၪကီၪ့မၩပိၩ့ထၪ့ၦၡၩလၧ ယွၩအခ့ၫအၡၩအကျၩမီၪ့ဎီၩ့နီၪလီၫ. ဘဲၫဂၪ့ခိၪဖိၪ၁ံၪက၁့ၪယၫထဲၩ့ယွၩဒဲ ကဘိၪ့ထၪ့ဘၩထၪ့ထဲၩ့ယွၩနီၪလီၫ (အၪ့အူၭ ၉၆း၁၁-၁၃).

ဆၧဘိၪ့ထၪ့ဘၩထၪ့ယွၩယီၩ မွဲအီၪဂဲၫ၀့ၫဒၪလၧ ၦ၁ၭခံဖၧၩ့လၧပ၁့ၪယၫထဲၩ့ယွၩနီၪ မွဲဆၧတဲၩ့လၩ့ကဆါ, စဎွၩ, ၦစ့ၩရၫ့တီၩဆၧလဂၩအကၠီၩ့နီၪလီၫ (အၪ့အူၭ ၉၆း၅, ၁၀, ၁၃). ဆၧဘိၪ့ထၪ့ဘၩထၪ့ဆၧအဖၧၩ့ယီၩ ကြၨၭလၧၦနၪ့ထၪ့ ထဲၩ့ယွၩအဆၧမၩလၧအဖီၩ့ခွံၬ (ဆၧတဲၩ့လၩ့ဆၧ), ဆၧစံၭထၪ့အၪ့အူၭထဲၩ့ယွၩ အဆၧဖံၭဆၧမၩ ဒဲအဆၧအီၪဎုၬလၧပ၁ိၭပကျၩ (ဖ့ၪလၫ့မၩဆၧၩ့ယူၭပၧၩ), ဖ့ၪလၫ့ ဒုၭ၁့ၪယၫထဲၩ့ပၧၩ အ၀့ၫအဆၧစ့ၩရၫ့လၧမုနံၩထုၬအထီအဂး (မုနံၩထုၬဆၧစ့ၩရၫ့ ဆၧအဂဲး, ၁ၭမၧၫ့လၧဂၪ့ခိၪဒဲမူၭခိၪအ၁ၫ့) လဖၪနီၪလီၫ.

လၧလံၬအၪ့အူၭအဖၧၩ့ ဆၧစ့ၩရၫ့ယီၩ မွဲအမၩအီၪထၪ့ထဲၩ့ယွၩအဆၧဘၪလိၬအိၭလိၬ, ဆၧတီၩဆၧလီၩ့လၧဂၪ့ခိၪချိၫ့အဘၪထိးဆၧၡၪ့ဆၧနၭ, ဆၧလတီၩ လလီၩ့ဘၪအကၠီၩ့နီၪလီၫ. အဆၧၫ့အထီနီၪအ့ၪမွဲထီၩ့နီၪတၭ, ဂၪ့ခိၪထၧၫ့ဘံၪ့ယၫ ကစံၭထၪ့အၪ့အူၭထဲၩ့ယွၩနီၪလီၫ (အၪ့အူၭ ၉၆း၁၀-၁၃; ၉၈း၄-၉). ယွၩယီၩ မွဲအတီၩလီၩ့အကၠီၩ့ ၦလၧအဘိၪ့ထၪ့ဘၩထၪ့ယွၩလဖၪ ကဘၪအီၪမၧၫ့လၧဆၧတီၩ ဆၧလီၩ့အဖၧၩ့ဆ့လီၫ. လကၭဒံၭဘၪ, လၧဆၧယူၭယၪ့, လၧဆၧ၁ၭမဲၪထဲၩ့ယွၩ နီၪလီၫ. ပဆၧဘိၪ့ဆၧဘၩယီၩ ပကြၨၭမၩထဲၩ့ဘီၪဘီၪယီၫယီၫအ့ၬ (အၪ့အူၭ ၉၆း၉). ဆၧဘိၪ့ထၪ့ဘၩထၪ့ယွၩအဖၧၩ့ ၁ံၫကျံၩထၪ့ယဟိ၀ၩလၧထၭခိၪအ၁ၫ့, ဒုၭဂၧၫ့ထၪ့၁ၩလၩ့အဆၧထိးထဲၩ့တၩ့ထဲၩ့, ဘိၪ့ထၪ့ဘၩထၪ့လၧဆၧ၁ၭမဲၪဖၭဒိၪ, ဒဲလၧဆၧ၁ုၪ့ဎွံၫ၁ၭယီၫအဖၧၩ့နီၪဆံၭ (အၪ့အူၭ ၉၆း၁, ၂, ၄-၉, ၁၁-၁၃).

ဆၧဖံၭ၁ိၭဖၭဒိၪလၧ အၪ့အူၭ ၉၆ ဖၧၩ့ ဘဲၫဂၪ့ခိၪဖိၪထီးအလူၬကဘိၪ့ထၪ့ ဘၩထၪ့ယွၩဆၧတဲၩ့ကဆါ, ၦစ့ၩရၫ့တီၩဆၧလဂၩအဂဲးယီၩ ၦဒၪဘၪလၧလံၬနဲၪဖျီၪဖၧၩ့လၧအ၁ီၫ့၁ၧၫ့ဂၩ အဆၧလီၩလၩ့လၬလၩ့ဆၧလၧ နဲၪဖျီၪ ၁၄း၆-၁၂ အဖၧၩ့ နီၪလီၫ. အၪ့အူၭ ၉၆ ဖၧၩ့ ဆၧပရၧၫ့ယီၩ ဆုးဘူၭအ၁ၭလၧမုနံၩခဲၫ့ထုၬဆၧ၁ၭထိၬ အပရၧၫ့ဘၪဆဲၫ့ထဲၩ့ဆၧတဲၩ့လၩ့, ဆၧထိးထဲၩ့တၩ့ထဲၩ့, (ဆၧ၁ၭထိၬအပရၧၫ့ လၩ့ဆိၩလၩ့ကၠၪ) ဆၧဘိၪ့ထၪ့ဘၩထၪ့, ဒဲဆၧစ့ၩရၫ့လဖၪနီၪလီၫ.

`ထိၪနဲၪဎီၩ့ထဲၩ့ အၪ့အူၭ ၉၆ ဒဲ နဲၪဖျီၪ ၁၄း၆-၁၂. လံၬဆံၫ့ဎံၪနံၫဆၧၫ့ ယီၩ၁ီၪ့လိၪထဲၩ့ပၧၩ ဘၪဆဲၫ့လၧမုနံၩခဲၫ့ထုၬအဆၧပရၧၫ့အဂဲးဘဲၫ၁့ၪလဲၪ. ဆၧဂဲးယီၩ ပကဘၪဒုၭဂၧၫ့ထၪ့၁ၩလၩ့ထဲၩ့လၧ ဂၪ့ခိၪထၧၫ့ဘံၪ့ယၫဘဲၫ၁့ၪလဲၪ.`