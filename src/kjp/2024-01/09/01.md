---
title:  ၦလၧအဂဲၫလၧယဟိ၀ၩအမံၩ့နီၪဘၪဆိၪဂ့ၩ၀့ၫ
date:   24/02/2024
---

### ဖီလနွ့ၫယီၩအဂးဆၧမၩလိၪ
အၪ့အူၭ ၂၃; ယီဟၫ ၁၀း၁၁-၁၅; အၪ့အူၭ ၂၂; အၪ့အူၭ ၈၉း၂၇-၃၂; ကလီစံၫ ၁း၁၆; အၪ့အူၭ ၂; ဟံဘြူၫ ၇း၂၀-၂၈.

> <p>၁နိၫထီၫ့</p>
> “လိးလၧၦမၩဆၧဖိၪ၁ံၪခွံၬၡိၭ၀့ၫလဖျိၪ့နီၪ အီၪယူၭလၧဆၧအနိၪ့ အခိၪစီၪ့ယူၭ. ဆၧလမံၩ့ယီၩဂဲၫလၧယဟိ၀ၩတၭ, မွဲဆၧလၩ့လၭလၧပမ့ၬယၫ လီၫ” (အၪ့အူၭ ၁၁၈း၂၂, ၂၃).

ၦကွ့ၭလံၬအၪ့အူၭယီၩဒုၭဖျီၪထၪ့ထဲၩ့ဎရံၬဒဲအ၀့ၫအဆၧဖံၭဆၧမၩနီၪလီၫ. ဆၧထိးထဲၩ့တၩ့ထဲၩ့အဆၧဖံၭဆၧမၩဒဲအဆၧထံၫလၩ့ဒီၪလၩ့အၪဒၪဆၧနီၪ ၦဒၪထဲၩ့ဘၪလၧလံၬအၪ့အူၭအဖၧၩ့နီၪလီၫ. ကဆါအဆၧအီၪမၧၫ့အီၪဂဲၩဒဲအဆၧဖံၭ ဆၧမၩလဖၪ ဘၪဆၧလီၩဆိၫ၀ဲၩလၧလံၬအၪ့အူၭဖၧၩ့ လနၩ့နၩ့ၦဒၪဘၪလၩ့ထံးလၩ့ ဆ့ၭနီၪလီၫ.

“ဎရံၬမွဲယွၩအဂဲး, ဎရံၬမွဲယွၩအဖိၪကဆါအဂဲး, အ၀့ၫအဆၧခိၭနၪ, အ၀့ၫအ၁ၭဆီၪ့လၧ၁ရိၬဆံၫ့ဎံၪအဂး, အ၀့ၫမွဲဘဲၫၦယူၬ၁ိၪဖိၪကဆါလဂၩ, အ၀့ၫ ဘၪထိးအၪ့ဆၫလၩ့အ၁ၭ, အ၀့ၫဘၪ၁ံၫအဂဲး, အ၀့ၫအဎွံၪယီၩလဘၪဆၧမၩခါ ဘၪအဂဲး, အ၀့ၫအဆၧ၁ံၫ, အ၀့ၫအဆၧဂဲထုၪ့မၧၫ့ထၪ့ထဲၩ့အဂဲး, အ၀့ၫထဲၩ့ထၪ့ ထဲၩ့လၧမူၭခိၪ, အ၀့ၫအဆၧမၩဘဲၫၦလုဆၧအခိၪလဂၩအ၁ိၭ, အ၀့ၫမွဲစဎွၩအဂဲး လဖၪ ၦဒၪဘၪလၧလံၬအၪ့အူၭဖၧၩ့နီၪလီၫ. ဆၧလဖၪယီၩ ဘၪဆၧလီၩဆိၫ၀ဲၩ ချုၭဎရံၬလဂဲၫလၩ့မၩန့ၦၡၩအဖံၭအယၫဒံၭဘၪအထီဖီၩ့ခွံၬအနံၪ့အၪယၩအထး ဖၧၩ့နီၪလီၫ.

ထီးဎရံၬချဲၩ့ဆၧလၧအထံၩအဖျဲလၧ အ၀့ၫ၁ံၪလ့ၩလၧတ၀ၫ့လဖျိၪ့အမံၩ့ “အ့ၫမ့အၧၭ” အထီလီၩ၀့ၫဒၪဆၧချဲၩ့လၧ လံၬအၪ့အူၭဒုၭဖျီၪထၪ့ထၭမစဲအၫအဂဲး နီၪလီၫ (လုကၭ ၂၄း၄၄). အ၀့ၫအဲၪဒိၭအထံၩအဖျဲ၁ံၪအၪ့ဎၬထဲၩ့ဆၧအဂဲးလၧ လံၬအၪ့အူၭဖၧၩ့ ဘၪဆဲၫ့လၧအ၀့ၫအဂဲးနီၪလီၫ.

ဎရံၬမွဲစဎွၩဒဲၦစ့ၩရၫ့တီၩဆၧလဂၩအဂဲး ဘၪဆၧလီၩဖျီၪထၪ့လၧ (အၪ့အူၭ ၂၄, ၄၅, ၇၂ ဒဲ ၁၀၁) အ၀့ၫဘၪထိးဎီးအ၁ၭ ဘဲၫယွၩအဎီးလဂၩအ၁ိၭအဂဲး ၦဒၪဘၪလၧအၪ့အူၭ ၈၈ ဒဲ ၁၀၂ အဖၧၩ့နီၪလီၫ.

လၧလံၬအၪ့အူၭဖၧၩ့, ဆၧဂၪ့ဆၧယၧၩ့ဆၧ, အဆၧဖ့ၪလၫ့ထဲၩ့အခိးအတၩ, ဆၧစံၭထၪ့အၪ့အူၭ, ဆၧကိၭထၪ့ဆၧလၧဆၧတီၩဆၧလီၩ့အဂဲး, ဒဲဆၧမၩဖီၩ့မၩဖျ့ၭ အဂး, ၦနါဂၧၫ့ဘၪဎရံၬအဆၧအၪ့ကံၩ့ဘၩဆိၪဖၪဆၧ ဘဲၫဂၪ့ခိၪဖိၪကဒိၭန့ထဲၩ့ ဘၪဆၧထိးထဲၩ့တၩ့ထဲၩ့အဂးနီၪလီၫ.