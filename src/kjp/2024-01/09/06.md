---
title:  ၦလုဆၧအခိၪလၩ့ဆိၩလၩ့ကၠၪဘဲၫစမ့ၫလခံစဒ့ၭအ၁ိၭ
date:   29/02/2024
---

`ဖီထဲၩ့ အၪ့အူၭ ၁၁၀း၄-၇. ကဆါဎရံၬအကဲၪထၪ့ၦလုဆၧအခိၪယီၩ မွဲလၩ့ဆၫ့ဘဲၫ၁့ၪလဲၪ. ဒဲလၧၦလုဆၧအခိၪ မွဲဎရံၬလၧအအီၪလၧ မူၭခိၪဆၧလုလးလဂၩအကၠီၩ့ ဆၧယိလါအီၪဘဲၫ၁့ၪလဲၪ.`

ယွၩဖ့ၪလၫ့ထဲၩ့မစဲအၫလၧ စဎွၩလၩ့ဆိၩလၩ့ကၠၪအလး (အၪ့အူၭ ၁၁၀း၁-၃) ဒဲဆၧလုဆၧအခိၪအဒိၪထုၬလဂၩ ဘဲၫစမ့ၫလခံစဒ့ၭအ၁ိၭ (အၪ့အူၭ ၁၁၀း၄-၇). ကဆါယွၩဖ့ၪလၫ့ထဲၩ့အဆၧအုၩ့လၩ့ (ဟံဘြုၫ ၆း၁၈) ယွၩဆိၪလၩ့အ၁ၭ ဘဲၫကဖ့ၪယ့ၫရှူၬလၧဆၧလုဆၧအခိၪအလး ဘဲၫအ၀့ၫလၧၫ့ဎွ့ၩလၧဆၧယၫ့၁ၭ အကၠီၩ့နီၪလီၫ. ၦၡၩအဆၧပိၩ့ထၪ့ယွၩဒဲအဆၧခိၭနၪလအီၪဘၪယီၩ မၩခဲးထၪ့ ယွၩအ၁ၭလါနၫ့ ဘဲၫယွၩအဆၧအုၩ့လၩ့အီၪ၀့ၫအ၁ိၭ ၦလၧအနီၫ့ယါလၩ့ထဲၩ့ အဆၧဒဲၩဘၭလဖၪ အ၀့ၫကဖျါထဲၩ့ထီးအလူၬနီၪလီၫ (၂မိစ့ၭ ၃၂း၁၄; အၪ့အူၭ ၁၀၆း၄၅).

ယွၩဆိၪလၩ့၁ၭမွဲဘဲၫဆၧအုၩ့လၩ့အီၪ၀့ၫဒၪအ၁ိၭ စဎွၩယီၩ ကမွဲၦလုဆၧ အခိၪလဂၩဆ့နီၪလီၫ (အၪ့အူၭ ၁၁၀း၄). လါနၫ့ဂ့ၩ ၦအံၫစရ့လၭစဎွၩလဖၪ ကဲၪထဲၩ့ၦလုဆၧအခိၪလ၁့ၪဘၪနးဂၩနီၪလီၫ (၄မိစ့ၭ ၈း၁၉, ၂ကွ့ၭနဲၪ့ ၂၆း၁၆-၂၁). ထီးလံၬဆံၫ့ဎံၪလီၩထဲၩ့စဎွၩမွဲဂ့ၩ, ၦၡၩမွဲဂ့ၩဖ့ၪလၫ့လုထၪ့ဆၧနီၪ မွဲအ၀့ၫ၁ံၪ ဂဲၫဆိၬန့ဆၧလုဆၧလၧၦလုဆၧအခိၪအီၪဒဲ ၦလုဆၧအခိၪယီၩ ဖ့ၪလၫ့လုထၪ့ ဆၧလဂၩနီၪလီၫ. အၪ့အူၭ ၁၁၀ ယီၩ ဒုၭဖျီၪထၪ့မစဲအၫစဎွၩ လမီၪ့ဎီၩ့ဘၪလၧ ၦအံၫစရ့လၭဖိၪ၁ံၪအစဎွၩလဖၪဒဲ ၦလုဆၧအခိၪလဖၪနီၪလီၫ. ဎရံၬမွဲၦလုဆၧ အခိၪလၩ့ဆိၩလၩ့ကၠၪယီၩ အီၪဂဲၫလၩ့ဆိၩ၀့ၫလၧစမ့ၫလခံစဒ့ၭ ၦမွဲစဎွၩလၧ ယ့ၫရှုစလံၫ့ ဒဲဆၧထီၫထုၬယွၩကဆါအဆၧလုဆၧအခိၪလဂၩနီၪလီၫ (၁မိစ့ၭ ၁၄း၁၈-၂၀). လံၬဆံၫ့ဎံၪလးလံၩဖၧၩ့ ဆၧကွ့ၭဖျီၪထၪ့စဎွၩမွဲၦလုဆၧအခိၪ ဘဲၫစမ့ၫလခံစဒ့ၭယီၩအီၪအ့ၬ. အၪ့အူၭ ၁၁၀ ဖၧၩ့ဒၪနီၪ ပဒၪဘၪအ၀့ၫအဂဲး နီၪလီၫ.

`ဖီထဲၩ့ ဟံဘြုၫ ၇း၂၀-၂၈. ဎရံၬမွဲဆၧထီၫထုၬ ၦလုဆၧအခိၪလဂၩ အဂဲး ပဒၪဘၪဘဲၫ၁့ၪလဲၪ.`

ဎရံၬမွဲယွၩကဆါစဎွၩဒဲ ၦလုဆၧအခိၪလၩ့ဆိၩလၩ့ကၠၪလဂၩအကၠီၩ့တၭ, ဘဲၫၦဆူနဲၩအ၀့ၫအ၁ိၭ လၧပဂးဆၧယိလါအီၪဒိၪဒိၪလ့ၬလီၫ. ဎရံၬမၩလၧၫ့ဎွ့ၩထၪ့ ကဆါယွၩအဆၧဆိၪလၩ့၁ၭလၧအဆၧအုၩ့လၩ့နီၪလီၫ. အ၀့ၫမၩဆၧလုလၧ မူၭခိၪ ဆၧလုလးအကၠီၩ့ ဆၧဒဲၩဘၭဒဲဆၧ၁ံၫမၩအၧၩ့လန့ဘၪတၭ, အ၀့ၫထိးထဲၩ့တၩ့ထဲၩ့ ပၧၩန့အဆိၩဆိၩအကၠၪကၠၪလီၫ. ဎရံၬအဆၧမၩ မွဲမၩဘၪလိၬအအိၭလိၬဆၧလၧ ယွၩအဆၧ၁ၭထၪ့ဒဲဆၧဒဲၩဘၭဖိၪအဆၧမၪအကျၩ အ၀့ၫယၫ့၁ၭပၧၩအကၠီၩ့ အၪ့ ယၫခ့ၭဆၧလၧပဂး ဘဲၫၦကဖီၩ့ဖျ့ၭအဂးနီၪလီၫ (ဟံဘြုၫ ၆း၁၉, ၂၀). ဎရံၬ အဆၧပၧၩ့ဆၧယီၩ ကမၩဂၭဂီၩ့ခွံၬဆၧအၧၩ့ထီးအလူၬ, မွဲဒၪလၧၦၡၩအ၁ၭဖၧၩ့ လီၫအ့ၬ, မွဲလၧဂၪ့ခိၪထၧၫ့ဘံၪ့ယၫအဖၧၩ့ ဆၧဒဲၩဘၭလဖၪကဆံၫ့ထၪ့ခွံၬနီၪလီၫ (အၪ့အူၭ ၂း၆-၉; ၁၁၀း၁, ၂, ၅, ၆).