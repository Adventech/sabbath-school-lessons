---
title:  တၢ်မၤလိ
date:   26/02/2024
---
မစဲအၫလၧအဘၪဆၧၡၪ့ဆၧနၭ

`ဖီထဲၩ့ အၪ့အူၭ ၂၂ ဒဲ အၪ့အူၭ ၁၁၈း၂၂. မစဲအၫလဂၩဘၪဆၧမၩနၧၩ့ ခၫ့ဖျီၫ့လၧၦၡၩလၧအ၀့ၫဂဲၫလၩ့ထိးထဲၩ့တၩ့ထဲၩ့လဖၪနီၪ ဘဲၫ၁့ၪလဲၪ.`

လံၬအၪ့အူၭအဆၧၫ့ဖၧၩ့လဖၪ ကွ့ၭဖျီၪထၪ့မစဲအၫဘၪဂၪ့အုၩဂၪ့ထိၬ မွဲဘၪ ဆၧမီၪ့ဘံၭခွံၬအကၠီၩ့နီၪလီၫ (အၪ့အူၭ ၄၂, ၈၈, ၁၀၂). အၪ့အူၭ ၂၂ ဖၧၩ့ စဒၫ၀ံၭ ကွ့ၭဖျီၪထၪ့ဆၧဂဲးယီၩ မွဲဘၪဆုးလိၬအ၁ၭမစဲအၫအဆၧၡၪ့ဆၧနၭအကၠီၩ့နီၪလီၫ. ယ့ၫရှူၬအၪ့ကံၩ့ဘၩဆိၪဖၪခၫ့ဖျီၫ့လၧ အၪ့အူၭ ၂၂း၁ လၧအ၀့ၫအီၪလၧထုၪ့စူၪယၫ အလီၩ့အထီနီၪလီၫ (မၭ၁ုၫ ၂၇း၄၆).

ဎရံၬယီၩဘၪဆၧမီၪ့ဘံၭခွံၬ ဒဲဖါကဆါကၠၪခွံၬအ၁ၭလၧအ၀့ၫ မွဲလၧအ၀့ၫ မၩန့ယိၭထၪ့ဂၪ့ခိၪထၧၫ့ဘံၪ့ယၪအဆၧဒဲၩဘၭအကၠီၩ့နီၪလီၫ (ယီဟၫ့ ၁း၁, ၂; ၁၀း၃၀). လါနၫ့ဂ့ၩဆၧဒဲၩဘၭဎိၩဒဲအၪ, ဎၧၫ့ဒဲအၧၩ့၀့ၫဒၪလါနၫ့ ဖါကဆါဒဲ ဖိၪကဆါအကျၩ ဆၧအဲၪဒဲဆၧဆုးဘူၭအ၁ၭယီၩ မၩယဲၩ့ထၪ့အ၁ၭလန့ဘၪနီၪလီၫ. အ၀့ၫကိၭၡၭထၪ့လၧဖါကဆါမွဲဘၪနီၪ “နမီၪ့ဘံၭခွံၬန၁ၭလၧယၧၩနီၪလဲၪ” လါနၫ့ဂ့ၩအ၀့ၫဖ့ၪလၫ့အ၁ၭလၧဖါအစူၪဖၧၩ့ လူၬဆံၫ့လူၬဘၪနီၪလီၫ.

“ယ့ၫရှူၬဘၪထိးခ့ၭအ၁ၭလၧၦဆၧဒဲၩဘၭ, အ၀့ၫဘၪထိးမီၪ့ဘံၭခွံၬအ၁ၭ လၧဖါကဆါ, ဘဲၫအ၀့ၫကထိးထဲၩ့တၩ့ထဲၩ့ပၧၩကန့အဂးနီၪလီၫ. ဎရံၬထိးခ့ၭ ယွၩအဆၧ၁ၭထၪ့လၧ ဆၧဒဲၩဘၭလၧၦမၩလဖၪနီၪလီၫ.” (Ellen G. White, The Desire of Ages, p. 753).

ၦၡၩမၩနၧၩ့မၩစၪ, ချဲၩ့စံၪစၪ, အၧၩ့၁ၫ့လၧအ၀့ၫအဖၫ့ခိၪလါနၫ့ဂ့ၩ အ၀့ၫအွံၪ ၁ၭဆၧၩ့ဒဲထိးအ၁ၭလၧအမုနံၩလၧခဲၫ့အနၩရံၩအထးဖၧၩ့နီၪလီၫ. လၧလံၬအၪ့အူၭ ၂၂ ဖၧၩ့လီၩဖျီၪထၪ့ထၭ ဘဲၫကြၨၭစံၭထဲၩ့ကဆါလၧ အဆၧချဲၩ့အၧၩ့နၬခၬ၁ံၫလဖၪ (အၪ့အူၭ ၂၂း၁, ၈).

လါနၫ့ဂ့ၩ မစဲအၫလၧအဘၪဆၧမီၪ့ဘံၭခွံၬလဂၩယီၩ ကဲၪထၪ့ဆၧထိးထဲၩ့ တၩ့ထဲၩ့ဒဲဆၧဂဲထုၪ့မၧၫ့ထၪ့ထဲၩ့လၧ ၦလၧအဆူနဲၩထိးဆၧၫ့၀့ၫကိၭဂၩအဂး ဆၧအုၩ့လၩ့အီၪ၀့ၫဒၪနီၪလီၫ (မၭ၁ုၫ ၂၁း၄၂; မၩဆၧ ၄း၁၀-၁၂). ဂၪ့ခိၪဖိၪလဖၪ မီၪ့ဘံၭခွံၬအ၀့ၫလါနၫ့ဂ့ၩ ယွၩဒုၭဂဲထုၪ့မၧၫ့ထၪ့ထဲၩ့အ၀့ၫဒဲဆိၬထၪ့ထီၫအ၀့ၫ လၧဆၧထီၫထုၬအလးဆီၩ့ဆီနီၪလီၫ. ဆၧနီၪမွဲ၀့ၫဒၪနး၁ၭအဆၧအီၪမၧၫ့အဂးနီၪ လီၫ (အ့ဖစၧၭ ၂း၂၀-၂၂; ၁ပံတၧၫ ၂း၄-၈). လိးလၧၦၡၩခွံၬၡိၭ၀့ၫ လဖျိၪ့ အခီၫပယီၫမွဲ၀့ၫဒၪ ဆၧထိးထဲၩ့တၩ့ထဲၩ့ဒဲအ၀့ၫကကဲၪထၪ့ၦစ့ၩရၫ့တီၩဆၧလဂၩ နီၪလီၫ (အဲၫစ့ယၫ ၈း၁၄; မၭ၁ုၫ ၂၁း၄၄).

`ယ့ၫရှူၬလၧဘၪဆၧမၩၡၪ့မၩနၭ ဒဲမၩ၁ံၫခွံၬလၧထုၪ့စူၪယၫလီၩ့ ဖ့ၪလၫ့ထဲၩ့ဆၧဒဲၩဘၭအလံၩ့အလဲၫ လၧဂၪ့ခိၪဖိၪထီးအလူၬအဂးနီၪလီၫ. လၧနအီၪမၧၫ့မုဆၫလနံၩယီၩ ဎရံၬအ၁ၭမၧၫ့အဒီၩ့အထ့ၬအီၪဘဲၫ၁့ၪလဲၪ.`