---
title:  တီၩလီၩ့ဂုးခၧၫ့လၧအဆၧအုၩ့လၩ့လၩ့ဆိၩလၩ့ကၠၪ
date:   27/02/2024
---

`ဖီထဲၩ့ အၪ့အူၭ ၈၉း၂၇-၃၂, ၃၈-၄၆ ဒဲ အၪ့အူၭ ၁၃၂း၁၀-၁၂. စဒၫ၀ံၭလီၩဖျီၪထၪ့ဆၧအုၩ့လၩ့အဂဲးဘဲၫ၁့ၪလဲၪ. လၧပဂးဆၧလၩ့၁ၭမဲၪ အီၪ၀့ၫဘဲၫ၁့ၪလဲၪ.`

ဆၧအုၩ့လၩ့ဘၪဆဲၫ့လၧစဒၫ၀ံၭဒဲအ၀့ၫအဆၨၩလၧကဂဲၫလၧယၫအဂး ယွၩအဆၧမၩဆၧၩ့ဒဲယွၩအဆၧယိဖိၭထံၫထွ့ၫလၩ့အဂဲးနီၪလီၫ (၂စၫမုအ့လၭ ၇း၅-၁၆; အၪ့အူၭ ၈၉း၁-၄, ၁၉-၃၇; အၪ့အူၭ ၁၃၂း၁၂-၁၈). ဆၧအုၩ့လၩ့ အဂုးခၧၫ့ယီၩ အီၪ၀့ၫဒၪလၧယွၩအဆိၪလၩ့၁ၭဒဲစဎွၩအဆၧလူတီၩလၧယွၩအဖၧၩ့ နီၪလီၫ. လါနၫ့ဂ့ၩစဎွၩဘဲၫစဒၫ၀ံၭလါနၫ့ တီၩလီၩ့ဂုးခၧၫ့လၧယွၩန့၀့ၫဒၪကိၭ အဆၧၫ့အထီအ့ၬ. အၪ့အူၭ ၈၉ ဖၧၩ့ ပဒၪဘၪစဒၫ၀ံၭအဆၧကိၭၡၭဘၪဆဲၫ့လၧ အ၀့ၫလဒိၭန့လၧၩ့ဘၪယွၩအဆၧအုၩ့လၩ့အဂဲးနီၪလီၫ. လါနၫ့ဂ့ၩ ယွၩခွံၬၡိၬခွံၬ အ၀့ၫ၁ံၪအ့ၬ.

ယွၩအဆၧ၁ၭထၪ့နီၪ မွဲ၀့ၫဒၪဆၧစ့ၩရၫ့တီၩဆၧနီၪလီၫ (အၪ့အူၭ ၃၈း၁; ၇၄း၁). ၦၡၩမၩဒဲၩဘၭဆၧလါနၫ့ ယွၩအဆၧအဲၪလၩ့ဆိၩလၩ့ကၠၪယီၩ ဖျါထဲၩ့ ၦဆၧဒဲၩဘၭထီးအလူၬ အ့ၪမွဲပနီၫ့ယါလၩ့ပ၁ၭနီၪလီၫ. ၦၡၩလဖၪ၁့ၪယၫထဲၩ့ဆၧဒဲၩဘၭအဆၧယိၭဎၧၫ့ယီၩ ၦၡၩ၁့ၪယၫလၩ့ထဲၩ့အ၁ၭတၭ အ့ၪမွဲကိၭထၪ့ယွၩနီၪ ယွၩကဖျါထဲၩ့အ၀့ၫ၁ံၪတၡါၡါနီၪလီၫ (အၪ့အူၭ ၈၉း၃၈-၄၆). ယွၩအဆၧအွံၪ၁ၭဆၧၩ့ဆၧယီၩဆံၭယံၭလဲၪ (အၪ့အူၭ ၈၉း၄၆). လါနၫ့ဂ့ၩယွၩအဆၧအုၩ့လၩ့ယီၩ အီၪဂုးခၧၫ့၀့ၫလၩ့ဆိၩလၩ့ကၠၪ ပကဘၪနၪ့ထၪ့ထဲၩ့ကိၭအဆၧၫ့အထီနီၪလီၫ (အၪ့အူၭ ၈၉း၄၇, ၅၀).

လၧၦၡၩအဆၧအုၩ့လၩ့လၧယွၩအဂး လလၧၫ့ထၪ့ဎွ့ၩထၪ့ဘၪလါနၫ့ဂ့ၩ ၦဒိၭနဲၩ့ပ၁ၭလၧယွၩအဆၧအုၩ့လၩ့န့၀့ၫဒၪ ကိၭအဆၧၫ့အထီဒ့ၭနီၪလီၫ. မုနံၩခဲၫ့ထုၬယွၩကမၩကဲၪထၪ့ထဲၩ့ အထံၫခးလၧဎရံၬကဆါအဂး မွဲအ၀့ၫထိးထဲၩ့ တၩ့ထဲၩ့ၦကိၭဂၩအကၠီၩ့နီၪလီၫ.

ယ့ၫရှူၬဎရံၬယီၩမွဲအီၪဂဲၫလၩ့ဆၨၩလၧစဒၫ၀ံၭ (မၭ၁ုၫ ၁း၁; ဟံဘြုၫ ၁း၈) ဎရံၬယီၩမွဲ “အဖိၪခွၫ၀ဲၡါလဂၩ လၧကယဲဆၧမၩကဲၪထၪ့” (ကလီစံၫ ၁း၁၅) လၧစဒၫ၀ံၭအဆၧကွ့ၭဖျီၪထၪ့ဆၧအဖၧၩ့ “တၭယမိအီၪက့ၪအ၀့ၫနီၪ လၧယဖိၪ၀ဲၡါ ဆ့, ထၪ့ထီၫနဲၪ့ဂၪ့ခိၪအစဎွၩ၁ံၪဒံၭလီၫ” (အၪ့အူၭ ၈၉း၂၇).

“ဖိၪ၀ဲၡါယီၩ မွဲစဒၫ၀ံၭအ့ၬနီၪ ပ၁့ၪယၫကိၭဂၩဒ့ၭ, အ၀့ၫမွဲဖိၪဎိၬဂၩလဂၩနီၪ လီၫ (၁စမုအ့လၭ ၁၆း၁၀, ၁၁). လါနၫ့ဂ့ၩ “ဖိၪ၀ဲၡါယီၩ” မွဲ၀့ၫဒၪယ့ၫရှူၬလၧ အကြၨၭလၧဆၧဆိၬထၪ့ထီၫနီၪလီၫ (ကလီစံၫ ၁း၁၆, ၂၀-၂၂). ယွၩမၩထဲၩ့ ဎရံၬဘဲၫစဎွၩလၩ့ဆိၩလၩ့ကၠၪအဂး အ၀့ၫဒုၭဂဲထုၪ့မၧၫ့ထၪ့ထဲၩ့ဎရံၬလၧဆၧ၁ံၫနီၪလီၫ (မၩဆၧ ၂း၃၀, ၃၁).

`ဖီထဲၩ့ ကလီစံၫ ၁း၁၆, ၂၀-၂၂. လံၬဆၧၫ့ယီၩလီၩထဲၩ့ဎရံၬအဂဲး ဘဲၫ၁့ၪလဲၪ. အ၀့ၫအဆၧဖံၭဆၧမၩအီၪဘဲၫ၁့ၪလဲၪ...လၧနဂးဆၧအုၩ့လၩ့အီၪဘဲၫ၁့ၪလဲၪ.`