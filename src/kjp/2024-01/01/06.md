---
title:  စံၭထၪ့အၪ့အူၭအလး၀ၩ့
date:   04/01/2024
---

`ဖီအၪ့အူၭ ၁၆း၈; အၪ့အူၭ ၄၄း၈; အၪ့အူၭ ၄၆း၁; အၪ့အူၭ ၄၇း၁, ၇; အၪ့အူၭ ၅၇း၂; အၪ့အူၭ ၆၂း၈; အၪ့အူၭ ၈၂း၈; ဒဲ အၪ့အူၭ ၁၂၁း၇. ကဆါယွၩအီၪပၧၩ့ထၭ ၦကွ့ၭထၩနီၪအဆၧအီၪမၧၫ့အလးခီၫခီၫလဲၪ.`

စံၭထၪ့အၪ့အူၭအလး၀ၩ့နီၪ မွဲဒၪဆၧအီၪက့ၪကဆါယွၩလၧဆၧထီးအလူၬ အတိၩ့၁ၭဖၧၩ့လူၬဆံၫ့လီၫ. ပကအၪ့ဎၬဒိၭန့ဘၪလၧဆၧဘၩဆိၪဖၪဒဲဆၧစံၭထၪ့ အၪ့အူၭ, လၧ၁ၭမၧၫ့ထီးအလူၬ၁ံၪအဆၧလ့ၩခၫ့ဖျီၫ့ဘၪကဆါယွၩနီၪလီၫ. ကဆါယွၩမွဲၦတဲၩ့လၩ့ဆၧကဆါလၧအပၧၩ့ဆၧလဂၩ, စဎွၩဒဲၦစ့ၩရၫ့တီၩဆၧလၧ ဂၪ့ခိၪထီးအလူၬလီၫ. အ၀့ၫအီၪက့ၪန့ဆၧကိၭမံၩ့ဒ့ၭထီးအလူၬ လၧအဖိၪ၁ံၪလဖၪ အဂးလီၫ. မွဲၦလၧၦနဲၩန့ဘၪ၀့ၫကိၭအဆၧၫ့အထီဒ့ၭ. ၦဒုၪဒၩလၧယွၩအဖိၪအလံၩ လဖၪချဲၩ့အၧၩ့၁ၫ့ဆၧလၧ, “နယွၩအီၪခီၫခီၫလဲၪ” (အၪ့ ၄၂း၁၀), နီၪဖျီၪဘဲၫ ယွၩအၡၩခမျၧးဘၪလၩ့ထံဖါဒၪလ့ၬနီၪလီၫ. ကဆါယွၩအီၪကဲၪလၧဆၧလးကိၭ စီၪ့ဒ့ၭဒဲဒုၭစၪဘၪအ၀့ၫအၡၩခမျၧးနးဆိၭအ့ၬ, ဒဲယွၩအီၪမၧၫ့၀့ၫဒၪလၧ အ၀့ၫဒၪ အမ့ၬယၫကိၭအဆၧၫ့အထီဒ့ၭနီၪလီၫ. လၧဆၧထီးအလူၬအဖၫ့ခိၪ, လံၬအၪ့အူၭ ဒၪစိၩဘၪ၀ဲၩဆၧလၧယၫ ထီးယွၩအၡၩခမျၧးထီးအလူၬဒဲ ဆၧဘၪတဲၩ့ထီးအလူၬ လဖၪ မိဘိၪ့ထၪ့ဘၩထၪ့ကဆါယွၩနီၪလီၫ (အၪ့ ၄၇း၁; အၪ့ ၆၄း၉).

ဆၧအီၪမၧၫ့မိထုၪ့လၧယွၩနီၪ ဆၧအီၪမၧၫ့မိထုၪ့လၧဆၧဘိၪ့ဆၧဘၩလီၫ. ဆၧဘိၪ့ဆၧဘၩလၧအၪ့အူၭဖၧၩ့နီၪ လၩ့ဆၫ့လိၬ၁ၭလၧ ဆၧဘိၪ့ဆၧဘၩၦၡၩ အၪဂၩနၪ၁့ၪလနံၩယီၩလဖၪ, မွဲဆၧဘိၪ့ဆၧဘၩလၧ လံၬဆံၫ့ဎံၪအထီနီၪ ဘၪလိၬအိၭလိၬ၁ၭလၧ ၡၩခမျၧးထီးလူၬအဆၧအီၪမၧၫ့အီၪဂဲၩအ့ၬ. မွဲဆၧနီၪ, ဆၧကဲၪထၪ့၁ၭအမံၩ့မံၩ့, ဆၧဂ့ၩမွဲဂ့ၩဆၧအၧၩ့မွဲဂ့ၩ, လၧယွၩအၡၩခမျၧးအဆၧအီၪမၧၫ့အီၪဂဲၩဖၧၩ့နီၪ ထုၭဖျီၪထၪ့အ၁ၭလၧအဆၧဘိၪ့ဆၧဘၩလီၫ. ကဆါယွၩနါဂၧၫ့ ၦကွ့ၭအၪ့အူၭထၩအလူ, လၧအီၪအလးလစီၪ့ဘၪလစီၪ့နီၪ, စံၭဆၧၫ့အ၀့ၫလၧ ယွၩအဆၧလၧၫ့ဆၧဎွ့ၩအထီလီၫ (အၪ့ ၃း၄; အၪ့ ၁၈း၆; အၪ့ ၂၀း၆).

ၦကွ့ၭလံၬအၪ့အူၭနၪ၁့ၪလၧ ယွၩအီၪဆိၭအလးနီၪ အီၪလၧမူၭခိၪ, လထံၪဎးနီၪယွၩအီၪလၧဇံအိၫ့, အီၪလၧဆၧလုဂံၪ့လၧအၡၩခမျၧး၁ံၪအကျၩနီၪလီၫ. ဘဲၫနီၪအ၁ိၭ ယွၩအီၪ၀့ၫလၧလးယဲၩ့ဒဲလၧလးဘူၭ, လၧလးဎံၩ့စီၪ့, ဒဲလၧအဆၧ လုဂံၪ့ဖၧၩ့ (အၪ့ ၁၁း၄), အီၪ၁ူၪ၀့ၫ (အၪ့ ၁၀း၁) ဒဲအီၪဖျီၪထၪ့၀့ၫ (အၪ့ ၄၁း၁၂) ဒၪလီၫ. ဆၧမၩအ၁ၭလၧအၪ့အူၭဖၧၩ့လဖၪနီၪ နဲၪဖျီၪယွၩအဆၧအီၪက့ၪလၩ့ဆၫ့ အ၁ၭ လၧအထီဒၪ၀့ၫဆ့လီၫ. ၦကွ့ၭလံၬအၪ့အူၭလဖၪနၪ၁့ၪလၧ ယွၩအဆၧအီၪ ဘူၭဒဲအဆၧအီၪယဲၩ့လဖၪနီၪ မွဲဆၧမၩအ၁ၭဘဲၫအန့ဆၧၫအ၁ိၭလီၫ (အၪ့ ၂၄း၇-၁၀). အ၀့ၫ၁ံၪနၪ၁့ၪ၀ဲၩနး၁ၭအဆၧဂဲးဆီၪ့ဘၭဆီၪ့လမံၩ့ယီၩလီၫ. အ၀့ၫ၁ံၪ၁့ၪယၫ ယွၩအဆၧဂ့ၩဒဲအဆၧအီၪဘူၭ, လၧအ၀့ၫ၁ံၪအဆၧလ့ၩခၫ့ဖျီၫ့လမံၩ့လါလါနီၪ, ဒုၭဆီၪ့ထၪ့အ၀့ၫ၁ံၪအဆၧယိလါအီၪခိၭဆၧအဖၧၩ့လီၫ.

ပအီၪက့ၪလၩ့ဆၧအထုၬအဆၧၫ့ (limit) လၧ ယွၩအဆၧယိလၩ့ပဆၧ အီၪမၧၫ့အခံးအဂၩ့န့အ့ၬနီၪ အၪ့အူၭဒုၭ၁့ၪယၫပၧၩဘဲၫ၁့ၪလဲၪ. ပဆၧအီၪမၧၫ့ အီၪဂဲၩအနိၪ့ (အပိုင်း) လၧပအၪ့ဎၬဒၪဘၪယွၩလၧအယဲၩ့နီၪ မိဘၪအီၪဘဲၫ၁့ၪ လဲၪ.