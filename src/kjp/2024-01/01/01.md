---
title:  ဘၪဖီလံၬအၪ့အူၭဆၧဘဲၫ၁့ၪလဲၪ
date:   30/12/2023
---

### ဖီလနွ့ၫယီၩအဂးဆၧမၩလိၪ. 
၁ကွ့ၭနဲၪ့ ၁၆း၇; နံၫဟမဲအၫ ၁၂း၈; အၪ့အူၭ ၂၅း၁-၅; အၪ့အူၭ ၃၃း၁-၃; ရိမၫ ၈း၂၆, ၂၇; အၪ့အူၭ ၈၂း၈; အၪ့အူၭ ၁၂၁း၇.

> <p>၁နိၫထီၫ့</p>
> “တၭစံၭအ၀့ၫ၁ံၪ, ဆၧချဲၩ့လဖၪယီၩ, ယစံၭ၀ဲၩန၁ံၪလၧယအီၪဒံၭ လၧန၁ံၪအ၁ိၭ, လၧကယဲဆၧကွ့ၭအ၁ၭလၧစမိစ့ၭ အဆၧ၁ီၪ့ဆၧ၁ၫ့အဖၧၩ့, ဒဲလၧမီၪ၁ံၪအဖၧၩ့, ဒဲလၧအၪ့အူၭဆၧအဖၧၩ့, လၧယဂဲးယကၠီၪ့နီၪ, ဘၪလၧၫ့ထၪ့ဎွ့ၩထၪ့ထီးအလူၬလီၫ. ထီးနီၪလဖၧၫ့ ဘဲၫ၁ိၭအ၀့ၫ၁ံၪအနါမိဖိး လၧဆၧကွ့ၭအ၁ၭအဂဲးနီၪ, အ၀့ၫဒၪဒုၭဖၩ့ထၪ့အ၀့ၫ၁ံၪအ၁ၭလီၫ” (လုကၭ ၂၄း၄၄, ၄၅).

လံၬအၪ့အူၭဆၧနီၪ မွဲလံၬဘၩဆိၪဖၪဆၧဒဲလံၬ၁ၭအွံၪဆၧ လၧၦယုဒၫဖိၪ လဖၪဒဲ ၦဎရံၬဖိၪ၁ံၪလဖၪအဂး ခီၫလၧအခၪ့ထံၭအိၩယူၭနီၪလီၫ. ဘၪဆၧကွ့ၭ ၀့ၫဒၪလၧ ၦကွ့ၭလံၬဖိၪလဖၪအလၨဒဲအဆၧချဲၩ့ဒၪ၀့ၫလါနၫ့ဂ့ၩ, လံၬအၪ့အူၭ ဆၧယီၩမွဲဂဲၫကဲၪထၪ့ဒၪလၧၦၡၩအအီၪအ့ၬ, မွဲဒၪလၧကဆါယွၩအအီၪ, ဒဲဖ့ၪလၫ့ ဆၧဆီၫ့မီၪ့ဆၧနၪ၁့ၪလၧအ၀့ၫ၁ံၪအလီၩ့နီၪလီၫ.

မွဲ၀့ၫဒၪ, ကဆါယွၩထိၪဂုထိၪဂဲၩအ၀့ၫ၁ံၪလၧ မိဘၪကွ့ၭဆၧအဂး, ဒဲအ၀့ၫ၁ံၪကွ့ၭ၀့ၫဒၪ, ဒဲမွဲလၧဆၧနီၪ, ပစံၭလၧလံၬဆံၫ့ဎံၪထီးလူၬအဖၧၩ့နီၪ (၂ပံ ၁း၂၁), ကဆါယွၩချဲၩ့ဆၧလၧလံၬအၪ့အူၭ ခၫ့ဖျီၫ့လၧအခ့ၫအၡၩ၁ံၪလၧ ၁ၭမုဆံၫ့ဎံၪအဆၧထိၪဂုထိၪဂဲၩဆၧနီၪလီၫ. ကဆါယ့ၫရှူၬ, အထံၩအဖျဲလဖၪ, ဒဲၦကွ့ၭဆၧဖိၪလဖၪ လၧလံၬဆံၫ့ဎံၪအ၁ၫ့ဖၧၩ့နီၪ ယၧၩ့ထၪ့လံၬအၪ့အူၭလဖၪနီၪ ဒဲအီၪက့ၪဒိၭနဲၩ့၀့ၫဒၪ ဘဲၫလံၬဆံၫ့ဎံၪအ၁ိၭနီၪလီၫ (မၫကၧၭ ၁၂း၁၀; ယီဟၫ့ ၁၀း၃၄, ၃၅; ယီဟၫ့ ၁၃း၁၈). ဆၧနီၪမွဲယွၩအလူအထၫဘဲၫ ၁မိစ့ၭဒဲလံၬရိမၫ အ၁ိၭနီၪလီၫ.

လံၬအၪ့အူၭဆၧယီၩ ဘၪဆၧကွ့ၭ၀့ၫဒၪလၧ ဟံဘြုၫဖိၪၦကွ့ၭထၩလဖၪလၧ ၦအံၫစရ့လၭအ၁ၫ့ဒံၭဒၪအိၩ, ဒဲလံၬအၪ့အူၭဆၧနီၪ ထုၭဖျီၪထၪ့အ၀့ၫ၁ံၪအဆၧအီၪ က့ၪ၁ုၪ့အီၪက့ၪ၁ၭလၧအလုၫအလါဖၧၩ့, ဒဲဖျီၪစိၩ၀့ၫလၧဂၪ့ခိၪထၧၫ့ဘံၪ့ယၫနီၪ လီၫ. ဆၧထိးဆၧၫ့လံၬအၪ့အူၭဆၧယီၩ ဘဲၫယွၩအလူအထၫအ၁ိၭ ဒဲဆၧ၁ၭဆၧး လီၩ့လၧထၩအၪ့အူၭဆၧအခံးအဂၩ့လဖၪ, လၧအဆၧလ့ၩခၫ့ဖျီၫ့အ၁ိၭဆ့, ဘၪထွ့ၫ လၧဆၧဘိၪ့ဆၧဘၩကဆါယွၩ, ဒဲလုၫလါအဆၧဘၪထွ့ၫလဖၪနီၪ, မွဲ၀့ၫဒၪဆၧ၁့ၪယၫနၪ၁့ၪအဂဲးမိၡါ (အခၪ့ထံၭ) ခီၫလၧအနံၪ့အထီၫ့လဖၪ ထီးပမုနံၩမု၁ၫ့ဘိၩ့ ယီၩလီၫ.