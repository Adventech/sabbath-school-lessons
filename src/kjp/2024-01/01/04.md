---
title:  ဆၧ၁ၭအွံၪလယွ့လၧကိၭအဆၧၫ့အထီဒ့ၭအဂး
date:   02/01/2024
---

`ဖီ အၪ့အူၭ ၃, အၪ့အူၭ ၃၃း၁-၃, ဒဲ အၪ့အူၭ ၁၀၉း၆-၁၅. ဆၧဒၪမွဲနီၪအလၩ့ဆၫ့အီၪ၀့ၫဒၪလၧ ၦၡၩအဆၧလ့ၩခၫ့ဖျီၫ့ဆၧ ဘဲၫအနဲၪဖျီၪ၀့ၫလၧလံၬအၪ့အူၭအဖၧၩ့နီၪလဲၪ.`

ထၭခိၪအၪ့အူၭယီၩ ဖ့ၪလၫ့ၦဆူနဲၩဆၧဖိၪ၁ံၪဆၧ၁့ၪယၫလၩ့ထဲၩ့ ၦၡၩအဆၧ လ့ၩခၫ့ဖျီၫ့အထိၪအဎၩ့, ဒဲဒုၭနဲၪဖျီၪထၪ့ၦဆူနဲၩဆၧဖိၪ၁ံၪဘိၪ့ထၪ့ဘၩထၪ့ ကဆါယွၩန့လၧ ဆၧအီၪမၧၫ့အီၪဂဲၩကိၭအထီဒၪလ့ၬနီၪလီၫ. လၧဆၧနီၪလဖၪ အကျၩ ပဒၪဘၪဆၧလနၩ့--

(၁) ဆၧ၁ၭအွံၪလဖၪ နဲၪဖျီၪလဲထၪ့ယွၩအလၩအဖၩ့ဒဲအစီၩ့အမၩ့လၧဆၧ တဲၩ့လၩ့ဆၧအဖၧၩ့, လၧအဆၧပၧၩ့ဘဲၫစဎွၩအ၁ိၭဖၧၩ့, လၧဆၧစ့ၩရၫ့တီၩဆၧ အဖၧၩ့, ဒဲလၧအဆၧတီၩဆၧလီၩ့အဖၧၩ့နီၪလီၫ.

(၂) အၪ့အူၭစံၭခိးစံၭတၩဆၧ နဲၪဖျီၪထၪ့ဆၧမၩမုၬဆၧၫ့ထဲၩ့ယွၩအဆၧ ဆိၪဂ့ၩလဖၪလီၫ.

(၃) ဆၧယၧၩ့ဘၪဆၧလဖၪ နဲၪဖျီၪအဆၧဘၪထိးဆၧလဖၪ လၧယွၩအအီၪ ဘဲၫကဖီၩ့ဖျ့ၭလၧဆၧကၪဆၧဂဲၩလီၫ.

(၄) အၪ့အူၭအဆၧကိၪ့ဘၪကိၪ့၁့ၪ ဖ့ၪလၫ့၁နိၫအဆၧမၩဖိၬထွ့ၫလၧဆၧ အီၪမၧၫ့တီၩလီၩ့အဂးလီၫ.

(၅) ၦဘိၪ့ၦဎွၩအဆၧအၪ့အူၭနဲၪစိၩကဆါဎရံၬ, မွဲစဎွၩပၧၩ့ဆၧဒဲမၩဖီၩ့ဖျ့ၭ ယွၩအၡၩခမျၧး၁ံၪလဖၪလီၫ.

(၆) အၪ့အူၭဆၧကွ့ၭနဲၪ့လဖၪ ဒုၭနၪ့ထၪ့ထဲၩ့ၦအံၫစရ့လၭဖိၪလဖၪအဖၧၩ့ ၁ၭလၧအဖီၩ့ခွံၬဒဲဒုၭယိထံၫလၩ့ထဲၩ့ယွၩအဆၧတီၩဒဲၦအံၫစရ့လၭဖိၪ၁ံၪအဆၧလၩ့မၪ မိကဲၪဆၧမၩလိၪလၧၦၡၩဆၨၩမိဂဲၫလၧယၫခီၫလဖၪ ထီးလမၩလၧၩ့ဘၪဆၧ ဘၪ၁ူၭဘၪမၪလၧဖံၫဖူၫလၧအဖီၩ့ခွံၬမၩထး၀့ၫ, ဒဲမိအီၪဂုးခၧၫ့တီၩလီၩ့လၧယွၩ အဆၧအုၩ့လၩ့ဖၧၩ့လီၫ.

အၪ့အူၭအထၩကဲၪ ဆၧအဒီၩ့လၩ့ထံးဒဲအလၩ့ဆၫ့လၧကကၠူၭန့ (ထုၭန့) ဘၪၦဖီဆၧဖိၪ၁ံၪအ၁ၭလီၫ. အၪ့အူၭအထၩဘၪဆၧကွ့ၭကျိၭလနၩ့လၩ့မါခွံၬလါနၫ့ဂ့ၩ, ဆၧကွ့ၭကျိၭအီၪထးလၧဆၨၩလနၩ့နီၪ ဘၪခိးဘၪတၩ၀့ၫလီၫ.

၁. ဆၧလၩ့ဂၬလိၬ၁ၭအဖျီၩ့ - လံၬဖျိၪ့ဒဲဆၧချဲၩ့ဒဲဆၧဆီၫ့မီၪ့နံၫမံၩ့ဘၪလၩ့ ဎိၭ/လၩ့ဂၬလိၬ၁ၭ. ဆၧလၩ့ဂၬလိၬ၁ၭနီၪ ထုၭဖျီၪဆၧဒိၭနဲၩ့လိၬ၁ၭဆ့လီၫ. ပစံၭ အဒီၩ့ၪ “ယ၁ၭၡီၩ့ဧ့, စံၭထၪ့အၪ့အူၭယဟိ၀ၩဆံၭ. ဒဲကယဲဆၧလၧယဖၧၩ့ဧ့, စံၭထၪ့အၪ့အူၭအမံၩ့ဆံၫ့ဎံၪနီၪဆံၭ” (အၪ့ ၁၀၃း၁). လၧဆၧလၩ့ဂၬလိၬ၁ၭထီး ယီၩ, “ယ၁ၭၡီၩ့” မွဲ “ကယဲဆၧလၧယဖၧၩ့,” စံၭ၀့ၫ ၦလဂၩအမိၡါထၧၫ့ဂၩယၫ နီၪလီၫ.

၂. ဆၧချဲၩ့ဒီၩ့လၩ့နဲၪဖျီၪခံးဂၩ့ (Imagery) နီၪ ထုၭန့ၦၡၩနးခီၫ့မိၡါအဆၧ ဘၪထွ့ၫလီၫ. အဒီၩ့ - ဆၧအီၪဒုၩလၧယွၩအလးနီၪ ထုၭဖျီၪဒီၩ့လၩ့၀့ၫလၧ “လၧနဒံၭအလၩရှူၪအဖၧၩ့နီၪ” (အၪ့ ၁၇း၈).

၃. ဆၧလလၩ့ဂၬဘၪလိၬ၁ၭနံၫမံၩ့အီၪထဲးဎုၬ (Merism) - “လၧမုဆၫဆၫ, မုနၩနၩနီၪ, ယကိၭထၪ့လၧနမ့ၬယၫ” မိစံၭ၀့ၫကိၭၡၭထၪ့လထုၬဘၪနီၪလီၫ (အၪ့ ၈၈း၁).

၄. Wordplays (မၩန့ကွ့ၭဆၧချဲၩ့ဖျိၪ့လဖျိၪ့လၧအခီၫပယီၫအီၪနံၫမံၩ့, အလူမီၪ့ဎီၩ့ - အသံတူကြောင်းကွဲ, လၧအကဲၪထၪ့ဆၧနံ). လၧ အၪ့အူၭ ၉၆း၄, ၅ အဖၧၩ့ ဟံဘြုၫအဆၧချဲၩ့လဖၪ 'elohim “ယွၩလဖၪ - gods” ဒဲ 'elilim အီၪက့ၪဎိၩအီၪက့ၪဒိၪ/ဆၧဂၩ့ဆၧဖၪ့ - "idols" နီၪ မိ၁ိၫ့ထၪ့ဆၧပရၧၫ့လၧ ကဆါယွၩ, ယွၩလဖၪထီးလူၬအကဆါလီၫ.

လၧခဲၫ့ထုၬနီၪ, ဆၧချဲၩ့ "selah" (စ့လၫ) နီၪမွဲအီၪပွံၭထီ, ခိၭနၪထံၫဆၭ ဆၧပရၧၫ့ဒဲအၪ့လဲၩထၪ့ဆၧအူၪဆၧဒံၩ့အဆၧစၧၩ့ဎုၬ (accompaniment - အတွဲ အဖက်) နီၪလီၫ (အၪ့ ၆၁း၄).