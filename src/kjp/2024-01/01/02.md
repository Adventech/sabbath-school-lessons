---
title:  လံၬအၪ့အူၭ လၧၦအံၫစရ့လၭဖိၪ၁ံၪအဆၧဘိၪ့ဆၧဘၩ လၧခီၩအိၩ အထီ
date:   31/12/2023
---

`ဖီ ၁ကွ့ၭနဲၪ့ ၁၆း၇; နံၫဟမဲအၫ ၁၂း၈; အၪ့အူၭ ၁၈း၁; အၪ့အူၭ ၃၀း၁; အၪ့အူၭ ၉၂း၁; အၪ့အူၭ ၉၅း၂; အၪ့အူၭ ၁၀၅း၂; ကလီစံၫ ၃း၁၆; ဒဲ ယ့မံၭ ၅း၁၃. လံၬအၪ့အူၭအဆၧကွ့ၭလနၩ့ လၧအဒုၭကဲၪထၪ့ ဆၧထိၪဂုထိၪဂဲၩလထံၪဎး လၧအထီဘဲၫ၁့ၪလဲၪ. ယွၩအၡၩခမျၧးလဖၪမၩန့ (၁ိၩ့) လံၬအၪ့အူၭနီၪလၧအထီခလဲၪ.`

လံၬအၪ့အူၭနီၪ ဘၪဆၧမၩကဲၪထၪ့ (ဘၪဆၧကွ့ၭ) ၀့ၫလၧဆၧဘိၪ့ဆၧဘၩ လၧလဂၩနၫ့ဆါဒၪ၀့ၫအဂးမွဲဂ့ၩ, ဒဲလၧခမျၧးအဂီဖၧၩ့မွဲဂ့ၩဆ့လီၫ. အ၀့ၫ၁ံၪ၁ၭအွံၪ ၀့ၫဘဲၫထၭခိၪဘိၪ့ဘၩဆၧလၧ၁ရိၬအဖၧၩ့, ဘဲၫစံၭ၀့ၫလၧ (အၪ့ ၆၁း၁) အဖၧၩ့ အ၁ိၭ, ဆၧဘၪထွ့ၫလၧဆၧအူၪဆၧဒံၩ့, ဒဲဆၧဒီၩ့ဘၪဎီၩ့၁ၭလဖၪ, ဒဲၦ၁ံၫကျံၩဆၧအခိၪလဖၪ, အီၪထဲးဎုၬ၀့ၫဒၪလီၫ (အၪ့ ၉း၁; ၈း၁).

လၧၦဟံဘြုၫလံၬဆံၫ့ဎံၪအဖၧၩ့, လံၬအၪ့အူၭအခိၪတၩ့နီၪ ကိၭ၀့ၫဒၪလၧ tehilim, "praises," “ဆၧစံၭထၪ့အၪ့အူၭဆၧ” လၧအနဲၪဖျီၪအဆၧထိစိၩလၧ ဆၧစံၭထၪ့အၪ့အူၭကဆါယွၩနီၪလီၫ.

လၧၦအံၫစရ့လၭဖိၪ၁ံၪအဆၧဘိၪ့ဆၧဘၩအဖၧၩ့နီၪ ပထုၭပဲၩခွံၬလံၬအၪ့အူၭ န့အ့ၬ. အဒီၩ့, လံၬအၪ့အူၭနီၪဘၪၦဆိၫ့ကၩ (၁ိၩ့) ၀့ၫလၧ ဆၧအီၪက့ၪဆံၫ့ဎံၪဆၧ လုဂံၪ့ (၁ရိၬ), လၧဆၧဘိၪ့ဆၧဘၩအမူၬ, လၧဆၧဘိၪ့ဆၧဘၩအဆၧထံၫလၩ့ ဒီၪလၩ့, ဒဲလၧၦအီၪက့ၪဂုးခၧၫ့လၩ့ယွၩအဆၧအုၩ့လၩ့အတလၫ လၧဒိၩ့ယရှုစလံၫ့ နီၪလီၫ.

“ဆၧ၁ံၫကျံၩဆၧဘၩဆိၪဖၪ” "The Songs of Ascents" (အၪ့အူၭ ၁၂၀-၁၃၄) နီၪ, ဘၪၦကိၭ၀့ၫဒၪလၧ ၦလ့ၩဘၩယွၩဖိၪ၁ံၪအဆၧ၁ၭအွံၪလဖၪ, လၧၦ၁ၭ အွံၪ၀့ၫဒၪလၧ ၦလ့ၩဘၩယွၩဖိၪအဖုၫအဂီဘၪလ့ၩထၪ့၀့ၫလၧဘိၪ့ဖၭဒိၪ ၁ၧၫ့ဘျၩ့ လၧလနံၪ့အထးဖၧၩ့နီၪလီၫ (၂မိစ့ၭ ၂၃း၁၄-၁၇). ဆၧ၁ၭအွံၪကိၭၡၭစံၭထၪ့ အၪ့အူၭယွၩလၧ “ဘိၪ့လ့ၩဖၬအထၭခိၪ” "Egyptian Hallel" (အၪ့အူၭ ၁၁၃-၁၁၈) ဒဲဆၧစံၭခိးစံၭတၩ့အထၭခိၪဖၭဒိၪ "The Great Hallel" လဖၪနီၪ ဘၪၦ၁ၭအွံၪ၀့ၫလၧဘိၪ့ဖၭဒိၪ၁ၧၫ့ဘျၩ့အဖၧၩ့, ဒဲလၧဘိၪ့လၩထၪ့၁ၫ့အမူၬ ဒဲလၧဆၧ အီၪက့ၪဆံၫ့ဎံၪ၁ရိၬအခၫနီၪလီၫ. အၪ့အူၭ ၁၁၃ ဒဲ ၁၁၄ နီၪ ဘၪၦ၁ၭအွံၪ၀့ၫဒၪ လၧဆၧအၪ့ဘိၪ့လ့ၩဖၬ (Passover) အခၪ့ထံၭနီၪ, ဒဲ အၪ့အူၭ ၁၁၅-၁၁၈ နီၪ ဘၪၦ၁ၭအွံၪ၀့ၫဒၪလၧဘိၪ့လ့ၩဖၬအထုၬနီၪလီၫ (မ၁ုၫ ၂၆း၃၀). ကိၭမုနံၩ အထၭခိၪ "Daily Hallel" (အၪ့အူၭ ၁၄၅-၁၅၀) နီၪ ဘၪၦ၁ၭအွံၪဎုၬ၀့ၫလၧ ကိၭမုနံၩလၧဂီၩခီၫဆၧဘၩဆိၪဖၪ လၧဆၧဘိၪ့ဆၧဘၩလးနီၪလီၫ.

လံၬအၪ့အူၭနီၪ လမွဲဘၪန့ၫၦမၩ၀့ၫလၧၡၩခမျၧးအဆၧဘိၪ့ဆၧဘၩဖၧၩ့ဘၪ, ၦ၁ီၪ့လိၪနဲၪလၩ့၀့ၫခမျၧး၁ံၪလၧ ဆၧဘိၪ့ထၪ့ဘၩထၪ့ကဆါယွၩလၧဆၧလုဂံၪ့ အဖၧၩ့ဘဲၫ၁့ၪလဲၪနီၪဆ့လီၫ. ကဆါယ့ၫရှူၫအၪ့ကံၩ့ဘၩဆိၪဖၪဆၧလၧ အၪ့အူၭ ၂၂ အဆၧချဲၩ့လဖၪအဖၧၩ့လီၫ (မၭ၁ုၫ ၂၇း၄၆). ပဒၪဘၪလံၬအၪ့အူၭအထၭခိၪ လၧဆၧအီၪကီၪ့အခၪ့ထံၭ အဆၧမၧၫ့ဆၧဂဲၩအဖၧၩ့ဆ့လီၫ (လီ ၃း၁၆; အ့ ၅း၁၉).

`အ့ၪမွဲပလဘိၪ့ထၪ့ဘၩထၪ့ဘၪကဆါယွၩလၧ ဂၪ့ခိၪအဆၧလုဂံၪ့ဘဲၫ ၁ရိၬအဖၧၩ့လါနၫ့ဂ့ၩ, ပအီၪက့ၪဆိၫ့ကၩလံၬအၪ့အူၭယီၩ လၧပနၫ့ဆါဆၧဘိၪ့ဆၧဘၩဒၪ၀့ၫ လၧလဂၩဘၪလဂၩ အဆၧဘၩဆိၪဖၪအဖၧၩ့န့ဘဲၫ၁့ၪလဲၪ.`