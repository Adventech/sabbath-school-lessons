---
title:  ဒၪခီၩ့လိၬ၁ၭလၧ ၦကွ့ၭထၩအၪ့အူၭဆၧလဖၪ
date:   01/01/2024
---

စဎွၩစဒၫ၀ံၭနီၪ, မွဲၦအမံၩ့ဖျီၪလၧ လံၬအၪ့အူၭဎံၩ့စီၪ့အဖၧၩ့, မွဲၦဒုၭကဲၪထၪ့ ၁နိၫလၧ ၦအံၫစရ့လၭဖိၪ၁ံၪအဆၧဘိၪ့ဆၧဘၩအဂးနီၪလီၫ. ဒဲဘၪၦကိၭန့၀့ၫဒၪ လၧ “ၦကွ့ၭလံၬအၪ့အူၭ အဂ့ၩဒိၪထုၬလၧအံၫစရ့လၭအဖၧၩ့” နီၪလီၫ (၂စၫမုၫအ့လၭ ၂၃း၁). လၧလံၬဆံၫ့ဎံၪအ၁ၫ့ဖၧၩ့ဆ့ ပဒၪဘၪဆၧထိးအ၁ၭလၧ စဒၫ၀ံၭမွဲၦကွ့ၭလံၬအၪ့အူၭလဂၩဆ့နီၪလီၫ (မၭ၁ုၫ ၂၂း၄၃-၄၅; မၩဆၧ ၂း၂၅-၂၉, ၃၄, ၃၅; မၩဆၧ ၄း၂၅; ရိမၫ ၄း၆-၈). လံၬအၪ့အူၭလနၩ့နီၪ ဘၪဆၧကွ့ၭ ၀့ၫဒၪလၧၦလံ၀ဲၫဖိၪ၁ံၪဆ့. အဒီၩ့, အၪ့အူၭ ၅၀ ဒဲ ၇၃-၈၃ နီၪလၧစအၫစဖၭး အၪ့အူၭ ၄၂, ၄၄-၄၉, ၈၄-၈၅, ဒဲ ၈၇-၈၈ နီၪလၧ စကိရၫအဖိၪခွၫ၁ံၪလဖၪး အၪ့အူၭ ၈၈ နီၪ မွဲလၧ အ့ဇရၫဖိၪဆ့း ဒဲ အၪ့အူၭ ၈၉ နီၪလၧ ၦအ့ဇရၫဖိၪစအံ၁ၫ့ နီၪလီၫ. အၪနဲၪ့အနီၪ, စစီလမၧၫ့ကွ့ၭ (အၪ့အူၭ ၇၂, ၁၂၇) ဒဲ စမိစ့ၭကွ့ၭ (အၪ့အူၭ ၉၀) ဆ့နီၪလီၫ.

`ဖီ အၪ့အူၭ ၂၅း၁-၅; အၪ့အူၭ ၄၂း၁; အၪ့အူၭ ၇၅း၁; အၪ့အူၭ ၇၇း၁; အၪ့အူၭ ၈၄း၁, ၂; အၪ့အူၭ ၈၈း၁-၃; ဒဲအၪ့အူၭ ၈၉း၁. လံၬအၪ့အူၭအဆၧၫ့လဖၪယီၩ ထုၭဖျီၪထၪ့ၦကွ့ၭလံၬဖိၪ၁ံၪအဆၧလ့ၩ ခၫ့ဖျီၫ့ဘဲၫ၁့ၪလဲၪ.`

၁ၭမုဆံၫ့ဎံၪထိၪဂဲၩၦကွ့ၭလံၬအၪ့အူၭလဖၪအ၁ၭဒဲ မၩန့အ၀့ၫ၁ံၪအဆၧ၁့ၪ ဆၧဘၪလၧကဆါယွၩအဆၧဖံၭဆၧမၩအဂး ဒဲလၧၦဆူနဲၩဆၧဖိၪ၁ံၪအဖုၫအဂီ အဂးဆ့နီၪလီၫ. ၦကွ့ၭလံၬအၪ့အူၭလဖၪနီၪ မွဲၦလၧအ၁ၭဆုးလီၩ့လၧအဆၧဆူ ဆၧနဲၩ ဒဲမွဲၦဘၪဆၧကျဲၩ့ဖစီၩ့ဒဲအ၁ၭဂံၩ့ဂၩ့ယီၫ၀့ၫဘဲၫပ၀့ၫ၁ံၪအ၁ိၭ လါနၫ့ဂ့ၩ အီၪလၧဆၧဆူဆၧနဲၩအမွဲအတီၩနီၪလီၫ. ဆၧကွ့ၭလဖၪနီၪအီၪ၀ဲၩလၧအထီဖၭ ယံၬယူၭလါနၫ့ဂ့ၩ, ဆၧလ့ၩခၫ့ဖျီၫ့လၧလံၬအၪ့အူၭဖၧၩ့နီၪ ဘၪလၩ့ဎိၭလိၬ၁ၭလၧ ဆၧမၩအ၁ၭလၧပမုနံၩမု၁ၫ့ဘိၩ့ယီၩဆ့နီၪလီၫ.

“မွဲယဆၧဘၩဆိၪဖိၪဂဲၫနုၬလါလၧနမ့ၬယၫဆံၭ. ဒိၭနနါလၧယကိၭထၪ့ ဆၧဆံၭ. အဂဲးဘဲၫယီၩယ၁ၭဎွ့ၩလၧဆၧမၩခိမၩ၀ီၩတၭ, ယ၁ၭမၧၫ့အီၪဘူၭလၧ ဖျုဖၧၩ့လီၫ” (အၪ့ ၈၈း၂, ၃). ဆၧနီၪမွဲဆၧလူကိၭၡၭထၪ့ယွၩလၧ ယၩနံၪ့ၪ နံၫဆံၫလၧၫ့ (twenty-first-century) အ၁ၭၡီၩ့လဖၪ, ဒဲမၩအ၁ၭဘဲၫၦလဂၩဂၩ စံၭ၀ဲၩ၀့ၫလၧအနံၪ့ ၃,၀၀၀ အိၩယူၭနီၪလီၫ.

လံၬအၪ့အူၭလနၩ့နီၪ လီၩဖျီၪထၪ့ဆၧကၪဆၧဂဲၩလဖၪး လနၩ့နၩ့နီၪ အ၁ၭ ဆုးလၧဆၧ၁ၭထိၬလဖၪနီၪဆ့လီၫ. ၦကွ့ၭလံၬအၪ့အူၭလဖၪ ကိၭၡၭထၪ့ယွၩလၧ ဆၧထိးထဲၩ့တၩ့ထဲၩ့အ၀့ၫ၁ံၪအဂး ဒဲဒၪလၩ့ထဲၩ့အ၁ၭ လကြၨၭဘၪလၧယွၩအဆၧမၩဂ့ၩဘၪနီၪဆ့လီၫ. အ၀့ၫ၁ံၪမၩလၩဖၩ့ကဆါယွၩလၧအဆၧတီၩဒဲအဆၧအဲၪ, ဒဲအ၀့ၫ၁ံၪအုၩ့လၩ့ထဲၩ့အ၁ၭလၧ မိဘိၪ့ထၪ့ဘၩထၪ့ကဆါယွၩလၧ ဆၧလၩ့ပွံၭ လၩ့ထၩ့လအီၪဘၪနီၪလီၫ. မွဲဘဲၫနီၪတၭ, လံၬအၪ့အူၭနီၪ မွဲဆၧထိးအ၁ၭလၧ ယွၩအဆၧရွံန့ထဲၩ့ဒဲ၁ၭအွံၪ၁ံၫကျံၩထၪ့ကဆါအဆၧဖ့ၪလၫ့ ဆၧအခိးအတၩဒဲ ဆၧယိလါနီၪလီၫ. လံၬအၪ့အူၭဆၧနီၪထုၭဖျီၪဒုၭ၁့ၪယၫဘၪ ကဆါယွၩအဆၧ ဖ့ၪလၫ့ဘၪထွ့ၫဆၧကွဲၪဖျါဆၧမၪဒဲဆၧအီၪမၧၫ့အီၪဂဲၩအ၁ၫ့, လၧၦအထိးဆၧၫ့ ဖီၪ့ဂုးဆၧလၧဆၧနဲၩလဖၪအဂးလီၫ. ဒဲ, လထံၪဎးနီၪ, အ၀့ၫ၁ံၪမိအီၪ၁ူၪဖၭဘံၭထၬအဆၧမၪ လၧဂၪ့ခိၪလၧအလၩ့ထ့ၬယီၩအဖၧၩ့အ့ၬ.

`ဘဲၫၦကွ့ၭထၩအၪ့အူၭဆၧလဖၪအ၁ိၭ, ၦအီၪမၧၫ့တီၩလီၩ့၀့ၫဆၧလဖၪဒၪလ့ၬနီၪ, ဘၪဂဲၩဖျုဂဲၩ၀ၭ၀့ၫဆၧလနၩ့ ဘဲၫလၧပၧၩအ၁ိၭနီၪ, ပမိ ထုၭန့ဘၪဆၧယိလါဒဲဆၧဘၪမုၬမိန့၀့ၫဘဲၫ၁့ၪလဲၪ.`