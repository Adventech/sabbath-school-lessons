---
title:  ယွၩမွဲထိၬအလဲၫ့လၧဆၧတတုၬတနၭ (ဆၧကၪဆၧဂဲၩ) အဖၧၩ့
date:   23/01/2024
---

`ဖီ အၪ့အူၭ ၁၇း၇-၉; အၪ့အူၭ ၃၁း၁-၃; ဒဲ အၪ့အူၭ ၉၁း၂-၇. လၧဆၧၡၪ့ဆၧနၭအထီလဖၪနီၪ ၦကွ့ၭထၩအၪ့အူၭမၩဆၧနီၪလဲၪ.`

ၦကွ့ၭထၩအၪ့အူၭ၁ံၪဘၪဒၪဆၧၫ့ယၫဆၧကၪဆၧဂဲၩအၪမံၩ့ဒဲ, လၧအထီနီၪ, ဂဲၫထဲၩ့ခ့ၬလၧကဆါအီၪ, ကဆါလၧအမွဲထိၬ (ဆၧအီၪ၁ူၪလး) လၧဆၧတတုၬ တနၭကိၭမံၩ့ဒ့ၭအဂးလီၫ. ဆၧခိၭနၪဖိၬထွ့ၫဆၧနီၪ မွဲဆၧဆီၫ့မီၪ့လၩ့ထံးဒဲရွံန့ ဆၧလၧအအီၪက့ၪထိးဆၧၫ့ယွၩ အဆၧပၧၩ့ဆၧပြၭလၧ ၦလဂၩဘၪလဂၩအဆၧမၩ အ၁ၭကိၭမံၩ့ လၧဆၧအီၪမၧၫ့အီၪဂဲၩအဖၧၩ့လီၫ. လၧဆၧကၪဆၧဂဲၩအထီဖၧၩ့မၬ ဆၧခိၭနၪဖိၬထွ့ၫ (ဆၧဒိၭနဲၩ့၁ၭ) အ့ၪလအီၪဘၪ မိအီၪလၧဆၧလးနးစီၪ့လၧၩ့ အ့ၬ.

ၦကွ့ၭလံၬအဆၧထိးအ၁ၭ, “ယမိစံၭလၧယဟိ၀ၩအဂဲးအကၠီၪ့, ‘မွဲယဆၧ ဖလ့ၬအလး, ဒဲယထိၬလဖျိၪ့, ယယွၩ, ယမိဒိၭနဲၩ့ယ၁ၭလၧအဖၧၩ့လီၫ’” (အၪ့ ၉၁း၂) နီၪ န့ဆၧဂဲးဆၧဘၭလၧဆၧလ့ၩခၫ့ဖျီၫ့လၧအလးခဲၫ့လဖၪ ဒဲဘိၩ့ယီၩ အီၪထီ မၩန့ဘၪဆၧဖ့ၪဆီၪ့ထၪ့အဆၧဆူဆၧနဲၩလၧယၫခီၫအဂးနီၪလီၫ. ၦကွ့ၭလံၬအၪ့အူၭ ကိၭကဆါယွၩလၧဆၧထၪ့ထီၫထုၬဒဲ၁့ၪဆၧလူၬ (အၪ့ ၉၁း၁, ၂), မွဲလၧအနၪ့ထၪ့ထဲၩ့၀့ၫအကဆါယွၩနီၪ မွဲဆၧအဂ့ၩနဲၪ့ဒိၪနဲၪ့လၧဆၧထီး အလူၬနီၪလီၫ.

ၦကွ့ၭထၩစံၭထၪ့အၪ့အူၭဆၧ လီၩထဲၩ့ဆ့ဆၧဘၪထွ့ၫဆၧမုၬဆၧရှူၪဆၧဂုး ဆၧခၧၫ့နီၪ ၦဒၪန့၀့ၫဒၪလၧကဆါယွၩအအီၪလီၫၪ ဆၧလးလၧစံၭ၀့ၫ... “ဆၧလးအီၪ၁ူၪ” (“ဆၧဒုၩလး” “ဆၧဖလ့ၬ”), “အလၩရှူၪ” (အၪ့ ၉၁း၁), “ထိၬ” (အၪ့ ၉၁း၂), “အဒံၭ” “ထၩ့ဖံၭဖိၪ” “ထၩ့ဖံၭဖၭဒိၪ” (အၪ့ ၉၁း၄), ဒဲ “ယဆၧ ဖလ့ၬအလး” (အၪ့ ၉၁း၉). ဆၧနီၪမွဲဆၧနဲၪစိၩ၀့ၫလၧမူၭခိၪနီၪလီၫ. ဘဲၫ၁ိၭ ဆၧအီၪက့ၪလုဒိၪဎွ့ၩဒိၪအလၩရှူၪက၁့ၪအဂးနီၪ ဆၧကြၨၭနၪ့ထၪ့ထဲၩ့မုအဆၧခိလၧ ၦထိးလန့ဘၪနီၪလီၫ.

`ဖီ အၪ့အူၭ ၁၇း၈ ဒဲ မၭ၁ုၫ ၂၃း၃၇. နဒၪဘၪဆၧအခံးအဂၩ့မွဲနီၪလဲၪ, ဒဲဆၧထုၭဖျီၪထၪ့မွဲဆၧနီၪလဲၪ.`

ဆၧဖ့ၪဒီၩ့လၩ့ဆၧအဘူၭထုၬလဖၪအကျၩ “လၧနဒံၭအလၩရှူၪအဖၧၩ့” (အၪ့ ၁၇း၈; ၅၇း၁; ၆၃း၇) နီၪ, မွဲဆၧကိၪ့ထုၭဖျီၪထၪ့ဆၧမၩမုၬဆၧဒဲဆၧမၩ ဂုးခၧၫ့လၩ့ထံးဆၧလၧဆၫ့မိလဘံၪ့အဆၧအီၪပဒၩ့အဖိၪအဆၧမၩအ၁ၭနီၪလီၫ. ကဆါယွၩထိၪဒီၩ့ဆၧလၧလံၬကျီၫ့ကျီၫ့လၧ အအီၪခိၭပဒၩ့ထၬအဖိၪ၁ံၪလၧအဒံၭ လဖၪအ၁ိၭ (၂မိ ၁၉း၄; ၅မိ ၃၂း၁၁), ဒဲဆၫ့မိၡါလၧ အီၪက့ၪကီၪ့အဖိၪ၁ံၪလၧ အဒံၭဖၫ့လၬနီၪလီၫ (မၭ၁ုၫ ၂၃း၃၇).

`ဘဲၫနီၪလါနၫ့ဂ့ၩ, ထီးပဒၪဆၧၫ့ယၫဆၧနၭဆၧၡၪ့ဂဲၫဘၪပၧၩ အထီလဖၪအဖၧၩ့, ဆၧမၩအ၁ၭ ဘဲၫပဒၪယွၩအဆၧအီၪပဒၩ့ထၬဆၧလ၁့ၪဘၪနီၪ အီၪထၪ့၀့ၫဘဲၫ၁့ၪလဲၪ. ဘၪမွဲနီၪပစံၭလၧဆၧမၩအ၁ၭ ဘဲၫနီၪနီၪ လမွဲဘၪလၧယွၩလအီၪလၧပ၁ိၭဘၪနီၪလဲၪ.`