---
title:  ယခံးယဂၩ့အီၪ၁ူၪလၧနမ့ၬယၫအ့ၬ
date:   21/01/2024
---

`ဖီ အၪ့အူၭ ၁၃၉း၁-၁၈. ဆၧထုၭဖျီၪထၪ့ယွၩအစီၩ့အမၩ့ (အၪ့ ၁၃၉း၁-၆), အဆၧအီၪဂၧၩ့ (အၪ့ ၁၃၉း၇-၁၂), ဒဲအဆၧမၩဂ့ၩလဖၪ (အၪ့ ၁၃၉း၁၃-၁၈) ဘဲၫ၁့ၪလဲၪ. ယွၩအဆၧမၩအ၁ၭနီၪ လီၩဖျီၪထၪ့ အ၀့ၫအဆၧအုၩ့လၩ့မွဲဆၧနီၪလဲၪ.`

နမိမၩဆၧၩ့ၦလဂၩဂၩလါနၫ့ဂ့ၩ နစူၪဖၧၩ့ဆၧလအီၪဘၪနးမံၩ့နီၪ ကဲၪလဘျၩ့ဘျၩ့ဧၪ. ဘဲၫနီၪအ၁ိၭ, ၦလဂၩဂၩမိမၩဆၧၩ့နၧၩလါနၫ့ဂ့ၩ လ၁့ၪယၫဘၪ နဆၧအလိၫဘၪနီၪ အီၪ၀့ၫဆ့ဧၪ. မွဲဘဲၫနီၪအ၁ိၭအ့ၬ. ကဆါယွၩနီၪ ၁့ၪယၫဆၧ မၩအ၁ၭလၧနၧၩနီၪထီးအလူၬ, ဒဲကဖ့ၪလၫ့နၧၩအဂး ဆၧအီၪလၧအ၀့ၫအလၧၫ့ အဎွ့ၩဆ့လီၫ. မွဲဆၧဘဲၫနီၪတၭ, အဆၧအုၩ့လၩ့လၧဆၧမၩဆၧၩ့အဂးဒဲဆၧဖီၩ့ဖျ့ၭ အဂးနီၪ မွဲဆၧချဲၩ့လၧပနါဂၧၫ့ပျီၩဆၧအ့ၬ, မွဲဆၧလၩ့ထံးအဂုးအခၧၫ့လဖၪလီၫ.

လံၬအၪ့အူၭစံၭ ယွၩအဆၧ၁့ၪယၫဆၧနီၪ ဖျီၫ့ထီးဒၪလ့ၬအီၪ၁ူၪ၁ၭလန့ဘၪ လၧအမိအဒၧၩ့လးဖၧၩ့နီၪဒံၭလီၫ (အၪ့ ၁၃၉း၁၃, ၁၅). ယွၩအဆၧ၁့ၪယၫဆၧနီၪဘၪထွ့ၫလၧဆၧအဆၧၫ့အထီ (အၪ့ ၁၃၉း၂), လၧဆၧဆီၫ့မီၪ့မွဲဂ့ၩ (အၪ့ ၁၃၉း၂, ၄), လၧဆၧလးဆၧကျဲၩ့မွဲဂ့ၩ (အၪ့ ၁၃၉း၃)ၪ လၧဆၧအီၪ့မၧၫ့ထီးအလူၬ အဖၧၩ့လီၫ. ယွၩအဆၧ၁့ၪယၫနၪ၁့ၪလၧအလၩ့လၭနီၪ မွဲဆၧလၧအတဲၩ့လၩ့၀့ၫဒဲ အဆၧ၁့ၪယၫဘူၭထံး၀့ၫလၧအဆၧယိထဲၩ့ခွါထဲၩ့အဖၧၩ့လီၫ.

ယွၩအဆၧ၁့ၪယၫဆၧလၩ့လၭလၨၪယီၩ မွဲအမိမၩ၁ၭမဲၪပၧၩအ့ၬ, အမိ၁ိၫ့ပၧၩ လၧယ့ၫရှူၬအစူၪဖၧၩ့ လၧအမၩလၧၫ့ထၪ့ဎွ့ၩထၪ့ဆၧလၧပဂး လၧထုၪ့စူၪယၫလီၩ့ နီၪလီၫ. လၧဆၧနဲၩယ့ၫရှူၬအဖၧၩ့, ဆၧဖ့ၪလၫ့ပၧၩယ့ၫရှူၬအဆၧတီၩဆၧလီၩ့, “ယွၩအဆၧတီၩဆၧလီၩ့” (အနၫ့ဆါဒၪ၀့ၫ) နီၪလီၫ (ရိမၫ ၃း၅, ၂၁).

ကဆါယွၩအဆၧအီၪဘူၭယီၩ ဖျီၪထံၫဆၭ၀့ၫဒၪဎံၩ့လၩ့ထီးဒၪလးလၧ “ဖျုဖၧၩ့” ဒၪလ့ၬ (sheol, “ဆၧ၁ွၪခိၪ”) ဒဲ “ဆၧခံၭပံၭ” (အၪ့ ၁၃၉း၈, ၁၁, ၁၂) အလး, ဆၧလးလၧကဆါယွၩလလ့ၩအီၪဘၪအၡါမၬနီၪ (အၪ့ ၅၆း၁၃) လီၫ. အဆၧအီၪဘူၭနီၪဖျီၪ၀့ၫဘဲၫ “မုဂီၩအဒံၭ” လၧအမိထီၩ့စိၩ၀့ၫလၧ “မၫဆမံၭ အထုၬ”ၪ ခီၫလၧမုထၪ့ထီၩ့လၧမုနုၬနီၪ (အၪ့ ၁၃၉း၉) လီၫ. မွဲဆၧဒုၭနၪ၁့ၪပၧၩ လၧကဆါယွၩလထီၩ့စိၩဘၪဆၧလးအီၪနးစီၪ့အ့ၬနီၪလီၫ. ကဆါယွၩနီၪ မွဲၦဆၧ ဘၪတဲၩ့လၧမူၭ၀ၩ့ဒီၪ့အဖၧၩ့အ့ၬလါနၫ့ဂ့ၩ, အ၀့ၫမွဲၦလၧအတဲၩ့လၩ့ဆၧ, အီၪဘူၭဒဲ အဆၧတဲၩ့လၩ့ဆၧလဖၪ, ဒဲယိထဲၩ့ခွါထဲၩ့၀့ၫဒၪဆ့လီၫ (ဖီ ဟံဘြုၫ ၁း၃).

ကဆါယွၩမွဲၦ၁့ၪယၫပဂဲးပကၠီၪ့ထီးအလူၬ ဒဲယိထွ့ၫပၧၩ့ထၬပၧၩလီၫ. ပ၁့ၪယၫဘၪလၧကဆါယွၩ မွဲဆၧဒိၪထုၬဆၧထီၫထုၬအကၠီၩ့နီၪ မၩအၪထၪ့ပဆၧဆူ ဆၧနဲၩဒိၪမးလီၫ. လံၬစံၭထၪ့အၪ့အူၭဆၧယီၩအဆၧထိးအ၁ၭနီၪ မၩလၩ့မါခွံၬ ဆၧမၩထံၬထၬပဆၧဘၪထွ့ၫမၩဘူၭမၩထံးလိၬ၁ၭလၧကဆါယွၩနီၪလီၫ.

`ၦလနၩ့နၩ့မိဒၪဘၪကဆါယွၩ ၁့ၪယၫအ၀့ၫ၁ံၪအဂဲးအဂ့ၩထုၬ, ထီးဒၪလ့ၬအ၀့ၫ၁ံၪအဆၧအၧၩ့ဆၧ၁ၫ့ လၧအအီၪ၁ူၪ၁ၭလဖၪနီၪလီၫ. ဘၪမွဲနီၪဆၧ၁ၭထိၬအပရၧၫ့ယီၩ, ကဲၪပဆၧယိလါလမံၩ့ဒၪနီၪလဲၪ.`