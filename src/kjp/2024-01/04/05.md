---
title:  ၦယိထဲၩ့ခွါထဲၩ့ဆၧဒဲၦမၩဖီၩ့ဖျ့ၭဆၧ
date:   24/01/2024
---

`ဖီ ၁ကီရံၫ့ ၁၀း၁-၄. စပီလူၫထုၭဖျီၪထၪ့ၦအံၫစရ့လၭဖိၪ၁ံၪအဆၧ စဲၪ့ထၪ့အဆၧမၩအ၁ၭနီၪဘဲၫ၁့ၪလဲၪ. အ၀့ၫ၁ီၪ့လိၪဆၧမၩလိၪ မွဲဆၧနီၪ လဲၪ.`

`ဖီ အၪ့အူၭ ၁၁၄. ယွၩအဆၧမၩဖီၩ့ဖျ့ၭအၡၩခမျၧးၦအံၫစရ့လၭဖိၪ၁ံၪလၧ ခးအံဇံၭဖၧၩ့အဂဲးနီၪ ထၩအဆၧကွ့ၭနဲၪဖျီၪအီၪဘဲၫ၁့ၪလဲၪ.`

ထၩအဆၧကွ့ၭနဲၪဖျီၪ ယွၩအဆၧမၩဖီၩ့ဖျ့ၭဆၧလၩ့လိလၩ့လၭ လၧအဖိၪ အလံၩ၁ံၪစဲၪ့ထၪ့ဖီၩ့ဖျ့ၭဘၪလၧ ခးအံဇံၭအဆၧအၪ့မၧၫ့ဎီးအလးနီၪ ပဒၪဘၪလၧ အၪ့အူၭ ၁၁၄ ဖၧၩ့လီၫ. လၧလံၬဆံၫ့ဎံၪဆၧၫ့ထီလးလံၩဒဲအ၁ၫ့ထၧၫ့ထီယၫနီၪ, ဆၧမၩဖီၩ့ဖျ့ၭဆၧလၧအံဇံၭအဆၧစၧၩ့ထၬနီၪ ဖ့ၪနဲၪဒီၩ့ယွၩအစီၩ့အမၩ့လၧ ထိးထဲၩ့ တၩ့ထဲၩ့အၡၩခမျၧးနီၪလီၫ. စပီလူၫလီၩအ့ၪဘၪၦကီရံၫ့ဖိၪ၁ံၪလၧဆၧဂဲးယီၩ, ဆၧလ့ၩခၫ့ဖျီၫ့ထၧၫ့ထီယၫ ဘဲၫဆၧဒီၩ့ဆၧထ့ၬ, ဆၧဖ့ၪနဲၪဒီၩ့လၩ့ယ့ၫရှူၬဎရံၬအဆၧထိးထဲၩ့တၩ့ထဲၩ့နီၪလီၫ.

အၪ့အူၭ ၁၁၄ ဆ့နဲၪဖျီၪယွၩအဆၧမၩဖီၩ့ဖျ့ၭဆၧ ခၫ့ဖျီၫ့လၧဆၧတဲၩ့လၩ့ဆၧ ကဆါအဆၧပၧၩ့ဆၧပြၭအစီၩ့အမၩ့, လၧအထုၭထၪ့ခွံၬအၡၩခမျၧး၁ံၪလၧခးအံဇံၭ အ၁ိၭနီၪလီၫ. မၫဆမံၭ, ယီၫဒၫ့ထံၫချိၬဒဲခိၪလီၩ့ထိၩ့ချိၬလဖၪ ကဲၪထၪ့န့ဆၧထိး အ၁ၭလၧ ၦၡၩအစီၩ့အမၩ့အဂဲးအဘၭ ထၪ့ဒုၪဒၩၦအံၫစရ့လၭဖိၪ၁ံၪ လၧအဆၧလ့ၩဆၧ လၧခးဆၧစံၭ၀ဲၩနီၪလီၫ (၅မိ ၁း၄၄; ရှူၫ ၃း၁၄-၁၇). မွဲလါနၫ့, ကဆါယွၩလခီၫ, ဖီၪ့ဂုးပၧၩ့ဆၧလၧအ၀့ၫ၁ံၪထီးလူၬအဖၫ့ခိၪလီၫ.

ဘဲၫမွဲဆၧနီၪတၭ, လၧကဆါယွၩအဖိၪ၁ံၪအီၪလၧဆၧလးကိၭစီၪ့ဒဲလၧကိၭ အဆၧၫ့အထီဒ့ၭ, ဖၧၩ့၁ၭလၧၦလ့ၩဆၧလၧမူၭခိၪယရှုစလံၫ့နီၪ အီၪလၧၫ့ဎွ့ၩဒဲ ဆၧကၪဆၧဂဲၩဒဲဆၧလၩ့အၪ့ယိၪလဖၪနီၪလီၫ. လံၬအၪ့အူၭဖ့ၪဂဲးဖ့ၪဘၭအ၀့ၫ၁ံၪ ဘဲၫ၁ိၭကယိထၪ့စိၩယွၩလၧ အတဲၩ့လၩ့မူၭခိၪဒဲဂၪ့ခိၪလဂၩအအီၪနီၪလီၫ (အၪ့ ၁၂၁း၁).

စံၭထၪ့အၪ့အူၭ ၁၁၄ အဆၧလီၩဖျီၪထၪ့ဆၧနီၪဖ့ၪနဲၪစိၩ ယ့ၫရှူၬအဆၧမၩ ဒုၭအီၪဂုးဖုးထဲၩ့လံၩဒဲကွံၩ, ဒဲဘိၭဘၪ၁့ၪယၫဆၧအီၪကီၪ့ လၧ၁ၭမဲၪဆၧနးမံၩ့လဂ့ၩ မွဲလၧအ၀့ၫမၩနၧၩ့ခွံၬဂၪ့ခိၪယူၭနီၪလီၫ (မၭ ၈း၂၃-၂၇; ယီ ၁၆း၃၃).

ယွၩအဆၧမၩအဒိၪအယိၬလၧ အၡၩခမျၧး၁ံၪအဂးနီၪ မိဘၪကဲၪထၪ့ ဆၧဂုထၪ့ဎွ့ၩထၪ့လၧဂၪ့ခိၪထၧၫ့ဖျိၪ့ယၫ က၀ၭထိၬ၀ၭတ့ၭလၧယွၩအမ့ၬယၫနီၪ လီၫ (အၪ့ ၁၁၄း၇). ဆၧ၀ၭထိၬ၀ၭတ့ၭယီၩ မိဘၪနၪ၁့ၪထိးဆၧၫ့ဘဲၫဆၧယူၭယၪ့ ပၭကၩလၧဆၧဘိၪ့ဆၧဘၩအဖၧၩ့ အၪနဲၪ့ဂ့ၩနဲၪ့ဆၧ၁ၭမဲၪ၁ၭဖျဲၩ့နီၪလီၫ (အၪ့ ၉၆း၉; ၉၉း၁). အ့ၪမွဲအ၀့ၫ၁ံၪအဆၧဘၪထွ့ၫလၧယွၩနီၪ, ၦဆူနဲၩဆၧဖိၪလဖၪမိဘၪ၁ၭမဲၪဆၧအလးအီၪနးမံၩ့အ့ၬလီၫ.

`ဘဲၫပမွဲၦဆူနဲၩဆၧဖိၪလဖၪအ၁ိၭ, ပဘၪဒၪဆၧၫ့ယၫဆၧအၪ့ယိၪအလၩ့၁ၭမဲၪလၧနး၁ၭအဂးနီၪ မွဲဆၧနီၪလဲၪ, ဒဲပမၩန့ဆၧမၩလိၪ ဆၧဒိၭနဲၩ့၁ၭလၧယွၩအစီၩ့အမၩ့ ဘဲၫ၁ိၭပမိဖီၩ့ဖျ့ၭလၧဆၧအၪ့လွ့ၫလၧအလၩ့၁ၭမဲၪလဖၪဘဲၫ၁့ၪလဲၪ.`