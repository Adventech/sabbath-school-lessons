---
title:  ယဟိ၀ၩနါဂၧၫ့မၩဖီၩ့မၩဖျ့ၭ၀့ၫလီၫ
date:   20/01/2024
---

### ဖီလနွ့ၫယီၩအဂးဆၧမၩလိၪ. 
အၪ့ ၁၃၉း၁-၁၈; အၪ့ ၁၂၁; အၪ့ ၁၇း၈; မၭ ၂၃း၃၇; ၁ကီ ၁၀း၁-၄; ဟံ ၄း၁၅, ၁၆.

> <p>၁နိၫထီၫ့</p>
> “ထီးၦတီၩၦလီၩ့ကိၭၡၭထၪ့၀့ၫတၭ, ယဟိ၀ၩနါဂၧၫ့မၩဖီၩ့မၩဖျ့ၭ အ၀့ၫ၁ံၪလၧအဆၧခိဆၧ၀ီၩထီးအလူၬလီၫ” (အၪ့အူၭ ၃၄း၁၇).

လဖၧၫ့ဘၪလဖၧၫ့ (ကကၠၪဂီၩ့ကကၠၪ) လံၬစံၭထၪ့အၪ့အူၭဆၧနီၪ ထုၭဖျီၪ လၩ့ထံးယွၩအဆၧပၧၩ့ဆၧမွဲဆၧတီၩ, ယွၩမွဲၦတဲၩ့လၩ့ဆၧဒဲယိထွ့ၫပၧၩ့ထၬမူၭ ၀ၩ့ဒီၪ့ယီၩလီၫ. အ၀့ၫထုၭဖျီၪထၪ့အ၁ၭ ဘဲၫယွၩအီၪလၧအနးခီၫ့မိၡါလဂၩလၧအမၩကဲၪထၪ့ဂုဆၧဒဲယိထွ့ၫမၩဆၧၩ့ဆၧလၧ ဆၧမၩဘူၭမၩထံးလိၬ၁ၭလၧအၡၩ ခမျၧးလဖၪလီၫ.

ကဆါယွၩအီၪဘူၭဒဲအၡၩခမျၧး ဒဲလၧအဆၧဘၪတဲၩ့၁ံၪလဖၪနီၪ, လၧမူၭခိၪ ဒဲလၧဂၪ့ခိၪယီၩဆ့လီၫ (အၪ့ ၇၃း၂၃, ၂၅). ကဆါယွၩ “အီၪက့ၪအလးဆီၩ့ဆီ ဂုးခၧၫ့လၧမူၭခိၪ” (အၪ့ ၁၀၃း၁၉) ဒဲ “ထၪ့ထူၬဆၧလၧၡါမုနၧၫ့ဖၫ” (အၪ့ ၆၈း၄) လါနၫ့ဂ့ၩ, “အီၪဘူၭ၀့ၫလၧကယဲၦလၧအကိၭထၪ့၀့ၫလၧဆၧမွဲဆၧတီၩ အဖၧၩ့ကိၭဂၩဒ့ၭ” (အၪ့ ၁၄၅း၁၈) ဆ့နီၪလီၫ. လံၬစံၭထၪ့အၪ့အူၭဆၧယီၩ ဖီၪ့ဂုးခၧၫ့ထၬဆၧမွဲဆၧတီၩလၧကဆါယွၩ မွဲကဆါလၧအအီၪမၧၫ့၀့ၫ, ဒဲဂဲၩ၀ၭ မၩဆၧလၧ ၦလၧအကိၭထၪ့အ၀့ၫဒၪလဖၪအဂးနီၪလီၫ (အၪ့ ၅၅း၁၆-၂၂). လံၬစံၭထၪ့အၪ့အူၭဆၧနီၪ အီၪလၧအခီၫပယီၫလၩ့ထံး, လံၬယီၩဘၪဆၧကွ့ၭ၀့ၫဒၪ လၧဆၧထုၭဖျီၪထၪ့ကဆါယွၩလၧအမၧၫ့၀့ၫလဂၩ, လၧအနါဂၧၫ့ဆၧဒဲစံၭဆၧၫ့ ထဲၩ့ဆၧဘၩဆိၪဖၪ၁ံၪလဖၪဆ့နီၪလီၫ.

ပကြၨၭနၪ့ထၪ့ဆၧလၧဆၧထိးဆၧၫ့ အီၪမုၬလၧယွၩအဆၧဘူၭဆၧထံးနီၪ အီၪကဲၪထၪ့လၧဆၧအီၪမၧၫ့အီၪဂဲၩဆူနဲၩအ၀့ၫ, ဒဲခိၭနၪဖိၬထွ့ၫအဆၧမၪလူၬ လဖၪနီၪလီၫ. ဘဲၫပဒၪဘၪလၧၦအံၫစရ့လၭဖိၪ၁ံၪအဆၧလ့ၩခၫ့ဖျီၫ့အ၁ိၭ ဆၧဆူဆၧနဲၩဒဲနဆၧခိၭနၪဖိၬထွ့ၫဆၧယီၩ ဆံၭလၩ့ၡၩလၩ့ကဲၪ၁့ၪအ့ၬလီၫ.