---
title:  ယအီၪက့ၪနလူနထၫလၧယ၁ၭဖၧၩ့
date:   18/02/2024
---

`ဖီထဲၩ့ အၪ့အူၭ ၁၁၉း၁-၁၆, ၁၆၁-၁၆၈. ပကဘၪထီးန့ယွၩအဆၧမၪလူၬဘဲၫ၁့ၪလဲၪ. ဆၧအခိးအတၩအီၪဘဲၫ၁့ၪလဲၪ.`

လံၬဆံၫ့ဎံၪဒုၭဖျီၪထၪ့ ၦလၧအလ့ၩဆၧလၧဆၧနဲၩဎုၬလၧယွၩအဆၧတီၩ ဆၧလီၩ့အဂးနီၪလီၫ. ဆၧနဲၩအ၁ၭမၧၫ့ယီၩ အီၪဂုးခၧၫ့၀့ၫဒၪခၫ့ဖျီၫ့လၧဆၧခိၭနၪ ယွၩအဆၧမၪလူၬလဖၪနီၪလီၫ (အၪ့အူၭ ၁၁၉း၁). “အ၀့ၫ၁ံၪမိလ့ၩ၀့ၫလၧ နမ့ၬအဆၧဖၩ့အကျၩလီၫ” (အၪ့အူၭ ၈၉း၁၅). ၦလၧအလ့ၩဆၧလၧယွၩအဆၧ မၪလူၬဒဲဆိၬထၪ့ထီၫယွၩအဆၧမၪလူၬနီၪလီၫ. ဆၧလ့ၩဆၧလၧယွၩအဆၧဖၩ့နီၪ မွဲအလီၩ့ဖိၬထွ့ၫယွၩအဆၧမၪလူၬ လူၬ၁ုၪ့လူၬ၁ၭနီၪလီၫ (အၪ့အူၭ ၁၁၉း၁, ၂, ၂၀).

“ၦလၧအ၁ၭဆုးလီၩ့၀့ၫလၧအဖၧၩ့၁ၭအဖၧၩ့တၭ, လ့ၩဆၧလၧယဟိ၀ၩ အဆၧ၁ီၪ့ဆၧ၁ၫ့အဖၧၩ့နီၪ ဘၪဆိၪဂ့ၩ၀့ၫလီၫ” (အၪ့အူၭ ၁၁၉း၁). “ဆၧမၩစံၪစၪ, ဆၧဘၪ၁ၭလိၪ” “လအီၪဘၪအခီၫပယီၫနီၪ မွဲ၀့ၫဒၪဆၧလုဆၧလၧယွၩထိးဆၧၫ့ န့နီၪလီၫ” (၂မိစ့ၭ ၁၂း၅). ဘဲၫနီၪအ၁ိၭဆ့ ၦအတီၩအလီၩ့အဆၧအီၪမၧၫ့ နီၪမွဲ “ဆၧလုမၧၫ့အဆံၫ့အဎံၪ” (ရိမၫ ၁၂း၁). လဘၪ၁ၭလိၪဘၪလၧဆၧဒဲၩဘၭ နီၪလီၫ. ၁ၭမၧၫ့လၧအဖ့ၪလၫ့အ၁ၭလၧယွၩနီၪ မွဲ၁ၭမၧၫ့အလၧၫ့ဎွ့ၩနီၪလီၫ. အ၀့ၫအီၪလၧ၁ၭမၧၫ့အမၩမုၬထဲၩ့ယွၩအ၁ၭနီၪလီၫ (အၪ့အူၭ ၁၀၁း၂, ၆; အၪ့အူၭ ၁၈း၃၂).

ဆၧထီးန့ယွၩအဆၧ၁ီၪ့ဆၧ၁ၫ့နီၪ မွဲဆၧအၪ့နၩ့ဖၭထဲၩ့ဆၧဂ့ၩဒဲဆၧအၧၩ့, ဆၧတီၩဆၧလီၩ့ဒဲဆၧဘၪမၪန့၀့ၫဒၪဂ့ၩဂ့ၩဘၪဘၪအကၠီၩ့နီၪလီၫ (အၪ့အူၭ ၁၁၁း၁၀; ၁ကွ့ၭနဲၪ ၂၂း၁၂). မွဲဒၪမိၡါအခံးအဂၩ့အဆၧမၩလခီၫလီၫအ့ၬ. ဆၧခိၭနၪယွၩအဆၧမၪလူၬနီၪ မွဲနးခီၫ့ဒဲနး၁ၭအဆၧဖ့ၪလၫ့ယွၩထီးအလူၬနီၪလီၫ.

ယွၩအဆၧမၪလူၬ, ဆၧ၁ီၪ့ဆၧ၁ၫ့လဖၪယီၩ မွဲယွၩအဆၧဘၪ၁ၭလၧဂၪ့ခိၪ ဖိၪလဖၪအဂးနီၪလီၫ. ဆၧမၪလူၬယီၩ၁ီၪ့ထဲၩ့၁ၫ့ထဲၩ့ပၧၩ ဘဲၫပကအီၪမၧၫ့လၧ ဆၧကိၪ့၁့ၪဒဲ ဆၧပျီၩဖျ့ၭဒဲဆၧမုၬဆၧရှူၪအဂးနီၪလီၫ (အၪ့အူၭ ၁၁၉း၇-၁၁, ၁၃၃). စဒၫ၀ံၭမုၬလၩ၁ၭဎွံၫထဲၩ့လၧအ၀့ၫထီးန့ထဲၩ့ယွၩအဆၧ၁ီၪ့ဆၧ၁ၫ့, ဆၧမၪလူၬလဖၪအဖၧၩ့နီၪလီၫ. မွဲဆၧမၪလူၬယီၩ ဒုၭ၁့ၪယၫဂုးခၧၫ့ထဲၩ့အ၀့ၫလၧ ကဆါယွၩအဆၧလူတီၩအကၠီၩ့နီၪလီၫ (အၪ့အူၭ ၁၁၉း၇၇, ၁၇၄).

“ၦလၧအအဲၪနဆၧစ့ၩရၫ့၁ံၪနီၪ အီၪလၧဆၧမုၬဆၧလၩအၪမၬတၭ, ဆၧလၩ့ထံၩဖါအလးနီၪ အီၪလၧအ၀့ၫ၁ံၪနးမံၩ့အ့ၬ” (အၪ့အူၭ ၁၁၉း၁၆၅). “ယွၩအလူအထၫမွဲမ့ၪဒီၩ့လဖျိၪ့ လၧယခၪ့အဂး” (အၪ့အူၭ ၁၁၉း၁၀၅), “ၦလတီၩလလီၩ့ဘၪ မၩဖျံၩခွၩ့လၧယဂး, မွဲလါနၫ့တၭ, ယ၁ၭဂၭဖျိၭနဆၧ၁ီၪ့ဆၧ၁ၫ့၁ံၪအဖၧၩ့၁ၭနီၪအ့ၬ” (အၪ့အူၭ ၁၁၉း၁၁၀).

`ဎရံၬဒုၭဖျီၪထၪ့ယွၩအလူအထၫအစီၩ့အမၩ့ လၧအ၀့ၫအ၁ၭမၧၫ့ဖၧၩ့ ဘဲၫ၁့ၪလဲၪ (မၭ၁ုၫ ၄း၁-၁၁). ဆၧခိၭနၪထဲၩ့ယွၩအလူအထၫလူၬ၁ၭနီၪ မွဲအခိးဒဲအစီၩ့အမၩ့အီၪဘဲၫ၁့ၪလဲၪ.`