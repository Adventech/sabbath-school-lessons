---
title:  ကဆါအဆၧမၩခွါ
date:   20/02/2024
---

`ဖီထဲၩ့ အၪ့အူၭ ၈၁း၇, ၈; အၪ့အူၭ ၉၅း၇-၁၁ ဒဲ အၪ့အူၭ ၁၀၅း၁၇-၂၂. ဆၧမၩခွါအီၪဂဲၫလၧမူၭခိၪအဂဲး မွဲဆၧဒုၭဖျီၪထၪ့ဘဲၫ၁့ၪလဲၪ.`

ဆၧလးအမံၩ့ မ့ၫၪယီၩ မွဲဆၧလးလၧၦအံၫစရ့လၭဖိၪ၁ံၪအၪ့ထၩထဲၩ့ ယွၩဘၪဆဲၫ့လၧ အလူတီၩအကၠီၩ့နီၪလီၫ (၂မိစ့ၭ ၁၇း၁-၇; အၪ့အူၭ ၉၅း၈, ၉). လၧ အၪ့အူၭ ၈၁ အဖၧၩ့နီၪဆ့ ပဒၪဘၪယွၩမၩခွါထဲၩ့ၦအံၫစရ့လၭဖိၪ၁ံၪအဂဲးဆ့ နီၪလီၫ. လါနၫ့ဂ့ၩ အ၀့ၫ၁ံၪအဆၧနဲၩၡၩဒဲလဆူနဲၩဂုးခၧၫ့ဘၪယွၩအလူနီၪတၭ အ၀့ၫ၁ံၪစၪထဲၩ့လၧယွၩအဆၧမၩခွါအဖၫ့လၬနီၪလီၫ (အၪ့အူၭ ၈၁း၁၁).

ဆၧကဲၪထၪ့လၧ မ့ၫၪအလးယီၩ ဖ့ၪထဲၩ့ပၧၩဆၧပရၧၫ့နံၫမံၩ့နီၪလီၫ. အခၪ့ထံၭလမံၩ့နီၪ ယွၩအခ့ၫအၡၩလဖၪကြၨၭလီၩဖျီၪထၪ့ထဲၩ့ၦလၧဖျိၩ့, (အဖီၩ့ခွံၬ) လဖၪအဆၧမၪခိၭမၬခိၭမၬအ့ၬ. အ၀့ၫ၁ံၪကဘၪလီၩ့ဖိၬထွ့ၫထဲၩ့ယွၩအဖၧၩ့၁ၭနီၪလီၫ (အၪ့အူၭ ၈၁း၁၃). နံၫမံၩ့လမံၩ့နီၪ အ၀့ၫ၁ံၪလဖျီၫ့ထဲၩ့ဘၪယွၩအဆၧမၩခွါ ဘၪဒဲအ၀့ၫ၁ံၪလခိၭနၪဒဲလီၩ့ဖိၬထွ့ၫဘၪ ယွၩအဆၧဘၪအ၁ၭလါနၫ့ဂ့ၩထီးအ၀့ၫ ၁ံၪဘၪဆၧၫ့ယၫထဲၩ့ဆၧၡၪ့ဆၧနၭဒဲဆၧကၪဆၧဂဲၩအထီ ယွၩထိးထဲၩ့တၩ့ထဲၩ့ အ၀့ၫ၁ံၪနီၪလီၫ (အၪ့အူၭ ၈၁း၇). ဘဲၫအဖီၩ့ခွံၬအခံၫ့ယွၩထိးထဲၩ့တၩ့ထဲၩ့ဆၧအ၁ိၭ ၦ၁ၭမၧၫ့ကဂဲၫလၧယၫလဖၪနီၪဆ့ အ၀့ၫကထိးထဲၩ့တၩ့ထဲၩ့ပၧၩဆ့နီၪလီၫ.

လၧ အၪ့အူၭ ၁၀၅ အဖၧၩ့ ၦဒၪဘၪယွၩမၩခွါထဲၩ့စယိ၁ၭ ဘၪဆဲၫ့ထဲၩ့လၧ အ၀့ၫအဆၧနဲၩယွၩအဖၧၩ့နီၪလီၫ (၁မိစ့ၭ ၃၇း၅-၁၀; အၪ့အူၭ ၁၀၅း၁၉). ဟံဘြုၫအလံၬမ့ၬဖျိၪ့ (ဆၧမၩခွါ) ယီၩ မွဲအခီၫပယီၫ “ဆၧမၩဆံၫ့ထၪ့” အဂးနီၪ လီၫ. ဆၧယီၩမွဲဘဲၫ၁ိၭ ကထုၭပဲၩခွံၬစယိ၁ၭအဆၧ၁ၭဂံၩ့ဂၩ့လၧ ယွၩအဆၧအုၩ့လၩ့ လဖၪဒဲဘဲၫအ၀့ၫကလီၩ့ဖိၬထွ့ၫယွၩအဆၧ၁ိၫ့ဆၧနီၪလီၫ.

ဆၧမၩခွါဒဲ၁နိၫ့အီၪဂဲၫလၧမူၭခိၪနီၪ မွဲအမိဒုၭဆီၪ့ထၪ့ပဂဲးဘၭဒဲကဒုၭအီၪ တဲၩ၀ဲၩ့ပၧၩလၧ ကဆါအဆၧအုၩ့လၩ့အီၪလၩ့ ကလၧၫ့ဎွ့ၩထၪ့အထီနီၪလီၫ. ဆၧနီၪပဒၪဘၪလၧစယိ၁ၭအ၁ၭမၧၫ့ဖၧၩ့နီၪလီၫ (အၪ့အူၭ ၁၀၅း၂၀-၂၂).

ဆၧမီၪ့ဘံၭခွံၬယွၩအဆၧ၁ီၪ့ဆၧ၁ၫ့ယီၩ မၩနီၩ့ထၪ့ၦအခိၪဒဲအ၁ၭနီၪလီၫ. “ယွၩအဆၧဘၪအ၁ၭနီၪ မွဲဘဲၫၦကခိၭနၪထဲၩ့အဆၧမၪလူၬဒဲဆၧ၁ီၪ့ဆၧ၁ၫ့နီၪ လီၫ. လါနၫ့ဂ့ၩၦၡၩလဖၪမံၫခံၫ့မံၫမၪဒဲလၩ့၁ံၫလၩ့ဘၩ့လၧမုၪခီၩလဲးအဆၧအၪ့ လွ့ၫအဖၫ့လၬနီၪလီၫ. လၧမုၪခီၩလဲးအဆၧအၪ့လံၩ့အၪ့လီၫ “မွဲနကဘၪ၁ံၫ တၡါၡါအ့ၬ” နီၪအကၠီၩ့ ပဘၪဒၪဆၧၫ့ယၫထဲၩ့ဆၧၡၪ့ဆၧနၭဘိၩ့နဲၪ့ယီၩနီၪလီၫ. ဆၧလခိၭနၪဘၪယွၩအဆၧမၪလူၬနီၪ မၩနီၩ့ထၪ့ၦ၁ၭ, မၩဂၭဂီၩ့ထဲၩ့ၦဆၧဆူ ဆၧနဲၩဒဲမၩဂၭဂီၩ့ထဲၩ့ၦၡၩအီၪလၧၦနဲၩ့ၦဎီၩ့နီၪလီၫ. အခၪ့ထံၭဆၧဒဲၩဘၭနီၪ မွဲဆၧမၪဖၭဒိၪလၧအ၀့ၫ၁ံၪအမ့ၬယၫ လါနၫ့ဂ့ၩအ့ၪမၩမၪဆၧအၪကၠၪအၪဘျၩ့တၭ အ၀့ၫ၁ံၪလဆီၫ့မီၪ့လၧၩ့ဘၪဆၧဒဲၩဘၭအလံၩ့အလဲၫလၧၩ့ဘၪဒဲအ၀့ၫ၁ံၪအၪ့စၪ့ ထၪ့ဆၧ ဆၧယီၩမမွဲဆၧဒဲၩဘၭတၡါၡါဧၪ...ၦမၩထဲၩ့ယံၭယူၭ. ဒဲဲကနံၩဘၪကနံၩ အ၀့ၫ၁ံၪထဲၩ့လၩ့နုၬထဲၩ့လၧဆၧဒဲၩဘၭနီၪအဖၧၩ့ ထီးအလူၬနီၪလီၫ.” Ellen G. White, Testimonies for the Church, vol. 4, p. 146.