---
title:  ၁ီၪ့လိၪလါပၧၩဘဲၫ၁ိၭပမိ၀ံထၪ့နၬထၪ့ၦမုနံၩလဖၪ
date:   19/02/2024
---

`ဖီထဲၩ့ အၪ့အူၭ ၉၀; အၪ့အူၭ ၁၀၂း၁၁; ဒဲ အၪ့အူၭ ၁၀၃း၁၄-၁၆. ၦၡၩအဆၨၩအဆၧကၪဆၧဂဲၩနီၪ မွဲဘဲၫ၁့ၪလဲၪ.`

ၦၡၩအဆၨၩ့လၧ လၩ့ထ့ၬဆၧကျဲၩဖစီၩ့အဖၧၩ့လဖၪယီၩ မွဲဘဲၫ၁ိၭထံၫအအွံၩ လၧဆၧလၩ့ဆိၩလၩ့ကၠၪအဆၧဖၩ့အ၁ိၭနီၪလီၫ. “အနံၪ့လထီၫ့နီၪ မၩအ၁ၭဘဲၫ လၧမုဂၪလနံၩလၧအဖီၩ့ခွံၬအ၁ိၭတၭ, မၩအ၁ၭဘဲၫၦအီၪခိၭဆၧအဆၧၫ့အထီလၧ မုနၩအ၁ိၭနီၪလီၫ” (အၪ့အူၭ ၉၀း၄), “ပနံၪ့လဖၪအမုနံၩနီၪ . . . ဒံၩခွံၬ၀့ၫတၭ, ပယူၩထၪ့ခွံၬလီၫ” (အၪ့အူၭ ၉၀း၁၀, ၁၁) ဖီထဲၩ့ (အၪ့အူၭ ၉၀း၅, ၆; အၪ့အူၭ ၁၀၃း၁၅, ၁၆), “ၦ၁ၭမၧၫ့ယီဖၨၪလါနၫ့ဂ့ၩ ဎွ့ၩ၀့ၫဒၪလၧဆၧဖံၭဆၧမၩဒဲအဆၧ ၁ုၪ့အုၭ၁ၭအုၭနီၪလီၫ” (အၪ့အူၭ ၉၀း၁၀). ၦၡၩလဆူနဲၩဘၪယွၩလဖၪ လါနၫ့ဂ့ၩ ထီးဘၪဆၧၫ့ယၫထဲၩ့ဆၧ၁ံၫမွဲဂ့ၩ, ဆၧၡၪ့ဆၧနၭမွဲဂ့ၩ အ၀့ၫ၁ံၪဘၪ၁ုၪ့အုၭ၁ၭအုၭ လၧၦ၁ၭမၧၫ့ဖၨၪခိၬအကၠီၩ့နီၪလီၫ.

လၧ အၪ့အူၭ ၉၀ အဖၧၩ့ ၦၡၩအဆၧအီၪမၧၫ့အီၪဂဲၩဒဲယွၩအဆၧခိၭထၭဆၧ ယီၩဆုးဘူၭအ၁ၭနီၪလီၫ. “ယွၩအီၪဂုးခၧၫ့လၧပဂးအဆိၩဆိၩအကၠၪကၠၪလီၫ” (အၪ့အူၭ ၉၀း၁, ၂). အခီၫပယီၫမွဲ၀့ၫဒၪ “ယွၩမွဲဆၧဖလ့ၬအလးလၧအခ့ၫ အၡၩ၁ံၪအဂးနီၪလီၫ” (အၪ့အူၭ ၉၁း၉).

အ၀့ၫထုၭပဲၩခွံၬအဆၧ၁ၭခဲၩထၪ့ဂီၩ့ ဒုၭအၪထၪ့ဆၧယၪ့၁ၭနီၪလီၫ. စဒၫ၀ံၭ ၁့ၪယၫထဲၩ့ယွၩအဆၧ၁ၭထၪ့အဂဲးဘဲၫယီၩအ၁ိၭ “နဆၧ၁ၭထၪ့အစီၩ့အမၩ့ မွဲဘဲၫ ဆၧ၁ၭမဲၪနၧၩအ၁ိၭ န၁ၭခဲၩထၪ့နီၪ, မွဲပလၫ၁့ၪယၫလဂၩလဲၪ” (အၪ့အူၭ ၉၀း၁၁). အခီၫပယီၫမွဲ၀့ၫဒၪ ၦၡၩဒၪဆၧၫ့ယၫဘၪယွၩအဆၧ၁ၭခဲၩထၪ့ဂ့ၩဂ့ၩဘၪဘၪ နးဂၩဒံၭအ့ၬ. အ၀့ၫအွံၪ၁ၭဆၧၩ့ဆၧဒဲၩဘၭဖိၪ ဘဲၫပၧၩလဖၪယီၩအကၠီၩ့ ထီးအဆၧၫ့ အထီအီၪဒံၭအထီယီၩပကနီၫ့ယါလၩ့ထဲၩ့ပ၁ၭတၡါၡါနီၪဆံၭ.

လံၬဆံၫ့ဎံၪဒုၭ၁့ၪယၫပၧၩ ဆၧကိၪ့၁့ၪအတီၩလီၩ့နီၪ မွဲဆၧ၁့ၪယၫယူၭယၪ့ ယွၩနီၪလီၫ. အဆိၫထုၬပကဘၪဒိၭန့ထဲၩ့ဘၪဆၧကိၪ့၁့ၪ “ဘဲၫပ၀ံထၪ့နၬထၪ့ထဲၩ့ ပမုနံၩမု၁ၫ့” (အၪ့အူၭ ၉၀း၁၂) ကန့အဂးနီၪလီၫ. ၦဆၧအီၪမၧၫ့ယီၩ ထုၬခွံၬ၁့ၪ ယီၫယီၫဖိၪလီၫ. ပကဘၪအီၪမၧၫ့လၧ ဆၧထီးလၩ့၁ၭအဖၧၩ့နီၪလီၫ. လၧဆၧ ခိၭနၪယွၩအဆၧ၁ီၪ့ဆၧ၁ၫ့ဆ့နီၪလီၫ. ဆၧကိၪ့၁့ၪဘဲၫနီၪလဖၪ ၦကဒိၭန့ဘၪ ခၫ့ဖျီၫ့လၧဆၧနီၫ့ယါလၩ့ထဲၩ့၁ၭနီၪလီၫ (အၪ့အူၭ ၉၀း၈, ၁၂) ဒဲယွၩအဆၧဖ့ၪလၫ့ ဆၧဖျါ, ဆၧအဲၪ, ဒဲဆၧယၫ့၁ၭနီၪ မွဲလၧပဂးလီၫ (အၪ့အူၭ ၉၀း၁၃, ၁၄).

ၦဆၧကၪဆၧဂဲၩယီၩ မွဲယွၩတဲၩ့လၩ့ပၧၩအကၠီၩ့နီၪအ့ၬ. မွဲလၧဆၧဒဲၩဘၭ အကၠီၩ့နီၪလီၫ. လါနၫ့ဂ့ၩ ပစံၭခိးစံၭတၩထဲၩ့ ဎရံၬလၧအ၀့ၫဖ့ၪလၫ့အ၁ၭလၧ ၦဆၧဒဲၩဘၭအဂးဒဲ နဲၪဖျီၪထဲၩ့ဖၧၩ့၁ၭဘဲၫပကဖီၩ့ဖျ့ၭလၧဆၧကၪဆၧဂဲၩအဖၧၩ့နီၪလီၫ (ယီဟၫ့ ၁း၂၉; ယီဟၫ့ ၃း၁၄-၂၁) အ့ၪလမွဲလၧဎရံၬအဖၧၩ့ ပဂးဆၧယိလါ အီၪနးမံၩလၧၩ့အ့ၬ.

`ၦ၁ၭမၧၫ့ဖီၩဖီၩ့ခွံၬထဲၩ့ချဲၫ့မၬလါနၫ့ဂ့ၩ ယ့ၫရှူၬအဆၧအုၩ့လၩ့အီၪဘဲၫ ၁့ၪလဲၪ (ယီဟၫ့ ၃း၁၆). ယ့ၫရှူၬလအီၪဘၪ ပဂးဆၧယိလါလအီၪနးမံၩ့ ဘၪလီၫ.`