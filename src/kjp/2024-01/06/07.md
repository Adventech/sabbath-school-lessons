---
title:  မၩလိၪအၪထၪ့အဂး.
date:   09/02/2024
---

ဖီ Ellen G. White, "The Beatitudes," pp. 6-13, 29-35, in Thoughts From the Mount of Blessing

လံၬစံၭထၪ့အၪ့အူၭဆၧနီၪ အီၪလၩ့ဆၫ့လိၬ၁ၭလၧ ၦၡၩဆၨၩ၁ံၪအလတီၩ လလီၩ့ဘၪနီၪလီၫ. ထိးဆၧၫ့ဆၧအၧၩ့ဆၧ၁ၫ့အ့ၬ. ဖ့ၪပဂၨၪထၪ့ဆၧ, လၧဆၧ မိမၩဆၧၫ့ထဲၩ့ဆၧအ့ၬ မွဲလၧဆၧဂဲးဆီၪ့ဘၭဆီၪ့လၧအမၩလၩမၩဖၩ့ကဆါယွၩ အမံၩ့လခီၫလီၫ. ခီၫလၧနီၪဒဲဘိၩ့ယီၩ, ဆၧဘၪဆုးလီၩ့လၧၦတီၩလီၩ့လဖၪ၁ုၪ့ဎွံၫ ၁ၭယီၫလၧအ၀့ၫ၁ံၪမိဒၪဘၪ ကဆါယွၩမၩဆၧၫ့ထဲၩ့ၦအၧၩ့၁ၫ့ဖိၪလဖၪ, မွဲလၧ ယွၩအမံၩ့ဒဲအဆၧတီၩလီၩ့အီၪ၀့ၫဒၪတၡါလၧဂၪ့ခိၪချိၫ့ယီၩလီၫ (အၪ့ ၅၈း၁၀, ၁၁). လၧလံၬအၪ့အူၭဆၧအဖၧၩ့, ပဒိၭန့ဘၪဆၧမၩလၩ့ထံး မွဲယွၩမၩမုၬထၪ့ဒဲ မၩဖီၩ့မၩဖျ့ၭဆၧနီၪလီၫ. ကဆါယွၩမိဂဲထုၪ့၀့ၫဒၪလီၫ.

“‘ထီးမွဲၦၡၩလဖၪချဲၩ့အၧၩ့ချဲၩ့၁ၫ့နၧၩ, ဒဲမၩနၧၩ့မၩစၪနၧၩနီၪ,’ လီၩထဲၩ့အ့ၪ ဘၪယ့ၫရှူၬ, ‘၁ုၪ့ထိၬ၁ၭထိၬ, ဒဲ၁ုၪ့ဎွံၫ၁ၭယီၫဖၭဒိၪဆံၭ.’ ဒဲအ၀့ၫနဲၪစိၩအၦခိၭနၪ ဆၧဖိၪလဖၪ လၧမီၪ၁ံၪစံၭ၀ဲၩ၀့ၫလၧကဆါအမံၩ့နီၪ, ဘဲၫ ‘အဆၧထိးၡၪ့ထိးနၭ ဒဲအဆၧအွံၪ၁ၭဆၧၩ့အဒီၩ့အထ့ၬနီၪလီၫ.’ ယ့မံၭ ၅း၁၀. စအၫဘလၭ, မွဲၦဎရံၬဖိၪ အဆိၫထုၬလဂၩလၧ စအၫဒၫ့အဖိၪလဖၪအကျၩ, ဘၪ၁ံၫ၀့ၫဒၪလၧမၫတုရၫနီၪ လီၫ. စအံနၧၭနီၪလ့ၩဆၧလၧယွၩ, ဒဲဂၪ့ခိၪယီၩ၁့ၪယၫအ၀့ၫဒၪအ့ၬ. စနိအၫဘၪ ဆၧမၩထၧး၀့ၫ ဘဲၫၦနဲၩပျီၩဆၧဒဲၦမၩတုၩ့ဆၧလဂၩအ၁ိၭလီၫ. ‘ၦဂူၫဂၩလဖၪ ဘၪဆၧမၩခွါ၀့ၫ လၧဆၧဘၪဆဲၫ့လၧဆၧဒုၪဒွ့ၪ, ဒဲဆၧဒိၪဆၧထးတၭ, လၧနီၪ အမ့ၬယၫဆၧစၧၩ့ထၬ, ဒဲဆၧလၩ့ဘၪလၧထီၫ့ဖၧၩ့လီၫ.’ ‘ၦဂူၫဂၩလဖၪဘၪဆၧ မၩအၧၩ့မၩနၭ၀့ၫတၭ, လဒိၭန့ဘၪဆၧဂၭဖျ့ၭနီၪ, မွဲဘဲၫ၁ိၭအမိန့ဘၪဆၧဂဲထုၪ့ထဲၩ့ ဂ့ၩနဲၪ့အနီၪဒံၭလီၫ.’ ဟံဘြုၫ ၁၁း၃၆, ၃၅.” Ellen G. White, Thoughts From the Mount of Blessing, p. 33.