---
title:  ဆၧမွဲဆၧတီၩလၧ ၦဘၪထိးမၩနၧၩ့မၩစၪအဂး
date:   05/02/2024
---

`ဖီ အၪ့အူၭ ၉း၁၈; အၪ့အူၭ ၁၂း၅; အၪ့အူၭ ၄၀း၁၇; အၪ့အူၭ ၁၁၃း၇; အၪ့အူၭ ၁၄၆း၆-၁၀; ဒဲ အၪ့အူၭ ၄၁း၁-၃. ဆၧပရၧၫ့လၧပဂးထီးယီၩ, ထီးဒၪလ့ၬလၧလနံၩယီၩအဂးနီၪ မွဲဆၧနီၪလဲၪ.`

ကဆါယွၩထံၫလၩ့ဒုၭနဲၪဆၧဒဲအၪ့ယိၪအၪ့မီၫ့လၩ့ဆၫ့ဆၧ လၧဆၧမွဲဆၧ တီၩ, အဘၪထွ့ၫလၧၦၡၩခမျၧးလၧအဂဲးဆံၭဘၭဆါလဖၪအဂး, ထဲးဎုၬလၧ ၦၡၪ့ဖိၪယၬဖိၪ, ၦလလၧၫ့လဎွ့ၩဘၪ, ၦဘၪထိးဆၧမၩနၧၩ့, ၦလၧဖါလအီၪဘၪ, ၦမုၪမဲၫခွၫမဲၫလဖၪ, ဒဲၦမွံၩလဖၪနီၪလီၫ. လံၬစံၭထၪ့အၪ့အူၭဆၧ, မွဲဘဲၫဆၧ မၪလူၬဒဲမီၪလဖၪအ၁ိၭနီၪ, လီၩထဲၩ့ဆၧယီၩပျၩ့ပျၩ့လ့ၬလီၫ (၂မိ ၂၂း၂၁-၂၇; အဲၫ ၃း၁၃-၁၅).

လံၬအၪ့အူၭဆၧအၪဒၪဆၧနီၪလီၩဖျီၪထၪ့ “ၦၡၪ့ဖိၪယၬဖိၪ” အဂဲးဒဲဂၭဎ့ၭ ဆၧထိးအ၁ၭလၧဆၧမၩနၧၩ့မၩစၪဆၧ လၧဆၨၩဆၬဒဲဆၧဘိၪ့ဆၧဘၩအဆၧမၩလိၪလဖၪအဖၧၩ့နီၪလီၫ. အနီၪမွဲဆၧဒုၭဖျီၪကျၩယွၩအဆၧယိထွ့ၫခွါထွ့ၫလၧ ၦအဆၨၩထီးအလူၬအဂးလီၫ.

ဆၧလီၩဖျီၪထၪ့ “ၦၡၪ့ဖိၪယၬဖိၪ၁ံၪ” နီၪ လမွဲဘၪန့ၫဆၧပိၭဆၧလိၬ (နးခီၫ့) အဆၧၡၪ့ဘၪ, မွဲဆ့ဆၧဂဲးဆံၭဘၭဆါ၁ံၪဒဲဆၧမၩဘိၭမၩဆၧၩ့လအီၪဘၪ လဖၪဆ့လီၫ. မွဲဆၧအၪ့ယၫယွၩအဆၧယၫ့၁ၭ, ဒဲဆၧဒုၭ၁့ၪယၫဆၧလၧဆၧမိ မၩဆၧၩ့ဆၧအလးအဂူၫဂၩလအီၪဘၪ မွဲဒၪလၧကဆါယွၩအအီၪနီၪလီၫ. ဆၧဒုၭနဲၪ “ၦၡၪ့ဖိၪယၬဖိၪ၁ံၪ” နီၪ ဘၪထွ့ၫ၀့ၫဒၪလၧၦလဂၩအ၁ၭတီၩ, အမွဲအဘၪ, ဒဲအဆၧအဲၪကဆါယွၩလၧအဒိၭနဲၩ့အ၁ၭလူၬလူၬဆံၫ့ဆံၫ့ ဒဲလမိလီၩဖျီၪထၪ့ဘၪ နၫ့ဆါအဆၧဂ့ၩဒဲအဆၧ၁့ၪဆၧဘၪလဖၪဘၪနီၪလဲၪ.

လထံၪဎးနီၪ, ယိထွ့ၫၦလၧအဘၪဆၧထံၬထၬ (အၪ့ ၄၁း၁-၃) ထုၭဖျီၪ ၦၡၩအဆၧအီၪတီၩလၧယွၩနီၪလီၫ. ဆၧမၩကၪမၩဂဲၩ ၦဂဲးဆါဘၭဆါ၁ံၪနီၪ လံၬဆံၫ့ဎံၪစံၭလၧ ဆၧဒဲၩဘၭအၧၩ့၁ၫ့နၭလၨၪနီၪလီၫ (၅မိ ၁၅း၇-၁၁). လံၬအၪ့အူၭဖ့ၪပဂုးထၪ့ၦအတီၩအလီၩ့လဖၪလၧ ဆၧအီၪပဒၩ့ဆၧမၩနၧၩ့မၩစၪဆၧ ကိၭမံၩ့ဒ့ၭနီၪလီၫ.

လံၬအၪ့အူၭထုၭဖျီၪပျၩ့ဆ့ဆၧကဲၪထၪ့ပျီၩပျီၩလၧ ၦလဂၩဂၩအအီၪက့ၪဆၧ နဲၩန့ဆၧလၧၦၡၩအဆၧကိၪ့၁့ၪကိၪ့ဘၪ လၧအလဂုးလခၧၫ့ဘၪလဖၪဆ့နီၪလီၫ. ယွၩအၡၩခမျၧးလဖၪ ဘၪမၩနၧၩ့ခွံၬဆၧကျဲၩ့ဖစီၩ့ လၧမိအီၪက့ၪအဆၧဆူဆၧနဲၩ လၧၦၡၩခိၪနါ၁ံၪ, လၩ့ဆၫ့ဒၪဆၧလၧအလၩ့ဆၫ့လိၬ၁ၭ (လမွဲဘၪ) လၧကဆါယွၩအအီၪနီၪလီၫ.

လၧအ၀့ၫအခိးအတၩအဖၧၩ့, ကဆါယွၩထိးအ၁ၭလၧၦၡၪ့ဖိၪယၬဖိၪ ခၫ့ဖျီၫ့လၧအနၫ့ဆါဒၪ၀့ၫကဲၪထၪ့ၦအၡၪ့လဂၩနီၪ, ဒဲလၧအ၀့ၫအဆၧၡၪ့နီၪ ၦအၪဂၩကဲၪထၪ့ဘၪ ၦအကဲၪဒိၪနီၪလီၫ (၂ကီ ၈း၉). ကဆါဎရံၬအဆၧကဲၪဒိၪနီၪ အီၪထဲးဎုၬလၧဆၧမၩဖီၩ့ဖျ့ၭလၧဆၧမၩနၧၩ့မၩစၪဆၧ, ဒဲအ၀့ၫအုၩ့လၩ့ဆၧလၧ ပၧၩ လၧ၁ၭမၧၫ့၁ၭၡီၩ့အဆိၩအကၠၪလၧကဆါယွၩအဘၩ့မုးဖၧၩ့နီၪလီၫ (နဲၪ ၂၁း၄). ယ့ၫရှူၬဎရံၬမၩလၧၫ့မၩဎွ့ၩ အၪ့အူၭအဆၧအုၩ့လၩ့လဖၪအီၪဘဲၫဆၧမွဲဆၧတီၩ အ၁ိၭ, လၧအမိစ့ၩရၫ့တီၩ ဆၧမၩမၪဆၧလၧအမၩထံၬထၬဆၧကိၭမံၩ့ဒ့ၭ, ဒဲလၧအထုၭပဲၩခွံၬအ၁ၭလၧအမူၩဒၩအီၪလဖၪနီၪဆ့လီၫ (မၭ ၂၅း၃၁-၄၆).

`မွဲပဆီၫ့မီၪ့ဆၧလၧ “ၦၡၪ့ဖိၪယၬဖိၪ၁ံၪ” အီၪလၧပ၁ိၭပကျၩလဖၪအဂး, ဒဲပမၩဆၧလၧအ၀့ၫ၁ံၪအဂး ဆံၭဒိၪဆံၭအၪလဲၪ.`