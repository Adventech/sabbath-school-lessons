---
title:  နမိစ့ၩရၫ့ဆၧ လတီၩလလီၩ့ဘၪဆံၭယံၬလဲၪ
date:   06/02/2024
---

ကဆါယွၩဖ့ၪလၫ့၀ဲၩ ၦအံၫစရ့လၭခိၭနါလဖၪ လၧဆၧအစီၩ့အမၩ့လၧမိစ့ၩရၫ့တီၩဆၧလၧခးအံၫစရ့လၭဖၧၩ့လီၫ (အၪ့ ၇၂း၁-၇, ၁၂-၁၄). ၦအံၫစရ့လၭစဎွၩလဖၪ မိဘၪစ့ၩရၫ့ဆၧလၧကဆါယွၩအဆၧဘၪအ၁ၭအဖၧၩ့ လီၫ. ခိၪနါလဖၪအဆၧ၁ၭအီၪနီၪ မိဘၪမၩလၩ့ထံးဆၧမုၬဆၧဎၩ့ဒဲဆၧစ့ၩရၫ့တီၩ ဆၧလၧထံၫခးဖၧၩ့ ဒဲယိထွ့ၫမၩဆၧၩ့ဆၧလၧၦဒိၭန့ဘၪဆၧအခံးအဂးၡၩလဖၪ နီၪလီၫ. မွဲလၧဆၧအနီၪလမံၩ့ဒၪလီၫ. ထံၫခးဒဲၦၡၩဆၨၩထၧၫ့ဂီယၫ မိဒိၪထၪ့ အၪထၪ့၀့ၫဒၪနီၪလီၫ. စဎွၩအစီၩ့နီၩ့ခိၪ (throne) နီၪ အီၪဂုးအီၪခၧၫ့၀့ၫဒၪလၧ ဆၧအီၪတီၩအီၪလီၩ့လၧကဆါယွၩ, လမွဲဘၪလၧၦၡၩအဂဲးအဘၭအစီၩ့အမၩ့လီၫ.

`ဖီ အၪ့အူၭ ၈၂. ဆၧမၩအ၁ၭမွဲနီၪ ကဲၪထၪ့လၧခိၪနါ၁ံၪပဒၩ့ထၬ ဆၧမွဲဆၧတီၩဒဲမၩနၧၩ့မၩစၪ ၦၡၩလၧအကဘၪယိထွ့ၫ၀့ၫဒၪနီၪလဲၪ.`

လၧအၪ့အူၭ ၈၂ အဖၧၩ့နီၪ, ကဆါယွၩလီၩဖျီၪထၪ့အဆၧစ့ၩရၫ့လဖၪ လၧၦအံၫစရ့လၭဖိၪ၁ံၪစ့ၩရၫ့ဆၧလတီၩဘၪအဖၫ့ခိၪနီၪလီၫ. “ယွၩလဖၪ” (အၪ့ ၈၂း၁, ၆) လၧအစံၭ၀့ၫနီၪ မွဲၦလခီၫဘၩ့မုးအယွၩအ့ၬ, မွဲအ၁ီၫ့၁ံၪလဖၪဆ့အ့ၬ, အ့ၪမွဲအ၀့ၫ၁ံၪနီၪ အမူၩဒၩ (ဆၧမၩ) အီၪလၧအကဘၪဖ့ၪလၫ့ဆၧမွဲဆၧတီၩ လၧယွၩအၡၩခမျၧးဒဲမိဘၪဆၧစ့ၩရၫ့လၧ လမၩဘၪ၀့ၫဆၧနီၪအ့ၬလီၫ. ဆၧအလံၩ့အလဲၫအီၪကွ့ၭထၬ၀့ၫလၧ အၪ့အူၭ ၈၂း၂-၄ ဖၧၩ့လဖၪနီၪ ဒုၭဂၧၫ့စိၩယွၩ အဆၧမၪလူၬ Torah နီၪ, လီၩလၩ့ထံး၀့ၫဒၪ “ယွၩလဖၪ” နီၪ မွဲၦအံၫစရ့လၭ ခိၪနါလဖၪလီၫ (၅မိ ၁း၁၆-၁၈; ၅မိ ၁၆း၁၈-၂၀; ယီ ၁၀း၃၃-၃၅). ကဆါယွၩ အၪ့စၪ့ဆၧလၧ “ယွၩအဖိၪခွၫ၁ံၪ” လၧစ့ၩရၫ့ဆၧလတီၩဘၪ, ဒဲလၧလီၩဖျီၪထၪ့ ဆၧစ့ၩရၫ့အ၀့ၫ၁ံၪအဂး, မွဲလၧအ၀့ၫ၁ံၪလတီၩလလီၩ့ဘၪနီၪလီၫ. ခိၪနါလဖၪ လၩ့ထံၩဖါလၧဆၧခံၭကျၩ မွဲလၧအ၀့ၫ၁ံၪလ၁့ၪယၫဘၪဆၧနီၪ (အၪ့ ၈၂း၅), ဒဲမွဲလၧအ၀့ၫ၁ံၪခွံၬၡိၬထးယွၩအဆၧမၪလူၬ, မွဲမ့ၪဒိၩ့ဆၧဖၩ့နီၪလီၫ (အၪ့ ၁၁၉း၁၀၅).

လံၬဆံၫ့ဎံၪဆိၬထၪ့ဂုးခၧၫ့ဆၧနၪ၁့ၪလၧယွၩ မွဲကဆါယွၩလဂၩဎးနီၪလီၫ. ယွၩဖ့ၪနၩ့လၩ့အဆၧပၧၩ့ဆၧပြၭလၧဂၪ့ခိၪယီၩ အီၪက့ၪၦၡၩခိၪနါလဖၪလၧ အ၀့ၫအဆၧထိးအ၁ၭအလးလီၫ (ရိ ၁၃း၁). မွဲလါနၫ့ဂ့ၩ, ၦၡၩ၁ံၪလဖၪယီၩ, လၧဆၧကွ့ၭနဲၪ့ထၬအဖၧၩ့မွဲဂ့ၩ, ဒဲဘိၩ့ယီၩဒၪလ့ၬမွဲဂ့ၩ, လၨၪခၫ့ဖၬဒဲမၩဂၭဂီၩ့ခွံၬ ယွၩအဆၧဖ့ၪလၫ့မူၩဒၩ (ဆၧမၩ) နီၪဆံၭအၪယူၭလဲၪ.

အၪ့အူၭ ၈၂ ချဲၩ့ဒုၪဒွ့ၫဆၧလၧခိၪနါလတီၩလလီၩ့ဘၪလနၩ့ လၧအဆီၫ့မီၪ့ လၩ့အ၁ၭလၧ “ကဆါယွၩ” လၧၦၡၩခမျၧးအဖၫ့ခိၪလဖၪနီၪလီၫ. ကဆါယွၩ အီၪက့ၪအ၀့ၫ၁ံၪလၧ ၦအံၫစရ့လၭခိၪနါလဖၪအလး, ဒဲကိၭအ၀့ၫ၁ံၪလၧ “ဆၧထၪ့ထီၫထုၬလဂၩနီၪ အဖိၪခွၫလဖၪ” လၧအဆၧထိး၁ၭအဂးလါနၫ့ဂ့ၩ, ကဆါယွၩဖျါဖျ့ၭခွံၬ (ခွံၬၡိၬခွံၬ) ခိၪနါအၧၩ့၁ၫ့လဖၪနီၪလီၫ. ကဆါယွၩလီၩနၪ့ထၪ့ ဖ့ၪထုၪ့၁ၭအ၀့ၫ၁ံၪ လၧအ၀့ၫ၁ံၪမွဲၦ၁ံၪ့၁့ၪဒဲကဲၪဎီးလၧဆၧ၁ီၪ့ဆၧ၁ၫ့ဘဲၫၦအဂူၫဂၩ အ၁ိၭဆ့နီၪလီၫ. ၦအီၪထၪ့ထီၫလၧကဆါယွၩအဆၧမၪလူၬနီၪနးဂၩအ့ၬလီၫ (အၪ့ ၈၂း၆-၈).

ကဆါယွၩမိစ့ၩရၫ့ဂၪ့ခိၪထၧၫ့ဖျိၪ့ယၫလီၫ. ယွၩအၡၩခမျၧးဒၪလ့ၬဆ့, မိဘၪဆၧၫ့ယၫကဆါယွၩလီၫ. ကယဲခိၪနါဒဲၡၩခမျၧးကိၭဂၩကဘၪမၩန့ဆၧမၩလိၪလၧ ယွၩအဆၧစ့ၩရၫ့တီၩဆၧဒဲ ဆၧလးလၧအ၀့ၫ၁ံၪအဆၧယိလါဒိၪထုၬ လၧကဆါနီၪလီၫ.

`နဒိၭန့မွဲနီၪ ဆၧအစီၩ့အမၩ့လမံၩ့လၧ ၦဂူၫဂၩအဖၫ့ခိၪလဲၪ. နထိးန့ ခၫ့ဖျီၫ့ဆၧအစီၩ့အမၩ့နီၪ လၧဆၧအမွဲအတီၩအကြၨၭအဘၪဆ့ဧၪ. အီၪက့ၪဒိၪပၭကၩဆၧဆံၭ.`