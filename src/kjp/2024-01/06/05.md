---
title:  လူၫလၩ့ခွံၬန၁ၭဘၪဆၫလဖၪနီၪဆံၭ
date:   07/02/2024
---

`ဖီ အၪ့အူၭ ၅၈း၆-၈; အၪ့အူၭ ၆၉း၂၂-၂၈; အၪ့အူၭ ၈၃း၉-၁၇; အၪ့အူၭ ၉၄း၁, ၂; ဒဲ အၪ့အူၭ ၁၃၇း၇-၉. ထၩလဖၪယီၩ ဖ့ၪလၫ့နၧၩ ဆၧအီၪက့ၪ၁ုၪ့အီၪက့ၪ၁ၭမွဲဆၧနီၪလဲၪ. မွဲမပၩမၩဆၧလၧဆၧစ့ၩရၫ့ အလးလဲၪ.`

လံၬအၪ့အူၭလနၩ့နၩ့ အၪ့ယၫကဆါယွၩလၧမိမၩဆၧၫ့ထဲၩ့ဆၧ လၧလဂၩဘၪ လဂၩ ဒဲလၧထံၫ၁ံၪခး၁ံၪလဖၪ လၧအမိမၩဆၫဆၧမွဲဂ့ၩ, လၧအမၩဆၫ၀ဲၩဆၧ မွဲဂ့ၩ, လၧၦကွ့ၭလံၬအဖၫ့ခိၪ ဒဲအၡၩခမျၧး၁ံၪအဖၫ့ခိၪနီၪလီၫ. ဆၧမၩအ၁ၭလဖၪ ယီၩ မိကဲၪဘဲၫ၁ိၭဆၧမၩဘံၪဘူၪ၁ၭမွဲလၧဆၧချဲၩ့ဆီၪ့လဖၪ ဒဲ၁ၭလဘၪလၩ့ဎိၭဘၪ လၧလံၬဆံၫ့ဎံၪအ၁နိၫလၧ ဘၪအဲၪပဒုၪပဒၩလဖၪနီၪလီၫ (မၭ ၅း၄၄).

လါနၫ့ဘိၩ, ၦကွ့ၭလံၬအၪ့အူၭအဆၧအီၪက့ၪ၁ၭလၧအလ့ၩဆၧၫ့ယၫဆၧ မၩနၧၩမၩစၪဆၧနီၪ အီၪလၧဆၧအဂ့ၩလခီၫလီၫ. ဖျီၪလၧၦကွ့ၭလံၬယီၩ မၩန့ဘၪ ဆၧအဘၪဒဲအလဘၪဘၪနီၪ ဂ့ၩဒိၭနဲၪ့ၦဂူၫဂၩလဖၪမၩ၀့ၫနီၪလီၫ. အ၀့ၫအီၪက့ၪ ထုၪ့၁ၭ၀့ၫ, ဒိၪဒိၪလ့ၬ, လၧအဘၪထွ့ၫလၧဆၧအၧၩ့ဆၧ၁ၫ့လၧအကဲၪထၪ့လၧ ဂၪ့ခိၪယီၩ, လၧနၫ့ဆါအဂးဒဲလၧၦဂူၫဂၩအဂးဒံၭ, ဆ့လီၫ.

လါနၫ့ဂ့ၩ, ၦကွ့ၭလံၬယီၩအီၪက့ၪလၩ့အ၁ၭလၧ ဆၧမၩဆၧၫ့ထဲၩ့အလးနးစီၪ့ အ့ၬလီၫ. အ့ၪမွဲလခီၫ, အ၀့ၫအီၪက့ၪထးခွံၬဆၧမၪလၧဘၪထိးတဲၩ့၀့ၫအဂးနီၪ လၧကဆါယွၩလဂၩဎးအစူၪဖၧၩ့လူၬလူၬဆံၫ့ဆံၫ့လီၫ. လံၬစံၭထၪ့အၪ့အူၭမၩဂဲၩ ၀ၭထၪ့ဆၧအုၩ့လၩ့လဖၪ (၅မိ ၂၇း၉-၁၆) ဒဲအၪ့ကံၩ့အၪ့ယၫကဆါယွၩလၩ့ထံး လၩ့ဆ့ၭ လၧမိမၩ၀့ၫဘဲၫအဆၧအုၩ့လၩ့၀ဲၩ၀့ၫအ၁ိၭနီၪလီၫ.

လံၬစံၭထၪ့အၪ့အူၭဆၧယီၩ ထုၭဖျီၪလီၩလၩ့ဆၧလၧ ကဆါယွၩအဆၧစ့ၩရၫ့ ဆၧလၧအလၩ့ဘူၭဆၧကမၩအ၁ၭနီၪလီၫ. ဆၧနီၪမွဲန့ၫဆၧဘၩဆိၪဖၪလမံၩ့ လီၫအ့ၬ. အၪ့အူၭ ၁၃၇ နီၪဖ့ၪနဲၪထဲၩ့ဆၧဘိၭဘၪ၁့ၪယၫဆၧလဖၪ လၧယွၩအဆၧ စ့ၩရၫ့ဘၭဘလၧၫ့ (Babylon), ဘဲၫမီၪအဆၧဒၪဆၧလၧယၫနီၪလီၫ. ဘၭဘလၧၫ့ဖိၪလဖၪ အဆၧမၩဂၭဂီၩ့ဂၭစၪဆၧဒိၪဒိၪမုမုလဖၪနီၪ မိဘၪခ့ၬထဲၩ့လၧ အ၀့ၫ၁ံၪအဖၫ့ခိၪလီၫ. လံၬစံၭထၪ့အၪ့အူၭဆၧယီၩ ဒုၭ၁့ၪယၫဆၧလၧယွၩအဆၧ ဖ့ၪထုၪ့၁ၭ လၧဆၧအၧၩ့ဆၧ၁ၫ့နီၪ လဖီၩ့ဖျ့ၭဘၪလၧဆၧစ့ၩရၫ့ဘၪနီၪလီၫ.

ကဆါယွၩအဆၧထိးတဲၩ့နီၪ ဘၪၦထိၪဎီၩ့၀့ၫလၧအဆၧစ့ၩရၫ့ဒဲအခိးအတၩ လီၫ. ကဆါအဖိၪ၁ံၪဘၪဆၧကိၭ၀့ၫလၧဆၧဘၩဆိၪဖၪဆၧ လၧအမၩမၪအ၀့ၫ၁ံၪ လဖၪအဂး ဒဲထီးဒၪလ့ၬဘၪယိလါဆၧလၧအ၀့ၫ၁ံၪအဆၧနီၫ့ယါအၪ့လဲၩထဲၩ့၁ၭ အဂးဆ့လီၫ (အၪ့ ၈၃း၁၈; မဲအၫ ၂၉း၇).

လါနၫ့ဘိၩ, လၧပအၪ့ဎၬမၩဎူၫမၩဎၩ့ထဲၩ့လံၬအၪ့အူၭယီၩ လၧလံၬဆံၫ့ဎံၪ အဆၧထိၪလၧဘၪအဲၪပဒုၪပဒၩလဖၪနီၪ, ပဘၪအီၪက့ၪထုၪ့၁ၭ ထီးပမၩလၩ့ဆံၭ (ပ့ၫ) လၩ့ၡၩဘၪဆၧခိဆၧ၀ီၩလၧ အဆၧလ့ၩခၫ့ဖျီၫ့အဖၧၩ့လဂ့ၩနီၪလီၫ. ကဆါယွၩအီၪက့ၪထီးနဲၪ့အဖိၪ၁ံၪ ဘၪထိးၡၪ့ထိးနၭဆၧလဖၪနီၪ ဒဲမၩလၩ့ထံး၀့ၫ ဒၪလၧ “အၡၩဆံၫ့ဎံၪလဖၪအဆၧ၁ံၫနီၪ, မွဲဆၧလုဒိၪဎွ့ၩဒိၪလၧ ယဟိ၀ၩအမ့ၬ၁- ဖၧၩ့လီၫ” (အၪ့ ၁၁၆း၁၅). ယွၩအဆၧစ့ၩရၫ့ဆၧနီၪ မၩဆၧၩ့အဖိၪ၁ံၪကိၭၡၭထၪ့ဒၩ ဆၧအၧၩ့ဆၧ၁ၫ့ထီးအလူၬဒဲ အၪ့ဎၬန့ယွၩအဘၩ့အမုးလၧအလၧၫ့ထၪ့ဎွ့ၩထၪ့၀့ၫ နီၪလီၫ. အၪ့အူၭဆၧဆ့ ဖ့ၪလၫ့ဆၧလူလၧၦဘၪထိးၡၪ့ထိးနၭလဖၪ, ဒဲဒုၭ၁့ၪယၫ အ၀့ၫ၁ံၪလၧယွၩနၪ၁့ၪထိးဆၧၫ့အ၀့ၫ၁ံၪအဆၧၡၪ့ဆၧနၭလဖၪဒဲ မုလနံၩနီၪ ဆၧစ့ၩရၫ့တီၩမိဂဲၫထီၩ့၀့ၫဒၪနီၪလီၫ.

`ထီးဆၧမၩဆၧၫ့ထဲၩ့ ၦလၧအမၩဆၫမၩနၭအ၀့ၫ၁ံၪဒဲ ၦလၧအဲၪဘၪ၀့ၫလဖၪအခၫနီၪ, ၦအလဆီၫ့မီၪ့ဘၪဆၧ အ၁ၭလဂဲၩ၀ၭဘၪနီၪ မိအီၪ၀့ၫ ဧၪ. လံၬစံၭထၪ့အၪ့အူၭဆၧယီၩ မိမၩဂ့ၩမၩဘၪနဆၧဘၪထိးဒဲနဆၧဆီၫ့မီၪ့လၧအကြၨၭအဘၪနီၪဘဲၫ၁့ၪလဲၪ.`