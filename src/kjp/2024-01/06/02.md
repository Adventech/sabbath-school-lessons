---
title:  ၦဒုၭ၁ုၭဎွ့ၩဒဲအစီၩ့အမၩ့လဂၩ
date:   04/02/2024
---

`ဖီ အၪ့အူၭ ၁၈း၃-၁၈; အၪ့အူၭ ၇၆း၃-၉, ၁၂; ဒဲ အၪ့အူၭ ၁၄၄း၅-၇. လီၩဖျီၪ့ထၪ့ကဆါယွၩအဂဲးဘဲၫ၁့ၪလဲၪ. ဆၧဒုၭ၁့ၪယၫပၧၩ လၧကဆါအီၪတဲၩ့၀ဲၩအ၁ၭလၧ မိမၩဆၧၩ့အၡၩခမျၧး၁ံၪနီၪ မွဲဆၧနီၪလဲၪ.`

ထၩလဖၪယီၩမွဲ ထၩ၁ၭအွံၪထၪ့ယွၩအစီၩ့အမၩ့ မၩလၩ့လၭဆၧလၧၦအၧၩ့ ၁ၫ့၁ံၪလဖၪအဖၫ့ခိၪနီၪလီၫ. အ၀့ၫ၁ံၪထုၭဖျီၪထၪ့ယွၩ လၧအ၀့ၫဒၪမွဲၦဒုၭ၁ုၭ ဒဲၦစ့ၩရၫ့တီၩဆၧလဂၩအ၁ိၭလီၫ. ယွၩအခံးအဂၩ့ဘဲၫၦဒုၭ၁ုၭလဂၩအ၁ိၭနီၪ ဘၪဆၧထုၭဖျီၪထၪ့၀့ၫလၧလံၬစံၭထၪ့အၪ့အူၭဆၧအဖၧၩ့ ဒဲချဲၩ့ဒိၪ၀့ၫယွၩအဆၧစံၭ ဆၧၫ့မၩဆၧၩ့အၡၩခမျၧး၁ံၪအဆၧကိၭၡၭဒဲအဆၧကၪဆၧဂဲၩအဂး လၧဆၧ၁ၭ ဆီၪ့ဒဲအဆိၫအဖျဲၪနီၪလီၫ.

“ယဟိ၀ၩအၪ့မၧၫ့လၫ့ဎွံၩ့လၧမူၭခိၪ,/ ဒဲဆၧထၪ့ထီၫထုၬအလူ၁ီၫထၪ့၀့ၫ,/ မု၁-ဒဲမ့ၪအၧၩ့ဖၭ,/ အ၀့ၫဒၪဖျါလၩ့အဖျါ၁ံၪတၭ မၩလၩ့ပြံၩပြၩ၀့ၫ,/ အၪ့မၧၫ့လၫ့၀ဲ
အဒံၭအၪအၪလ့ၬတၭ, မၩနၧၩ့မၩစၪ၀့ၫလီၫ./ ထံၫ၁ံၪအကၠီၪ့ပဒၪဘၪ၀့ၫတၭ,/ ဂၪ့ခိၪအခၪ့ထံၭလဖၪအီၪဖျီၪထၪ့၀့ၫ/ လၧနအၪ့၁ီၪ့ဆၧအကၠီၩ့,/ လၧနနၫဖၧၩ့၁- ၡိၫဆၧလဘျၩ့အကၠီၩ့နီၪ/ ယဟိ၀ၩဧ့” (အၪ့အူၭ ၁၈း၁၃-၁၅).

ကဆါယွၩအဆၧအီၪက့ၪခွံၬလၩ့အ၁ၭဆီၪ့ဆီၪ့ ဒဲအထိၪအဎၩ့ဒိၪဒိၪမုမုနီၪ မၩလၩ့ပြံၩလၩ့ပြၩခွံၬဆၧ၁ၭဂံၩ့ဂၩ့ဆၧလၧ ကဆါယွၩအဆၧယိထွ့ၫပၧၩ့ထၬဒဲ အဆၧယၫ့၁ုၪ့ယၫ့၁ၭ လၧၦဘၪကၪဘၪဂဲၩလဖၪအဂး ဒဲအဆၧမၩနၧၩ့ဆၧအၧၩ့ ဆၧ၁ၫ့အဂးနီၪလီၫ. ပကဘၪအီၪခိၭအ၀့ၫဒၪလၧဆၧမၩနီၪအဂးလီၫ.

ထီးအထုၬနီၪ, လၧယွၩအၡၩခမျၧးလဖၪ, ဘဲၫလၧစဒၫ၀ံၭအ၁ိၭ မိနုၬလၩ့ မၩဎုၬဆၧလၧဆၧဒုၭဆၧယၩဖၧၩ့လၧဆၧဖီၩ့ဖျ့ၭအဂးနီၪ မွဲအီၪဂဲၫလၧၦၡၩအဆၧ ကိၪ့အ့ၬ. ဆၧဒုၭဆၧယၩလၧအဒုၭ၀့ၫလၧယွၩအၡၩခမျၧးအဒုၪအဒၩလဖၪ အၪဒၪဆၧအဖၧၩ့နီၪ, ၦဎွၩစဒၫ၀ံၭစံၭထၪ့အၪ့အူၭယွၩဘဲၫဆၧမၩနၧၩ့ဆၧထီးလူၬအခၪ့ ထံၭ မွဲ၀့ၫဒၪန့ၫလၧကဆါယွၩနီၪလီၫ. အ၀့ၫအူၭလၩ့အ၁ၭလၧဆၧမၩအ၁ၭလဖၪ နီၪ ကဲၪ၁့ၪလါနၫ့ဂ့ၩ, အဆၧအီၪက့ၪ၁ုၪ့အီၪက့ၪ၁ၭနီၪ မွဲဘဲၫနီၪအ့ၬ. အ၀့ၫ၁့ၪယၫ ဆၧအစီၩ့အမၩ့အခၪ့ထံၭနီၪ ဂ့ၩဂ့ၩဘၪဘၪလီၫ.

စဒၫ၀ံၭစံၭ၀့ၫ လၧကဆါယွၩ၁ီၪ့လိၪအစူၪဘဲၫ၁ိၭမိဒုၭဆၧလါနၫ့ဂ့ၩ (အၪ့ ၁၈း၃၄), အ၀့ၫဒိၭနဲၩ့လၩ့အဆၧ၁့ၪဆၧဘၪလၧအဆၧဒုၭဆၧယၩဖၧၩ့ အီၪနးစီၪ့ အ့ၬဆ့လီၫ. အ့ၪမွဲလခီၫ, ကဆါယွၩဒုၭဆၧလၧစဒၫ၀ံၭအဂး ဒဲမၩဖီၩ့ဖျ့ၭအ၀့ၫနီၪ လီၫ (အၪ့ ၁၈း၄၇, ၄၈).
လၧလံၬစံၭထၪ့အၪ့အူၭဆၧအဖၧၩ့, စဎွၩဒၫ၀ံၭ, မွဲအမံၩ့ဎိၩ (ဒိၪ) လၧ ၦဒုၭ၁ုၭ လၧအမၩနၧၩ့န့ဆၧလဂၩနီၪ, မွဲၦအ၁့ၪအဘၪလၧဆၧအူၪဆၧဒံၩ့ဒဲစံၭထၪ့အၪ့အူၭ ယွၩ ဘဲၫအမွဲ၀့ၫယွၩလၧအမၩဖီၩ့ဖျ့ၭဒဲအယိထွ့ၫခွါထွ့ၫအၡၩခမျၧး၁ံၪလဂၩအ၁ိၭ နီၪလီၫ (အၪ့ ၁၄၄း၁၀-၁၅). ဆၧစံၭထၪ့အၪ့အူၭဆၧဒဲဆၧဘၩဆိၪဖၪဆၧနီၪ မွဲဆၧဂဲးဆၧဘၭလၧစဒၫ၀ံၭအဂး, လၧအဂဲးဆီၪ့နၭနဲၪ့စူၪ၀ဲၩဒုၭ၁ုၭအဂူၫဂၩလဖၪ ဒံၭနီၪလီၫ. မွဲကဆါယွၩလဂၩဒၪလီၫ အကြၨၭၦနဲၩန့ဒိၭနဲၩ့ဒဲဘိၪ့ထၪ့ဘၩထၪ့၀့ၫဒၪ နီၪလီၫ.

`ထီးဒၪမိမွဲဆၧ၁့ၪဆၧဘၪဒဲဆၧမၩနၧၩ့ဆၧ လၧနဒိၭန့ဘၪလဖၪ အဖၧၩ့နီၪ, ဘၪမွဲနီၪနကြၨၭနၪ့ထၪ့ထဲၩ့ ဆၧထီးအလူၬအခၪ့ထံၭခၪ့ဎၧၩ့နီၪ လဲၪ. ဆၧလၩ့၁ၭမဲၪမွဲဆၧနီၪလဲၪ, ထီးန၁ၭနၪ့ခွံၬဆၧအခၪ့ထံၭခၪ့ဎၧၩ့နီၪ လဲၪ.`