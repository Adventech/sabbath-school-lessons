---
title:  ပအီၪလၧန၀ၩ့လဖၪအဖၧၩ့မုလနံၩနီၪ ဂ့ၩနဲၪပအီၪလၧအဂူၫဂၩလစီၪ့ အနံၪ့လထီၫ့နီၪဒံၭလီၫ
date:   10/03/2024
---

`ဖီထဲၩ့ အၪ့အူၭ ၈၄း၁-၄. ဒဲဆီၫ့မီၪ့ယိထဲၩ့ၦကွ့ၭလံၬအၪ့အူၭယီၩ မွဲဘၪနီၪ မိအီၪထဲၩ့လၧယွၩအ၀ၩ့လဖၪအဖၧၩ့နီၪလဲၪ.`

ၦကွ့ၭလံၬအၪ့အူၭလဂၩယီၩ အဲၪဒိၭအီၪထဲၩ့လၧယွၩအ၀ၩ့လဖၪအဖၧၩ့ လၩ့ဆိၩလၩ့ကၠၪနီၪလီၫ (အၪ့အူၭ ၈၄း၁, ၄). ယွၩအီၪအလးနီၪ မွဲဆၧလးဆံၫ့ဎံၪ နီၪလီၫ. လၧဆၧလုလးယီၩ ၦလၧအဂဲၫဘိၪ့ထၪ့ဘၩထၪ့ယွၩလဖၪ “ယိထဲၩ့ဆၧ ဖျီၪဎံၫဖျီၪလၩဘၪဆဲၫ့လၧယဟိ၀ၩ” ကန့နီၪလီၫ (အၪ့အူၭ ၂၇း၄; အၪ့အူၭ ၆၃း၂) “လကၭဒံၭဘၪအ၀့ၫ၁ံၪမိမံၫ့၁ုၪ့မံၫ့၁ၭလၧယွၩအဂံၪ့” နီၪလီၫ (အၪ့အူၭ ၆၅း၄). လၧအၪ့အူၭ ၈၄ အဖၧၩ့ ပဒၪဘၪၦလၧအဒုၭဘူၭအ၁ၭလၧယွၩ ဒဲဆၧဘၪလိၬအီၪ လၧယွၩလဖၪ အ၀့ၫ၁ံၪဒိၭန့ထဲၩ့ဘၪဆၧဆိၪဂ့ၩလၧၦထိၪနဲၪဎီၩ့အလးလအီၪဘၪ နီၪလီၫ. အ၀့ၫ၁ံၪဆ့စံၭထၪ့အၪ့အူၭယွၩကိၭဆၧၫ့ထီဒ့ၭနီၪလီၫ (အၪ့အူၭ ၈၄း၄). အ၀့ၫ၁ံၪအၪ့ဎၬထဲၩ့ဂဲးဘၭလၧယွၩအီၪနီၪလီၫ (အၪ့အူၭ ၈၄း၅). အ၀့ၫ၁ံၪဒိၭနဲၪ့ အ၁ၭလၧယဟိ၀ၩလူၬ၁ုၪ့လူၬ၁ၭနီၪလီၫ (အၪ့အူၭ ၈၄း၁၂). ဆၧလုဂံၪ့ယီၩ မွဲ၀့ၫဒၪဆၧလးလၧ ပကဘိၪ့ထၪ့ဘၩထၪ့ယွၩဒဲ အၪ့ဎၬထဲၩ့ဆၧဘၪလိၬလၧယွၩဒဲလၧ ၦဆူနဲၩဖိၪလဖၪနီၪလီၫ.

`ဖီထဲၩ့ အၪ့အူၭ ၈၄း၅-၁၂ တၭ, အၪ့ဎၬထဲၩ့ခၫ့ဖျီၫ့လၧဆၧလုဂံၪ့ အကၠီၩ့ မွဲပလၫလဖၪမိဘၪဆိၪဂ့ၩနီၪလဲၪ.`

ယဟိ၀ၩအဆၧဆိၪဂ့ၩယီၩ အခၪ့ထံၭနီၪလၩ့ဘၪၦလၧအမၩဆၧမၩလၧဆၧ လုဂံၪ့ဖၧၩ့လဖၪဂီၩ့နီၪတၭ (အၪ့အူၭ ၈၄း၄), လဆၫ့ဒီၭထီၩ့စိၩ၀့ၫလၧ ၦမွံၩလၧ အဂဲၫစိၩလၧဆၧလုဂံၪ့လဖၪအဖၫ့ခိၪ (အၪ့အူၭ ၈၄း၅-၁၀) ဒဲလၧခဲၫ့ထုၬထီၩ့စိၩ ၀့ၫဒၪလၧဂၪ့ခိၪထၧၫ့ဘံၪ့ယၫနီၪလီၫ. ၦမွံၩ (ပမိဖါလဖၪအ၀့ၫ၁ံၪအဆၧယိလါ လၧကဒၪဘၪယွၩဒဲ ကဘိၪ့ဎိၭလၩ့ဘၩဎိၭလၩ့ယွၩလၧ လၧဆၧလုဂံၪ့အကၠီၩ့ အ၀့ၫ၁ံၪအၪ့န့ထၪ့အဂဲး ဘဲၫအ၀့ၫ၁ံၪဂဲၫလၧဖၧၩ့၁ၭ ဆၧကၪဆၧဂဲၩဘၪလါနၫ့ဂ့ၩ အ၀့ၫ၁ံၪအ၁ၭဆီၪ့ဒိၪမၬလီၫ.

အ၀့ၫ၁ံၪထဲၩ့စဲၪ့ထၪ့ခွံၬလၧ ဆၧလုဂံၪ့လါနၫ့ဂ့ၩ အ၀့ၫ၁ံၪကျ့ၭစၨၭအီၪမၧၫ့ ထဲၩ့ဘဲၫၦတီၩၦလီၩ့လဖၪအ၁ိၭ (အၪ့အူၭ ၈၄း၁၁), ဘဲၫအ၀့ၫ၁ံၪကနုၬလၩ့ဘၪ ယွၩအဆၧလုဂံၪ့ဖၧၩ့ကန့က၁့ၪအဂးနီၪလီၫ (အၪ့အူၭ ၁၅း၁, ၂). ယဟိ၀ၩယီၩ ၦကိၭ၀့ၫ “မုမ့ၬ” ဒဲဘဲၫမုမ့ၬအလွ့ၫလၩ့ဘၪထဲၩ့ဂၪ့ခိၪဎံၩ့ဒၪအ၁ိၭ အ၀့ၫဖ့ၪလၫ့ ဆၧဆိၪဂ့ၩလၧဂၪ့ခိၪဖိၪကိၭဂၩဒ့ၭအဂးနီၪလီၫ (အၪ့အူၭ ၈၄း၁၁). ဆၧနီၪအကၠီၩ့တၭ, ၦလၧအဒိၭနဲၩ့အ၁ၭလၧယွၩလၧ ဆၧဆူဆၧနဲၩလဖၪကိၭဂၩအဂး ယွၩအဆၧဆိၪဂ့ၩကလၩ့ဘၪလၧန၁ံၪအီၪကိၭဂၩဒ့ၭ ထီးဒၪန၁ံၪအီၪအလးလစီၪ့ လါလါနီၪလီၫ.

`ဖီထဲၩ့ နဲၪဖျီၪ ၂၁; ၃ ဂီၩ့နီၪ လၧဂၪ့ခိၪဆၧလုဂံၪ့အဖၧၩ့ ဆၧလုထၪ့ ဆၧ, ဆၧဘိၪ့ထၪ့ဘၩထၪ့ဆၧယီၩလဖၪအဖၧၩ့ ပဂးဆၧယိလါအီၪဘဲၫ ၁့ၪလဲၪ. ၦဆီၫ့မီၪ့ယိဆၧလဖၪနီၪ ကကဲၪဘဲၫ၁့ၪလဲၪ.`