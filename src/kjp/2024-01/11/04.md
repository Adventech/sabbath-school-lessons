---
title:  ဇံအိၫ့ - ၦကိၭဆၨၩအဂးဂံၪ့
date:   12/03/2024
---

`ဖီထဲၩ့ ၈၇း၁, ၂ နီၪဆံၭ. ဇံအိၫ့ယီၩ ကဲၪထၪ့ဆၧလးဘဲၫနီၪ၁့ၪဘဲၫ ၁့ၪလဲၪ.`

အၪ့အူၭ ၈၇ ယီၩ မွဲအလီၩဖျီၪထၪ့ဇံအိၫ့ယီၩ မွဲလၧဒိၩ့လၧယွၩအဲၪဒဲရွံန့၀့ၫ အကၠီၩ့နီၪလီၫ. ယွၩအဆၧလုဂံၪ့နီၪ အီၪလၧခိၪလီၩ့ဇံအိၫ့အဖၫ့ခိၪနီၪလီၫ (အၪ့အူၭ ၂း၆; ၁၅း၁). မုနံၩထုၬဇံအိၫ့ယီၩ ကဒိၪထၪ့ထီၫထၪ့အၪနဲၪ့ခိၪလီၩ့ဂူၫဂၩဒဲ ဆၧနီၪဒုၭဖျီၪထၪ့ယွၩနီၪ ဆၧထီၫထုၬဒဲပၧၩ့ဆၧထီးအလူၬအဂဲးနီၪလီၫ (အၪ့အူၭ ၉၉း၂; အဲၫစ့ယၫ ၂း၂; မဲကၫ ၄း၁). ဆၧဂဲးထီးလူၬနီၪ ဒုၭ၁့ၪယၫထဲၩ့ပၧၩဆၧဘိၪ့ထၪ့ ဘၩထၪ့ယွၩနီၪ ကဘၪမွဲ၀့ၫဒၪဆၧလးလၧယွၩရွံအၪ့ထၧၫ့န့၀့ၫနီၪလီၫ.

`ဖီထဲၩ့ အၪ့အူၭ ၈၇း၃-၇. ဆၧလၩဆၧဖၩ့ဘၪဆဲၫ့လၧဇံအိၫ့အဂဲးနီၪ ဘၪဆၧကွ့ၭဖျီၪထၪ့ဘဲၫ၁့ၪလဲၪ.`

ဇံအိၫ့အဆၧလၩဆၧဖၩ့ယီၩ ကၠူၭထဲၩ့ၦကိၭဆၨၩဒ့ၭအကၠီၩ့တၭ, ယွၩအဘၩ့မုး ယီၩလဲထၪ့ထဲၩ့၀့ၫဒၪဎံၩ့လၩ့လၧ ဂၪ့ခိၪထၧၫ့ဘံၪ့ယၫနီၪလီၫ. ဇံအိၫ့ယီၩ မွဲၦလၧ အထိးဆၧၫ့ထဲၩ့ယွၩအဆၧထိးထဲၩ့တၩ့ထဲၩ့အကဆါလါနၫ့ဂ့ၩ ယွၩထိးဆၧၫ့ထဲၩ့ ၦကိၭဆၨၩဒ့ၭနီၪလီၫ. ဇံအိၫ့ယီၩကဲၪထၪ့ဆၧအီၪဖျဲၪအလးလၧ ၦကိၭဆၨၩလၧ အထိးဆၧၫ့ထဲၩ့ကဆါဎရံၬနီၪလီၫ.

ဆၧအီၪက့ၪလၩ့မံၩ့လၧ ဆရၫ့ဖၧၩ့နီၪ မွဲ၀့ၫဒၪလၧအ၀့ၫ၁ံၪအဆၧအီၪဖျဲၪလး နီၪလီၫ (နံၫဟမဲအၫ ၇း၅; လုကၭ ၂း၁-၃). ယွၩအၡၩခမျၧးလဖၪ လၧယွၩ အဆၧထိးဆၧၫ့အကၠီၩ့ အ၀့ၫ၁ံၪအီၪဖျဲၪထၪ့လၧဇံအိၫ့ဒဲ, ယွၩဖ့ၪလၫ့ထဲၩ့အ၀့ၫ၁ံၪ ဘဲၫကကဲၪထၪ့ဇံအိၫ့အဖိၪအဒံၪ၁ံၪနီၪလီၫ (အၪ့အူၭ ၈၇း၄-၆).

ၦယုဒၫဖိၪမွဲဂ့ၩ, ၦလခီၫဘၩ့မုးဖိၪမွဲဂ့ၩ, ဆၧအီၪကီၪ့ဖိၪလၧအလုတီၩလဖၪ မွဲဂ့ၩ ယွၩအဲၪဒိၭထိးထဲၩ့တၩ့ထဲၩ့နီၪလီၫ. အ၀့ၫ၁ံၪအီၪထၪ့လပိၩ့ဎးခၫ့ဖျီၫ့လၧ ဎရံၬအဆၧထိးထဲၩ့တၩ့ထဲၩ့အဆၧမၩအကၠီၩ့နီၪလီၫ (ရိမၫ ၃း၂၂; ၁၀း၁၂; ဂလ့ၡၫ ၃း၂၈, ၂၉; ကလီၫစံၫ ၃း၁၁). ဆၧနီၪမွဲ၀့ၫဒၪဘဲၫယွၩအဘၩ့မုးအဎိၩထၪ့ ဒိၪထၪ့လၧဒၫ့နအ့လၭဒဲ မၭ၁ုၫလၧအဎွ့ၩလၩ့လၧဂၪ့ခိၪထၧၫ့ဘံၪ့ယၫဒဲကဲၪထၪ့၁ံၪ့ အထံၭဖၭဒိၪလၧထိၪ၁ံၪလံၩ၁ံၪအီၪပွံၭအလးနီၪလီၫ (ဒၫ့နအ့လၭ ၂း၃၄, ၃၅, ၄၄, ၄၅; မၭ၁ုၫ ၁၃း၃၂).

`လၧဆၧမၪလူၬလၧ (မၭ၁ုၫ ၂၈း၁၈-၂၀) ဖၧၩ့ လၧၫ့ထၪ့ဎွ့ၩထၪ့တၭ ဇံအိၫ့ယီၩကထိးဆၧၫ့ထဲၩ့ၦၡၩထီးအလူၬကန့က၁့ၪဘဲၫ၁့ၪလဲၪ. ဆၧယီၩ ဘၪဆဲၫ့မူၭခိၪအ၁ီၫ့၁ၧၫ့ဂၩ အဆၧလီၩလၩ့လၬလၩ့ အဆၧ၁ၭထိၬအပရၧၫ့ နီၪဘဲၫ၁့ၪလဲၪ.`