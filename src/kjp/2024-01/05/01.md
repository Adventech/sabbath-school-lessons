---
title:  ဆၧ၁ံၫကျံၩယဟိ၀ၩအထၭခိၪလၧၦလခီၫဘၩ့မုးအခးဖၧၩ့
date:   27/01/2024
---

### ဖီလနွ့ၫယီၩအဂးဆၧမၩလိၪ. 
အၪ့ ၇၉း၅-၁၃; အၪ့ ၈၈း၃-၁၂; အၪ့ ၆၉း၁-၃; အၪ့ ၂၂း၁; အၪ့ ၇၇; အၪ့ ၇၃း၁-၂၀; ၁ပံ ၁း၁၇.

> <p>၁နိၫထီၫ့</p>
> “တၭပမိ၁ံၫကျံၩယဟိ၀ၩအထၭခိၪ လၧၦလခီၫဘၩ့မုးအခးဖၧၩ့နီၪ, ဘဲၫ၁့ၪလဲၪ” (အၪ့အူၭ ၁၃၇း၄).

ပမိဘၪယိထံၫယိဆၭလံၬအၪ့အူၭဆၧ အဆၧလလၧၫ့လဎွ့ၩဘၪအဂဲး အကၠီၪ့နီၪအ့ၬ. ဂၪ့ခိၪယီၩအီၪဎွ့ၩ၀့ၫမၬလၧဆၧဒဲၩဘၭ, ဆၧအၧၩ့ဆၧ၁ၫ့, ဆၧၡၪ့ ဆၧနၭ, ဒဲဆၧ၁ံၫဆၧၡါနီၪလီၫ. ယွၩအဆၧဘၪတဲၩ့အဂဲးအကၠီၪ့လၧအအီၪဂုး အီၪခၧၫ့လဖၪ ဘၪဆၧမၩထံၬထၬ၀့ၫဒၪလၧဆၧအၧၩ့ဆၧ၁ၫ့ခိၪမၬလီၫ. ထီးဆၧ ဒဲၩဘၭမၩဂၭဂီၩ့ဂၪ့ခိၪယီၩထၧၫ့ထီယၫနီၪ, ဂၪ့ခိၪယီၩကဲၪထၪ့ “လခီၫဘၩ့မုး” လၧယွၩအၡၩခမျၧး၁ံၪအဂးလီၫ. ဒဲဆၧမိကဲၪထၪ့ဆၧ၁ၭဂံၩ့ဂၩ့ လၧၦကွ့ၭထၩယီၩ အဂးဒဲစံၭ၀့ၫဒၪ - ပကဘၪအီၪမၧၫ့လၧဆၧဆူဆၧနဲၩဘဲၫ၁့ၪလဲၪ, လၧလခီၫ ဘၩ့မုးဖၧၩ့ယီၩလဲၪ.

ဘဲၫပဒၪဘၪ၀ဲၩယူၭအ၁ိၭ, ၦကွ့ၭလံၬအၪ့အူၭနၪ၁့ၪထိးဆၧၫ့ယွၩအဆၧပၧၩ့ ဆၧပြၭဒဲအစီၩ့အမၩ့, ဘဲၫအဆၧစ့ၩရၫ့တီၩအီၪ၀့ၫအ၁ိၭနီၪလီၫ. အ၀့ၫ၁ံၪ၁့ၪယၫ ၀့ၫလၧ ယွၩမွဲအီၪမၧၫ့၀့ၫအဆိၩအကၠၪ ဒဲလပဒၩ့ လမၩဆၧၩ့ဘၪအ၀့ၫ၁ံၪလၧ ဆၧကၪဆၧဂဲၩဖၧၩ့နီၪ အီၪနးဘျၩ့အ့ၬ. လၧဆၧနီၪအကၠီၩ့, ထီးကဆါယွၩအီၪဂုး၀ၫ့ (အီၪကစုၩယၫအခၫ) နီၪ အ၀့ၫ၁ံၪအ၁ၭမိလ့ၩ၀ံၩ့လ့ၩ၀ၩ၀့ၫဒၪလီၫ. ၦကွ့ၭလံၬ စံၭထၪ့အၪ့အူၭဆၧအဆၧအၪ့ကံၩ့ဘၩဆိၪဖၪဆၧအဖၧၩ့ ဆၧမၩအ၁ၭနံၫမံၩ့ ဘံၪဘူၪ စၭဎၬလိၬ၁ၭနီၪ ဖျီၪလၧအ၀့ၫစံၭဆၧၫ့ကဆါယွၩအဆၧအီၪယူယံၩ့ (silence) ဒဲ ကဆါယွၩအဆၧအီၪ၀့ၫ (presence) နံၫမံၩ့လူၬနီၪလီၫ.