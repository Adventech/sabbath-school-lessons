---
title:  မုနံၩအၧၩ့၁ၫ့လဖၪ
date:   28/01/2024
---

`ဖီ အၪ့အူၭ ၇၄း၁၈-၂၂ ဒဲ အၪ့အူၭ ၇၉း၅-၁၃. ဆၧၡၪ့ဆၧနၭ ထီးယီၩ မွဲဆၧနီၪလဲၪ.`

ၦကွ့ၭလံၬအၪ့အူၭယီၩ ဖီၪဆုၭထၬဆၧဂဲးလိၬတ့ၭလိၬ၁ၭလၧ ကဆါယွၩဒဲ ဆၧအၧၩ့အစီၩ့အမၩ့အဘိၩ့အဆၧၩ့နီၪ, ဒဲအ၀့ၫထုၭဖျီၪလီၩကဆါယွၩအဆၧအွံၪ၁ၭ ဆၧၩ့နၧၩ့ဆၧနီၪ ထီးနၪ၀့ၫလ၁့ၪလၧၩ့ဘၪ, ဒဲအဆၧကိၪ့ဆၧ၁့ၪဒဲအစီၩ့အမၩ့ မွဲအထုၬလအီၪဘၪနီၪလီၫ.

ဆၧအၧၩ့ဆၧ၁ၫ့အဆၧမၩထံၬထၬဆၧအခၪ့ထံၭနီၪ မွဲဆၧဘၪထွ့ၫလၧဆၧ ဘိၪ့ဆၧဘၩ, ဒဲမွဲဆၧအၪ့စၪ့ထၪ့ဒၩဆၧလၧ ကဆါယွၩအဂဲးနီၪလီၫ. ယိထၪ့ဘဲၫ ၀ံး (ဒိၩ့) ယရှုစလံၫ့ဒဲ၁ရိၬဖၭဒိၪအဆၧဂၭဂီၩ့နီၪ မိကဲၪထၪ့ဆၧလၩ့မ့ၬမဲ (တုၩ့ထံၫ တုၩ့ခး) မွဲလၧၦလခီၫဘၩ့မုးဖိၪလဖၪချဲၩ့ဒုၪဒွ့ၪဒဲမၩကြၩ့ထမးယွၩနီၪလီၫ. ယွၩ အဆၧန့၁ၫ (ၦအံၫစရ့လၭဖိၪလဖၪ) နီၪ မွဲဆၧအီၪက့ၪစဲၩနဲၪ့ထၬဘဲၫယွၩအဆၧ ရွံန့ဆၧအဆၧအုၩ့လၩ့ (၅မိ ၄း၃၂-၃၈; ၃၂း၈, ၉) လၧအလဂၭဂီၩ့၀့ၫဘၪနီၪလီၫ. ဆၧဆီၫ့မီၪ့လၧယွၩအဆၧန့၁ၫနီၪ အီၪထဲးဎုၬလၧမုနံၩခဲၫ့ထုၬအထီဆ့လီၫ. ဘဲၫအစံၭ၀့ၫမုလနံၩနီၪ ထံၫခးကိၭဘံၪ့ဒဲၦအဆၨၩထီးလူၬလဖၪ မိကဲၪထၪ့ယွၩ အဆၧန့၁ၫလဖၪဒဲအ၀့ၫ၁ံၪမိမၩဆၧလၧယွၩအဂးနီၪလီၫ. ဆၧနၪ၁့ၪလၧ ၦအဆၨၩ၁ံၪလဖၪဒုၭန့ဆီၪ့ယွၩအဆၧန့၁ၫယီၩ မၩတုၩ့မၩဎီယွၩအဆၧအုၩ့လၩ့ လဖၪနီၪလီၫ.

ၦကွ့ၭလံၬစံၭထၪ့အၪ့အူၭဆၧ ၁့ၪယၫနၪ၁့ၪ၀့ၫဒၪလၧ ၦၡၩခမျၧးအဆၧဒဲၩဘၭလဖၪနီၪ မၩဂၭဂီၩ့ၦၡၩအဆၧဘၪထွ့ၫဖံၭ၁ိၭလိၬ၁ၭလၧကဆါယွၩနီၪလီၫ (အၪ့ ၇၉း၈, ၉). ၦၡၩခမျၧးအဆၧဖီၩ့ဖျ့ၭ (အဆၧအီၪမၧၫ့ထး) နီၪ အီၪဒိၭနဲၩ့အ၁ၭ လၧကဆါယွၩအဆၧနုၬလၩ့မၩဆၧအခိးဒိၪတၩအၪ ဒဲအဆၧမၩဂ့ၩထၪ့ထဲၩ့ဆၧလၧ ဆၧအုၩ့လၩ့ဆၧအဖၧၩ့လမံၩ့ဒၪနီၪလီၫ. ကဆါယွၩမွဲ “ပဆၧထိးထဲၩ့တၩ့ထဲၩ့ အယွၩ,” လၧအဖ့ၪလၫ့ယွၩအဆၧအီၪတီၩလီၩ့ လၧအအုၩ့လၩ့အီၪလၩ့၀ဲၩ၀့ၫနီၪ လီၫ (အၪ့ ၇၉း၉).

လါနၫ့ဘိၩ, ဆၧအကၧၩ့ဒိၪနဲၪ ၦအံၫစရ့လၭဖိၪ၁ံၪအဘိၪ့အလၩနီၪ မွဲဆၧ ပဒၩ့အီၪက့ၪဂုးခၧၫ့ယွၩအလၩအဖၩ့ (အတခ့ၭဖ၀ၭ) လၧဂၪ့ခိၪယီၩနီၪလီၫ (အၪ့၇၉း၉). အ့ၪမွဲၦဆၨၩ၁ံၪလဖၪမၩအၧၩ့မၩ၁ၫ့ဆၧလါနၫ့ လဘၪထိးဆၧစ့ၩရၫ့ ဘၪနီၪ, ဆၧမိမၩကဲၪထၪ့ဘဲၫယွၩအစီၩ့အမၩ့လၩ့မါခွံၬ၀့ၫလီၫ (အၪ့ ၇၄း၁၈-၂၃; အၪ့ ၈၃း၁၆-၁၈; အၪ့ ၁၀၆း၄၇). ထီးမွဲကဆါယွၩထိးထဲၩ့တၩ့ထဲၩ့အၡၩခမျၧး ဒၪနီၪလီၫ. အမံၩ့မိဘၪဆၧထုၭထၪ့ထီၫ၀့ၫ လၧဆၧစ့ၩရၫ့တီၩနီၪလီၫ.

ဘဲၫမုလနံၩယီၩအ၁ိၭ, ဆၧမၩအ၁ၭလမံၩ့ဎးအီၪ၀့ၫဘဲၫလၧအဖီၩ့ခွံၬလဖၪ အ၁ိၭလီၫ. ပဆၧ၁ူၭဆၧမၪလဖၪ, ပ၁ၭအဂံၩ့ဂၩ့လဖၪ, ပဆၧအၧၩ့ဆၧ၁ၫ့လဖၪယီၩ ၁ိၫ့ပၧၩလၧမံၩ့ဂၭဂီၩ့လမွဲန့ၫလၧပၧၩဘၪ, အၧၩ့နဲၪ့အနီၪ, ဘၪဂၭဂီၩ့ပကဆါယွၩလၧ ပအီၪက့ၪဒိၪလဂၩအမံၩ့နီၪလီၫ. ပဆၧဂဲၩ၀ၭမၩဆၧအဘၪမၪလဖၪနီၪ ကဲၪထၪ့ ဆၧမၩဘၪထံၬ ပဆၧထိးအ၁ၭဒဲပဆၧမၩလၧယွၩအဂးဆ့လီၫ. ၦအဆၧဆူဆၧနဲၩ ဂၭဂီၩ့ခွံၬ၀့ၫဒၪခၫ့ဖျီၫ့လၧ ၦစံၭလၩ့အ၁ၭလၧထိးအ၁ၭလၧကဆါဎရံၬအမံၩ့လဖၪ အဆၧဂဲၩ၀ၭမၩဆၧအဖၧၩ့နီၪဆံၭအၪယူၭလဲၪ.

`“ကဆါယွၩအလၩအဖၩ့, ကဆါဎရံၬအလၩအဖၩ့နီၪ အီၪထဲးဎုၬ ၀့ၫဒၪလၧ အ၀့ၫအၡၩခမျၧးအတခ့ၭဖ၀ၭအလၧၫ့အဎွ့ၩနီၪလီၫ.” Ellen G. White, The Desire of Ages, p. 671. နနၪ၁့ၪဆၧမွဲ ဆၧတီၩလၧအကၧၩ့ဒိၪယီၩဘဲၫ၁့ၪလဲၪ, ဒဲအခီၫပယီၫမိအီၪလၧနနၫ့ဆါ ၦဎရံၬဖိၪအဆၧအီၪမၧၫ့အီၪဂဲၩဖၧၩ့ဘဲၫ၁့ၪလဲၪ.`