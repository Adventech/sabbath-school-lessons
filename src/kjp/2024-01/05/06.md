---
title:  ၦအတီၩအလီၩ့ထီးဘၪဆၧကျဲၩ့ဖစီၩ့လဂ့ၩ
date:   01/02/2024
---

`ဖီ အၪ့အူၭ ၃၇း၁, ၈; အၪ့အူၭ ၄၉း၅-၇; အၪ့အူၭ ၉၄း၃-၇; ဒဲ အၪ့အူၭ ၁၂၅း၃. ၦကွ့ၭထၩယီၩ ဘၪဒၪဆၧၫ့ယၫ ဂဲးလိၬတ့ၭလိၬ၁ၭလၧဆၧနီၪလဲၪ.`

ဆၧလီၩဖျီၪထၪ့ၦအၧၩ့၁ၫ့ဖိၪလဖၪအဆၧထူၭဆၧလၧၫ့နီၪ ကဲၪထၪ့ဆၧအၪ့ထၩလၧ ၦအတီၩလီၩ့လဖၪအဂးလီၫ. ၦအၧၩ့၁ၫ့ဖိၪလဖၪ အၪနဲၪ့လၧအဆၧ လ့ၩထၪ့ထီၫနီၪ အ၀့ၫ၁ံၪထၪ့ဒုၪဒၩကဆါယွၩဒူဒူလ့ၬ ဒဲမၩၡၪ့မၩနၭၦဂူၫဂၩဆ့နီၪ လီၫ. ဆၧမၩအ၁ၭဘဲၫနီၪမွဲ “ၦအၧၩ့၁ၫ့အနိၪထိၭဘီၩ့” (အၪ့ ၁၂၅း၃) ပၧၩ့ဆုးထၬ ဂၪ့ခိၪ, ဒဲ “ဆၧတီၩဆၧလီၩ့အနိၪထိၭ” (အၪ့ ၄၅း၆) နီၪ မၩအ၁ၭဘဲၫ၁ိၭဘၪထိး ဆၫ၀့ၫအ၁ိၭလီၫ. ဘၪမွဲနီၪ, ၦလဖ့ၪလၫ့ခွံၬ၁ၭလၧ ၦအၧၩ့၁ၫ့အဆၧမၩဘၪနီၪလဲၪ.

`ဖီ အၪ့အူၭ ၇၃း၁-၂၀, ၂၇. ၦကွ့ၭလံၬအၪ့အူၭလ့ၩခၫ့ဖျီၫ့ဆၧလၧဆၧကၪဆၧဂဲၩဖၧၩ့ မွဲဆၧနီၪ၁ိၫ့မၩဆၧၩ့အ၀့ၫလဲၪ. ဆၧမၩလတီၩဘၪအဆၧမၩနီၪ မိထုၬခွံၬ၀့ၫဆံၭယံၭလဲၪ. (ဖီဆ့လၧ ၁ပံ ၁း၁၇).`

ဆၧကွ့ၭလၧ အၪ့အူၭ ၇၃ အဖၧၩ့နီၪ အီၪက့ၪမိထုၪ့ထၬဆၧဒဲၩဘၭလၧ မုလနံၩယီၩအဂဲး, ဒဲကဲၪထၪ့ဆၧကၪဆၧဂဲၩလၧ မိထိးဆၧၫ့ဆၧမၩအ၁ၭနီၪ လၧကဆါယွၩအမ့ၬ၁- (အဆၧဒၪ) လ၁့ၪဘၪနီၪလီၫ. ဆၧကၪဆၧဂဲၩလၧအ၀့ၫအဂး နီၪ မွဲၦအၧၩ့၁ၫ့၁ံၪအဆၧထူၭဆၧလၧၫ့ လုဘံၭခွံၬအဆၧဆီၫ့မီၪ့လီၫ. ဒဲအ၀့ၫဂဲးလိၬ တ့ၭလိၬဆၧလၧဆၧဆူဆၧနဲၩအတီၩအလီၩ့ လန့ကၩဘၪဆၧနီၪလီၫ.

လါနၫ့ဂ့ၩ, အၪ့အူၭ ၇၃ ဖ့ၪနဲၪဆၧ “ဆၧချဲၩ့ဒုၪဒွ့ၪၦလၧလခိၭနၪဘၪ လံၬယီၩအခၪ့ထံၭလဆၧၫ့, မွဲအၪ့အူၭထၧၫ့ဘံၪ့ယၫအဂဲးမိၡါယီၩ - “ယွၩမွဲမၬဆၧဂ့ၩလၧအံၫစရ့လၭအဂး, ၦလၧ၁ၭဆံၫ့ဎံၪအဂးလီၫ.” Johannes Bugenhagen, Reformation Commentary on Scripture (Downers Grove, IL: InterVarsity Press, 2018), p. 11.

လံၬအၪ့အူၭလထံၪယီၩနဲၪစိၩဆၧလၧဆၧလုဆၧအဆၧမၩ, လၧယွၩအဆၧ ပၧၩ့အီၪ၀့ၫအလး, ဒဲမွဲဆၧဒုၭနၪ့ထၪ့ထဲၩ့ဆၧ “မုလနံၩယီၩ” မွဲဆၧမံၩ့လခီၫလၧ ဆၧအၪမံၩ့လဖၪအကျၩ, ဒဲပကြၨၭအၪ့ဎၬနၪ၁့ၪဆၧလၧ “အထုၬ” နီၪ, ထီးၦအၧၩ့ ၁ၫ့ဖိၪ၁ံၪ မိဒၪဆၧၫ့ယၫဘၪကဆါယွၩအဆၧစ့ၩရၫ့တီၩနီၪလီၫ. ဆၧဂဲးဆၧဖးယီၩ မွဲၦကွ့ၭထၩနၪ၁့ၪ၀့ၫဒၪလၧ ဆၧမွဲဆၧတီၩလၧဆၧလုဂံၪ့ဖၧၩ့ယီၩ ဒဲအၪ့ယၫလၩ့ ထဲၩ့အ၁ၭလၧအဆၧဆီၫ့မီၪ့ဖျုဆၧလၧအခၪ့ထံၭလဖၪအဂးနီၪ ဖ့ၪနဲၪ၀့ၫဆၧမွဲဆၧတီၩနီၪ ဘၪဆၧအီၪက့ၪဂုးခၧၫ့၀့ၫဒၪလၧ နး၁ၭအဆၧအၪ့ဎၬအဆၧဒၪဒဲလမွဲဘၪ လၧၦၡၩအဆၧဆီၫ့မီၪ့ထယၬဆၧဘၪနီၪလီၫ.

ကဆါယွၩအဆၧစ့ၩရၫ့လၧဂၪ့ခိၪယီၩအဖၫ့ခိၪ, ဒဲလၧဆၧအၧၩ့ဆၧ၁ၫ့ လဖၪအဖၫ့ခိၪနီၪ, လကဲၪထၪ့ဒံၭဘၪဘိၩ့ယီၩလါနၫ့ဂ့ၩ ဖ့ၪလၫ့နၧၩဆၧ၁ုၪ့မုၬ၁ၭရှူၪဘဲၫ၁့ၪလဲၪ.