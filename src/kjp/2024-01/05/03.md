---
title:  လၧဆၧ၁ံၫအတရၫ့ထံၭ
date:   29/01/2024
---

`ဖီ အၪ့အူၭ ၄၁း၁-၄; အၪ့အူၭ ၈၈း၃-၁၂; ဒဲ အၪ့အူၭ ၁၀၂း၃-၅, ၁၁, ၂၃, ၂၄. ဆၧထုၭဖျီၪထၪ့ဆၧလ့ၩခၫ့ဖျီၫ့မွဲဆၧနီၪလဖၪလဲၪ. မွဲဆၧနီၪဘၪထွ့ၫဆၧလၧနၧၩနီၪလဲၪ.`

ဆၧဘၩဆိၪဖၪလၧမိဖီၩ့ဖျ့ၭလၧဆၧစူၭဆၧဆၫဒဲဆၧ၁ံၫဆၧၡါအဂးနီၪ နဲၪဖျီၪလၧယွၩအဖိၪအလံၩလဖၪဆ့ လဖီၩ့ဖျ့ၭဘၪလၧဂၪ့ခိၪအဆၧကၪဆၧဂဲၩ လဖၪနီၪလီၫ. လံၬအၪ့အူၭယီၩ ထုၭဖျီၪထၪ့ၦကွ့ၭလံၬအဆၧလ့ၩခၫ့ဖျီၫ့လၧ အလၩ့၁ၭမဲၪ၀့ၫနီၪလီၫ. အ၀့ၫအဂဲးအဘၭလအီၪလၧၩ့ဘၪ, လၩ့ဂၬဘဲၫနၪ့လၧ အလၩ့ယံၭဒဲဎဲၫ့ထၬ၀့ၫ, အၪ့လန့အီၩ့လန့ဘၪ, ဘၪဆၧအီၪက့ၪစဲၪ၀့ၫလၧဆၧ၁ံၫ, မံၫနၩ့အီၪလၧဆၧ၁ွၪခိၪ ဘဲၫၦအ၁ံၫလဂၩအ၁ိၭ, ဘၪဆၧမ့ၬလဲၩ၁ၭဂဲၫလၧအထံၩ အ၁ိၭ၁ံၪ, ဘၪနိၪ့ဘၪနၭ ဘၪၡၪ့ဘၪယၬ၀့ၫဒိၪမၭလီၫ. အီၪထးဒၪန့ၫအဎွံၪလၧ အဖံၭနီၪလီၫ.

ၦကွ့ၭလံၬလဖၪအၪဂၩနီၪ ဆီၫ့မီၪ့လၧယွၩပျဲၩဆၧၡၪ့ဆၧနၭယီၩ မွဲလၧ ၦအံၫစရ့လၭဖိၪလဖၪ လခိၭနၪယွၩအလူဘၪအကၠီၩ့နီၪလီၫ. ၦကွ့ၭလံၬယီၩ နၪ၁့ၪ ၀့ၫဒၪလၧဆၧဒဲၩဘၭနီၪ ဖ့ၪလၫ့ပၧၩဆၧစူၭဆၧဆၫလီၫ. မွဲဆၧနီၪ, လီၩဘုၭထဲး ၀့ၫလၧ ဆၧမၩဘျၪထဲၩ့ဆၧနီၪ အီၪဂဲၫလၧဆၧကွဲၪဖျါဆၧဒဲၩဘၭနီၪလီၫ (အၪ့ ၄၁း၃, ၄). မွဲလါနၫ့ဂ့ၩ, လံၬအၪ့အူၭလနၩ့နီၪ, ဘဲၫလၧ အၪ့အူၭ ၈၈ ဒဲ အၪ့အူၭ ၁၀၂ အ၁ိၭနီၪ, ထိးဆၧၫ့၀့ၫဒၪလၧၦအ၁ုၪ့ဆံၫ့အ၁ၭဎံၪလဖၪဘၪၡၪ့ဘၪနၭနီၪ, မွဲ၁ၭမၧၫ့၁ၭၡီၩ့ကဘၪဆၧၫ့ယၫဆၧမၩအ၁ၭလမံၩ့, ပဘၪနၪ၁့ၪကၪဂဲၩ၀့ၫဆ့ဒၪ လ့ၬနီၪလီၫ.

လၧ အၪ့အူၭ ၈၈ အဖၧၩ့နီၪ, ကဆါယွၩဘၪဆၧစံၭ၀့ၫလၧအီၪက့ၪလၩ့ ၦနီၪလၧဆၧ၁ံၫအဘူၭအနဲၩ့နီၪလီၫ (အၪ့ ၈၈း၆-၈). လါနၫ့, ထီးနဲၪ့ဆၧယီၩ, လၧဆၧချဲၩ့ဒုၪဒွ့ၪကဆါယွၩအဖၧၩ့နီၪ အီၪထဲးဎုၬလၧဆၧဂၪ့အုၩလၧဆၧဆူဆၧနဲၩ အဖၧၩ့, အ့ၪမွဲကဆါယွၩပျဲၩဆၧကၪဆၧဂဲၩလၧအဆၧပၧၩ့ဖၧၩ့နီၪ အ၀့ၫမၩဂ့ၩ မၩဘၪထဲၩ့ဆၧလၧအဖိၪအလံၩအဂး န့၀့ၫဒၪဆ့လီၫ.

လၧဆၧ၁ွၪခိၪအခၪ့ထံၭနီၪ, ၦကွ့ၭလံၬဖိၪယီၩ နၪ့ထၪ့ထဲၩကဆါယွၩအဆၧ မၩလၩ့လိလၩ့လၭ, အဆၧအဲၪဆၧယၫ့၁ၭ, အီၪတီၩလၧအလူ, ဒဲအဆၧတီၩဆၧ လီၩ့နီၪလီၫ (အၪ့ ၈၈း၁၀-၁၂). ၁့ၪယၫ၀့ၫလၧကဆါယွၩပျဲၩ (ဖ့ၪလၫ့) ဆၧၡၪ့ ဆၧနၭလါနၫ့ဂ့ၩ, ၦစံၭထၪ့အၪ့အူၭဆၧဖိၪယီၩ အီၪစဲၩဘုၭအ၁ၭလၧကဆါယွၩလီၫ. အ၀့ၫဘၪၡၪ့လါနၫ့ဂ့ၩ အ၀့ၫမီၪ့ဘံၭ (အီၪပဲၩခွံၬ) ယွၩအဆၧအဲၪအ့ၬ ဒဲ၁့ၪယၫ၀့ၫ လၧကဆါယွၩလဂၩဒၪလီၫအဆၧထိးထဲၩ့တၩ့ထဲၩ့လီၫ. အဆၧအၪ့ယၫဆၧလဖၪ ယီၩ ဖ့ၪနဲၪပၧၩလၧအ၀့ၫ၁့ၪယၫဆၧလမွဲဘၪန့ၫဆၧၡၪ့ဆၧနၭဘၪ ၁့ၪယၫဘူၭထံး ကဆါယွၩအခိးအတၩဆ့, ဒဲဆၧၡၪ့ဆၧနၭလၧဆၧအခိးအတၩနံၫမံၩ့လူၬနီၪ အီၪထုၭဖၭလိၬ၁ၭန့အ့ၬဆ့လီၫ.

အ့ၪပစံၭလၧအဖၨၪနီၪ, ကဆါယွၩအပျဲၩဆၧကၪဆၧဂဲၩဒဲအဆၧမၩဖီၩ့ဖျ့ၭ ဆၧနံၫမံၩ့လူၬနီၪ ထုၭဖျီၪထၪ့ယွၩအဆၧပၧၩ့ဆၧပြၭအဂ့ၩထုၬနီၪလီၫ. ၁့ၪယၫဘၪ ဆၧလၧကဆါယွၩပၧၩ့ဆုၬထၬဆၧနီၪ မၩဆီၪ့ထၪ့ပဆၧယိလါလီၫ. ထီးပဖီ အၪ့အူၭ (၈၈) လၧဎရံၬအဆၧဘၪထိးဆၧအလၩအဖၩ့ဖၧၩ့နီၪ, ပဘၪထီၫမံၫ ထီၫမၪလၧအ၀့ၫအဆၧအဲၪအဒိၪအယိ, လၧအ၀့ၫအဲၪဒိၭပလ့ၩခၫ့ဂၬဘၪဆၧ၁ံၫ အတရၫ့ ဘဲၫၦၡၩကိၭဂၩဘၪဆၧၫ့ယၫ၀့ၫအ၁ိၭနီၪလီၫ.

`ဆီၫ့မီၪ့ထၪ့ထဲၩ့ယ့ၫရှူၬလၧထုၪ့စူၪယၫလီၩ့ ဒဲအ၀့ၫအဆၧဘၪထိးဆၫ လၧဆၧဒဲၩဘၭအဂးနီၪဆံၭ. ဆၧမၩအ၁ၭအမွဲအတီၩ လၧဖါကဆါယွၩ ဘၪထိးဆၫ၀့ၫလၧဎရံၬအဖၧၩ့နီၪ ဒိၪနဲၪ့အၪနဲၪ့ပ၀့ၫ၁ံၪကိၭဂၩဒ့ၭယီၩ, မၩဆၧၩ့ပၧၩလၧပမိအီၪဂုးအီၪခၧၫ့လၧဆၧဆူဆၧနဲၩ့ ထီးဒၪလ့ၬလၧဆၧ ကၪဆၧဂဲၩဆၧၡၪ့ဆၧနၭအတိၩ့၁ၭဖၧၩ့နီၪလီၫ.`