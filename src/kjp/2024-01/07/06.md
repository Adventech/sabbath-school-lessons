---
title:  ၁ၭနၪ့ခွံၬအဆၧဂ့ၩနးမံၩ့လဂ့ၩ
date:   15/02/2024
---

`ဖီ အၪ့အူၭ ၁၀၃. ကဆါယွၩအဆၧယၫ့၁ုၪ့ယၫ့၁ၭထုၭဖျီၪထၪ့အ၁ၭ ထီးယီၩဘဲၫ၁့ၪလဲၪ.`

အၪ့အူၭ ၁၀၃ ၀ံထၪ့နၬထၪ့ကဆါယွၩအဆၧဆိၪဂ့ၩလဖၪလီၫ. ဆၧဆိၪဂ့ၩ လၧ “အဆၧမၩဂ့ၩထီးအလူၬ” (အၪ့ ၁၀၃း၂) နီၪ လၧဆၧဒုၭဘျဲၩအၪ့နနိၭလၧ ဆၧဂ့ၩ၁ံၪလဖၪဆ့လီၫ (အၪ့ ၁၀၃း၃-၆). ဆၧဆိၪဂ့ၩလဖၪနီၪ အီၪ၁ုၪ့ထၪ့အ၁ၭ လၧ ကဆါယွၩအတခ့ၭလၩဖၩ့ဒဲအဆၧအီၪတီၩလီၩ့လၧ အဆၧအုၩ့လၩ့ဆၧလၧ အံၫစရ့လၭနီၪလီၫ (အၪ့ ၁၀၃း၇-၁၈). ကဆါယွၩ “နၪ့ထၪ့ထဲၩ့” လၧၦၡၩ အဆၧဂဲးဆံၭဘၭဆါဒဲအဆၧလဂုးလခၧၫ့ဘၪနီၪ ဒဲယၫ့၁ုၪ့ယၫ့၁ၭအဖိၪအလံၩ လဖၪလီၫ (အၪ့ ၁၀၃း၁၃-၁၇).

ဆၧနၪ့ထၪ့ထဲၩ့ဆၧနီၪ အခီၫပယီၫလၩ့ဆၫ့ဒိၪနဲၪ့ဆၧ၁့ၪယၫဆၧအဆၧမၩ နီၪလီၫ. အနီၪမွဲဆၧဖ့ၪလၫ့၁ၭ လၧအထုၭဖျီၪအ၁ၭလၧဆၧဂဲၩ၀ၭမၩထွ့ၫဆၧၪ ကဆါယွၩဖ့ၪလၫ့၀့ၫဒဲယိထွ့ၫပၧၩ့ထၬ၀့ၫဒၪလီၫ (အၪ့ ၁၀၃း၃-၁၃). ခံးဂၩ့ဂ့ၩ ဘၪလၧ အၪ့အူၭ ၁၀၃း၁၁-၁၆ အဖၧၩ့နီၪ ဖ့ၪနဲၪဒီၩ့ကဆါယွၩအခိးအတၩလၧ ၦထိၪဒီၩ့လန့ဘၪလၧဂၪ့ခိၪယီၩ, ဒဲဆၧအဒီၩ့အီၪဒၪလၧမူၭခိၪအဒိၪအလဲလီၫ (အဲၫ ၅၅း၉).

အ့ၪမွဲဘဲၫနီၪတၭ, ၦခမျၧးမိဘၪစံၭဆၧၫ့ကဆါယွၩအဆၧအဲၪအဆၧယၫ့၁ၭ ဘဲၫ၁့ၪလဲၪ...

လၧၫ့ - ခၫ့ဖျီၫ့လၧဆၧစံၭထၪ့အၪ့အူၭယွၩအမံၩ့ (အၪ့ ၁၀၃း၁, ၂).

ဆၧဆိၪဂ့ၩ (ဆၧစံၭထၪ့အၪ့အူၭ) နီၪ ၦနၪ၁့ၪ၀့ၫဘဲၫဆၧမၩလၧအဖ့ၪလၫ့ နးခီၫ့ဒဲနး၁ၭအခိးအတၩလၧ ၦလဂၩဂၩအဖၫ့ခိၪလီၫ (၁မိ ၄၉း၂၅; အၪ့ ၅း၁၂). ကဆါယွၩမွဲ၀့ၫဒၪဆၧဆိၪဂ့ၩထီးလူၬအခၪ့ထံၭတၭ, ၦၡၩနီၪမိဆိၪဂ့ၩဘၪကဆါယွၩဘဲၫ၁့ၪလဲၪ. ၦအဆၫ့ဖၨၪလဂၩ မိဆိၪဂ့ၩဘၪၦလၧအဆၫ့ထီၫလဂၩနီၪ ဘဲၫအခီၫပယီၫအီၪ၀့ၫလၧဆၧစံၭခိးစံၭတၩ ဒဲဆၧစံၭထၪ့အၪ့အူၭအ၀့ၫနီၪလီၫ (၁စဎွၩ ၈း၆၆; ယိဘၭ ၂၉း၁၃). ကဆါယွၩဆိၪဂ့ၩၦၡၩခၫ့ဖျီၫ့လၧအဖ့ၪလၫ့ဆၧ အဂ့ၩလဖၪလၧအ၀့ၫ၁ံၪ, ဒဲၦၡၩဆိၪဂ့ၩကဆါယွၩလခီၫနီၪ ခၫ့ဖျီၫ့လၧဆၧယူၭယၫ့ အီၪက့ၪဒိၪအ၀့ၫလၧအဆၧ၁ုၪ့ဂ့ၩ၁ၭဘွၩအဂးလီၫ.

နံၫထံၪလထံၪ, ခၫ့ဖျီၫ့လၧအဆၧမၩဂ့ၩထီးအလူၬဒဲအဆၧအုၩ့လၩ့နီၪ ဘၪအီၪက့ၪနၪ့ထၪ့ (အၪ့ ၁၀၃း၂, ၁၈-၂၂), ဘဲၫကဆါနၪ့ထၪ့ထဲၩ့ၦအဂဲးဆံၭဘၭဆါ အဆၧမၩအ၁ၭဒဲအဆၧအုၩ့လၩ့ဆၧလၧအ၀့ၫအၡၩခမျၧးလဖၪအ၁ိၭနီၪလီၫ (အၪ့ ၁၀၃း၃-၁၃). ဆၧနၪ့ထၪ့ထဲၩ့ဆၧနီၪ မွဲဆၧအကၧၩ့ဒိၪမၬလ့ၬလၧဆၧမၩဘၪထွ့ၫ လိၬ၁ၭလၧကဆါယွၩဒဲအၡၩခမျၧး၁ံၪအဘိၩ့ဆၧၩ့, လၧၡၩခမျၧး၁ံၪမူၩဒၩအီၪလၧ မိဘၪနၪ့ထၪ့ထဲၩယွၩအဆၧတီၩဆၧလီၩ့ဒဲဆၧစံၭဆၧၫ့ထဲၩ့ကဆါယွၩလၧ ဆၧအဲၪ ဒဲလၧဆၧခိၭနၪဖိၬထွ့ၫနီၪလီၫ.

လၧဆၧကိၪ့ဘဲၫယီၩအ၁ိၭ, Ellen G. White အဆၧချဲၩ့လဖၪယီၩ ကြၨၭဘၪ၀့ၫဒၪလီၫ. “ဆၧဆီၫ့မီၪ့အၪ့ဎၬမၩဘၪလၩ့ဎိၭပ၁ၭ လၧကဆါဎရံၬ အဆၧအီၪမၧၫ့အီၪဂဲၩကိၭမုနံၩနီၪဂ့ၩဘၪ၀့ၫလီၫ. ဆၧဆီၫ့မီၪ့လထံၪဘၪလထံၪနီၪ မိဒၪထဲၩ့ဆၧမၩအ၁ၭလမံၩ့ဘၪလမံၩ့ လၩ့ဆၫ့ဒၪဆၧလၧကဆါအဆၧဖ့ၪလၫ့၁ၭ အဖၧၩ့နီၪ, ပဒၪန့ပဆၧနဲၩန့အ၀့ၫဒိၪထၪ့အၪထၪ့လဆၫ့ဘၪလဆၫ့နီၪလီၫ. ပဆၧအဲၪအ၀့ၫအၪထၪ့လထံၪဎး, ဒဲပဆၧအီၪက့ၪ၁ုၪ့အီၪက့ၪ၁ၭမိလၧၫ့ထၪ့ဎွ့ၩထၪ့၀့ၫ လၧကဆါဎရံၬအဆၧဘၪ၁ၭနီၪလီၫ. အ့ၪပမိန့ဘၪဆၧထိးထဲၩ့တၩ့ထဲၩ့လၧအထုၬ နီၪ, ပမိဘၪအၪဎၬဆၧမၩလိၪလၧဆၧအွံၪ၁ၭဆၧၩ့ဆၧဒဲ ဆၧဆၪ့လၩ့၁ုၪ့ဆၪ့လၩ့၁ၭ လၧထုၪ့စူၪယၫအခၪ့ထံၭနီၪလီၫ.” The Desire of Ages, p. 83.