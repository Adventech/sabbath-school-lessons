---
title:  စံၭထၪ့အၪ့အူၭၦထၪ့ထီၫထုၬဒဲဆၧယၫ့၁ုၪ့ယၫ့၁ၭကဆါယွၩ
date:   14/02/2024
---

`ဖီ အၪ့အူၭ ၁၁၃ ဒဲ ၁၂၃. ဆၧဆီၫ့မီၪ့ဘၪထွ့ၫလၧကဆါယွၩ အတခ့ၭဖ၀ၭလၩ့ဆၫ့လိၬ၁ၭနံၫမံၩ့လၧ ဆၧထုၭဖျီၪထၪ့လၧအၪ့အူၭဖၧၩ့နီၪ မွဲဆၧနီၪလဲၪ.`

အၪ့အူၭ ၁၁၃ ဒဲ ၁၂၃ အၪ့အူၭထၪ့ကဆါယွၩအဆၧထၪ့ထီၫထုၬဒဲအဆၧ ယၫ့၁ုၪ့ယၫ့၁ၭနံၫမံၩ့လူၬလီၫ. ယွၩအဆၧထၪ့ထီၫထုၬနီၪ အီၪဖျီၪ၀့ၫဒၪလၧ အ၀့ၫအမံၩ့ဒဲလၧဆၧအီၪက့ၪထၪ့ထီၫအလးဆီၩ့ဆီနီၪ, လၧအအီၪလၧၦဆၨၩထီး အလူၬ၁ံၪဒဲမူၭခိၪလဖၪအဖၫ့ခိၪနီၪလီၫ (အၪ့ ၁၁၃း၄, ၅; အၪ့ ၁၂၃း၁). “မွဲပလၫလၩ့ဂၬဘဲၫယဟိ၀ၩပယွၩအ၁ိၭလဲၪ” (အၪ့ ၁၁၃း၅) နီၪ မွဲဆၧဆူဆၧနဲၩအဆၧထုၭဖျီၪလီၩဆၧလၧ အံၫစရ့လၭအကဆါယွၩအစီၩ့အမၩ့ အလၩအဖၩ့နီၪ လီၫ.

ကဆါယွၩအီၪအလးထီၫထုၬလၧ ၦ၁ုၭဘူၭထီၩ့စိၩလန့ဘၪလါနၫ့ဂ့ၩ ကဆါယွၩ “ထိၪဖၨၪလၩ့အ၁ၭ,” “အ၀့ၫဒၪယိလၩ့ဆၧယဲၩ့ယဲၩ့လ့ၬ ဘဲၫ၁ိၭ အမိယိဘၪဆၧလၧမူၭခိၪဖၧၩ့ ဒဲလၧဂၪ့ခိၪချိၫ့လီၫ” (အၪ့ ၁၁၃း၆). ကဆါယွၩ အီၪလၧဆၧလးထၪ့ထီၫထုၬလါနၫ့ဂ့ၩ ဒၪစိၩပဂၪ့ခိၪယီၩလၧအယဲၩ့နီၪ ပ၁ၭဂံၩ့ဂၩ့ အလးအီၪအ့ၬ. ကဆါယွၩအဆၧယၫ့၁ုၪ့ယၫ့၁ၭဖျီၪထံၫကျၩမၬ လၧအ၁ၭအီၪတဲၩ့ ၀ဲၩ့အ၁ၭမိနုၬလၩ့မၩဎုၬဆၧလၧဂၪ့ခိၪဒဲမၩဘိၭမၩဆၧၩ့ၦၡၪ့ဖိၪယၬဖိၪလဖၪလၧ အ၀့ၫ၁ံၪအဆၧကၪဆၧဂဲၩအဖၧၩ့လီၫ. အ၀့ၫအစူၪလၧ၁ုၪ့အီၪ၁ၭအီၪမၩဆၧၩ့ဆၧ နီၪ လဘၪဆၧအီၪ၁ူၪဘၪအ၁ၭလၧ အ၀့ၫအခ့ၫအၡၩလဖၪဘၪ, အီၪ၀့ၫလၧဆၧလးယဲၩ့ထုၬမူၭခိၪထၭလါနၫ့ဂ့ၩ အဆၧမၩဆၧၩ့နီၪအီၪယံၬအီၪနးဒဲအီၪယဲၩ့လၧပၧၩ အ့ၬလီၫ.

ကဆါယွၩအဆၧဒိၪဆၧထီၫဒဲအဆၧယိထဲၩ့ခွါထဲၩ့ဆၧ, လၧပ၁့ၪယၫနၪ၁့ၪ ဒၪစိၩလထၪ့ဘၭဘၪနီၪ အီၪ၀့ၫလၩ့ထံးလၩ့ဆ့ၬလၧပဂးလီၫ. ၦၡၪ့ဖိၪယၬဖိၪ ဒဲၦဘၪဆၧမၩနၧၩ့မၩစၪလဖၪ မိလ့ၩခၫ့ဖျီၫ့ဘၪကဆါယွၩအဆၧပၧၩ့ဆၧပြၭအစီၩ့ အမၩ့လၧအလၩ့ဆၫ့လၩ့မဲၩ၀့ၫနီၪလီၫ. ကဆါယွၩလၧအဘၪဆၧထုၭထၪ့ထီၫ လဂၩနီၪ မိထုၭဖျီၪထၪ့အဆၧဒိၪဆၧမုခၫ့ဖျီၫ့လၧဆၧအဆိၬထၪ့မၩဆၧၩ့ ၦ၁ုၪ့ခါ ၁ၭလၩ့၁ံၪနီၪလီၫ. ကဆါယွၩအဆၧဒိၪဆၧမုဒဲအဆၧပၧၩ့ဆၧပြၭနီၪ မၩဘၪထံၬ အတခ့ၭမွဲၦတဲၩ့လၩ့ဆၧဒဲယိထွ့ၫပၧၩ့ထၬဆၧလၧအအီၪလၧၫ့ဎွ့ၩဒဲဆၧအဲၪဆၧ ယၫ့၁ၭအခံးအဂၩ့နးမံၩ့အ့ၬ. မွဲဆၧနီၪၦခမျၧးလဖၪ ၁ုၭဘူၭအ၁ၭလၧကဆါအီၪလၧ ဆၧ၁ုၪ့မုၬ၁ၭရှူၪလီၫ.

ဆၧဘိၪ့ဆၧဘၩ, ဘဲၫယီၩနီၪ, ထိၪဂုထိၪဂဲၩထၪ့ဆၧ, လမွဲဘၪန့ၫလၧ အဆၧကယးကဖးဘၪ ဒဲမွဲဆ့လၧအဆၧမၩဂ့ၩနီၪဆ့လီၫ. ဆၧစံၭထၪ့အၪ့အူၭနီၪ အထုၬအီၪအ့ၬ (အၪ့ ၁၁၃း၂, ၃). ကဆါယွၩအဆၧဒိၪဆၧမုနီၪ ဒဲအဆၧယၫ့၁ုၪ့ ယၫ့၁ၭနီၪ အီၪဖျီၪဂ့ၩဒိၪလၧယ့ၫရှူၬဎရံၬ, လၧအ၁ၭအီၪၡီၩ့လၩ့အ၁ၭလၧအဎီး အၡၩအလး ထီးဒၪလ့ၬထိး၁ံၫအ၁ၭလၧထုၪ့စူၪယၫလီၩ့ ဘဲၫ၁ိၭအမိထုၭထၪ့ထီၫ ၦၡၩ၁ံၪလၧအလၩ့ထ့ၬ၀့ၫလဖၪနီၪလီၫ (ဖံၫ ၂း၆-၈). ဆၧမၩအ၁ၭလၧထုၪ့စူၪယၫ နီၪ မွဲပဆၧထိးအ၁ၭလၧ ပဘိၪ့ထၪ့ဘၩထၪ့ဒဲစံၭထၪ့အၪ့အူၭဘၪကဆါယွၩလၧ အမၩဆၧလၧပဂးနီၪလီၫ.

လၧထုၪ့စူၪယၫအလီၩ့နီၪ ဆၧမၩအ၁ၭလၧနနၫ့ဆါလဂၩအဂး မွဲဆၧနီၪ လဲၪ. ယ့ၫရှူၬထိးထဲၩ့တၩ့ထဲၩ့နၧၩလၧမွဲဆၧနီၪလဲၪ. ဘၪမွဲနီၪဆၧအီၪက့ၪထုၪ့စူၪ ယၫလၧန၁ၭဖၧၩ့ ဘဲၫဆၧကိၭမံၩ့ဒ့ၭအဖၫ့ခိၪနီၪ အကၧၩ့ဒိၪ၀့ၫဒၪနၭလ့ၬနီၪလဲၪ.