---
title:  နဆၧယၫ့၁ုၪ့ယၫ့၁ၭဒိၪ၀့ၫဖိးလၧမူၭခိၪ
date:   10/02/2024
---

### ဖီလနွ့ၫယီၩအဂးဆၧမၩလိၪ
အၪ့အူၭ ၁၃၆; အၪ့အူၭ ၅၁; အၪ့အူၭ ၁၃၀; အၪ့အူၭ ၁၁၃; အၪ့အူၭ ၁၂၃.

> <p>၁နိၫထီၫ့</p>
> “ယမိစံၭထၪ့အၪ့အူၭနၧၩ လၧၦခမျၧးအကျၩ, ကဆါဧ့, ယမိ၁ံၫကျံၩ ထၪ့နၧၩလၧၦဆၨၩ၁ံၪအကျၩလီၫ. အဂဲးဘဲၫယီၩ နဆၧယၫ့၁ုၪ့ယၫ့၁ၭဒိၪ ၀့ၫဖိးလၧမူၭခိၪတၭ, နဆၧမွဲဆၧတီၩဖိးလၧဆၧအုၪ့လဖၪလီၫ” (အၪ့အူၭ ၅၇း၉, ၁၀).

ၦကွ့ၭလံၬဖိၪလဖၪယီၩ ၁့ၪယၫလၩ့ထဲၩ့အ၁ၭ လၧအ၀့ၫ၁ံၪၡၪ့လၧနး၁ၭ အဖၧၩ့ဒဲ ဆၧအဂ့ၩလၧကဖ့ၪလၫ့ထဲၩ့ကဆါယွၩနီၪ ဆၧအီၪနးမံၩ့အ့ၬလီၫ. မွဲဆၧနီၪ ဂဲၫထဲၩ့၁ုၭဘူၭအ၁ၭလၧကဆါယွၩအအီၪလီၫ (အၪ့ ၄၀း၁၇). အ၀့ၫ၁ံၪနၪ၁့ၪဆၧ, ဘဲၫပ၀့ၫ၁ံၪကိၭဂၩဒ့ၭအ၁ိၭ, ကြၨၭန့ဘၪ (လိၫဘၪ) ဆၧအခိးအတၩ, မွဲကဆါယွၩ အခိးအတၩလီၫ.

အ့ၪပစံၭလၧအဖၨၪနီၪ, အ၀့ၫ၁ံၪကြၨၭန့ဘၪဆၧ၁ၭထိၬအပရၧၫ့နီၪလီၫ.

လံၬအၪ့အူၭဖ့ၪဆီၪ့ထၪ့ဆၧ လၧၦၡၩခမျၧးလဖၪ ဘၪဒိၭနဲၩ့အ၁ၭလၧ ကဆါယွၩအဆၧယၫ့၁ၭလူၬလူၬဆံၫ့ဆံၫ့လီၫ. ထးဂ့ၩထီဘၪလၧ ယွၩအဆၧယၫ့၁ုၪ့ ယၫ့၁ၭနီၪ မွဲ၀့ၫအဆိၩအကၠၪ မွဲလၧယွၩအဆၧတဲၩ့လၩ့ဆၧဒဲ လၧယွၩအၡၩခမျၧး လဖၪ အဆၧလ့ၩခၫ့ဖျီၫ့အဆၧထိးအ၁ၭလီၫ (အၪ့အူၭ ၁၃၆). လၧယွၩအီၪမၧၫ့၀့ၫ အဆိၩအကၠၪလဂၩအမ့ၬယၫနီၪ, ၦၡၩအ၁ၭမၧၫ့ယီၩ လၩ့ဂၬဘဲၫနၪ့၁ံၪမံၩ့၁ံၪအီၪ မၧၫ့၀့ၫလဆိလလး, လါနၫ့ယွၩယၫ့၁ၭၦၡၩဆၨၩလဖၪ ဒဲဖ့ၪလၫ့ထဲၩ့အ့ၪ၀့ၫဂဲးဘၭ အ၁ၫ့လီၫ (အၪ့ ၁၀၃း၃, ၅, ၁၅), ဒဲအ၀့ၫ၁ံၪဒိၭန့ဘၪဆၧအုၩ့လၩ့လၧအဆိၩ အကၠၪအဂး လၧအ၀့ၫဒၪအဖၧၩ့လီၫ.

ယွၩအၡၩခမျၧးလဖၪန့ဘၪဆၧမၩမုၬအ၁ၭ မွဲလၧကဆါနီၪအီၪတီၩလၧ အဆၧအုၩ့လၩ့အီၪလၩ့နီၪလီၫ. ၡၩခမျၧးအဆၧအၪ့ယၫဆၧလဖၪ, လၧအဆၧၫ့ အထီၡၩခိၭဖိၪဒၪလ့ၬ, အ၀့ၫ၁ံၪအီၪဎွ့ၩလၧဆၧယိလါ မွဲလၧအ၀့ၫ၁ံၪမၩဘူၭမၩထံး အ၁ၭလၧ ဆၧအဲၪဖါကဆါယွၩလၧမူၭခိၪ လၧနၫ့ဆါဒၪ၀့ၫတီၩတီၩအကၠီၩ့နီၪလီၫ (အၪ့ ၁၀၃း၁၃; အၪ့ ၆၈း၅; အၪ့ ၈၉း၂၆). ဆၧလ့ၩခၫ့ဖျီၫ့အ၁ၫ့လဖၪ လၧယွၩ အခိးအတၩဒဲအဆၧအဲၪနီၪ ဖ့ၪဆီၪ့ထၪ့အ၀့ၫ၁ံၪအဆၧအီၪက့ၪလၩ့၁ၭလၧဆၧဘိၪ့ ဆၧဘၩဒဲလၧကဆါယွၩအဆၧဖံၭဆၧမၩအဂးနီၪတၭ, ဒဲဆၧအဂူၫဂၩအီၪထးနးမံၩ့ လၧၩ့အ့ၬလီၫ.