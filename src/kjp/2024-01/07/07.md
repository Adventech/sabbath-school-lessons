---
title:  မၩလိၪအၪထၪ့အဂး.
date:   16/02/2024
---

ဖီ Ellen G. White, "The Sinner's Need of Christ," pp. 17-22, in Steps to Christ.

လၧလံၬအၪ့အူၭဆၧအဖၧၩ့, ကဆါယွၩအၡၩခမျၧးလဖၪ ၁ၭအွံၪထၪ့ဆၧ အဂဲးလဘျၩ့ဂီၩ့လဘျၩ့, လဘျၩ့ဂီၩ့လဘျၩ့နီၪမွဲ “အခိးအတၩအီၪ၀့ၫလၩ့ဆိၩ လၩ့ကၠၪလီၫ” လၧအ၀့ၫ၁ံၪအဘိၪ့ဆၧမၩလၩဖၩ့ယွၩအဆၧအဲၪလၩ့ဆိၩနီၪလီၫ (အၪ့ ၁၀၆း၁; အၪ့ ၁၀၇း၁; အၪ့ ၁၀၈း၁-၄, ၂၉; အၪ့ ၁၃၆). ဆၧစံၭထၪ့ အၪ့အူၭဆၧနီၪ မွဲဆၧလ၁ၭနၪ့ဘၪအဆၧမၩဂ့ၩထီးအလူၬ ဒဲဆၧလမိစံၭထၪ့ အၪ့အူၭဘၪဆၧနီၪ မွဲဆၧ၁ၭနၪ့ခွံၬဆၧအခိးအတၩလဖၪနီၪလီၫ. ၦလၧအစံၭထၪ့ အၪ့အူၭဆၧနီၪလ၁ၭနၪ့ဆၧဘၪလီၫ. ၦလၧအဆီၫ့မီၪ့ဆၧဒဲအလီၩဖျီၪထၪ့ဆၧလမံၩ့ဒၪနီၪ မွဲဆၧစံၭထၪ့အၪ့အူၭဆၧဒံၭအ့ၬ. ဆၧစံၭထၪ့အၪ့အူၭဆၧနီၪ အီၪကဲၪထၪ့ (စၭထၪ့) လၧဆၧထိးဆၧၫ့ထီးနဲၪ့ယွၩအဆၧမၩလၩ့လိလၩ့လၭဒဲလၧဆၧစံၭဆၧၫ့အဆၧမၩဂ့ၩ, အဆၧယၫ့၁ုၪ့ယၫ့၁ၭ, ဒဲအဆၧကိၪ့၁့ၪကိၪ့ဘၪလၧဆၧယူၭယၪ့ပၭကၩဖၧၩ့လီၫ.” Hans LaRondelle, Deliverance in the Psalms, p. 178.

ကဆါယွၩအဆၧယၫ့၁ုၪ့ယၫ့၁ၭအီၪနၧၩ့ယံၬနီၪ မွဲအဆၧအဲၪအဆၧယၫ့၁ၭ ဒဲအဆၧအီၪတီၩလီၩ့ အီၪဂုးအီၪခၧၫ့၀့ၫဒၪဒဲလအၪ့လဲၩဘၪအ၁ၭလၧ ၦအထၪ့ ဒုၪဒၩယွၩ၁ံၪအကျၩဘၪလီၫ.

“ပမၩမၪဘၪယူၭအ၀့ၫယူၭ, ဒဲပလကြၨၭလၧၩ့ဘၪလၧအ၀့ၫအဆၧမၩဂ့ၩ လၧၩ့ဘၪ, လါနၫ့ဂ့ၩအ၀့ၫအနၫ့ဆါအ၀့ၫချဲၩ့ဆၧလၧပနိၭဖျ့ၩလၧဆၧအၪ့ယၫ, ‘လၧနမံၩ့အကၠီၩ့နီၪ ထီးခွံၬၡိၬပၧၩလဂ့ၩ, မၩဂၭဂီၩ့နလးဆီၩ့ဆီအလၩအဖၩ့လဂ့ၩ, နၪ့ထၪ့ထဲၩ့ဆံၭ, ထီးမၩဂၭဂီၩ့နဆၧအုၩ့လၩ့လၧပၧၩနီၪလဂ့ၩ.’ မဲအၫ ၁၄း၂၁. ထီးပဂဲၫလၧအအီၪလၧဆၧထိးဆၧၫ့အုၩ့လၩ့ပဆၧလကြၨၭလဘၪဒဲ ပဆၧဒဲၩဘၭ နီၪ အ၀့ၫအုၩ့လၩ့အ၁ၭလၧအ၀့ၫမိအီၪက့ၪဒိၪပကိၭၡၭထၪ့ဆၧနီၪလီၫ. အ၀့ၫ အလးဆီၩ့ဆီအလၩအဖၩ့နီၪ ဘၪဆၧအၪ့ထၩ၀့ၫလၧဆၧမၩလၧၫ့ထၫ့ဎွ့ၩထၪ့ အလူအထၫလၧပၧၩ့နီၪလီၫ.” Ellen G. White, Christ's Object Lesson, p. 148.

ဆၧလ့ၩခၫ့ဖျီၫ့ဆၧလၧကဆါယွၩအဆၧမၩမုၬအ၀့ၫ (အၪ့ ၁၀၃း၂) နီၪ ၁ိၫ့ ၦကွ့ၭလံၬဖိၪမိစံၭဘၪ၀့ၫလၧ, “ယဟိ၀ၩမၩဆၧတီၩဆၧလီၩ့, ဒဲဆၧစ့ၩရၫ့လၧ ကယဲၦလၧအဘၪဆၧမၩအၧၩ့မၩနၭ၀့ၫအဂးလီၫ” (အၪ့ ၁၀၃း၆). ဆၧအနီၪ, မွဲၦကွ့ၭလံၬနီၪ အဆၧထိစိၩလၧနၫ့ဆါအဆၧထိး၁ၭလၧခဲၫ့ထုၬ, ဒဲဆၧအၪ့အူၭ ကဆါယွၩအဆၧယၫ့၁ၭလၧအ၀့ၫအဆၧအီၪမၧၫ့အီၪဂဲၩဖၧၩ့နီၪ, မွဲဆၧမၩလၩ့ထံး ထဲၩၦဂူၫဂၩလဖၪလၧ ကဆါယွၩအဆၧအဲၪဆၧယၫ့၁ၭ, လၧအ၀့ၫ၁ံၪဆ့, မိ၀ဲထၪ့ အ၁ၭဘဲၫမိန့ဘၪကဆါယွၩအဆၧထိးထဲၩ့တၩ့ထဲၩ့ ဒဲစံၭထၪ့အၪ့အူၭယွၩဆ့နီၪလီၫ (အၪ့ ၉း၁၁, ၁၂; အၪ့ ၂၂း၂၂-၂၇; အၪ့ ၆၆း၁၆).