---
title:  “ယဟိ၀ၩဧ့, နအ့ၪထီးနဲၪ့ပဆၧမၪ”
date:   13/02/2024
---

`ဖီ အၪ့အူၭ ၁၃၀, ဆၧဒဲၩဘၭအထိၪအဎၩ့ဒဲ ဆၧယိလါလၧၦဒဲၩဘၭ ဖိၪ၁ံၪနီၪ ထုၭဖျီၪ့ထၪ့အ၁ၭဘဲၫ၁့ၪလဲၪ.`

ၦကွ့ၭလံၬအၪ့အူၭယီၩ အဆၧကၪဆၧဂဲၩဖၭဒိၪ အဆၧဘၪထွ့ၫအီၪလၧ နၫ့ဆါဒဲအၡၩခမျၧး၁ံၪအဆၧဒဲၩဘၭလီၫ (အၪ့ ၁၃၀း၃, ၈). ၡၩခမျၧးလဖၪ အဆၧဒဲၩဘၭနီၪ ဒိၪ၀့ၫဎၧၫ့၀့ၫနၭမၬ ဒဲမၩလၩ့မုလၩ့ဖၭအ၁ၭလၧ ကဆါယွၩယံၬလ့ၬဆ့ လီၫ (အၪ့ ၁၃၀း၃). လံၬဆံၫ့ဎံၪစံၭ၀့ၫဒၪလၧ ဆၧဒဲၩဘၭအဆၧကွ့ၭနဲၪ့လဖၪ အီၪက့ၪထး၀့ၫလၧဆၧစ့ၩရၫ့ခွးအဂးလီၫ (ဒၫ့ ၇း၁၀; နဲၪ ၂၀း၁၂) ဒဲၦဒဲၩဘၭဖိၪ လဖၪအမံၩ့ဘၪဆၧထူၭခွံၬ၀့ၫလၧ ၁ၭမၧၫ့အလံၬစရၫ့ဖၧၩ့လီၫ (၂မိ ၃၂း၃၂; အၪ့ ၆၉း၂၈; နဲၪ ၁၃း၈).

ၦကွ့ၭလံၬအၪ့အူၭအၪ့ကံၩ့အၪ့ယၫဆၧလၧကဆါယွၩအဆၧကွဲၪဖျါအဂး, လၧအမိထူၬ၁ံၫခွံၬဆၧကွ့ၭနဲၪ့ထၬ ဆၧဒဲၩဘၭလဖၪနီၪလီၫ (အၪ့ ၅း၁, ၉; မဲအၫ ၃၁း၃၄; မဲကၫ ၇း၁၉). အ၀့ၫ၁့ၪယၫလၧ “ဆၧ၁ၭထၪ့ဆၧနီၪ မွဲကဆါယွၩ အတခ့ၭဖ၀ၭအ့ၬလီၫ. အဆၧအဲၪမွဲအဆိၩဆိၩအကၠၪကၠၪလီၫ. အဆၧ “၁ၭထၪ့” နီၪ မွဲဒၪလၧ ၦၡၩလ၁့ၪယၫဘၪအခိးအတၩလၧအဆၧအဲၪနီၪလီၫ. . . . အဆၧ၁ၭထၪ့လၧၦစံၭနီၪ မွဲလၧအမိမၩဆၫဆၧအ့ၬ, မိမၩဘျၪထဲၩ့ဆၧလခီၫလီၫ. မွဲမိမၩဂၭဂီၩ့ဆၧအ့ၬ, မိမၩဂ့ၩထၪ့ထဲၩ့ဒဲထိးတဲၩ့အၡၩခမျၧးလၧအအုၩ့လၩ့၀ဲၩ၀့ၫနီၪ လီၫ (ဟိၫ ၆း၁, ၂).” Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181. လၩ့ဆၫ့ဒိၪမၬ, ကဆါယွၩအီၪတဲၩ့၀ဲၩအ၁ၭလၧ မိကွဲဖျါဆၧဒဲၩဘၭလဖၪ, မွဲမိစ့ၩရၫ့ ၀့ၫအ့ၬ, ဒဲဆၧအခိးအတၩနီၪ မၩအၪထၪ့ဆၧယူၭယၪ့ကဆါယွၩ (အၪ့ ၁၃၀း၄; ရိ ၂း၄). ဆၧဘိၪ့ဆၧဘၩအမွဲအတီၩလၩ့ထံးနီၪ အီၪကဲၪထၪ့၀့ၫဒၪလၧဆၧယူၭယၪ့အီၪက့ၪဒိၪကဆါယွၩအတခ့ၭမွဲဆၧအဲၪ, မွဲလၧဆၧစ့ၩရၫ့အလၩ့၁ၭမဲၪနီၪ အ့ၬ.

ကဆါယွၩအဖိၪလဖၪဘၪဆၧကိၭန့၀့ၫလၧ အီၪခိၭယိထၪ့ကဆါလီၫ (အၪ့ ၂၇း၁၄; အၪ့ ၃၇း၃၄). ဟံဘြုၫအလံၬ qawah, "wait" နီၪ အခီၫပယီၫအီၪ၀့ၫလၧ "to stretch" “ယူၬစိၩ၀့ၫ”, ဆၧချဲၩ့အခၪ့ထံၭခၪ့ဎၧၩ့မွဲ "hope" “ဆၧယိလါ” လီၫ. ဆၧနီၪ, အီၪခိၭကဆါနီၪ မွဲဆၧအီၪခိၭဂုးပၨၭ လၧလလူလချဲၩ့ဘၪ လၧဆၧမၩ၁ၭအဖၧၩ့အ့ၬ, မွဲဆၧအီၪခိၭယိလါဆၧလၧ ဆၧမၩလၩ့ဎိၭဆၧလၧ ကဆါယွၩနုၬလၩ့မၩဆၧ လၧပဆၧ၁ုၪ့အီၪ၁ၭအီၪအဖၧၩ့လီၫ. ၦကွ့ၭလံၬအၪ့အူၭ အဆၧယိလါနီၪ မွဲလၧအနၫ့ဆါအဆၧနဲၩန့၁ၭအ့ၬ, မွဲဒၪလၧကဆါယွၩအလူ အထၫဖၧၩ့လီၫ (အၪ့ ၁၃၀း၅). ဆၧအီၪတီၩအီၪခိၭကဆါယွၩနီၪ မွဲကဲၪထၪ့ဆၧပျီၩပျီၩအ့ၬ, ထီးဆၧခံၭဆၧနၭလ့ၩဖီၩ့ထၪ့နီၪ ကဆါယွၩအဆၧဖ့ၪလၫ့မုဂီၩအဆၧ ဖၩ့နီၪမိဂဲၫထီၩ့၀့ၫဒၪလီၫ.

ယိထၪ့, ၦကွ့ၭလံၬယီၩအဆၧအၪ့ယၫကိၭထၪ့ဆၧနီၪ ဘၪခိးဘၪတၩဒဲ ကဲၪထၪ့န့ဆၧအီၪကီၪ့ထၧၫ့ဂီယၫအဆၧဘၩဆိၪဖၪလီၫ (အၪ့ ၁၃၀း၇, ၈). ၦလဂၩ နၫ့ဆါအဆၧဎွ့ၩဒဲဆၧရှူၪဆၧမုၬ ဆၧအီၪဆီၪ့အီၪချဲၫ့နီၪ အီၪလၩ့ဖၭလၧၦခမျၧး ထၧၫ့ဂီယၫအဆၧရှူၪဆၧမုၬလ၁့ၪဘၪ. ခမျၧးထီးလူၬအဆၧမုၬဒိၭနဲၩ့အ၁ၭလၧ ၦလဂၩဘၪလဂၩနၫ့ဆါအဆၧမုၬလီၫ, ဒဲမွဲဆၧနီၪထီးဘၩဆိၪဖၪဆၧလၧနၫ့ဆါ လဂၩဒၪအဂးလဂ့ၩ မၩလၧလး၀ၩ့ထၧၫ့ဘံၪ့ယၫအဂးဆံၭ. ဘဲၫၦဆူနဲၩဆၧဖိၪ လဂၩအ၁ိၭ ပမွဲခမျၧးလး၀ၩ့အဆၧထိးအ၁ၭလီၫ.

`ဆီၫ့မီၪ့ယိဆၧအၪ့စၪ့ယီၩ, “နအ့ၪထီးနဲၪ့ပဆၧမၪတၭ, ကဆါဧ့, မွဲပလၫမိဆၧၫ့ထုၪ့လဂၩလဲၪ” (အၪ့ ၁၃၀း၃). မွဲဆၧနီၪအခီၫပယီၫအီၪလၧနနၫ့ဆါအဂးလဲၪ. အ့ၪကဆါယွၩအ့ၪထီးနဲၪ့နဆၧမၪနီၪ နမိအီၪအလးခလဲၪ.`