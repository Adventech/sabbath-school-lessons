---
title:  အခိးအတၩအီၪ၀့ၫလၩ့ဆိၩလၩ့ကၠၪလီၫ
date:   11/02/2024
---

`ဖီ အၪ့အူၭ ၁၃၆. ဆၧဆီၫ့မီၪ့မွဲနီၪလမံၩ့အီၪလုၬဘံၭထၬ၀ဲၩ၀့ၫလၧထၩယီၩအဖၧၩ့လဲၪ. ၦကွ့ၭလံၬဖိၪယီၩ ဒၪန့ဆၧထိးအ၁ၭလၧ ဆၧမိထိး ဆၧၫ့အ၀့ၫအဆၧကိၭၡၭထၪ့နီၪခီၫခီၫလဲၪ.`

အၪ့အူၭ ၁၃၆ နီၪ ကိၭန့ယွၩအၡၩခမျၧးလဖၪလၧ မိစံၭထၪ့အၪ့အူၭကဆါ အခိးအတၩ လၧအနဲၪဖျီၪ၀့ၫလၧဆၧတဲၩ့လၩ့ဆၧအဖၧၩ့နီၪ (အၪ့ ၁၃၆း၄-၉) ဒဲလၧၦအံၫစရ့လၭဖိၪ၁ံၪအလံၬကွ့ၭနဲၪ့ထၬဆၧအဖၧၩ့ (အၪ့ ၁၃၆း၁၀-၂၂). "Mercy " “အခိးအတၩ” (Hebrew khesed, "steadfast love" “ဆၧအဲၪလၧအဂုးခၧၫ့”) ဖ့ၪနဲၪယွၩအဆၧဂ့ၩ ဒဲအဆၧအီၪတီၩ၀့ၫလၧအ၀့ၫအဆၧတဲၩ့လၩ့ ဆၧဒဲလၧအ၀့ၫအဆၧအုၩ့လၩ့ဆၧလၧ ၦအံၫစရ့လၭဖိၪ၁ံၪလဖၪနီၪလီၫ. လံၬအၪ့အူၭဖ့ၪနဲၪယွၩအစီၩ့အမၩ့ဒိၪ ဒဲအဆၧထၪ့ထီၫထုၬ အီၪဂုး၀့ၫလၧအဆၧအဲၪ အဂုးအခၧၫ့နီၪလီၫ.

ကဆါယွၩမွဲ “ယွၩလဖၪအယွၩ” ဒဲ “ကဆါလဖၪအကဆါ,” လၧဟံဘြုၫ အဆၧချဲၩ့နီၪ စံၭ၀့ၫလၧ “ယွၩအဒိၪထုၬ” (အၪ့ ၁၃၆း၁-၃), မွဲအ၀့ၫဒၪလဂၩဎး နီၪလီၫ.

ယွၩအဆၧမၩလၩ့လိလၩ့လၭဖၭဒိၪ, ၦထိၪဎၩ့အ၀့ၫလန့ဘၪလၧဆၧနးမံၩ့နီၪ, ပလထိးဆၧၫ့ဘၪအ၀့ၫအဆၧပၧၩ့ဆၧပြၭပအီၪန့အ့ၬ (အၪ့ ၁၃၆း၄). ကဆါယွၩ တဲၩ့လၩ့မူၭခိၪဒဲဂၪ့ခိၪ, ဒဲဆၧအီၪလၧဂၪ့ခိၪချိၫ့ထီးအလူၬ, လၧၦလခီၫဘၩ့မုး ဘၩ၀့ၫလဖၪနီၪလီၫ (၅မိ ၄း၁၉). လါနၫ့ဂ့ၩ, လံၬအၪ့အူၭဆၧယီၩ, ကွဲၪလၩ့ခွံၬ ၦလခီၫဘၩ့မုးအယွၩလဖၪအဖံၭ, မွဲလၧၦၡၩဘၪဒိၭနဲၩ့ဆၧထီးအလူၬလဖၪနီၪ အခၪ့ထံၭမွဲဒၪကဆါယွၩအစီၩ့အမၩ့လီၫ. မွဲဒၪအဆၧဘၪတဲၩ့ထီးအလူၬလီၫ. မွဲဘၪဆၧတဲၩ့လၩ့၀့ၫဒၪ, မွဲအတဲၩ့လၩ့ဆၧအ့ၬ. အနီၪမွဲဆၧအီၪစဲၪလၩ့ဆၫ့အဂ့ၩ ဒိၪထုၬလီၫ.

လၧအစူၪဆီၪ့ဒဲလၧအစူၪဒူၪယူၬထၪ့အ၁ၭနီၪ (အၪ့ ၁၃၆း၁၂) နဲၪဖျီၪထၪ့ ယွၩအစီၩ့အမၩ့ဒဲ ယူၬစိၩအခိးအတၩအဆၧမၩလၧထုၬလန့ဘၪနီၪလီၫ.

ဆၧချဲၩ့ထၪ့ခိၪမၬခိၪမၬမွဲ “အခိးအတၩအီၪ၀့ၫလၩ့ဆိၩလၩ့ကၠၪ” နီၪ လီၩ၀့ၫ ၂၆ ဘျၩ့လၧ အၪ့အူၭ ၁၃၆ အဖၧၩ့နီၪ, မွဲဆၧမၩဂုးခၧၫ့လၩ့ထံးၦဘိၪ့ထၪ့ဘၩထၪ့ ဆၧဖိၪလဖၪလၧကဆါယွၩနီၪ လအၪ့လဲၩထဲၩ့ဘၪအ၁ၭ ဒဲမိအီၪ၀့ၫဒၪလၧအလး ဒၪ၀့ၫထီးနီၪ, ဒုၭထိးန့ဆၧဘၪန့အ၁ၭ လၧဆိၩလၧအဂဲၫ၁ံၪလဖၪကိၭဆိၩဒ့ၭနီၪ လီၫ. ကဆါယွၩနၪ့ထၪ့အၡၩခမျၧး (အၪ့ ၁၃၆း၂၃) ဒဲအီၪတီၩ၀့ၫဒၪလၧအခိး အတၩအဆၧအုၩ့လၩ့နီၪလီၫ. ဆၧနဲၩလၧအမွဲ “အခိးအတၩအီၪ၀့ၫလၩ့ကၠၪ” နီၪ မွဲလံၬဆံၫ့ဎံၪအဆၧနဲၩမိထုၪ့, လၧအဘၪထဲးဎုၬလၧဆၧ၁ၭထိၬအဆၧဘိၪ့ဆၧဘၩ ဒဲဆၧနဲၩန့ဆၧ, ဘဲၫဆၧလလီၩဖျီၪထၪ့ဘၪလၧအထၭခိၪ ဒဲဆၧအုၩ့လၩ့နီၫ့ယါထဲၩ့ ၁ၭဆ့နီၪလီၫ.

အၪ့အူၭ ၁၃၆ ၂၃-၂၅ ပထုၬ၀့ၫဒၪလၧကဆါယွၩအဆၧယိထွ့ၫခွါထွ့ၫ မူၭ၀ၩ့ဒီၪ့ဒဲဂၪ့ခိၪယီၩလီၫ. ယွၩအဆၧယၫ့၁ုၪ့ယၫ့၁ၭထူၬစိၩ၀့ၫလမွဲန့ၫခးအံၫစရ့လၭ ဖၧၩ့ဘၪ ထီၩ့စိၩလၧဆၧဘၪတဲၩ့ထီးအလူၬလီၫ. လၧလံၬအၪ့အူၭစံၭယွၩအဆၧထိး ထဲၩ့မူၭ၀ၩ့ဒီၪ့ထၧၫ့ဘံၪ့ယၫယီၩ ဖ့ၪပဂၨၪထၪ့ဂၪ့ခိၪထၧၫ့ဘံၪ့ယၫမိဘၪမၩလၩ့ဎိၭဆၧလၧၦအံၫစရ့လၭဖိၪ၁ံၪ စံၭထၪ့အၪ့အူၭယွၩနီၪလီၫ (ဖီ လု ၂း၁၀; ယီ ၃း၁၆; မၩဆၧ ၁၅း၁၇).

`ယ့ၫရှူၬထိး၁ံၫအ၁ၭလၧပဂး လၧထုၪ့စူၪယၫလီၩ့လၧအနဲၪဖျီၪ ဖါယွၩ အခံးအဂၩ့အဂ့ၩဒိၪထုၬနီၪ ကဲၪထၪ့ “အခိးအတၩအီၪ၀့ၫလၩ့ဆိၩလၩ့ကၠၪ” ဘဲၫ၁့ၪလဲၪ.`