---
title:  ဂဲၫထဲၩ့တၡါလၧအဘုၪလၧၫ့၁ံၪ
date:   26/03/2024
---

`ဖီထဲၩ့ အၪ့အူၭ ၁၂၆ နီၪဆံၭ. ဆၧယိလါဒဲဆၧဖ့ၪဂဲးဘၭလၧယွၩ အခ့ၫအၡၫလဖၪအဂးနီၪ မွဲဘဲၫ၁့ၪလဲၪ. ဆၧစံၭဆၧလၧလံၬဆံၫ့ဎံၪအဆၧ လဖၪယီၩ ၦကမၩန့ထဲၩ့လၧၦ၁ၭမၧၫ့မုဆၫလနံၩယီၩအဂး ဘဲၫ၁့ၪလဲၪ.`

ယွၩအဆၧထိးထဲၩ့တၩ့ထဲၩ့ဒဲအဆၧမၩဖီၩ့မၩဖျ့ၭအလၩ့ဆၫ့လၩ့မဲၩလၧအဖီၩ့ခွံၬအခံၫ့အခၫအိၩလဖၪယီၩ မွဲ၀့ၫဒၪဆၧဖ့ၪဂဲးဖ့ၪဘၭဒဲဆၧယိလါဖၭဒိၪလၧ လၧယွၩအခ့ၫအၡၩအဂး ဘၪဆဲၫ့လၧအ၀့ၫ၁ံၪအ၁ၭမၧၫ့လၧယၫအဂးနီၪလီၫ. ဆၧမၩဖီၩ့မၩဖျ့ၭလၧအဖီၩ့ခွံၬလဖၪ ဎိၩဒိၪအၪမၬ မွဲဘဲၫ၁ိၭဆၧမံၪမးကဲၪထၪ့အၡါ မၬအ၁ိၭ ပဒၪဘၪလၧ (အဲၫစ့ယၫ ၂၉း၇, ၈) အဖၧၩ့နီၪလီၫ. ထီးန့ထဲၩ့ၦဆၨၩလၧ အစံၭထၪ့အၪ့အူၭယွၩဘၪဆဲၫ့လၧအ၀့ၫ၁ံၪ ဘၪဆၧမၩဖီၩ့ဖျ့ၭလၧဆၧအၪ့မၧၫ့ဎီး (အၪ့အူၭ ၁၂၆း၁) ဒဲၦဘၪထိးဆၧအၪ့မၧၫ့ဎီးမုဆၫလနံၩယီၩအဂဲးနီၪဆံၭ (အၪ့အူၭ ၁၂၆း၄).

ဆၧမၩဖီၩ့ဖျ့ၭလၧအဖီၩ့ခွံၬအခံၫ့အိၩ ဘၪဆၧဒုၭဖျီၪထၪ့လၧဆၧ၁ံၫကျံၩ လၧမုဆၫလနံၩယီၩနီၪလီၫ. ၦဆၨၩၦဆၬလနံၩယီၩ ဒုၭမၧၫ့ထဲၩ့လံၬဆံၫ့ဎံၪဆၧဂဲးဖးဖီၩ့ ခၫ့ဖျီၫ့လၧအ၀့ၫ၁ံၪအဆၧအီၪက့ၪလး၁ၭ လၧဆၧဂဲးကဲၪထၪ့အဖီၩ့ခွံၬအခံၫ့အိၩ လဖၪအဖၧၩ့နီၪလီၫ. ဆၧနီၪကၠီၩ့ၦစံၭထၪ့အၪ့အူၭထဲၩ့ဘၪယွၩအဆၧမၩဂ့ၩလဖၪ လၧအဖိၪအလံၩအခ့ၫအၡၩလဖၪအဂး လၧအဖီၩ့ခွံၬအခံၫ့အိၩအ၁ိၭ ဒဲလၧယွၩမၩဆၧလၧပဂးအကၠီၩ့ဆ့နီၪလီၫ.

ဆၧထီးန့ဖံၭထၬဆၧဂဲးဘၪဆဲၫ့လၧ အကဲၪထၪ့အဖီၩ့ခွံၬအခံၫ့လဖၪအိၩယီၩ ဖ့ၪထဲၩ့ပၧၩဆၧယိလါလၧမုဆၫလနံၩယီၩအဂးနီၪလီၫ. ဆၧဂၩ့လၧ “ထံၫချိၬအီၪ လၧမုခံၫ့” (အၪ့အူၭ ၁၂၆း၄) ယီၩ မွဲဆၧဂဲးဒီၩ့လၩ့လၧအလၩ့ဆၫ့လၩ့မဲၩလၧ အ၀့ၫမၩထဲၩ့ဆၧလၧအ၀့ၫအခ့ၫအၡၩအဂးနီၪလီၫ. လၩ့ဆၫ့ဒၪဆၧယုဒၫအခး လၧမုခံၫ့လခီၫယီၩ မွဲဆၧလးၡါမုနၧၫ့ဖၫဒဲပွၪ့ခိပွၪ့နါအလးနီၪလီၫ. လါနၫ့ဂ့ၩ လၧ ဆၧဆၧၩ့လၫ့အထီထံၫဆ့ၭလၩ့လၧဆၧလးနီၪ ဒဲကဲၪထၪ့ထံၫချိၬဒဲဆၧလး ပွၪ့ခိ ပွၪ့နါယီၩ ဎွ့ၩလၩ့၀့ၫဒၪလၧထံၫနီၪလီၫ. လၧဆၧဆၧၩ့အခၪ့ထံၭဒဲအခဲၫ့ထုၬယီၩ အရ့ၩဒိၪ၀့ၫဒၪဘဲၫၦ၁ုၪ့ဆၧဖျၭဆၧကဂုထၪ့အၪထၪ့အဂးနီၪလီၫ (၅မိစ့ၭ ၁၁း၁၄; ၂၈း၁၂) ဘဲၫနီၪအ၁ိၭဆ့လီၫ. ဆၧချဲၩ့ဒီၩ့လၧၦဎွံၪဆၧလၧမ့ၬထံၫမ့ၬနီၪ့လဖၪနီၪ ကကူၭထဲၩ့ဘၪဆၧအၪအၪလ့ၬ လၧဆၧ၁ၭဎွံၫအဖၧၩ့နီၪလီၫ (အၪ့အူၭ ၁၂၆း၅, ၆). ဆၧယီၩမွဲဆၧအုၩ့လၩ့အလၩ့ဆၫ့လၩ့မဲၩဘၪဆဲၫ့အထီဘိၩ့နဲၪ့ယီၩ ဆၧကၪဆၧဂဲၩ လဖၪကဖ့ၪထဲၩ့ပၧၩဆၧဘီၪဆၧယီၫ လၧ၁ၭမၧၫ့လၧယၫအကၠီၩ့နီၪလီၫ.

လၧဆၧကူၭဆၧအထီအထုၬ မွဲၦမွဲလၧဟံဘြုၫလၧဖျိၩ့အိၩလဖၪဂဲၫန့ထဲၩ့ အ၀့ၫ၁ံၪအဆၧ၁ူၪဆၧ၁-လၧယွၩအဆၧလုလးလၧယရှုစလံၫ့နီၪလီၫ (၂မိစ့ၭ ၃၄း၂၂, ၂၆). ဆၧယီၩဖ့ၪလၫ့ထဲၩ့နး၁ၭဆၧမၩလိၪလၧယွၩအခ့ၫအၡၩလဖၪအဂး နီၪလီၫ. လၧဆၧမၩအကၪအဂဲၩဘၪဆဲၫ့လၧ ဆၧဎွံၪဆၧဂီၩ့ဆၧယိထဲၩ့ခွါထဲၩ့ ဆၧမၩလး, မွဲဘဲၫဆံၭလး, စဘံၭလး, လဖၪဂီၩ အ၀့ၫ၁ံၪကူၭထဲၩ့ဘၪလၧၫ့လၧၫ့ဎွ့ၩဎွ့ၩ အ၁ိၭ မုဆၫလနံၩယီၩ ပဘၪဒၪဆၧၫ့ယၫဆၧကၪဆၧဂဲၩလဖၪအဖီၩ့ခွံၬဂီၩ့နီၪတၭ, ယွၩကဖ့ၪထဲၩ့ဆၧထိးထဲၩ့တၩ့ထဲၩ့အ၁ရဖူၩနီၪလီၫ. လၧလံၬဆံၫ့ဎံၪဖၧၩ့ ဆၧကူၭ ဆၧအထီနီၪ ဖ့ၪဒုၭ၁့ၪယၫထဲၩ့ပၧၩလၧ ယွၩကစူၭကီၪ့ဒဲမၩကဲၪထၪ့ထဲၩ့ဆၧအ၁ၫ့ လၧအဘၩ့အမုးအဂး လၧအ၀့ၫဂဲၫလၩ့ထဲၩ့နံၫဖၧၫ့လဖၧၫ့အထီနီၪလီၫ (အၫမူၭ ၉း၁၃-၁၅; မၭ၁ုၫ ၉း၃၇). ဆၧလးယီၩပဒၪဘၪဆၧယိလါအထီဆ့လီၫ. ဘဲၫပကကူၭထဲၩ့ဘၪဆၧအဂး ၦကဘၪအီၪခိၭဆၧအထီအီၪ၀့ၫဒၪအကၠီၩ့နီၪလီၫ.

အီၪဂုးခၧၫ့ထဲၩ့လၧဆၧအဆၧၫ့အထီလၧ နဒၪဘၪယွၩအဆၧမၩပျၩ့ပျၩ့လၧ နဆၧအီၪမၧၫ့ဒဲၦဂူၫဂၩအဆၧအီၪမၧၫ့အဖၧၩ့နီၪဆံၭ. နကမၩန့ထဲၩ့ဆၧယိလါလၧ ဆၧဒၪခီၩ့လဖၪနီၪ ဘဲၫနဘၪလ့ၩခၫ့ဖျီၫ့ဆၧကၪဆၧဂဲၩအဆၧၫ့အထီလဖၪအဖၧၩ့ နီၪ ဘဲၫ၁့ၪလဲၪ.