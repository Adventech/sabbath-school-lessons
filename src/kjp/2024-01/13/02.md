---
title:  ဆၧဖံၭ၁ိၭလၧကယိလါဆၧအဂး
date:   24/03/2024
---

`ဖီထဲၩ့ အၪ့အူၭ ၂၇း၁၄; အၪ့အူၭ ၃၇း၇, ၉, ၃၄; အၪ့အူၭ ၃၉း၇; အၪ့အူၭ ၄၀း၁; အၪ့အူၭ ၆၉း၆; ဂလ့ၡၫ ၅း၅; ဒဲ ရိမၫ ၈း၁၈-၂၅. လံၬဆံၫ့ဎံၪအဆၧၫ့လဖၪယီၩ ဖ့ၪဂဲးထၪ့ယွၩအခ့ၫအၡၩကမၩဆၧဘဲၫ၁့ၪလဲၪ.`

လၧပဆၧအီၪမၧၫ့အဖၧၩ့ ဆၧ၁ုၪ့ခိ၁ၭဂီၩအီၪ၀့ၫဒၪလမံၩ့နီၪ မွဲပဘၪအီၪခိၭ ဆၧအထီနီၪလီၫ. ပအီၪအလးလစီၪ့လါလါလါနၫ့ဂ့ၩ, ပကမွဲဒၪပၧၩလဂၩဂၩ မွဲဂ့ၩနီၪ လၧပဆၧအီၪမၧၫ့အဖၧၩ့ ပကဘၪခိၭယိလါဆၧအထီအီၪ၀့ၫဒၪတၡါၡါ လီၫ. ၦအီၪခိၭယိလါဆၧလၧဖၠၪဖၧၩ့မွဲဂ့ၩ, ပခိၭယိလါဆၧဘဲၫၦၡၩကကိၭထၪ့ပမံၩ့ လၧဆၧဆၫဂံၪ့မွဲဂ့ၩ ပလၧအဲၪဒိၭဘၪလါနၫ့ ပဘၪအီၪခိၭယိလါဆၧနီၪလီၫ.

ပဘၪအီၪယိလါကဆါယွၩနီၪဆ့ ကဲၪဘဲၫ၁့ၪလဲၪ. ဆၧအီၪခိၭယိလါထဲၩ့ ယဟိ၀ၩအဂဲးယီၩ မွဲအီၪဒၪလၧလံၬအၪ့အူၭအဖၧၩ့ဒၪလကၭဒံၭဘၪ အီၪ၀့ၫဒၪလၧ လံၬဆံၫ့ဎံၪအဖၧၩ့အၪမၬနီၪလီၫ. ဘဲၫပအီၪခိၭကဆါယွၩအထီယီၩ ကဘၪမွဲ၀့ၫ ဒၪလၧဆၧခိးဂဲးခိးဘၭအဖၧၩ့နီၪလီၫ. ဆၧအီၪခိၭယိလါကဆါလၧဆၧ၁ၭနၧၩ (ဆၧခိးဂဲးခိးဘၭ) မွဲ၀့ၫဒၪလၧဆၧ၁ၭဂံၩ့ဂၩ့အဖၧၩ့အ့ၬ, အ့ၪမွဲလခီၫလၧဆၧဆူ ဆၧနဲၩ့အဆီၪ့ဒဲအဂုးခၧၫ့အဖၧၩ့ ၦကခိၭယိလါထဲၩ့ကဆါကဂဲၫလၩ့နီၪလီၫ. ၦလၧအဖ့ၪလၫ့အ၁ၭလၧယွၩ မွဲယွၩအခ့ၫအၡၩလဖၪအီၪခိၭယိလါယွၩ ၁့ၪယၫထဲၩ့၀့ၫဒၪ ယွၩမွဲအလူတီၩ ဘဲၫကဖ့ၪလၫ့ထဲၩ့ဆၧလၧအ၀့ၫအုၩ့လၩ့အ၁ၭလဖၪနီၪလီၫ. ယွၩကဖ့ၪလၫ့မၩဆၧၩ့ထဲၩ့ၦလၧအလူတီၩလၧယွၩလၩ့ထံးလၩ့ဆ့ၭလဖၪနီၪ က၁့ၪယၫထဲၩ့၀့ၫဒၪ ယွၩကမၩဆၧလၧအ၀့ၫ၁ံၪအဂးတၡါၡါနီၪလီၫ.

ဆၧအိၪခိၭယိလါယွၩယီၩ မွဲဒၪၦလၧကဒၪခီၩ့လိၬအ၁ၭအဂးဒၪနီၪလီၫအ့ၬ. ဆၧယီၩမွဲဆၧအီၪခိၭယိလါယွၩ လၧမံၩ့လၬကျၩဒဲလၧဆၧအီၪ၀ံလဖၪအဂး ယွၩကဘၪမၩချံၪ့လၩ့အ၀့ၫ၁ံၪအ၁ိၭနီၪလီၫ. ဆၧနီၪကဲၪထၪ့ဘဲၫနီၪ လၧလံၬအၪ့အူၭ (၆၃း၁) စဒၫ၀ံၭစံၭထၪ့ယွၩလၧအ၀့ၫဘၪအီၪဂူၫအ၁ၭလၧဒုၪဒၩလဖၪ အဖၧၩ့အထီနီၪလီၫ. အ၀့ၫအဆၧအီၪခိၭယိလါဆၧယီၩ မၩလၩ့ဘူၭအ၀့ၫလၧ ကဆါယွၩတၡါၡါနီၪလီၫ.

ထီးပဖီထဲၩ့လၧစပီလူၫအဆၧကွ့ၭအ၁ၭလဖၪအဖၧၩ့ လၩ့ဆၫ့ဒၪဆၧလၧ ရိမၫ ၈း၁၉ အဖၧၩ့ ပဒၪထဲၩ့ဘၪယွၩဒဲအဆၧဘၪတဲၩ့လဖၪအီၪခိၭယိလါထဲၩ့ဂၪ့ခိၪ ကဘၪဆၧအၪ့လဲၩထၪ့အ၁ၫ့ဒဲ ယွၩဒဲအခ့ၫအၡၩလဖၪအဆၧဒၪခီၩ့လိၬအ၁ၭ အထီလၧမုနံၩအခဲၫ့ထုၬနီၪလီၫ. “အဂဲးဘဲၫယီၩ ဆၧဘၪကဲၪထၪ့ဆၧအဆိၫ့န့နီၪ, ယိလါယွၩအဖိၪ၁ံၪ အဆၧအီၪဖျီၪအဖၧၩ့၁ၭလီၫ.”

ဆၧယီၩမွဲဆၧအုၩ့လၩ့အလၩ့ဆၫ့လၩ့မဲၩနီၪလီၫ. ဘဲၫပအီၪခိၭယိလါဆၧလၧဆၧထိိးထဲၩ့တၩ့ထဲၩ့ဒဲဆၧဒၪခီၩ့ဆၧၦကဆါအဂးဂၪ့ခိၪချိၫ့ယီၩ ကဲၪထဲၩ့ဘဲၫ ၁့ၪလဲၪနီၪ စပီလူၫစံၭ၀့ၫဒၪ “အဂဲးဘဲၫယီၩ ပ၁့ၪယၫလၧကယဲဆၧဘၪကဲၪထၪ့ ထီးအလူၬဂၪ့အုၩ့ဂၪ့ထိၬဎုၬဒဲဎဲၫဎုၬ ခီးဘိၩ့နဲၪ့ယီၩလီၫ” (ရိမၫ ၈း၂၂). လါနၫ့ဂ့ၩ ယွၩအီၪလၧပ၁ိၭ ထီၩ့လၧမုဆၫလနံၩယီၩ ခၫ့ဖျီၫ့လၧ၁ၭမုဆံၫ့ဎံၪနီၪလီၫ.

အဆၧၫ့အထီဘိၩ့နဲၪ့ယီၩ ယွၩကိၭထၪ့ပၧၩဘဲၫပကထိးပ၁ၭ (မၩဆၧ ၁း၄-၈) လၧဆၧထိးထဲၩ့တၩ့ထဲၩ့အဆၧထံၫလၩ့ဒီၪလၩ့ မွဲ၀့ၫဒၪဆၧတဲၩ့လၩ့ထဲၩ့ဆၧ အ၁ၫ့အဆၧၫ့အထီအဂးနီၪလီၫ. ဆၧတဲၩ့လၩ့ထဲၩ့ဆၧအ၁ၫ့ယီၩ မွဲၦဆၧယိလါ အဒိၪထုၬ ဘဲၫပမွဲဎရံၬဖိၪလဖၪအကၠီၩ့နီၪလီၫ. ပမွဲၦမုနွ့ၫနံၩဖိၪလၧအယိလါယူၭ ဎရံၬအဂဲၫလၩ့နံၫဖၧၫ့လဖၧၫ့အကၠီၩ့ ၦဆၧယိလါဆၧလၧယွၩနီၪ မွဲၦဆၧအီၪမၧၫ့ အီၪဂဲၩအဆၧန့၁-, ဒဲၦဆၧယိလါယီၩ မွဲကကဲၪထၪ့ဆၧပျီၩပျီၩအ့ၬ. လၧဎရံၬ အဆၧဂဲၫလၩ့အခၪ့ထံၬလဘျၩ့အိၩ အ၀့ၫထိး၁ံၫအ၁ၭလၧပဂးလါနၫ့ ဂဲထုၪ့မၧၫ့ ထၪ့ထဲၩ့အကၠီၩ့ ဆၧနီၪကဲၪထၪ့ပဂးဆၧယိလါဖၭဒိၪတၡါၡါနီၪလီၫ.

နဆၧယိလါဆၧလၧယွၩအီၪလမံၩ့မံၩ့ဧၪ. ဘဲၫပကယိလါဆၧလၧဆၧနဲၩ့, ဆၧဒိၭနဲၩ့အ၁ၭလၧယွၩ, ထီးဒၪပဆၧအၪ့ကံၩ့ဘၩဆိၪဖၪလဖၪ လထူၭလၫ့ထၪ့ဘၭ ဒံၭဘၪအထီအဂး ပဒိၭန့ဘၪဆၧမၩလိၪ, ဆၧ၁့ၪယၫနၪ၁့ၪဘဲၫ၁့ၪလဲၪ.