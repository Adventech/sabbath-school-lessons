---
title:  အီၪခိၭယိလါဆၧလၧယွၩအမး၁ံၫနံၩအဆၧအီၪပွံၭအဖၧၩ့
date:   27/03/2024
---

`ဖီထဲၩ့ အၪ့အူၭ ၉၂ နီၪဆံၭ. ဘၪဆဲၫ့မး၁ံၫနံၩအဂဲး ဆၧဂဲးနံၫမံၩ့ ဘၪဆၧဒုၭဖျီၪထၪ့လၧ အၪ့အူၭအထၭခိၪဖၧၩ့ယီၩဘဲၫ၁့ၪလဲၪ.`

ဆၧစံၭထၪ့အၪ့အူၭကဆါယွၩ ဘၪဆဲၫ့အ၀့ၫအစူၪအဆၧမၩ (အၪ့အူၭ ၉၂း၄, ၅) ဒဲဆၧတီၩဆၧလီၩ့ဘၪဆၧဒီၩ့လၩ့၀့ၫလၧ ကျိၭအံဒံၫ့ (အၪ့အူၭ ၉၂း၁၂-၁၄) ယီၩ ဒုၭဖျီၪထၪ့ယွၩအဆၧတဲၩ့လၩ့ဒဲ အီၪက့ၪဆံၫ့ဎံၪထဲၩ့မး၁ံၫနံၩအကၠီၩ့နီၪလီၫ. လံၬအၪ့အူၭဒုၭဖျီၪထၪ့ယွၩအဆၧမၩနၧၩဆၧလၧ အဒုၪအဒၩအဖၫ့ခိၪဘဲၫၦစ့ၩရၫ့တီၩဆၧလဂၩအ၁ိၭ (အၪ့အူၭ ၉၂း၇-၁၅) ဒဲဒုၭအီၪထၪ့ထဲၩ့မး၁ံၫဆံၫ့ဎံၪနံၩဆၧအီၪပွံၭမွဲလၧဆၧရွံအၪ့ထုၫ့ထဲၩ့ပၧၩလၧ ဆၧအၧၩ့ဆၧ၁ၫ့အဖၧၩ့နီၪလီၫ (၅မိစ့ၭ ၅း၁၂-၁၅). ဆၧနီၪကၠီၩ့ အၪ့အူၭ ၉၂ ယီၩ ဒုၭဖျီၪထၪ့ထဲၩ့ယွၩအဆၧတဲၩ့လၩ့ဆၧ, အဆၧလုအၪ့လုအီၪဆၧလၧမုဆၫလနံၩယီၩ လကၭဒံၭဘၪအ၀့ၫ မွဲမုနံၩခဲၫ့ထုၬအဂး ဆၧယိလါဘၪဆဲၫ့လၧဆၧဘၪလိၬအိၭလိၬအဆၧထံၫလၩ့ဒီၪလၩ့နီၪလီၫ.

ၦၡၩကိၭဂၩဒ့ၭ မုၬလၩ၁ၭဎွံၫထဲၩ့လၧယွၩအမး၁ံၫနံၩန့၀့ၫဒၪနီၪ မွဲယွၩယီၩ ဆၧထီၫထုၬကဆါအကၠီၩ့နီၪလီၫ (အၪ့အူၭ ၉၂း၁) ဒဲအ၀့ၫအဆၧလးဆီၩ့ဆီမွဲလၧ ဆၧထီးအလူၬအဖၫ့ခိၪအကၠီၩ့တၭ, ယွၩမၩနၧၩ့ထဲၩ့ဆၧထီးအလူၬန့၀့ၫဒၪနီၪလီၫ.

ကဆါယွၩမွဲဆၧထီၫထုၬလါနၫ့ဂ့ၩ အ၀့ၫဂဲၫလၩ့စိၩထီးလၧၦလၧအကိၭၡၭ ထၪ့အ၀့ၫလဂၩဘၪလဂၩအအီၪနီၪလီၫ. ယွၩအဆၧတဲၩ့လၩ့ဆၧဒဲအဆၧရွံအၪ့ထုၫ့ ထဲၩ့အဆၧဘၪတဲၩ့လဖၪလၧ ဆၧဒဲၩဘၭအကျၩအကၠီၩ့တၭ အ၀့ၫနီၪကြၨၭလၧ ဆၧစံၭထၪ့အၪ့အူၭဒဲဆၧဘိၪ့ထၪ့ဘၩထၪ့ ဒဲအဲၪအ၀့ၫနီၪလီၫ. အ့ၪမွဲပဘၪအီၪလၧ ဆၧဒဲၩဘၭအဂၪ့ခိၪ ပဆၧယိလါလၧဆၧထိးထဲၩ့တၩ့ထဲၩ့ပၧၩလအီၪဘၪတၭ, ပဂးဆၧ၁ၭထိၬအလးအီၪနးမံၩ့အ့ၬ. ၦအဲၪဆၧ, ပထိးနၭထိးၡၪ့, ပ၁ံၫဒဲဆၧယိလါ မွဲကအီၪနးမံၩ့အ့ၬ. လါနၫ့ဂ့ၩ ပစံၭခိးစံၭတၩထဲၩ့ယွၩ အ၀့ၫမွဲဒၪဆၧတဲၩ့ဆၧကဆါ လကၭဘၪ မွဲၦလၧအထိးထဲၩ့တၩ့ထဲၩ့ပၧၩအကၠီၩ့ ပဆၧယိလါအီၪထၪ့ထဲၩ့နီၪလီၫ.

“၁ိၪအ၁ံၫ့” ဒုၭဖျီၪထၪ့ၦကွ့ၭလံၬအၪ့အူၭလဂၩ အဆၧဖ့ၪလၫ့၁ၭအ၁ၫ့လၧ ယွၩ ဘဲၫကမၩယွၩအဆၧမၩအဂးနီၪလီၫ (အၪ့အူၭ ၉၂း၁၀). ဆၧဂုၪဆၧလၧ၁ိၪ ယီၩ လၩ့ဆၫ့ဒၪဆၧၦမၩ၀့ၫလၧအရွံန့ထဲၩ့ၦလုဆၧအခိၪဒဲစဎွၩလဖၪနီၪလီၫ (၂မိစ့ၭ ၄၀း၁၅; ၁စၫမုအ့လၭ ၁၀း၁). ၦကွ့ၭလံၬအၪ့အူၭရွံန့ထဲၩ့ဟံဘြုၫအဆၧချဲၩ့ "ဘၠူၠူ" မွဲအဒုၭဖျီၪထၪ့အ၀့ၫဒၪအနၫ့ဆါဘၪဆၧဂုၪ၀့ၫဘဲၫယွၩအဆၧအၪ့မၧၫ့ဖိၪ လကၭဘၪ ၁ိၪယီၩဘၪဆၧမၩဎုၬ၀့ၫလၧဆၧလုဆၧလဖၪတၭ မွဲအဒုၭဆံၫ့ထၪ့ဆၧ နီၪလီၫ (၂မိစ့ၭ ၂၉း၂; ၃မိစ့ၭ ၂း၄, ၅). ဆၧလးယီၩၦဒၪဘၪၦကွ့ၭလံၬအၪ့အူၭယီၩ ဖ့ၪလၫ့အ၁ၭဘဲၫဆၧလုမၧၫ့ ဘဲၫကမၩယွၩအဆၧမၩကန့အဂးလီၫ (ရိမၫ ၁၂း၁).

ၦဒၪထဲၩ့ဘၪဆၧဆီၫ့မီၪ့ဘၪဆဲၫ့လၧ ဆၧဖ့ၪလၫ့အ၁ၭလၧ မး၁ံၫ့ဆံၫ့ဎံၪနံၩ ယီၩနီၪ မွဲဆၧဂဲးလၩ့ဆၫ့အ့ၬ. မွဲဘၪနီၪလဲၪနီၪ မး၁ံၫဆံၫ့ဎံၪနံၩယီၩ မွဲယွၩအမၩ ဆံၫ့ဎံၪထၪ့ထဲၩ့အခ့ၫအၡၩအဂးဆၧမၩနဲၪ့အကၠီၩ့နီၪလီၫ (၂မိစ့ၭ ၃၁း၁၃). ထၫ့အထံၭဒဲ၁ံၪ့ၡိၫအ့ရ့ၭယီၩ ဒုၭဖျီၪထၪ့ထဲၩ့ယွၩအခ့ၫအၡၩလဖၪ ဎိၩထၪ့ဒိၪထၪ့ လၧဆၧနဲၩဒဲလၧယွၩအဆၧအဲၪလၩ့ဆၫ့လၩ့မဲၩလဖၪအကၠီၩ့နီၪလီၫ. မး၁ံၫနံၩယီၩ မွဲယွၩဒဲအခ့ၫအၡၩလဖၪအကျၩ ဆၧအုၩ့လၩ့ဖၭဒိၪနီၪလီၫ (ဇံၫ ၂၀း၂၀). ဆၧနီၪကၠီၩ့မး၁ံၫဆံၫ့ဎံၪနံၩအဆၧအီၪပွံၭယီၩ အရ့ၩဒိၪ၀့ၫဒၪလၧယွၩအခ့ၫအၡၩ လဖၪအဂးအၪမၬ ဘဲၫအ၀့ၫ၁ံၪကအီၪခိၭယိလါထဲၩ့ယွၩအဆၧမၩလၧၫ့ထၪ့ ဎွ့ၩထၪ့အဆၧအုၩ့လၩ့လဖၪ အခံၫ့အခၫနီၪလီၫ (ဟံ ၄း၁-၁၀).

`ဖီထဲၩ့ အၪ့အူၭ ၉၂ လဖၧၫ့ဒီၭဆံၭ, ပဂးဆၧယိလါဖၭဒိၪအီၪဖျီၪထၪ့ ဘဲၫ၁့ၪလဲၪ. ၦကမၩန့ထဲၩ့ဆၧရှူၫဆၧမုၬ, ဆၧ၁ၭဎွံၫဒဲဆၧမံၪ့၁ုၪ့မံၪ့၁ၭ ဘဲၫ၁့ၪလဲၪ.`