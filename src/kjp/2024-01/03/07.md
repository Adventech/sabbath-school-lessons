---
title:  မၩလိၪအၪထၪ့အဂး.
date:   19/01/2024
---

ဖီ အၪ့အူၭ ၈၆း၅, ၁၅; Ellen G. White, "God's Love for Man," pp. 9-15, လၧ Steps to Christ အဖၧၩ့နီၪဆံၭ. ဆၧမွဲဆၧတီၩလမံၩ့လၧယွၩမွဲ၀့ၫဆၧအဲၪဆၧကွံၩနီၪ မိဒုၭနၪ၁့ၪအၪထၪ့ပၧၩလၧ ကဆါယွၩအဆၧမၩဂ့ၩ လဖၪလၧလံၬစံၭထၪ့အၪ့အူၭဆၧအဖၧၩ့နီၪ ဘဲၫ၁့ၪလဲၪ.

လနွ့ၫယီၩဆၧမၩလိၪ ယိမိထုၪ့ဆၧလၧဆၧနဲၪ့လၩ့ယွၩအဂဲး ဒဲအဆၧမၩ (ဆၧဂဲၩဆၧ၀ၭ) လဖၪ, လၧအဒုၭကဲၪထၪ့ဂၪ့ခိၪယီၩ ဒဲအီၪက့ၪဂုးခၧၫ့၀့ၫအဂဲးနီၪ လီၫ. ၦကွ့ၭလံၬအၪ့အူၭလဖၪ အၪ့ကံၩ့ထၪ့ဆၧလၧယွၩ, မွဲၦတဲၩ့လၩ့ဆၧလဂၩ, ၦဎွၩ, ၦစ့ၩရၫ့တီၩဆၧ, ဆၧထိးထဲၩ့တၩ့ထဲၩ့ကဆါလၧအအီၪခိၭအဆၧအုၩ့လၩ့, ဒဲမွဲၦဖ့ၪလၫ့ဆၧမၪလူၬလဂၩနီၪလီၫ. ကဆါယွၩအဆၧမၩလၧအပၧၩ့ဆၧလၧ ဂၪ့ခိၪယီၩထုၭဖျီၪထၪ့အမံၩ့ဒဲအလၩအဖၩ့လဖၪအီၪအၪမၬ, ဒဲအီၪထဲးဎုၬလၧ ၦယူၬ၁ိၪ (အၪ့ ၂၃း၁; အၪ့ ၈၀း၁), ဆၧထိးထဲၩ့တၩ့ထဲၩ့အလဲၫ့ (အၪ့ ၉၅း၁). ဒဲဖါယွၩဆ့နီၪလီၫ (အၪ့ ၆၈း၅; အၪ့ ၈၉း၂၆). ပအီၪ၁ူၪအီၪဘံၪ့အီၪမုၬအီၪရှူၪ လၧဂၪ့ခိၪယီၩ, လၧဆၧဂဲးလိၬတ့ၭလိၬ အဆၧဘိၪ့လၫ့ဘဲၩ့လၫ့အတိၩ့၁ၭဖၧၩ့ဒၪ လ့ၬနီၪ, မွဲလၧကဆါယွၩပၧၩ့ဂုးထၬဆၧဒဲ အီၪတီၩအီၪလီၩ့၀့ၫလၧအလူဒဲအဆၧ မၩဖၧၩ့နီၪလီၫ. ဆၧဘိၪ့ဆၧဘၩအဂဲးအကၠီၪ့လဖၪယီၩ အီၪလၧၫ့ဎွ့ၩလၩ့ထံး၀့ၫ လါနၫ့ဂ့ၩ, ပဒၪဘၪဆၧဖ့ၪကိၪ့လၧဖၧၩ့၁ၭအမံၩ့မံၩ့ မွဲယွၩနဲၪဖျီၪထၪ့အ၁ၭ လၧလံၬစံၭထၪ့အၪ့အူၭဆၧအဖၧၩ့ဒံၭဆ့လီၫ.

ထီးပအၪ့ဎၬအၪထၪ့လံၬစံၭထၪ့အၪ့အူၭဆၧနီၪ, ပမိဘၪနၪ့ထၪ့ဆၧအကၧၩ့ ဒိၪလမံၩ့နီၪ မွဲပဘၪဖီလံၬအၪ့အူၭဆၧယီၩ လၧကဆါယွၩအတခ့ၭ (အလၩအဖၩ့) အဆၧအဲၪဒဲအခိးအတၩ ဒဲအဆၧကိၪ့ဆိၫ၀ဲၩဆၧလၧ မိထိးထဲၩ့တၩ့ထဲၩ့ဒဲမၩဂ့ၩ မၩဘၪထၪ့ထဲၩ့ဂၪ့ခိၪယီၩအဆၧဖၩ့အဖၧၩ့လီၫ. “ဒံၩ့ပအၪ့ဎၬန့ယွၩအတခ့ၭ (အလၩအဖၩ့) လၧထုၪ့စူၪယၫအဆၧဖၩ့အဖၧၩ့နီၪတၭ, ဒံၩ့ပဒၪအၪထၪ့ဘၪ အဆၧယၫ့၁ုၪ့ယၫ့၁ၭဒဲအဆၧကွဲၪဖျါမၩဎုၬဆၧလၧဆၧန့ၫဎီၩ့ဎွ့ၩဎီၩ့ဒဲဆၧတီၩဆၧ လီၩ့နီၪ, ဒဲပဒၪဘၪထံၫဆၭအၪထၪ့ အဆၧအဲၪလၧပထိၪဎီၩ့လန့ဘၪလၧဆၧနးမံၩ့ နီၪ ဒိၪနဲၪ့အၪနဲၪ့မိလဂၩအဆၧယၫ့၁ုၪ့ယၫ့၁ၭလၧဖိၪအလၩ့မါလဂၩအဖၫ့ခိၪဒံၭနီၪ လီၫ.” Ellen G. White, Steps to Christ, p. 15. လၧလံၬစံၭထၪ့အၪ့အူၭ ဆၧအဖၧၩ့, ပဒၪဘၪၡၩခမျၧးလဖၪဘၪဆၧၫ့ယၫ ယွၩအဆၧစ့ၩရၫ့ မွဲလၧအ၀့ၫ၁ံၪ အဆၧပိၩ့ထၪ့ဆၧအကၠီၩ့လါနၫ့ဂ့ၩ, အ၀့ၫ၁ံၪကိၭထၪ့ဒံၭကဆါယွၩဒံၭ မွဲလၧ အ၀့ၫ၁ံၪ၁့ၪယၫဘၪ၀့ၫလၧယွၩအ၁ၭထၪ့ဆၧနီၪ မွဲဒၪဆၧလထီအဂး (လဆိဖိၪ), ဒဲအ့ၪမွဲအဆၧယၫ့၁ၭဆၧနီၪ အဆိၩအကၠၪလီၫ (အၪ့ ၁၀၃း၈).