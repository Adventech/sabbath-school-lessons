---
title:  ယွၩမွဲၦစ့ၩရၫ့ဆၧ
date:   16/01/2024
---

`ဖီ အၪ့အူၭ ၇၅. ဘၪလဲၪၦအၧၩ့၁ၫ့လဖၪ အဆၧအီၪက့ၪထၪ့ထီၫ၁ၭ နီၪ ကဲၪဆၧပျီၩပျီၩလဲၪ.`

ဘဲၫစဎွၩလၧအပၧၩ့ဆၧလဂၩအ၁ိၭ, ကဆါယွၩမွဲၦထိးအ၁ၭဆၧလဂၩ (အၪ့ ၉၉း၇) ဒဲၦစ့ၩရၫ့ဆၧလဂၩ (အၪ့ ၉၈း၉; အၪ့ ၉၇း၂) ဆ့လီၫ. ၦအၧၩ့၁ၫ့ဖိၪလဖၪ မၩဘၪထံၭဒဲမၩလၩ့၁ၭမဲၪယွၩအဆၧထံၫဆၧဒီၪလဖၪ, လါနၫ့ဂ့ၩကဆါယွၩမိစ့ၩရၫ့ ဂၪ့ခိၪယီၩဒဲမိမၩထုၬခွံၬၦလတီၩလလီၩ့ဘၪအဆၧကိၪ့လဖၪလီၫ (အၪ့ ၇၅း၈-၁၀; အၪ့ ၉၆း၁၃).
လၧ အၪ့အူၭ ၇၅ အဖၧၩ့, ပဒၪဘၪၦအၧၩ့၁ၫ့ဖိၪလဖၪအဆၧမၩဂၭဂီၩ့အၪမၬလ့ၬလီၫ. ဆၧလဲၩခွံၬစဘံၭထံၫ (အၪ့ ၇၅း၈) ဒုၭ၁့ၪယၫပၧၩယွၩအ၁ၭခဲၩထၪ့ လၧၦအၧၩ့၁ၫ့ဖိၪအဖၫ့ခိၪ (မဲအၫ ၂၅း၁၅; နဲၪ ၁၄း၁၀) နီၪလီၫ. ဆၧဒၪ့ထ့ၬခွံၬ ၦလတီၩလလီၩ့ဘၪလဖၪအနိၩ့နီၪ ထုၭဖျီၪထၪ့အ၀့ၫ၁ံၪအစီၩ့အမၩ့ဒဲအဆၧပၧၩ့ ဆၧပြၭ, ဒဲၦအတီၩအလီၩ့အနိၩ့ဘၪဆၧအီၪက့ၪထၪ့ထီၫနီၪလီၫ (အၪ့ ၇၅း၁၀). ကဆါယွၩရွံန့ဆၧ “ဖၭနံၩဖၭ၁ၫ့” (အၪ့ ၇၅း၂) အ့ၪလမွဲ, “ဆၧၫ့ထီးအကြၨၭ အဘၪ” လၧအဆၧစ့ၩရၫ့အဂးလီၫ. ဆၧစ့ၩရၫ့လၧခဲၫ့ထုၬနီၪ မိကဲၪထၪ့လၩ့ထံး လၧမုနံၩအထုၬနီၪလီၫ (အၪ့ ၉၆း၁၃; ၁ကီ ၁၅း၂၃-၂၆).

ကဆါယွၩအၪ့ဎၬၡၩခမျၧးအ၁ၭလဖၪ ဘဲၫအဆၧစ့ၩရၫ့လမံၩ့နီၪလီၫ. ဖီ အၪ့အူၭ ၁၄း၂. အနီၪမွဲဆၧဒုၭနၪ့ထၪ့ထဲၩ့ ၁မိစ့ၭ ၆း၅, ၈ နီၪလီၫ. လံၬဆံၫ့ဎံၪ အဆၧၫ့လဖၪနီၪ ဖ့ၪနဲၪယွၩအဆၧစ့ၩရၫ့လၧခဲၫ့ထုၬ လၧဂၪ့ခိၪယီၩအဂး ဒဲအၪ့ဎၬ ၦလၧအထိးထဲၩ့တၩ့ထဲၩ့၀့ၫမိန့လဖၪဆ့နီၪလီၫ. ဆၧစ့ၩရၫ့ၦကိၭဒၪလၧ “ဆၧမၩခွါအၪ့ဎၬအထီ,” လၧယွၩအီၪပဒၩ့ထၬ ၦတီၩလီၩ့ဖိၪလဖၪဒဲ အီၪက့ၪစ့ၩရၫ့လၩ့ ၦအၧၩ့၁ၫ့ဖိၪလဖၪအ၁ၭၡီၩ့နီၪလီၫ.

ဆၧမၩအ၁ၭနီၪ မွဲဆၧဘဲၫ၁့ၪလဲၪ.

အခၪ့ထံၭနီၪ, ယွၩမၩဖီၩ့ဖျ့ၭအၡၩခမျၧး၁ံၪလၧ ၦအၧၩ့၁ၫ့ဖိၪ၁ံၪအစူၪဖၧၩ့ (အၪ့ ၉၇း၁၀; အၪ့ ၁၄၆း၉) ဒဲမၩလၩဖၩ့ ၦဆၪ့လၩ့အ၁ၭလဖၪလၧဆၧထိးထဲၩ့ တၩ့ထဲၩ့လီၫ (အၪ့ ၁၄၉း၄). နံၫထံၫလထံၪနီၪ, ၦအၧၩ့၁ၫ့ဖိၪလၧလနီၫ့ယါထဲၩ့ ဘၪအ၁ၭလဖၪ ဘၪဆၧမၩဂၭဂီၩ့ခွံၬ၀့ၫအဆိၩအကၠၪလီၫ (အၪ့ ၉၇း၃). လံၬအၪ့အူၭလနၩ့ဖ့ၪနဲၪၦထၪ့ဒၩဆၧလဖၪ အဆၧမၩကဲၪဆၧပျီၩပျီၩအဂဲးလီၫ (အၪ့ ၇၆း၃-၆). ယွၩနီၪမွဲယွၩလၧအ၁ၭအီၪမၩဆၧၩ့ၦၡၩ, အ့ၪမွဲစ့ၩရၫ့ၦၡၩအဆၧမၪ လါနၫ့ဂ့ၩနီၪလီၫ (အၪ့ ၉၉း၈). လမွဲန့ၫၦအၧၩ့၁ၫ့ဖိၪ၁ံၪဘၪ, ယွၩအခ့ၫအၡၩဒၪ လ့ၬနီၪ, မိဘၪဆၧစ့ၩရၫ့လၧဆၧနီၫ့ယါလၩ့ထဲၩ့၁ၭအဂးဆ့နီၪလီၫ (အၪ့ ၅၀း၄; အၪ့ ၁၃၅း၁၄).

လံၬစံၭထၪ့အၪ့အူၭဆၧလဖၪနီၪ ဖ့ၪနဲၪဆၧဒုၭ၁့ၪယၫလမံၩ့ဎးလၧ လံၬဆံၫ့ဎံၪအဆၧကွ့ၭလဖၪ, မွဲယွၩအဆၧစ့ၩရၫ့ဆိၫအခ့ၫအၡၩ၁ံၪလဖၪဒဲ မၩထွ့ၫ၀့ၫလၧယၫခီၫ လၧဂၪ့ခိၪထၧၫ့ဖျိၪ့ယၫဆ့နီၪလီၫ (၅မိ ၃၂း၃၆; ၁ပံ ၄း၁၇). ၦကွ့ၭလံၬအၪ့အူၭ ကိၭၡၭထၪ့ယွၩလၧဆၧစ့ၩရၫ့အဂး ဒဲဒိၭနဲၩ့အ၁ၭလၧ ယွၩအဆၧတီၩဆၧလီၩ့ လၧမိအၪ့ဎၬန့အ၀့ၫနီၪလီၫ (အၪ့ ၇း၈-၁၁; အၪ့ ၁၃၉း၂၃, ၂၄).

လံၬစံၭထၪ့အၪ့အူၭဆၧဖ့ၪပဂၨၪထၪ့ပၧၩ ဘဲၫ၁ိၭပမိ၁ၭထိၬဆၧလၧပဒၪစိၩဘၪ ယွၩအဆၧစ့ၩရၫ့တီၩလဖၪလီၫ (အၪ့ ၆၇း၄; အၪ့ ၉၆း၁၀-၁၃; အၪ့ ၉၈း၄-၉). ကဆါယွၩအဆၧစ့ၩရၫ့နီၪ ကဲၪဆၧ၁ၭထိၬအပရၫ့လၧ ပၧၩအီၪ၁ူၪအီၪဘံၪ့လၧ ဎရံၬအ၁ွံၪဖၧၩ့လဖၪအဂးဘဲၫ၁့ၪလဲၪ.