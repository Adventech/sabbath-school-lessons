---
title:  ယဟိ၀ၩတဲၩ့လၩ့ပၧၩလီၫ
date:   14/01/2024
---

`ဖီ အၪ့အူၭ ၈ ဒဲ ၁၀၀. ဆၧထုၭဖျီၪထၪ့ကဆါယွၩဒဲ ၦၡၩ၁ံၪအဂးထီး နီၪဘဲၫ၁့ၪလဲၪ. လံၬစံၭထၪ့အၪ့အူၭဆၧနီၪ နဲၪဖျီၪယွၩအတခ့ၭဖ၀ၭဘဲၫ ၁့ၪလဲၪ.`

ဆၧတဲၩ့လၩ့ဆၧအဆၧမၩဖၭဒိၪလမံၩ့လၧအၪ့အူၭဖၧၩ့နီၪ, မွဲဆၧအီၪက့ၪ ထီၫထၪ့ယွၩအဆၧပၧၩ့ဆၧပြၭလီၫ. မူၭခိၪလဖၪနီၪ, ထုၭဖျီၪထၪ့ဆၧလၧ “အမၩ ၀့ၫလၧအစူၪ” ဒဲအလၩအဖၩ့အစီၩ့အမၩ့ (အၪ့အူၭ ၁၉း၁-၄; ၉၇း၆). ယဟိ၀ၩ အမံၩ့နီၪ ဒိၪ၀့ၫလၧဂၪ့ခိၪထၧၫ့ဖျိၪ့ယၫ (အၪ့အူၭ ၈း၁, ၉). ယွၩတဲၩ့လၩ့ဆၧကိၭမံၩ့ ဒ့ၭ, အခၪ့ထံၭအီၪအ့ၬ (အၪ့ ၉၃း၂) ဒဲအထုၬအီၪအ့ၬ (အၪ့ ၁၀၂း၂၅-၂၇). အ၀့ၫဒၪအီၪလၩ့ဆိၩလၧကယဲယွၩလဖၪဒဲၡၩခမျၧး၁ံၪလဖၪထီးလူၬအဖၫ့ခိၪ, “ၦၡၩအစူၪအဆၧမၩထီးလူၬအဖၫ့ခိၪ” (အၪ့ ၁၁၅း၄) လီၫ. အဆၧဂၩ့ဆၧဖၪ့ လဖၪနီၪ “အစူၪအီၪ, ဖီၪ့ဆၧအ့ၬ” (အၪ့ ၁၁၅း၇), အ့ၪမွဲယဟိ၀ၩနီၪ, ဂၪ့ခိၪ အဆၧယိၬဖၧၩ့အီၪလၧအစူၪဖၧၩ့ . . . ဒဲခီၫ၁ူၫခိၪမၩ၀့ၫလၧအစူၪဆ့လီၫ” (အၪ့ ၉၅း၄, ၅).

အၪဒၪဆၧလံၬစံၭထၪ့အၪ့အူၭလဖၪထုၭဖျီၪထၪ့ ယွၩအစီၩ့အမၩ့ဒိၪနဲၪ့အၪနဲၪ့ န့ဆၧၫ (ဆၧဘၪတဲၩ့လဖၪ) အစီၩ့အမၩ့ လၧၦဂူၫဂၩလဖၪနဲၩ၀့ၫ, အီၪက့ၪ၀့ၫလၧ အကဆါနီၪဒံၭလီၫ (အဒီၩ့ အၪ့ ၂၉; ၉၃; ၁၀၄). လံၬအၪ့အူၭလဖၪယီၩ အီၪက့ၪဂုးခၧၫ့ထၪ့ထဲၩ့ဆၧလၧ ကဆါယွၩပၧၩ့ဆၧလၧဆၧဘၪတဲၩ့ထီးလူၬအဖၫ့ခိၪ လၧအ၀့ၫအစီၩ့အမၩ့ဒဲလၧအကယးကဖးနီၪလီၫ. အၪ့အူၭ ၁၀၀း၃ ထုၭဖျီၪလီၩ ဆၧဂၩ့ဆၧဖၪ့အဂဲးလၧမွဲဆၧပျီၩပျီၩ, ဒဲလီၩဆီၪ့ထၪ့၀့ၫဒၪလၧယွၩနီၪ တဲၩ့လၩ့ပၧၩ, “ပမွဲအ၀့ၫဒၪအဆၧ” နီၪလီၫ.

ဆၧတဲၩ့လၩ့ဆၧနီၪထိးအ၁ၭလၧ ယွၩအဆၧအဲၪဆၧကွံၩဆ့လီၫ. ဆၧလၧ ဂဲၫကဲၪထၪ့လၧဂၪ့ခိၪယီၩကိၭမံၩ့ဒ့ၭ ဘၪထိးအ၁ၭလၧအကဆါလၧအယိထွ့ၫ မၩဆၧၩ့အ၀့ၫ၁ံၪနီၪလီၫ (အၪ့ ၉၅း၇; အၪ့ ၁၄၃း၄-၉). ကဆါယွၩမၩကဲၪထၪ့ ၦၡၩ, ဒုၭကဲၪၦအံၫစရ့လၭဖိၪဘဲၫ “အဆၧအလးအ၁ိၪလဒီၪ့” (အၪ့ ၁၀၀း၃) လီၫ. ဆၧဒုၭ၁့ၪယၫဘဲၫ “အၡၩခမျၧး” ဒဲ “အ၁ိၪ” နီၪနဲၪဖျီၪ ယွၩအဆၧအဲၪဒိၭ ဆၧမၩဘူၭမၩထံးလိၬ၁ၭလၧ အၡၩခမျၧးလဖၪနီၪလီၫ.

ၦတဲၩ့လၩ့ဆၧကဆါလဂၩဒၪလီၫ ဆိၪဂ့ၩအၡၩခမျၧးမိအၪထၪ့ဂီထၪ့, ဒဲအ၀့ၫလဂၩဒၪနီၪ ကြၨၭဒိၭန့ဘၪဆၧဘိၪ့ထၪ့ဘၩထၪ့အ၀့ၫဒဲဆၧကြၨၭဒိၭနဲၩ့၁ၭ နီၪလီၫ. ကဆါယွၩအလၩအဖၩ့နီၪ ပဒၪဘၪလၧဆၧကိၭမံၩ့လၧဂၪ့ခိၪယီၩ, လၧမၫဆမံၭဖၧၩ့လီၫ.

`“ၦၡၩလၧနမိနၪ့ထၪ့ထဲၩ့၀့ၫမွဲဂ့ၩ, ဒဲၦၡၩအဖိၪခွၫလၧနမိအီၪၡီၩ့၀့ၫမွဲဂ့ၩ, မွဲဆၧနီၪလဲၪ” (အၪ့ ၈း၄). နဆၧစံၭဆၧၫ့ယွၩ ဘဲၫနဆၧတဲၩ့လၩ့နၧၩအကဆါနီၪ လၧဆၧနီၪလဲၪ. ထီးကဆါယွၩကိၭၡၪ၁ံၪလဖၪလၧအမံၩ့နီၪ (အၪ့ ၁၄၇း၄), နဆီၫ့မီၪ့ယွၩယိထွ့ၫနၧၩဖိၭဘိၭလဲၪ.`