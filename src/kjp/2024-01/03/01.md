---
title:  ယဟိ၀ၩပၧၩ့ဆၧလီၫ
date:   13/01/2024
---

### ဖီလနွ့ၫယီၩအဂးဆၧမၩလိၪ. 
အၪ့အူၭ ၈; အၪ့အူၭ ၁၀၀; အၪ့အူၭ ၉၇; အၪ့အူၭ ၇၅; အၪ့အူၭ ၁၀၅း၇-၁၀; ဂလ့ၡၫ ၃း၂၆-၂၉; အၪ့အူၭ ၂၅း၁၀.

> <p>၁နိၫထီၫ့</p> “ယဟိ၀ၩပၧၩ့ဆၧတၭ, ကီၩ့၀့ၫ၁ိၭ၀့ၫလၧဆၧအကယးကဖး, ယဟိ၀ၩကီၩ့၀့ၫ၁ိၭ၀့ၫလၧဆၧဂဲးဆၧဘၭ, ဒဲခဲးထူၬအယးဒံၩ့ဆ့လီၫ. မွဲမၬ, ဂၪ့ခိၪမိအီၪဂုးအီၪခၧၫ့လဂဲၩလ၀ၭဘၪလီၫ” (အၪ့အူၭ ၉၃း၁).

လံၬစံးထၪ့အၪ့အူၭဆၧဖီၪ့ဂုးဆုးထၬ ဆၧဆူဆၧနဲၩအခၪ့ထံၭခၪ့ဎၧၩ့လၧ ယွၩအဆၧပၧၩ့ဆၧပြၭအဂုးအခၧၫ့နီၪလီၫ. ယွၩမွဲၦတဲၩ့လၩ့ဆၧဒဲယိထွ့ၫပၧၩ့ထၬ အဆၧတဲၩ့လၩ့ဆၧလဖၪနီၪလီၫ. အ၀့ၫမွဲၦပၧၩ့ဆၧဂၪ့ခိၪထၧၫ့ဖျိၪ့ယၫ, ဒဲပၧၩ့ ဂၪ့ခိၪယီၩလၧအဆၧတီၩဆၧလီၩ့အဖၧၩ့လီၫ. အဆၧမၪလူၬဒဲဆၧ၁ီၪ့ဆၧ၁ၫ့လဖၪ နီၪ ဂ့ၩ၀့ၫဒဲဖ့ၪလၫ့၁ၭမၧၫ့လၧၦထိးဆၧၫ့ဖိၬထွ့ၫဆၧလဖၪအဂးလီၫ. ယွၩမွဲ ၦစ့ၩရၫ့တီၩဆၧလၧအီၪက့ၪဂုးခၧၫ့ဂၪ့ခိၪယီၩလၧအဖျီၩ့ဒၪ၀့ၫ, ဒဲဘၪခိးဘၪတၩ လၧၦအတီၩအလီၩ့လဖၪ ဒဲဘၪဆၧစ့ၩရၫ့လၧၦလတီၩလလီၩ့ဘၪလဖၪအဂး, ဒဲအီၪ၀့ၫဒၪလၧအ၀့ၫအစူၪဖၧၩ့လီၫ.

ယွၩအဆၧအုၩ့လၩ့ဆၧလၧၦအံၫစရ့လၭဖိၪ၁ံၪလဖၪ မွဲဆၧအီၪက့ၪလၩ့ဆၫ့ ဘဲၫ၁ိၭအ၀့ၫ၁ံၪမိကဲၪဘၪယွၩအဆၧ၁ၭထိၬအပရၧၫ့ အဆၧထိးအ၁ၭအဂးလီၫ. ကဆါယွၩအၪ့လုဖိၪအံၫစရ့လၭဘဲၫအ၀့ၫအဆၧလုဒိၪဎွ့ၩဒိၪအ၁ိၭ, အီၪက့ၪ၀့ၫ လၧအ၀့ၫအၡၩခမျၧးလၧၦအဆၨၩ၁ံၪလဖၪအကျၩနီၪလီၫ. ယွၩအီၪတီၩ၀့ၫဒၪ လၧအဆၧအုၩ့လၩ့ဖၧၩ့ဒဲယိထွ့ၫမၩဆၧၩ့အ၀့ၫ၁ံၪ လၧအ၀့ၫ၁ံၪအဆၧတီၩလအီၪ ဘၪလါနၫ့ဂ့ၩ, ထီးအ၀့ၫ၁ံၪပိၩ့ထၪ့ဆၧအထီဒၪလ့ၬနီၪလီၫ.

ကဆါယွၩအဆၧပၧၩ့နီၪ ဂုးခၧၫ့၀့ၫဒဲအီၪ၁ူၪဘံၪ့၀့ၫလၧဂၪ့ခိၪယီၩအဂး လီၫ. ၦကွ့ၭလံၬဖိၪအဲၪဒိၭလၧခမျၧး၁ံၪမိနၪ၁့ၪဘၪဆၧအခၪ့ထံၭခၪ့ဎၧၩ့အမွဲ အတီၩယီၩလီၫ. ၁နိၫယီၩဘဲၫအ၀့ၫ၁ံၪအဆၧဖ့ၪလၫ့ဆၧဖၩ့အ၁ိၭ, ၦကွ့ၭဆၧလဖၪ ဖ့ၪလၫ့အ၁ၭအလၧၫ့အဎွ့ၩလၧယွၩအဂးလီၫ.