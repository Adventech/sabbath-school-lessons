---
title:  ယွၩအီၪက့ၪ၁ုၪ့အီၪက့ၪ၁ၭလၧအဆၧအုၩ့လၩ့ကိၭထီဒ့ၭလီၫ
date:   17/01/2024
---

`ကဆါယွၩအဆၧစ့ၩရၫ့အဂဲးမိၡါနီၪ မၩဂဲၩ၀ၭထၪ့ဆၧအၪ့စၪ့အကၧၩ့ ဒိၪလမံၩ့လီၫၪ ယွၩအၡၩခမျၧးလဖၪ မိဒၪန့ဆၧဘၪလိၬထဲၩ့ဒဲဆၧထိးထဲၩ့ တၩ့ထဲၩ့အလၩ့ထံးလၧဆၧစ့ၩရၫ့ဆၧအထီဖၧၩ့နီၪဘဲၫ၁့ၪလဲၪ. ဖီ အၪ့အူၭ ၉၄း၁၄; အၪ့အူၭ ၁၀၅း၇-၁၀; ဒၫ့နအ့လၭ ၇း၂၂.`

ယွၩအၡၩခမျၧးလဖၪ အီၪဂုး၀့ၫဒၪလၧဆၧဒူၩဆၧယးဖၧၩ့ မွဲ၀့ၫဒၪလၧ ယွၩအီၪထီ၀့ၫဒၪလၧဇံအိၫ့အလီၩ့နီၪလီၫ (အၪ့ ၇၆း၁, ၂) ဒဲအီၪက့ၪ၀့ၫအဆၧ အုၩ့လၩ့အဆိၩအကၠၪနီၪလၧအ၀့ၫအၡၩခမျၧး ဘဲၫအဆၧထူၭဆၧလၧၫ့အ၁ိၭနီၪ လီၫ (အၪ့ ၉၄း၁၄; အၪ့ ၁၀၅း၈-၁၀). ကဆါယွၩအုၩ့လၩ့ဆၧလၧလခွံၬၡိၬထး ဘၪအၡၩခမျၧး၁ံၪဘၪနီၪအမ့ၬယၫ, အ၀့ၫဒုၭအီၪ၁ူၪအ၀့ၫ၁ံၪလၧဆၧဖျ့ၭအလး ဆ့လီၫ. အ၀့ၫဖျါခွံၬအ၀့ၫ၁ံၪအဆၧ၁ူၭဆၧမၪထီးအလူၬ (အၪ့ ၁၀၃း၃), အ၀့ၫ ၁ီၪ့၁ၫ့အ၀့ၫ၁ံၪ, ဆိၪဂ့ၩ၀့ၫ, ဒဲဖ့ၪဂဲးဖ့ၪဘၭအ၀့ၫ၁ံၪနီၪလီၫ (အၪ့ ၂၅း၈-၁၁; အၪ့ ၂၉း၁၁; အၪ့ ၁၀၅း၂၄). ယွၩအဆၧစ့ၩရၫ့နီၪ မိဖ့ၪလၫ့အ၀့ၫ၁ံၪဆၧတီၩဆၧလီၩ့ ဒဲမိထုၭဖျီၪထၪ့ယွၩအဆၧယိထွ့ၫခွါထွ့ၫအ၀့ၫ၁ံၪနီၪလီၫ (အၪ့ ၉၄း၈-၁၅).

လံၬအၪ့အူၭ ၁၀၅ ထၧၫ့ဆၧၫ့ယၫနီၪ နဲၪဖျီၪယွၩအဆၧတီၩဆၧလီၩ့လၧ အဆၧအုၩ့လၩ့အဖၫ့ခိၪ လၧၦအံၫစရ့လၭဖိၪ၁ံၪအဆၧလ့ၩခၫ့ဖျီၫ့ထၧၫ့ထီယၫနီၪ လီၫ. လၧဆၧမၩအ၁ၭကိၭမံၩ့ဒ့ၭအဖၧၩ့, ဂ့ၩမွဲဂ့ၩအၧၩ့မွဲဂ့ၩ, ယွၩအီၪ၀့ၫဒၪထီးနီၪ လီၫ. အ၀့ၫအဆၧ၁ိၫ့စယိ၁ၭလၧခးအံဇံၭဒဲခၫ့ဖျီၫ့လၧစယိ၁ၭနီၪ ထုၭထၪ့ထဲၩ့ အ၀့ၫအၡၩခမျၧးဒဲၦဆၨၩ၁ံၪလဖၪ လၧဆၧလၩ့ဒိၩအထီထီးနီၪလီၫ (အၪ့ ၁၀၅း၁၆-၂၄). ကဆါယွၩကိၭထၪ့စမိစ့ၭ လၧမိ၁ိၫ့ဖီၩ့ဖျ့ၭအ၀့ၫအၡၩခမျၧး၁ံၪလၧ ခးအံဇံၭဖိၪအဆၧအၪ့မၧၫ့ဎီးလး, လၧအ၀့ၫမၩဆၧလၩ့လၭလၧအ၀့ၫ၁ံၪအဂးနီၪ လီၫ (အၪ့ ၁၀၅း၂၅-၃၈).

ကဆါယွၩဖ့ၪလၫ့အၡၩခမျၧးလၧဆၧစံၭ၀ဲၩအလး (အၪ့ ၁၀၅း၁၁, ၄၄) ဒဲအ၀့ၫအဆၧအီၪပဒၩ့ဆၧအၧၩ့ဆ့လီၫ (အၪ့ ၁၀၅း၁၂-၁၅). အ၀့ၫမၩဂုထၪ့ဎွၩ ထၪ့အၡၩခမျၧး (အၪ့ ၁၀၅း၂၄), မၩဖျ့ၭအ၀့ၫ၁ံၪလၧအဒုၪအဒၩအစူၪဖၧၩ့ (အၪ့ ၁၀၅း၃၇, ၃၈)ယ ဒဲဖ့ၪလၫ့အ၀့ၫ၁ံၪလၧအဆၧလိၫဘၪကိၭနံၩအဂးလီၫ (အၪ့ ၁၀၅း၃၉-၄၁). ယွၩအဆၧပၧၩ့နီၪ အမွဲအတီၩလၧအၡၩခမျၧး၁ံၪအဖၫ့ခိၪ - ဆၧအမွဲအဘၪလမံၩ့လၧၦကွ့ၭလံၬစံၭထၪ့အၪ့အူၭဆၧလဖၪယီၩ အဲၪဒိၭယွၩအၡၩ ခမျၧး၁ံၪ ထီးလ၁ၭနၪ့လၧၩ့ဘၪနးဆိၭနီၪလီၫ.

ထီးယွၩနၪ့ထၪ့ထဲၩ့အဆၧအုၩ့လၩ့အခၫနီၪ, မွဲဆၧမၩအ၁ၭဂ့ၩနဲၪ့အဆၧ၁့ၪ ယၫနၪ၁့ၪဒဲဆၧနၪ့ထၪ့ဒံၭ မွဲလၧကိၭထီဒ့ၭနီၪ အ၀့ၫအဆၧမၩဖိၬထွ့ၫအဆၧ၁့ၪ ယၫနီၪလီၫ (၁မိ ၈း၁; ၁စၫ ၁း၁၉; အၪ့ ၉၈း၃; အၪ့ ၁၀၅း၄၂-၄၄). ဘဲၫဆၧမၩအ၁ၭနီၪအ၁ိၭ, ထီးၡၩခမျၧး၁ံၪဘၪဆၧကိၭလၧဆၧနၪ့ထၪ့ထဲၩ့ယွၩအဆၧမၩ လၩ့လၭဒဲအဆၧစ့ၩရၫ့လဖၪနီၪ, ပကဘၪ၁့ၪယၫလၧအၡၩခမျၧးလဖၪ မိဘၪအီၪ မၧၫ့လၧဆၧယူၭယၪ့ မၩလၩဖၩ့ကဆါယွၩနီၪလီၫ.

လၧဆၧအုၩ့လၩ့ယီၩအဖၧၩ့, ဆၧကိၭန့ၦအံၫစရ့လၭဖိၪ၁ံၪအဂဲးမိၡါနီၪ မွဲအ၀့ၫ၁ံၪမိဘၪအီၪဂုးခၧၫ့တီၩလၧဆၧအုၩ့လၩ့နီၪ ခၫ့ဖျီၫ့လၧဆၧခိၭနၪဖိၬထွ့ၫ ယွၩအဆၧမၪလူၬလဖၪနီၪလီၫ (အၪ့ ၇၈း၅-၇; အၪ့ ၁၀၅း၄၅). ယွၩအၡၩ ခမျၧးလဖၪ မိဘၪမွဲဆၧထိးအ၁ၭယွၩအဂး လၧၦဆၨၩဂူၫဂၩ၁ံၪလဖၪအအီၪ, မွဲလၧယွၩအဲၪဒိၭၦဆၨၩထီးအလူၬလဖၪ မိမၩဎုၬဆၧလၧအၡၩခမျၧးၦအံၫစရ့လၭ ဖိၪ၁ံၪလဖၪနီၪလီၫ (အၪ့ ၁၀၅း၁, ၂). ဂၪ့ခိၪယီၩမိအီၪဂုးခၧၫ့ဘၪ၀့ၫလၧဆၧဒိၪထုၬယွၩလဂၩ အဆၧအုၩ့လၩ့အီၪပဒၩ့ဆၧ ဒဲလၧအဆၧယၫ့၁ုၪ့ယၫ့၁ၭအဖၧၩ့ဘဲၫ နီၪလီၫ (အၪ့ ၈၉း၂၈-၃၄).

`ဆၧအုၩ့လၩ့လၧၦအံၫစရ့လၭဖိၪ ဖျိၩ့လံၩလံၩလဖၪနီၪ အဆၧဘၪထွ့ၫအီၪလၧပၧၩမုလနံၩယီၩ လၧယ့ၫရှူၬဎရံၬအဖၧၩ့မွဲနီၪလဲၪ (ဖီ ဂလ့ၡၫ ၃း၂၆-၂၉).`