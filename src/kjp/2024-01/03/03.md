---
title:  ကဆါယွၩပၧၩ့ဆၧလီၫ
date:   15/01/2024
---

ကဆါယွၩဘဲၫဆၧတဲၩ့လၩ့ဆၧကဆါ - ဒဲကဆါယွၩဘဲၫၦပၧၩ့ဆၧနီၪ မွဲဆၧဘၪထွ့ၫလိၬ၁ၭအဘူၭထံးလီၫ. ဆၧထုၭဖျီၪထၪ့၀့ၫ “ယဟိ၀ၩပၧၩ့ဆၧ” နီၪ မွဲဆၧချဲၩ့အဒိၪအယိၬလမံၩ့လၧ အၪ့အူၭ ၉၃း၁; ၉၆း၁၀; ၉၇း၁; ဒဲလၧ ၉၉း၁ အဖၧၩ့, ဒဲဆၧလူနီၪ၁ီၪဎံၩ့လးလၧ လံၬစံၭထၪ့အၪ့အူၭဆၧအဖၧၩ့နီၪလီၫ.

ယဟိ၀ၩကီၩ့ထၪ့၁ိၭထၪ့ဆၧလၩဆၧဖၩ့ဆၧကယးကဖး, ဒဲဆၧဂဲးဆၧဘၭ လီၫ (အၪ့ ၉၃း၁; ၁၀၄း၁). ဆၧအုၪ့ဒဲဆၧခံၭအီၪ၀ၬဖီၩ့အ၀့ၫဒၪ (အၪ့ ၉၇း၂) ဒဲ လုၬဘံၭအနၫ့ဆါဒၪ၀့ၫအ၁ၭ “လၧဆၧဖၩ့ဘဲၫလၧဖၬဘဲၩ့အ၁ိၭနီၪ” လီၫ (အၪ့ ၁၀၄း၂). ထၪ့ထီၫဆၧဖ့ၪဒီၩ့လဖၪနီၪ မွဲဆၧအီၪက့ၪထၪ့ထီၫအ၀့ၫလၧစဎွၩအစီၩ့ အမၩ့ဒဲအလၩအဖၩ့နီၪ, မွဲလၩ့ဆၫ့ဒိၪနဲၪ့ၦၡၩအဆၧဆီၫ့မီၪ့လဖၪအမ့ၬယၫနီၪလီၫ.

`ဖီ အၪ့အူၭ ၉၇. ယွၩအဆၧပၧၩ့ဆၧအခံးအဂၩ့နီၪ မွဲဆၧနီၪလဲၪ (အၪ့ ၉၇း၂, ၁၀). အ၀့ၫအဆၧပၧၩ့အလး၀ၩ့နီၪ မွဲဆၧနီၪလဲၪ (အၪ့ ၉၇း၁, ၅, ၉).`

ယွၩအဆၧပၧၩ့ထုၭဖျီၪထၪ့အ၁ၭလၧအဆၧတဲၩ့လၩ့အဆၧမၩ (အၪ့ ၉၆း၅). ဆၧထိးထဲၩ့တၩ့ထဲၩ့ (အၪ့ ၉၈း၂), ဒဲဆၧစ့ၩရၫ့အဆၧမၩလဖၪလီၫ (အၪ့ ၉၆း၁၀). ယွၩ၁ုၪ့ထၪ့အဘၩ့အမုးလၧဂၪ့ခိၪထၧၫ့ဖျိၪ့ယၫအဖၫ့ခိၪလီၫ (အၪ့ ၄၇း၆-၉). ယွၩအဘၩ့မုးအီၪဂုး၀့ၫအဆိၩအကၠၪ, ၦထိၪဎီၩ့ဆၧလၧအစီၩ့၁ံၪမၩ့၁ံၪန့နးမံၩ့အ့ၬ (အၪ့ ၄၅း၆; ၉၃း၁,၂; ၁၀၃း၁၉). ယွၩအဆၧပၧၩ့နီၪ ကဲၪထၪ့၀့ၫဒၪလၧဆၧယၫ့ ၁ုၪ့ယၫ့၁ၭ, လၧဆၧစ့ၩရၫ့တီၩဒဲလၧဆၧတီၩဆၧလီၩ့, ဒဲဆၧထံၫဆၧဒီၪလၧအလး ဒၪ၀့ၫလၧဆၧတဲၩ့လၩ့ဂၪ့ခိၪအဖၧၩ့လီၫ (အၪ့ ၉၈း၃; ၉၉း၄). ယွၩအဆၧပၧၩ့ ထုၭကီၪ့ မူၭခိၪဒဲဂၪ့ခိၪနံၫမံၩ့လူၬ အဆၧဘိၪ့ဆၧဘၩလၧဆၧစံၭထၪ့အၪ့အူၭယွၩ အဖၧၩ့လီၫ (အၪ့ ၁၀၃း၂၀-၂၂; အၪ့ ၁၄၈). လံၬစံၭထၪ့အၪ့အူၭဆၧဒုၭဒၪ ၦၡၩဆၨၩထီးလူၬလၧဆၧစဲၩနဲၪ့ယွၩအဆၧပၧၩ့ဆၧပြၭအ၁နိၫလီၫ (အၪ့ ၉၆း၁၀; အၪ့ ၉၇း၁; အၪ့ ၉၉း၁; အၪ့ ၁၄၅း၁၁-၁၃).

လါနၫ့ဂ့ၩၦပၧၩ့ဆၧဘိၩ့ယီၩလဖၪ လီၩ့ဖိၬထွ့ၫဆၧယီၩလၧၩ့အ့ၬ. ယွၩအဆၧ ပၧၩ့ဆၧပြၭနီၪ ဘၪဆၧထၪ့ဒၩ၀့ၫဒၪလၧၦအၧၩ့၁ၫ့ဖိၪလဖၪ, ဒဲဘၪဆၧမၩကြၩ့ ထမး၀့ၫဒဲယွၩအၡၩခမျၧးလဖၪ ဘၪဆၧမၩနၧၩ့မၧၩစၪ၀့ၫဆ့လီၫ (အၪ့ ၁၄း၁; အၪ့ ၇၄း၃-၂၂). ၦအၧၩ့၁ၫ့လဖၪအဆၧထူၭဆၧလၧၫ့အဆၧဆီၫ့မီၪ့ဆံၭဒဲၦထၪ့ဒၩ ယွၩလဖၪအဆၧမၩကၪမၩဂဲၩဆၧအဖၧၩ့ဒၪလ့ၬ, ၦကွ့ၭလံၬစံၭထၪ့အၪ့အူၭဖိၪလဖၪ ဒိၭနဲၩ့ဒၪအ၁ၭလၧယွၩအဆၧပၧၩ့ ဒဲဆၧဂုထၪ့ဎွၩထၪ့အီၪ၀့ၫဒၪလၧယွၩအဆၧ စ့ၩရၫ့တီၩဖၧၩ့ဆ့နီၪလီၫ (အၪ့ ၆၈း၂၁; အၪ့ ၇၃း၁၇-၂၀). လၧဆၧဆူဆၧနဲၩ အဖၧၩ့ ယွၩအၡၩခမျၧးလဖၪ၁ုၪ့ဎွံၫ၁ၭထိၬ၀့ၫလၧဆၧမၩလၩဖၩ့ယွၩအဘၩ့မုး ခၫ့ဖျီၫ့လၧဎရံၬအဆၧထိးထဲၩ့တၩ့ထဲၩ့အဆၧမၩ ဒဲအီၪခိၬကဆါအဆၧဂဲၫထဲၩ့ နံၫဖၧၫ့လဖၧၫ့လၧဆၧတီၩအဖၧၩ့လီၫ (မၭ ၁၂း၂၆-၂၈; ၁ကီ ၁၅း၂၀-၂၈).

`“ၦလၧအအဲၪယဟိ၀ၩ၁ံၪဧ့, ၁ၭဂဲၫ့မ့ၬလဲၩဆၧအၧၩ့ဆံၭ” (အၪ့ ၉၇း၁၀). ဘၪမွဲနီၪပဆၧအဲၪယွၩ မိဘၪကဲၪဆၧမ့ၬလဲၩဆၧအၧၩ့နီၪလဲၪ. ဆၧအီၪက့ၪ၁ၭ နံၫမံၩ့ယီၩဘၪထွ့ၫလိၬ၁ၭဘဲၫ၁့ၪလဲၪ.`