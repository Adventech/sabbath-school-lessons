---
title:  ဒိၭနဲၩ့၁ၭလၧဆၧၫ့ထီအကၪအဂဲၩလဖၪအဖၧၩ့
date:   08/01/2024
---

ၦဎရံၬဖိၪထီးအလူၬ၁့ၪယၫ, ဒဲလ့ၩခၫ့ဖျီၫ့ဘၪ, ဆၧကၪဆၧဂဲၩဒဲဆၧခိဆၧ၀ီၩအထီ, ဒဲဆၧဆီၫ့မီၪ့ဆီၫ့မၬဆၧလၧယွၩမၩဆၧနီၪလဲၪ, (အ့ၪ) ဘၪမွဲနီၪ ယွၩပျဲၩဆၧ၁ံၪလဖၪ လၧအကဲၪထၪ့၀့ၫယီၩလဲၪနီၪလီၫ. ၦကွ့ၭထၩလဖၪအနၫ့ဆါ ဒၪ၀့ၫဆ့ဆီၫ့မီၪ့ဘၪဆၧဘဲၫနီၪဆ့လီၫ. ဒဲလၧယွၩအဆၧထိၪဂုထိၪဂဲၩအဖၧၩ့, အ၀့ၫ၁ံၪကွ့ၭနဲၪ့ဘၪ၀့ၫအဆၧဘၪလ့ၩခၫ့ဖျီၫ့လဖၪနီၪလီၫ.

`ဖီ အၪ့အူၭ ၄၄. မွဲအလီၩဘၪပၧၩဆၧနီၪလဲၪ, ဒဲဘၪမွဲနီၪလဲၪဆၧယီၩဂဲၫဘၪထွ့ၫလိၬ၁ၭလၧ ၦဆူနဲၩဆၧဖိၪ၁ံၪလၧအထီလဖၪယီၩနီၪလဲၪ.`

ထၩအၪ့အူၭဆၧလၧဘၪဆၧအီၪက့ၪ၀့ၫလၧ ဆၧအီၪကီၪ့အဆၧဘိၪ့ဆၧဘၩဖၧၩ့လဖၪ, အၪဒၪဆၧထုၭဖျီၪထၪ့ဆၧလၧ အလမိမၩဘၪထွ့ၫထဲးဎုၬဆၧလၧ ခမျၧးထရိၬထ၁ိၭ (communal) အ၁ၭဒဲအဆၧချဲၩ့ဘၪနီၪလီၫ. ဆၧအီၪက့ၪ စဲၪထၬဆၧနီၪ မိမွဲ၀့ၫလၧဆၧနဲၪ့လမံၩ့ (a sign) လၧပဆၧအီၪက့ၪ၁ၭလထၪ့ဘၭ ဘၪထီးပဒၪဆၧၫ့ယၫဘၪ ဆၧခံၭပံၭလၧပဆၧအီၪမၧၫ့အီၪဂဲၩဖၧၩ့နီၪလီၫ. ဘၪလဘျၩ့ဘျၩ့ပဆီၫ့မီၪ့လၧ ယွၩမၩဆၧလတီၩဘၪလၧပဖၫ့ခိၪ ထီးဆၧၡၪ့ဆၧနၭ ဘၪပၧၩနီၪ, ပဆၧအီၪက့ၪ၁ုၪ့အီၪက့ၪ၁ၭ လၩ့ဎိၭလၧပဆၧကြၨၭအီၪက့ၪအ့ၬ, လၧခမျၧးအဆၧဘိၪ့ဆၧဘၩဖၧၩ့ ထီးဒၪလ့ၬလၧပနၫ့ဆါဒၪ၀့ၫပဆၧဘၩဆိၪဖၪဖၧၩ့ ဆ့နီၪလီၫ.

ဆၧ၁ုၪ့လဆီၪ့၁ၭလဆီၪ့ဘၪဘဲၫ၁ိၭနီၪ ဒိၭန့ဘၪဆၧဘိၪ့ဆၧဘၩအလုအဎွ့ၩ ၁့ၪအ့ၬ. ပထုၭဖျီၪထၪ့ပဆၧဆီၫ့မီၪ့လၧကဆါယွၩအမ့ၬယၫ ခၫ့ဖျီၫ့လၧပဆၧဘၩ ဆိၪဖၪဆၧနီၪ လထံၫလကျၩဘၪတၭ, ပဘၪဆၧစၧၩ့ထၬပၧၩလၧပနၫ့ဆါဒၪပ၀့ၫ ပ၁ၭအဘၪထိးဘၪထံၭနီၪလီၫ. ဆၧနီၪ၁ုၭယဲၩ့ထၪ့ခွံၬပၧၩလၧ ပဆၧနဲၩန့ဆၧဒဲ ပဆၧဒိၭနဲၩ့ပ၁ၭလၧကဆါယွၩနီၪလီၫ. ဆၧဘၩဆိၪဖၪစံၭထၪ့အၪ့အူၭဆၧနီၪ ဖ့ၪလၫ့ပၧၩဆၧအုၩ့အလၩ့ထံး, လၧပဘိၪ့ပဘၩဆၧအထီ, ပဆၧဘၩဆိၪဖၪနီၪ ဘၪဆၧထုၭပဲၩခွံၬ၀့ၫလၧ ပဆၧလ့ၩခၫ့ဖျီၫ့ဖၧၩ့အ့ၬ.

အဒီၩ့လၧ အၪ့အူၭ ၄၄ နီၪ, မၩဆၧၩ့ၦဘိၪ့ဆၧဘၩဆၧဖိၪလဖၪ လၧအလ့ၩ ခၫ့ဖျီၫ့ဘၪဆၧၡၪ့ဆၧနၭလၧ ဆၧ၁့ၪယၫနၪ၁့ၪအလၧၫ့အဎွ့ၩဖၧၩ့လီၫ. အ၀့ၫ၁ံၪ အဆၧလူဆၧချဲၩ့လၧဆၧဘၩဆိၪဖၪဖၧၩ့လဖၪ ဘၪဆၧမၩထံၬထၬလၧဆၧနးမံၩ့ အ့ၬလီၫ. လံၬစံၭထၪ့အၪ့အူၭဆၧဖ့ၪလၫ့ပၧၩဆၧလူဆၧချဲၩ့လဖၪ လၧပအၪ့ဎၬ လန့ဘၪ ဒဲလၧပလူထၪ့ချဲၩ့ထၪ့လဘၧၫ့ဘၪနးဆိၭအဖၧၩ့နီၪလီၫ. “တၭပ၁ၭဂၧၩ့ ထဲၩ့အ့ၬ. တၭပခၫထၪ့ဆၧလဖၪနီၪ လ့ၩခၫ့ဖၬနဖၧၩ့၁ၭနီၪဆ့အ့ၬ. မွဲလါနၫ့ဘဲၫ နီၪတၭ, နမၩလၩ့ဘျ့ၭပၧၩလၧထွံၪမံၩ့အိၩ့ယိၩ့အလးဖၧၩ့တၭ, နလုၬဘံၭပၧၩလၧ ဆၧ၁ံၫအလၩရှူၪလီၫ” (အၪ့အူၭ ၄၄း၁၈, ၁၉).

လါနၫ့, ယိထံၫထဲၩ့, အၪ့အူၭ (၄၄) အခၪ့ထံၭအီၪဘဲၫ၁့ၪလဲၪ. ၦကွ့ၭဆၧဖိၪလဂၩယီၩ လီၩထဲၩ့ဆၧဘၪထွ့ၫလၧဆၧအဖီၩ့ခွံၬနီၪ, ယွၩမၩဆၧအဒိၪလဖၪလၧ အၡၩခမျၧးအဂးလီၫ. လၧဆၧနီၪအကၠီၩ့, ၦကွ့ၭထၩထုၭဖျီၪထၪ့အဆၧဒိၭနဲၩ့အ၁ၭ လၧကဆါယွၩနီၪစံၭ၀့ၫဒၪ, “မွဲလၧယချံၪအ့ၬ” (အၪ့ ၄၄း၆) လီၫ.

မွဲဆၧနီၪလါနၫ့ဂ့ၩ, ဆၧကၪဆၧဂဲၩနီၪဂဲၫထီၩ့လၧယွၩအခမျၧးအအီၪဒံၭဆ့ လီၫ. ဆၧဂၪ့အုၩဂၪ့ထိၬဒဲဆၧဆိၪအၧၩ့အဆၧရၫ့နီၪ အီၪဒံၭဖၭထီၫဒဲဘၪထံၭဆၫ ဒိၪမၬဒံၭဆ့လီၫ. မွဲလၧဆၧလဖၪနီၪ အတိၩ့၁ၭဖၧၩ့ဒၪလ့ၬ, ၦကွ့ၭလံၬစံၭထၪ့ အၪ့အူၭဆၧ ကိၭၡၭထၪ့လၧကဆါယွၩအအီၪ လၧဆၧဖီၩ့ဖျ့ၭအဂးလီၫ, စံၭ၀့ၫ “.. ဎွ့ၩန့ထဲၩ့ပၧၩလၧဆၧယၫ့၁ုၪ့ယၫ့၁ၭအကၠီၩ့နီၪဆံၭ” (အၪ့ ၄၄း၂၆). ဆၧနီၪ, အ၀့ၫဒၪ၁့ၪယၫ၀့ၫလၧဆၧကၪဆၧဂဲၩအတိၩ့၁ၭဖၧၩ့နီၪ ယွၩအဆၧအဲၪအ၀့ၫအီၪ ၀့ၫဒၪတၡါနီၪလီၫ.

`လၧဆၧယိလၩ့ထဲၩ့ဆၧလၧအလ့ၩဖီၩ့ခွံၬအထီနီၪ, ကဆါယွၩအဆၧ အီၪဘူၭလၧပၧၩလၩ့ထံး၀့ၫတၭ, မၩဘိၭမၩဆၧၩ့နၧၩ လၧနဘၪဒၪဆၧၫ့ယၫ ဆၧကၪဆၧဂဲၩလဖၪနီၪ, ကဖ့ၪလၫ့နၧၩဆၧမၩနၧၩ့ခွံၬနဆၧဆီၫ့မီၪ့လၧ ကဆါယွၩအီၪယဲၩ့လၧနၧၩနီၪဘဲၫ၁့ၪလဲၪ.`