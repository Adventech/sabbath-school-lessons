---
title:  ဆၧဖ့ၪဂဲးဖ့ၪဘၭမၩကဲၪထၪ့လံၬအၪ့အူၭယီၩလၧဆၧဘၩဆိၪဖၪဆၧ အဖၧၩ့
date:   07/01/2024
---

`ဖီ အၪ့အူၭ ၁၀၅း၅; ကလီစံၫ ၃း၁၆; ဒဲယ့မံၭ ၅း၁၃. လံၬအၪ့အူၭ ဆၧယီၩအလးလၧ ၦဆူနဲၩဆၧဖိၪ၁ံၪအဆၧဘိၪ့ဆၧဘၩအဆၧလ့ၩခၫ့ဖျီၫ့ ဖၧၩ့နီၪ မွဲဆၧနီၪလဲၪ.`

ဖၧၩ့၁ၭလဖျီၩ့လၧအဒုၭနုၬလၩ့လံၬအၪ့အူၭဆၧယီၩ လၧကိၭနံၩဒ့ၭအဆၧအီၪ မၧၫ့အီၪဂဲၩအဖၧၩ့နီၪ မွဲဆၧမၩန့အဆၧၫ့အထီ ဘၪဖီလံၬအၪ့အူၭဆၧကိၭနံၩ, ခီၫလၧအခိၪ (၁), ဒဲဖိၬထွ့ၫလဆၧၫ့ ဘၪလဆၧၫ့ဘဲၫအဆၧ၀ံဆၧနၬအီၪ၀့ၫအ၁ိၭ နီၪလီၫ. လၧခဲၫ့လမံၩ့နီၪဘိၩ, ဖီလံၬအၪ့အူၭဆၧနီၪ လၧဆၧဘၪထွ့ၫလိၬ၁ၭလၧ ဆၧမၩအ၁ၭလၧနၧၩဘိၩ့ယီၩလဖၪ, ထီးမိမွဲဆၧလမံၩ့ဘၪလမံၩ့မွဲဂ့ၩၪ လံၬအၪ့အူၭ လၧဆၧဂၪ့ဆၧယၧၩ့အဂး, ၦထၧၫ့ဂီယၫအဆၧဂၪ့ဆၧယၧၩ့အဂး, ဆၧစံၭခိး စံၭတၩဆၧအဂး, ဆၧ၁ၭအွံၪအထၩလဖၪ, ဆၧနီၫ့ယါလၩ့ထဲၩ့၁ၭအဂး, ဆၧကိၪ့ ဘၪကိၪ့၁့ၪအဂး (အၪ့ဎၬယွၩလၧဆၧကိၪ့၁့ၪဒဲဆၧနဲၪလၩ့ဆၧအဂး), ထၩဆၧကွ့ၭ နဲၪ့ထၬဖးဖီၩ့ (ဆၧလၧအဖီၩ့ခွံၬ), ထၩအဘၪထွ့ၫလၧဆၧ၁ၭထၪ့၁ၭဒဲၩ့, ဒဲထၩ ဆၧလ့ၩဘိၪ့ဆၧဘၩဆၧလဖၪနီၪလီၫ. လခွၪထၧၫ့ယီၩ, ပမိယိထံၫဆၧလဖၪယီၩ အၪအၪ ဒဲမၩလိၪၡီၩ့လံၬအၪ့အူၭဆၧလဖၪယီၩ လၧအ၀့ၫ၁ံၪအဆၧမၩအ၁ၭအီၪ ဖျီၪထၪ့၀့ၫအ၁ိၭနီၪလီၫ.

အ့ၪမွဲဘဲၫနီၪတၭ, ပမိဖီလံၬအၪ့အူၭဆၧယီၩဘဲၫ၁့ၪလဲၪ.

အဆိၫထုၬဖီလံၬအၪ့အူၭဆၧနီၪ, ရွံထၪ့ဆီၫ့မီၪ့ဆၧလၧအယီၫ, ဒဲအၪ့ကံၩ့ ဘၩဆိၪဖၪဆၧဆံၭ. ဆီၫ့မီၪ့ထံၫဆၭထဲၩ့ဆၧယိၬယိၬ လၧလံၬစံၭထၪ့အၪ့အူၭဆၧ အဆၧအီၪဖျီၪ၀့ၫအမံၩ့မံၩ့ဖၧၩ့နီၪလီၫ. ၦကွ့ၭလံၬစံၭထၪ့အၪ့အူၭဆၧ ထုၭဖျီၪထၪ့ ယွၩအဂဲး ဒဲအ၀့ၫ၁ံၪအဆၧဘၩဆိၪဖၪအဂဲးဘဲၫနီၪ၁ိၭလီၫ. ဆီၫ့မီၪ့ထၪ့ဆၧမၩ အ၁ၭလၧနၧၩ လၧအဘၪထွ့ၫလိၬ၁ၭလၧၦကွ့ၭဆၧအဆၧလ့ၩခၫ့ဖျီၫ့ဒဲအၪ့ဎၬဆၧ လၧ လံၬစံၭထၪ့အၪ့အူၭဆၧမိမၩဆၧၩ့နၧၩလၧ နမိ၁့ၪယၫဘၪနဆၧလ့ၩခၫ့ဖျီၫ့ ထံၫထံၫကျၩကျၩအဂးနီၪလီၫ. နမိထီၫမံၫထီၫမၪဘၪဆၧလၧနဖီဘၪဒဲ ဆၧမၩ အ၁ၭလၧနနၫ့ဆါဒၪန၀့ၫ အဆၧဘၪထွ့ၫလိၬ၁ၭလဖၪနီၪလီၫ.

အ့ၪမွဲဆၧလမံၩ့မံၩ့လၧ လံၬစံၭထၪ့အၪ့အူၭဆၧအဖၧၩ့ ကဲၪထၪ့ဘၪဆၧအၪ့ ထၩဆၧ (ဆၧကၪဆၧဂဲၩ) လၧနဂးနီၪ, ယိထံၫဆီၫ့မီၪ့လၧ လံၬအၪ့အူၭမၩဘၪလိၬ ထဲၩ့နဆၧယိလါအဘၪမၪလဖၪလၧ နဒၪဆၧၫ့ယၫဘၪဆၧအဖၫ့ခိၪနီၪလီၫ. ဆီၫ့မီၪ့ထဲၩ့လံၬအၪ့အူၭအဆၧပရၧၫ့နီၪ လဆၫ့ဘၪလဆၫ့ လၧဎရံၬအနၫ့ဆါဒဲ ဆၧထိးထဲၩ့တၩ့ထဲၩ့အဆၧမၩ ဒဲမိမၩဆၧလၧပဂးထီးအလၧၫ့ထၪ့ဎွ့ၩထၪ့နီၪလီၫ. ဘဲၫပ၁့ၪယၫဘၪ, ဒဲပကြၨၭ၁့ၪယၫဘၪအ၁ိၭ, ကိၭအဆၧၫ့အထီနီၪ အ၀့ၫ (အၪ့အူၭ) မၩဆၧၩ့ပၧၩလၧဆၧကိၭမံၩ့ဒ့ၭအဖၧၩ့ လၧလံၬဆံၫ့ဎံၪဒဲလၧကဆါဎရံၬ ဒဲထုၪ့စူၪယၫအဆၧဖၩ့အဖၧၩ့နီၪလီၫ.

ယိထၪ့ဆ့လၧဆၧဂဲးဆၧဘၭအ၁ၫ့အဂး လၧဆၧဘၩဆိၪဖၪဆၧလၧ လံၬအၪ့အူၭမိမၩဆၧၩ့နၧၩ, ဆၧလၧအကၧၩ့ဒိၪလၧနဂး, နဆၧအီၪကီၪ့ဂး, ဒဲနဂၪ့ခိၪလး၀ၩ့အဂးနီၪလါဆံၭ. အၪ့ကံၩ့ကဆါယွၩလၧ မိအီၪက့ၪ၀့ၫအလူ အထၫလၧန၁ၭခံဖၧၩ့ဒဲနဆၧဆီၫ့မီၪ့အဖၧၩ့နီၪဆံၭ. အ့ၪမွဲလံၬစံၭထၪ့အၪ့အူၭနီၪ ဘၪလၩ့ဎိၭလၧ ၦလၧန၁့ၪယၫလဂၩဂၩအဆၧမၩအ၁ၭနီၪ, အၪ့ကံၩ့ဘၩဆိၪဖၪ ဆၧလၧအ၀့ၫအဂးဆံၭ. မွဲလၧလံၬစံၭထၪ့အၪ့အူၭဆၧယီၩဘၪထွ့ၫဘၪဆုးလၧ ဆၧအီၪမၧၫ့အီၪဂဲၩအခံးအဂၩ့အၪအၪလ့ၬအကၠီၩ့, ပဒိၭန့အၪထၪ့ဘၪဆၧဂဲးဆၧဘၭ လၧပဖီဘၪဒဲပအီၪက့ၪဘၪဆၧနီၪလၧပ၁ၭခံဖၧၩ့နီၪလီၫ.

`“မွဲဎရံၬအလူအီၪဂုးခၧၫ့ လၧၫ့လၧၫ့ဎွ့ၩဎွ့ၩလၧန၁ံၪအဖၧၩ့...” (လီ ၃း၁၆) နီၪ အခီၫပယီၫမွဲဆၧနီၪလဲၪ. ဘၪမွဲနီၪလၧဆၧဖီလံၬဆံၫ့ဎံၪယီၩ မွဲဆၧအခၪ့ထံၭဒဲဆၧအကၧၩ့ဒိၪထုၬလၧ ပဆၧလ့ၩခၫ့ဖျီၫ့ဆၧအဂးနီၪလဲၪ.`