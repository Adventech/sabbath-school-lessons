---
title:  မၩလိၪအၪထၪ့အဂး.
date:   12/01/2024
---

ဖီ အၪ့အူၭ ၄၂း၈ ဒဲ Ellen G. White, "Poetry and Song," pp. 159-168, in Education. ဆၧဘၩဆိၪဖၪဒဲထၩ၁ၭအွံၪဆၧလဖၪနီၪ ဘၪထွ့ၫလိၬ၁ၭ လၧလံၬဆံၫ့ဎံၪအဆၧၫ့လၧအထိၪဂုထိၪဂဲၩဆၧလဖၪနီၪဘဲၫ၁့ၪလဲၪ.

Ellen G. White လီၩဖျီၪထၪ့စဒၫ၀ံၭအထၩနီၫ့ယါလၩ့ထဲၩ့၁ၭနီၪ (အဒီၩ့, အၪ့အူၭ ၅၁) ဘဲၫဆၧချဲၩ့အလၨလၧအ၁ၭၡီၩ့ဒဲအဆၧဘၩဆိၪဖၪလၧနဲၪဖျီၪ အဆၧ၁ၭအုၭလၧဆၧဒဲၩဘၭအဂး (ဖီ Steps to Christ, pp. 24, 25). ဆၧဖ့ၪဂဲးဖ့ၪဘၭၦဆူနဲၩဆၧဖိၪလဖၪ လၧမိဘၪဖီၡီၪ (ထီးန့ - memorize) လံၬဆံၫ့ဎံၪ အဆၧၫ့လဖၪလၧ စံၭထၪ့အၪ့အူၭဆၧအဖၧၩ့, လၧကဒုၭကဲၪထၪ့ယွၩအဆၧအီၪ မၧၫ့လၧအ၀့ၫ၁ံၪအဆၧအီၪမၧၫ့အီၪဂဲၩအဖၧၩ့ ဒဲမိဒုၭဖၩ့ထၪ့ထဲၩ့ကဆါယ့ၫရှူၬ အဆၧအီၪက့ၪထီၫထၪ့ (ဆိၬထၪ့) ထၩစံၭထၪ့အၪ့အူၭဆၧယီၩ လၧအ၀့ၫဒၪဆၧၫ့ ယၫဘၪဆၧကျဲၩ့ဖစီၩ့ဒဲဆၧမၩၡၪ့မၩနၭအထီနီၪလီၫ. အဆၧကွ့ၭဒုၭဂုးခၧၫ့ဆၧဘဲၫ ယွၩ - “ဆၧ၁ၭအွံၪလၧအဆံၫ့အဎံၪ၀့ၫယီၩ ၀ဲထၪ့၁ၭၡီၩ့လၧအနီၫ့ယါလၩ့၁ၭ ဒဲလၧဆၧနဲၩ, လၧဆၧယိလါ, လၧဆၧအဲၪဒဲလၧဆၧ၁ၭထိၬနီၪလီၫ....မွဲတၡါ, ဆၧ၁ၭအွံၪနီၪဆၧဘၩဆိၪဖၪလီၫ.” Education, pp. 162-168.

ထီးမွဲပဘၩဆိၪဖၪစံၭထၪ့အၪ့အူၭဆၧအခၫနီၪ, ပဒၪန့ဘၪၦကွ့ၭလံၬဖိၪ၁ံၪ အဆၧ၁ၭဆီၪ့, အဆၧ၁ုၪ့ဒူၩ၁ၭဒူၩ, အဆၧ၁ုၪ့ဂုး၁ၭခၧၫ့, ဒဲအဆၧယိလါလဖၪလီၫ. ပဒိၭန့ဘၪဆၧဂဲးဆၧဘၭ ဒဲဆၧ၁ုၪ့မုၬ၁ၭရှူၪလၧပဆၧလ့ၩဆၧလၧနး၁ၭအဂးဒဲ ပ၁့ၪယၫဘၪလၧပအီၪလၩ့စဲၪအ့ၬ, ယွၩအီၪလၧပနဲၩ့နီၪလီၫ. ၦအလ့ၩဖီၩ့ခွံၬလဖၪ, ဘဲၫပၧၩအ၁ိၭ, ဘၪလ့ၩခၫ့ဂၬဆၧခံၭဆၧနၩ၁ံၪလါနၫ့ဂ့ၩ အ၀့ၫ၁ံၪမၩနၧၩဆၧလၧ ယွၩအခိးအတၩလီၫ. လထံၪဎးနီၪလံၬအၪ့အူၭနဲၪဖျီၪ ဆၧမၩအ၁ၭဒဲဆၧလ့ၩခၫ့ဖျီၫ့ နီၪလီၫ. ပ၁့ၪယၫဘၪကဆါဎရံၬအဘၩဆိၪဖၪဆၧၩ့ဆၧလၧပလးဆီၪ့ဆီၪ့လ့ၬ ဒဲအ၀့ၫအီၪမၧၫ့၀့ၫလၧ ဆၧဘၩဆိၪဖၪဆၧပဂး ကိၭအဆၧၫ့အထီဒ့ၭဆ့လီၫ (ဟံဘြုၫ ၇း၂၅).

ဆၧနီၪဒုၭကဲၪထၪ့ၦဘိၪ့ဆၧဘၩဆၧဖိၪလဖၪ လၧဆၧလ့ၩခၫ့ဖျီၫ့ဘၪယွၩ ဒဲၦၡၩအဆၧမၩၡီၩ့ဆၧ, ဒဲဒုၭအီၪမၧၫ့မိထုၪ့လၧကဆါယွၩအဆၧဘၪ၁ၭ ဒဲအစီၩ့ အမၩ့ခိးတၩလၧဆၧမၩဘျၪထဲၩ့ဆၧစူၭဆၧဆၫဆ့နီၪလီၫ.