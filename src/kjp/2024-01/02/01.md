---
title:  ၁ီၪ့လိၬပၧၩလၧပဘၩဆိၪဖၪဆၧအဂဲး
date:   06/01/2024
---

### ဖီလနွ့ၫယီၩအဂးဆၧမၩလိၪ. 
အၪ့ ၁၀၅း၅; လီ ၃း၁၆; ယ့ ၅း၁၃; အၪ့ ၄၄; အၪ့ ၂၂; အၪ့ ၁၃; အၪ့ ၆၀း၁-၅.

> <p>၁နိၫထီၫ့</p>
> “ဆၧမၩအ၁ၭထီးအအီၪဘၩဆိၪဖၪ ဆၧလၧအလးလစီၪ့နီၪ, ထီးအဂီၩ့နီၪအထံၩအဖျဲလဂၩစံၭအ၀့ၫ, ‘ကဆါဧ့, ၁ီၪ့လိၪပၧၩလၧပဘၩ ဆိၪဖၪဆၧအဂဲး ဘဲၫစယီဟၫ့၁ီၪ့လိၪအထံၩအဖျဲအ၁ိၭနီၪဆ့ဆံၭ’” (လုကၭ ၁၁း၁).

ၦဎရံၬဖိၪ၁ံၪလနၩ့စံၭ၀့ၫဒၪလၧ ဆၧဘၩဆိၪဖၪဆၧနီၪ ဂဲၫကဲၪထၪ့ဒၪလၧ ၁ၭခံဖၧၩ့, ဆၧမၩ၁ၭနၪ့ခွံၬလုၫလါလၧလဂ့ၩဘၪလဖၪနီၪ မွဲဆၧဘၩဆိၪဖၪအၡါမၬ (အတီၩ) နီၪလီၫ. မွဲလါနၫ့ဘိၩ, ကဆါယ့ၫရှူၬအထံၩအဖျဲလဖၪ ဒိၭန့ဘၪဆၧအခိး အတၩဒိၪဒိၪအၪအၪလ့ၬ လၧအ၀့ၫ၁ံၪအၪ့ကံၩ့ကဆါလၧ အမိ၁ီၪ့လိၪဘၪအ၀့ၫ၁ံၪ လၧဆၧဘၩဆိၪဖၪအဂဲးနီၪလီၫ. ကဆါယွၩအီၪက့ၪဆၧဘၩဆိၪဖၪအလံၬ, လံၬအၪ့အူၭနီၪ, လၧလံၬဆံၫ့ဎံၪအတိၩ့၁ၭဖၧၩ့နီၪ, မွဲဒၪန့ၫယွၩဖ့ၪနဲၪပၧၩလၧ အၡၩခမျၧးလၧဖျိၩ့ဖျိၩ့အိၩလဖၪ ဘၩဆိၪဖၪဆၧအဂဲးလမံၩ့လီၫအ့ၬ, မွဲဆၧ၁ီၪ့လိၪ ပၧၩလၧ ပဘၪဘၩဆိၪဖၪဆၧဘဲၫ၁့ၪလဲၪအဂးဆ့နီၪလီၫ.

လၧအဆိၩလဖၪအဆိၫထုၬအထီနီၪ, လံၬစံၭထၪ့အၪ့အူၭယီၩ ထုၭဖျီၪထၪ့ ယွၩအၡၩခမျၧး၁ံၪအဆၧဘၩဆိၪဖၪအခံးအဂၩ့, ထဲးဎုၬလၧယ့ၫရှူၬအဆၧဘၩ ဆိၪဖၪလဖၪလီၫ (၁ကွ့ၭ ၁၆း၇, ၉; နံၫ ၁၂း၈; မၭ ၂၇း၄၆; အ့ ၅း၁၉). လနွ့ၫယီၩ ပမိယိလံၬအၪ့အူၭအနိၪ့ (ဆၧမၩ) လၧမၩဆၧၩ့ယွၩအခ့ၫအၡၩဘဲၫ၁ိၭ မိအၪ့လဲၩခွံၬထဲၩ့အ၀့ၫ၁ံၪအ၁ၭမၧၫ့အဆၧလ့ၩဆၧဒဲ မိဒိၪထၪ့လၧအ၀့ၫ၁ံၪအဆၧ မၩဘၪထွ့ၫလိၬ၁ၭလၧယွၩနီၪလီၫ. ပမိဘၪနၪ့ထၪ့ထဲၩ့ဆၧလၧလံၬအၪ့အူၭနီၪ မွဲဆၧဘၩဆိၪဖၪအလုဒိၪဎွ့ၩဒိၪလဖၪ, လမွဲဘၪန့ၫဆၧဘိၪ့ဆၧဘၩအဆၧ၁့ၪယၫ ဘၪ, ဒဲမွဲ၀့ၫဒၪလၧအ၀့ၫ၁ံၪနၫ့ဆါအဆၧဒိၪထၪ့ဒၪ၀့ၫ ဒဲၦအဖုၫအဂီအဆၧဘၩ ဆိၪဖၪဆ့နီၪလီၫ.

ဘၩဆိၪဖၪဆၧလံၬအၪ့အူၭယီၩ မၩအီၪထၪ့ၦဆူနဲၩဆၧဖိၪ၁ံၪအၪဂၩ ဖီၪ့ဂုး ထၬအဆၧအီၪမၧၫ့ဒဲမၩလၧၫ့မၩဎွ့ၩအ၀့ၫ၁ံၪ အဆၧဘၩဆိၪဖၪအဆၧအီၪမၧၫ့ အီၪဂဲၩနီၪလီၫ.

လနွ့ၫယီၩ ပမိမၩထွ့ၫယိထၪ့လံၬအၪ့အူၭယီၩ, လၩ့ဆၫ့ဒၪဆၧလၧဆၧ အဆၧၫ့အထီဒဲဆၧမၩအ၁ၭလမုၬဘၪလၧပၧၩလဖၪနီၪလီၫ.