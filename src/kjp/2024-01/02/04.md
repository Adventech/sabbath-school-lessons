---
title:  ဆၧ၁ုၪ့ဂၭဂီၩ့၁ၭဂၭဂီၩ့အဆၧစံၭထၪ့အၪ့အူၭဆၧ
date:   09/01/2024
---

အၪ့ကံၩ့ဘၩဆိၪဖၪဆၧလၧ လံၬစံၭထၪ့အၪ့အူၭဆၧအဖၧၩ့ယီၩ မၩဆၧ ၦဘိၪ့ထၪ့ဘၩထၪ့ယွၩလဖၪ လၧက၁့ၪယၫဘၪအဆၧအၪ့ကံၩ့ဘၩဆိၪဖၪ ဂ့ၩဂ့ၩဘၪဘၪနီၪလီၫ. လံၬစံၭထၪ့အူၭဆၧနီၪ ယိထွ့ၫခွါထွ့ၫအ၀့ၫ၁ံၪလၧအဆၧလ့ၩခၫ့ဖျီၫ့ ဘဲၫလၧယွၩအဆၧလးထၪ့ထီၫဒဲဖ့ၪလၫ့ဆၧယိလါလၧ ယွၩအဆၧအီၪဂၧၩ့ဒဲဆၧထိးထဲၩ့တၩ့ထဲၩ့အ၀့ၫ၁ံၪအဂးလီၫ.

`ဖီ အၪ့အူၭ ၂၂. ပဒိၭန့ဘၪဆၧမၩလိၪလၧလံၬစံၭထၪ့အၪ့အူၭ ဘၪထွ့ၫလၧဆၧဒိၭနဲၩ့၁ၭလၧယွၩ လၧဆၧဘၪထိးဆၧၡၪ့ဆၧနၭဖၭဒိၪအဖၧၩ့ နီၪ မွဲဆၧနီၪလဲၪ.`

ဆၧချဲၩ့ဂၪ့အုၩဂၪ့ထိၬအလၨလၧ အၪ့အူၭ ၂၂း၁ နီၪ ထုၭဖျီၪထၪ့အဆၧမၩ အ၁ၭလၧ အဆၧ၁ုၪ့အုၭ၁ၭအုၭဒဲဘၪထိးဆၧ၁ၭယုနီၪလီၫ. “ယယွၩဧ့, ယယွၩဧ့, မွဲဘၪနီၪလၫလၧနစဲၪ့ဒၪယၧၩလဲၪ. ယကိၭၡၭထၪ့အဆၧချဲၩ့လဖၪနီၪ ယဲၩ့လၧဆၧ ထိးထဲၩ့တၩ့ထဲၩ့ယၧၩလီၫ.”

ဆၧချဲၩ့လဖၪနီၪ, မွဲဆၧချဲၩ့အမံၩ့ဒိၪ၀့ၫလၧၦဎရံၬဖိၪ၁ံၪအကျၩ, လၩ့ဂၬ လိၬ၁ၭလၧဆၧချဲၩ့လၧယ့ၫရှူၬအနၫ့ဆါဒၪ၀့ၫချဲၩ့၀့ၫ လၧအဘၪဒၪဆၧၫ့ယၫဆၧ လၧထုၪ့စူၪယၫအလီၩ့, ဒုၭနဲၪပၧၩလၧယ့ၫရှူၬအဆၧလ့ၩခၫ့ဖျီၫ့အခံးအဂၩ့နီၪလီၫ (မး၁ုၫ ၂၇း၄၆).

အ့ၪမွဲလၧဆၧၡၪ့ဆၧနၭဒဲဆၧမၩခွါအဖၧၩ့ဒၪလ့ၬ, ဆၧချဲၩ့ဘဲၫယီၩအီၪ၀့ၫ ဒၪဆ့လီၫ. “ယမိလီၩဘၪယထၧၫ့ဖု၀ဲလၧနမံၩ့, ယမိစံၭထၪ့အၪ့အူၭနၧၩ လၧဆၧ အီၪကီၪ့အ၁ၭကျၩနီၪလီၫ” (အၪ့အူၭ ၂၂း၂၂).

အ့ၪမွဲၦကွ့ၭဆၧဖိၪအဆၧဘၪထိးဆၧလဖၪ လဘၪဆုးဘၪလၧဆၧမၩအ၁ၭ လၩ့ထံးဘၪလါနၫ့ဂ့ၩ, ၦကွ့ၭထၩလဂၩယီၩ ထုၭဖျီၪလီၩ၀့ၫဒံၭလၧအဆၧဆူဆၧနဲၩ နီၪ မိအီၪဂုး၀့ၫဒံၭလၧကဆါယွၩအဖၧၩ့ ဒဲမိစံၭထၪ့အၪ့အူၭ၀့ၫဒံၭ ထီးမိမွဲဆၧမၩအ၁ၭ လမံၩ့မံၩ့နီၪလီၫ.

ဆၧချဲၩ့ထီးယီၩ, ဆၧအၪ့ကံၩ့ဘၩဆိၪဖၪအဆၧချဲၩ့လၧ လံၬအၪ့အူၭဆၧ အဖၧၩ့လဖၪ ၁ီၪ့လိၪပၧၩလၧပမိယိထၪ့ဆၧလၧဆၧမၩအ၁ၭဘိၩ့ယီၩအ၀ါလၧ ယၫခီၫနီၪ, ဒဲလၧဆၧနဲၩနီၪ, မိဒၪဘၪကဆါယွၩအခိးအတၩလၧ မိမၩဖီၩ့ဖျ့ၭပၧၩ အထီနီၪလီၫ.

ဆၧဘၩဆိၪဖၪစံၭထၪ့အၪ့အူၭဆၧယီၩ ၁ိၫ့ၦဘိၪ့ထၪ့ဘၩထၪ့ဆၧဖိၪလဖၪလၧနး၁ၭအ၁ၫ့အလး၀ၩ့နီၪလီၫ. ထၩစံၭထၪ့အၪ့အူၭဆၧယီၩ ပျဲၩၦဘိၪ့ထၪ့ဘၩထၪ့ ဆၧဖိၪလဖၪ ထုၭဖျီၪထၪ့အဆၧဘၪထိးလဖၪဒဲဆၧနၪ၁့ၪလၧဆၧလဖၪနီၪ အဖၫ့ခိၪလီၫ, လါနၫ့အ၀့ၫ၁ံၪအီၪက့ၪလၩ့ထးအ၁ၭထီးယီၩအ့ၬ. အ၀့ၫ၁ံၪလဖၪယီၩ အီၪပဲၩခွံၬဆၧဘၪထိးဆၫအဆၧအွံၪဆၧယိၭလဖၪ, ဆၧ၁ၭဂံၩ့ဂၩ့, ဆၧ၁ုၪ့ထၪ့ ၁ၭထၪ့, ဒဲဆၧ၁ၭဂၭဂီၩ့လဖၪနီၪ, ဒဲဒိၭနဲၩ့အ၁ၭလၧကဆါယွၩ, ထီးမိမွဲဆၧမၩအ၁ၭ လဖၪနီၪလီၫ.

ဆၧဂဲၩဆၧ၀ၭမွဲလၧဆၧဂၪ့အံၪဂၪ့အူၭယီၩထီးလၧ ဆၧစံၭထၪ့အၪ့အူၭနီၪ ဘၪဆၧခိၭယိအၪ့ဎၬ၀့ၫဒၪလၧ လံၬစံၭထၪ့အၪ့အူၭဆၧအလးအၪစီၪ့ ဘဲၫ၁ိၭ ၦဆူနဲၩဆၧဖိၪ၁ံၪမိန့ဘၪနး၁ၭအဆၧအၪ့လဲၩထဲၩ့၁ၭလၧအလ့ၩခၫ့ဖျီၫ့ဘၪယွၩအခိးအတၩ ဒဲအဆၧမၩမုၬမၩရှူၪ လၧဆၧဘၩဆိၪဖၪအဖၧၩ့နီၪလီၫ.

`ပဒိၭနဲၩ့ပ၁ၭလၧကဆါယွၩ လၧပဒၪဆၧၫ့ယၫဘၪဆၧကၪဆၧဂဲၩအဖၧၩ့နီၪ, ဒဲပမိမၩလိၪ ဒၪစိၩဘၪဆၧလၧအအီၪယဲၩ့နဲၪ့ ပဆၧကၪဆၧဂဲၩဘိၩ့ယီၩဘဲၫ၁့ၪလဲၪ.`