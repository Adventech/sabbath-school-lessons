---
title:  လၧဆၧ၁ၭဂၭဂီၩ့အဖၧၩ့နီၪထီးလၧဆၧယိလါ
date:   10/01/2024
---

ဘၪလဘၪပမိလ့ၩခၫ့ဖျီၫ့ဘၪဆၧအဆၧၫ့အထီ ဖျီၪလၧကဆါယွၩအီၪဖၭယဲၩ့လၧပၧၩနီၪလီၫ. “ဆၧမၩအ၁ၭဘိၩ့ယီၩဂဲၫကဲၪထၪ့န့ဘဲၫ၁့ၪလဲၪ” နီၪ မွဲၦလဆီၫ့မီၪ့ဘၪ မိအီၪလဂၩဂၩဧၪ.

ၦကွ့ၭထၩစံၭထၪ့အၪ့အူၭဆၧလဖၪ, ဘဲၫပၧၩ, နၧၩယၧၩအ၁ိၭ, ဘၪဒၪဆၧၫ့ ယၫဘၪဆၧမီၪ့ဎီၩ့လီၫ. လါနၫ့ဘိၩ, မွဲ, ဘၪလကၠၪကၠၪ (လဖၧၫ့ဖၧၫ့) နီၪ ဆၧကၪ ဆၧဂဲၩဘၪပၧၩလၧပဆၧဒဲၩဘၭအကၠီၩ့, ဒဲအ့ၪမွဲအထီဂူၫဂၩနီၪ မၩအ၁ၭဘဲၫ၁ိၭ ဆၧစ့ၩရၫ့ဆၧလတီၩဘၪလၧပဖၫ့ခိၪ, ဒဲပ၁ၭဆီၫ့မီၪ့လၧပလကြၨၭထိးဘၪဆၧကၪ ဆၧဂဲၩဘဲၫယီၩဘၪနီၪလီၫ.

`ဖီ အၪ့အူၭ ၁၃. ဆၧအီၪက့ၪ၁ုၪ့အီၪက့ၪ၁ၭနံၫမံၩ့လၧနအၪ့နၩ့ဖၭ၁့ၪလၧ လံၬအၪ့အူၭဖၧၩ့ယီၩမွဲဆၧနီၪလဲၪ. ဆၧအီၪက့ၪလၩ့၁ၭ လၧအဖ့ၪလၫ့ဆၧအၪ့လဲၩ ထဲၩ့၁ၭလူၬလူၬဆံၫ့ဆံၫ့ လၧၦကွ့ၭလံၬအၪ့အူၭအဆၧအီၪက့ၪ၁ၭဖၧၩ့နီၪ မွဲဆၧနီၪ လဲၪ.`

“ဆံၭယံၬလဲၪ, ယဟိ၀ၩဧ့, နမိ၁ၭနၪ့ယၧၩလၩ့ဆိၩလၩ့ကၠၪဆ့ဧၪ, နမိအီၪက့ၪ၁ူၪနမ့ၬလၧယၧၩဆံၭယံၬလဲၪ” (အၪ့ ၁၃း၁). စံၭကဒီၭ, ၦလၧအ၁ၭလကဲၪထၪ့ဘၪဘဲၫယီၩ အီၪလဂၩဂၩဆ့ဧၪ. (ကဆါယွၩနီၪ မွဲ၁ၭနၪ့ဘၪၦလဂၩဂၩယူၭ ဧၪ.)

အၪ့အူၭ ၁၃, ဖ့ၪနဲၪပၧၩ ဖၧၩ့၁ၭလၧပကဘၪဂၭဎ့ၭဆၧဘၪမၪယုၩယါလမံၩ့, လၧဆၧအီၪက့ၪယိလၩ့ဒၪန့နၫ့ဆါဆၧကၪဆၧဂဲၩဒၪ၀့ၫနီၪလီၫ. လံၬအၪ့အူၭဆၧယီၩအၪ့လဲၩထဲၩ့ခွံၬပဆၧဘၩဆိၪဖၪ ခၫ့ဖျီၫ့လၧဆၧမၩဂုးခၧၫ့ထၪ့ထဲၩ့ဆၧတီၩဆၧ လီၩ့ဒဲလၧယွၩအတခ့ၭလၧလအၪ့လဲၩဘၪအ၁ၭလၧ အၡၩခမျၧး၁ံၪအဖၫ့ခိၪနီၪလီၫ.

မွဲတၡါ, လၧလံၬအၪ့အူၭဆၧနီၪ စၭထၪ့၀့ၫဒၪလၧဆၧ၁ၭအုၭဒဲလၧဆၧဂၪ့ အံၪဂၪ့အူၭလါနၫ့ဂ့ၩ, ထုၬ၀့ၫဒၪလၧဆၧလးထီးနီၪအ့ၬ. အနီၪမွဲဆၧဂဲးအမိထုၪ့ လီၫ (အကၧၩ့ဒိၪထုၬလီၫ).

လံၬအၪ့အူၭနီၪ၁ိၫ့ပၧၩ လၧပမိဘၪရွံအၪ့ထၧၫ့ယွၩအစီၩ့အမၩ့လၧဆၧမၩ ဖီၩ့ဖျ့ၭပၧၩအဂးလီၫ (အၪ့ ၁၃း၅), တၭပဆၧ၁ၭမဲၪဒဲဆၧအၪ့ယိၪခဲၫ့ကံၭဆၧလဖၪ မိလၩ့မါခွံၬ၀့ၫ (အၪ့ ၁၃း၁-၄) လ၁ုၭဘၪလ၁ုၭ ထီးယွၩအဆၧထိးထဲၩ့တၩ့ထဲၩ့, ဒဲပဆၧလ့ၩခၫ့ဖျီၫ့ဘၪဂၪ့အုၩဂၪ့ထိၬလဖၪ အၪ့လဲၩထဲၩ့အ၁ၭလၧဆၧယိလါအ၁ၫ့ နီၪလီၫ (အၪ့ ၁၃း၅, ၆).

မွဲဘဲၫနီၪလါနၫ့ဂ့ၩ, ဆၧလူဆၧချဲၩ့လၧအ၀့ၫမၩန့လီၩဖျီၪထၪ့၀့ၫဒၪအဆံၭ အၡၩလဖၪနီၪ ဒုၭကဲၪထၪ့ဆၧအၪ့လဲၩထဲၩ့၁ၭလၩ့ထံးဂ့ၩဒံၭအ့ၬ. လၧဘၩဆိၪဖၪ ဆၧစံၭထၪ့အၪ့အူၭဆၧအခၫနီၪ, ပကဘၪ (ပမိဘၪ) အၪဎၬန့၁ၭမုဆံၫ့ဎံၪလၧ အမိထိၪဂုထိၪဂဲၩပၧၩလၧလံၬအၪ့အူၭနီၪလီၫ. လံၬစံၭထၪ့အၪ့အူၭလဖၪနီၪ မွဲယွၩ အလူအထၫလၧ ၦဆူနဲၩဆၧဖိၪ၁ံၪလဖၪအတခ့ၭဖ၀ၭ ဒဲအဆၧဂဲၩဆၧ၀ၭလဖၪ အၪ့လဲၩထၪ့၁ၭတၡါ, မွဲန့ၫလၧဆၧချဲၩ့ဒူၭ၁့ၪယၫဆၧလီၫအ့ၬ. လၧယွၩအခိး အတၩနီၪ, ဆၧအုၩ့လၩ့လၧလံၬစံၭထၪ့အူၭဖၧၩ့လဖၪ ဂုးခၧၫ့ထံၫကျၩ၀့ၫလၧၦဆူနဲၩဆၧဖိၪ၁ံၪအဆၧအီၪမၧၫ့အီၪဂဲၩဖၧၩ့လီၫ. ဆၧနီၪအခီၫပယီၫ မွဲပဖ့ၪလၫ့ပ၁ၭလၧယွၩအလူအထၫ မိဒုၭကဲၪထၪ့ပၧၩလၧလမံၩ့ဎးလၧဎရံၬ, မွဲၦလၧ အနဲၪဖျီၪဖါယွၩအဆၧဘၪ၁ၭ လၧၫ့လၧၫ့ဎွ့ၩဎွ့ၩလဂၩဒဲ, ဘဲၫယွၩအဖိၪခွၫဂဲၫကဲၪ ထၪ့ၦၡၩလဂၩအ၁ိၭ, အ၀့ၫဘၩဆိၪဖၪဆၧလၧ စံၭထၪ့အၪ့အူၭဆၧအဖၧၩ့ဆ့နီၪ လီၫ.

`ဆၧမၩခွါဒဲဆၧကၪဆၧဂဲၩလဖၪ ထုၭစိၩလၩ့ဘူၭနၧၩလၧကဆါယွၩ ဘဲၫ၁့ၪလဲၪ. ဘၪမွဲနီၪလဲၪ, အ့ၪနလအီၪက့ၪ၁ုၪ့အီၪက့ၪ၁ၭဘၪနီၪ, ဆၪ့ယဲၩ့ထၪ့ခွံၬထဲၩ့နၧၩလၧယွၩအီၪ၁့ၪဆ့ဧၪ.`