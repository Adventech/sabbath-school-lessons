---
title:  ၦအုၭအၭ
date:   07/08/2024
---

`ဖီ မၫကၧၭ ၇း၃၁-၃၇. မွဲမပၫလဲၪလဂၩဂဲၫထီၩ့လၧယ့ၫရှူၬအအီၪလဲၪ.`

ယ့ၫရှူၬဂဲၫထဲၩ့ထဲၩ့လၧဂၫလလံၫနီၪ မွဲလၧဖၧၩ့အဘူၭထုၬလဖျီၩ့အ့ၬ. အ၀့ၫ အီၪဂဲၫထဲၩ့ခ့ၬ၀့ၫလၧ တဲအၫ (Tyre) လၧလံၩခံၫ (north) လခီၫဒဲခၫ့ဖျီၫ့လၧ စဲဒၧၫ့ (Sidon) လး၀ၩ့အနဲၩ့, ဒဲနုၬလၩ့ထဲၩ့၀့ၫလၧကွံၩဂၫလလံၫအလး၀ၩ့လံၩခံၫမုထၪ့ (northeast) လခီၫ, ဒဲလၧခဲၫ့ထုၬဂဲၫထီၩ့ထဲၩ့လၧပၪ့လဲၪနီၪလီၫ. အနီၪမွဲယ့ၫရှူၬ အဆၧလ့ၩဆၧအဖျီၩ့, လၧအမိမၩန့အဆၧၫ့အထီအၪအၪလၧ ဆၧမၩလိၪထံၩဖျဲ လဖၪအဂးနီၪလီၫ.

ၦဂဲၫထီၩ့လၧရှူၬအအီၪ လၧအဆၧကၪဆၧဂဲၩ, မွဲအနါလဂၧၫ့ဘၪဒဲအဆၧ ချဲၩ့လထၪ့ဘၭဘၪ (အုၭဘၭ) နီၪလီၫ. အဆၧမၩအ၁ၭလဖၪလၧ အနါလဂၧၫ့ ဘၪဘၪချဲၩ့လန့ဘၪနီၪ အီၪယုအီၪယဲၩ့၀့ၫဒၪလၧၦအနဲၩ့အဎီၩ့လဖၪဆ့လီၫ. အဆၧမၩအ၁ၭနီၪ မိအီၪ၀့ၫယံၬလ့ၬယူၭလီၫ.

ယ့ၫရှူၬနၪ၁့ၪၦ၀့ၫနီၪအဆၧကၪဆၧဂဲၩ ဒဲကိၭစဲၪ၀့ၫလၧအနဲၩ့နီၪလီၫ. ယ့ၫရှူၬအဆၧမၩဘျၪထဲၩ့ဆၧ အဆၧဂဲၩဆၧ၀ၭနီၪ မိမွဲဆၧလၩ့မဲၩလမံၩ့လၧ ၦမုလနံၩယီၩလဖၪအဂးလီၫ. အ၀့ၫအီၩ့နုၬအစူၪနိၩ့လၧအနါဖၧၩ့, ထိၪဖျံၭ၀့ၫတၭ, ထိၭဘၪအဖျ့ၩဒဲ၁-ၡိၫထၪ့၀့ၫဒၪလီၫ. ယ့ၫရှူၬထိၭဘၪအနါဒဲအဖျ့ၩနီၪလၧဆၧ မိမၩဘျၪထဲၩ့ဆၧအဂး, လါနၫ့၁-ၡိၫထၪ့၀့ၫ (ဂၪ့အုၩဂၪ့ထိၬ၀့ၫ) နီၪ မွဲဆၧနီၪ အဂးလဲၪ. “အ၀့ၫဂၪ့အုၩဂၪ့ထိၬ၀့ၫ လၧနါလမိအိၭထၪ့ဘၪအ၁ၭလၧဆၧမွဲဆၧ တီၩအဂး, ဒဲဖျ့ၩလၧလမိ၁့ၪယၫဘၪ ၦထိးထဲၩ့တၩ့ထဲၩ့ဆၧလဂၩဘၪနီၪအဂး လီၫ.” E. G. White, _The Desire of Ages_, p. 404.

ယ့ၫရှူၬမၩဘျၪထဲၩ့ၡီၩ့ထဲၩၦလဂၩနီၪ အနါဒဲအနိၭဂ့ၩဂ့ၩဘၪဘၪလီၫ. ယ့ၫရှူၬ ဂၪ့အုၩဂၪ့ထိၬဆၧနီၪ နဲၪဒီၩ့ဆၧအၪ့ယိၫဘၪၦၡၩအဆၧရွံအၪ့ထုၫ့ဆၧအဂးလီၫ. အ၀့ၫမိမၩဆီၪ့န့၀့ၫဒၪအ့ၬ. ၦၡၩကိၭဂၩဒ့ၭ အီၪလၧအရွံန့အၪ့ထုၫ့လၧအနၫ့ဆါဒၪ ၀့ၫအ၁ၭပျီၩပျီၩလီၫ. မိရွံန့၁ၭမၧၫ့အကဆါဧၪ, အ့ၪလမွဲဘၪ, ဆၧခံၭအကဆါဧၪ လီၫ. ယ့ၫရှူၬ၀ဲထၪ့ၦအနါအၧၩ့နီၪန့လါနၫ့ ထုၭဆီၪ့န့အ၀့ၫလၧ ကထိးဆၧၫ့အ၀့ၫ လၧမစဲအၫလဂၩနီၪဘၪ.

ဆၧမၩအ၁ၭဖၨၪခိၭဖိၪယီၩ နဲၪဒီၩ့ဆၧလၧကဆါယွၩမၩအ့ၪဆၧလၧ ၦအ၁ၭ အီၪခ့ၬထဲၩ့အ၁ၭလၧအ၀့ၫအအီၪ၁့ၪ၀့ၫဒၪနီၪလီၫ. ဘၪလဘၪ နလမိလီၩဘၪ ၦၡၩလၧနဆၧဆူဆၧနဲၩအဂဲးဘၪ, မၩအ၁ၭဘဲၫဆၧချဲၩ့လထၪ့ဘၭဘၪ (အုၭအၭ) လၧယွၩအလူအထၫအဂးအီၪ၁့ၪဧၪ. ဆၧမၩလၩ့လၭလမံၩ့ယီၩ မိဖ့ၪဂဲးဖ့ၪဘၭနၧၩ လၧကဆါအိၭထၪ့နနါလၧ အမိဂၧၫ့ဘၪၦဂူၫဂၩအဆၧအၪ့ကံၩ့ဆၧမၩဆၧၩ့ ဒဲဖ့ၪနၩ့ လၩ့ဆၧချဲၩ့လၧအမၩဎွံၫထၪ့ၦအ၁ၭလၧ အ၀့ၫ၁ံၪအဆၧလ့ၩဆၧအဖၧၩ့၁ၭနီၪလီၫ.

`ဆၧဖ့ၪလၫ့လၧနဒိၭန့ဘၪ, ဘၪထွ့ၫဆၧနါဂၧၫ့ဆၧဒဲဆၧလူဆၧချဲၩ့ဆၧ လဖၪနီၪအဂး မွဲနမၩဆၧနီၪလဲၪ. နဆိၫ့ကၩဆၧ၁ံၪလဖၪနီၪ ဘဲၫ၁့ၪလဲၪ.`