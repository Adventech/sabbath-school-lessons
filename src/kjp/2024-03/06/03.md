---
title:  စူၪလၧအဆံၫ့ဧၪ, အ့ၪလမွဲ၁ၭလၧအဆံၫ့ဧၪ
date:   05/08/2024
---

`ဖီ မၫကၧၭ ၇း၁၄-၁၉. ဆၧဂဲးအီၪ၁ူၪလၧ မၫကၧၭ ၇း၁၅ အဖၧၩ့နီၪ ယ့ၫရှူၬမိစံၭအခီၫပယီၫမွဲနီၪလဲၪ.`

ၦအၪဂၩအဆၧဆီၫ့မီၪ့ဘံၪဘူၪအ၁ၭလၧယ့ၫရှူၬအဆၧချဲၩ့လဖၪဒဲ ဆၧ၁ီၪ့ ဆၧ၁ၫ့လၧ ၃မိစ့ၭ ၁၁ အဖၧၩ့ ဘၪထွ့ၫလၧဆၧအၪ့အဆံၫ့ဒဲလဆံၫ့ဘၪနီၪလီၫ. မွဲယ့ၫရှူၬမၩလၩ့ဆၫ့လၩ့ဖၭဆၧဘဲၫနီၪဧၪ. ၦမုနွ့ၫနံၩယိလါဆၧဖိၪ၁ံၪလဖၪ မွဲမၩဘၪမၪဆၧလၧ၁ီၪ့၁ၫ့ဆၧ ဘၪအၪ့ဒၪန့ၫဆၧဖိၪဆၧဎါအဆံၫ့လဖၪ လၧဘၪ ဆၧလီၩဖျီၪထၪ့၀့ၫလၧလံၬဆံၫ့ဎံၪအဆရၫ့ဖၧၩ့နီၪလီၫဧၪ.

(၁) အ့ၪမွဲယ့ၫရှူၬအီၪပဒၩ့ထၪ့ဒၩဆၧအလုၫအလါလၧ မၫကၧၭ ၇း၆-၁၃ အဖၧၩ့နီၪ မိမၩလၩ့မါခွံၬ (မိပဲၩခွံၬ) ဆၧ၁ီၪ့ဆၧ၁ၫ့လၧ မၫကၧၭ ၇း၁၄-၁၉ ဖၧၩ့ နီၪ မိန့ဘဲၫ၁့ၪလဲၪ.

(၂) ၦဖၫရစံၫဖိၪ၁ံၪအထူၫအရှူၫလဖၪနီၪ မွဲဆၧလဘၪလၩ့ဎိၭဘၪလၧ လံၬဆံၫ့ဎံၪအဆၧ၁ီၪ့ဆၧ၁ၫ့ဘၪ. ဘၪထွ့ၫလၧဆၧအၪ့ဆၧအီၩနးမံၩ့အ့ၬလီၫ.

(၃) ယ့ၫရှူၬအဆၧချဲၩ့လၧ မၫကၧၭ ၇း၁၉ အဖၧၩ့ လၧအစံၭ၀့ၫလၧ ဆၧအၪ့ဆံၫ့ဎံၪ၀့ၫထီးအလူၬနီၪ, မွဲအ၀့ၫချဲၩ့ထၪ့ဒၩထုၭပဲၩခွံၬဆၧအၪ့ဆၧအီၩအ၁နိၫ နီၪအ့ၬ, မွဲအစံၭ၀့ၫဒၪလၧ ၦဖၫရစံၫ၁ံၪအလုၫအလါလၧ ဆၧထိၭဘၪဆၧဘၪ၁ၭ လိၪနီၪ လဂုးလခၧၫ့ဘၪနီၪလီၫ. ဆၧယီၩ, မွဲဆၧအဒီၩ့, ဆၧအီၪက့ၪ၁ၭလဘၪဘၪ လၧၦလခီၫဘၩ့မုး၁ံၪအဖၫ့ခိၪနီၪလီၫ.

`ဖီ မၫကၧၭ ၇း၂၀-၂၃. ယ့ၫရှူၬလီၩမွဲဆၧနီၪလၧ ဆၧမၩဘၪ၁ၭလိၪၦၡၩ အဂဲးနီၪလဲၪ.`

လၧ မၫကၧၭ ၇း၁၉ အဖၧၩ့နီၪ ယ့ၫရှူၬလီၩနဲၪ့ဆၧလၧဆၧအၪ့နီၪ လနုၬလၩ့ ဘၪလၧၦၡၩအ၁ၭဖၧၩ့ဘၪ, နုၬလၩ့ဒၪလၧၦၡၩအဂူၭဖိၫ့ဖၧၩ့ ဒဲထဲၩ့လၩ့၀့ၫဒၪလၧ ၦၡၩအဎွံၬအဖျီၩ့နီၪလီၫ. လါနၫ့ဂ့ၩလၧ မၫကၧၭ ၇း၂၁-၂၃ အဖၧၩ့နီၪ, လီၩ၀့ၫလၧ ဆၧအၧၩ့နီၪဂဲၫထၪ့ဒၪလၧဆၧအဖၧၩ့ (လၧ၁ၭအဖၧၩ့), မွဲလၧၦၡၩလဂၩအဆၧ အီၪမၧၫ့အကၧၩ့ဒိၪလးနီၪလီၫ. အ၀့ၫဖ့ၪလၫ့ဆရၫ့လၧဆၧမၩအၧၩ့၁ၫ့ဆၧနီၪ အီၪဂဲၫထၪ့လၧဆၧဆီၫ့မီၪ့အၧၩ့၁ၫ့, ဒဲထၪ့ဘၭ၀့ၫလၧဆၧမၩအၧၩ့၁ၫ့နီၪလီၫ.

လၧအ၀့ၫချဲၩ့ဒိၭနဲၩ့၀့ၫဆၧမၪလူၬယဲထံၪလထံၪလၧ (မၫကၧၭ ၇း၁၀) အဖၧၩ့နီၪ မွဲဆၧအီၪထဲးဎုၬလၧလုၫလါအၧၩ့၁ၫ့အဖၧၩ့, လၧဆၧမၪလူၬလၧလိးပၫ နံၫဘံၪ့လဘံၪ့အဖၧၩ့ကိၭထံၪဒ့ၭ ဘဲၫနီၪ၁ိၭဆ့လီၫ. အၪနဲၪ့အနီၪ, ယ့ၫရှူၬဖ့ၪဒီၩ့ ဆၧဘိၪ့ဆၧဘၩလၧလန့ကၩဘၪဆၧ (အခီၫပယီၫလအီၪဘၪ), လၧ မၫကၧၭ ၇း၇ အဖၧၩ့, မွဲဆၧလၨၪခၫ့ဖၬဆၧမၪလူၬအခၪ့ထံၭလံထံၪနီၪဆ့လီၫ. မွဲဆၧနီၪ, ယ့ၫရှူၬ ဆၧၫ့ထုၪ့ဂုးခၧၫ့၀့ၫ ဘဲၫၦအီၪပဒၩ့ထၬအ့ၪယွၩအဆၧမၪလူၬလၧ အ၀့ၫအဆၧချဲၩ့ ဖၧၩ့နီၪလီၫ.

`အ့ၪမွဲနအီၪလၧ ဆၧဘိၪ့ဆၧဘၩအဆၧ၁့ၪယၫနၪ၁့ၪအဘၪလါနၫ့ဂ့ၩ, မွဲမပၫလဂၩပၧၩ့ဘၪန၁ၭအလၧၫ့အဎွ့ၩလဲၪ.`