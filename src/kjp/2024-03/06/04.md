---
title:  ဆၧအီၪဘျဲၪအီၪဆဲ (ဆၧအၪ့အလၩ့မုၬလၩ့ဘျ့ၭ) လၧထွံၪလဖၪအဂး
date:   06/08/2024
---

`ဖီ မၫကၧၭ ၇း၂၄-၃၀. ပဒၪဘၪဆၧမၩလိၪအကၧၩ့ဒိၪထီးယီၩ မွဲဆၧနီၪ လဲၪ.`

လၧဆၧဖိၬထွ့ၫမုဂၪနံၩအဆၧမၩလိၪဖၧၩ့, ဆၧမၩအ၁ၭလၧလံၬအဆၧၫ့ယီၩ အဖၧၩ့ဆ့ ဆၧအၪ့စၪ့အကၪအဂဲၩအီၪထၪ့၀့ၫဒၪလီၫ. ဘၪမွဲနီၪယ့ၫရှူၬဘၪစံၭဆၧၫ့ ၦမုၪယီၩလၧဆၧချဲၩ့အဆီၪ့ဘဲၫနီၪလဲၪ, လၧဆၧချဲၩ့အီၪအၪမံၩ့အဖၧၩ့ ကိၭအ၀့ၫ လၧထွံၪနီၪ ဘၪနီၪလဲၪ.

အ၀့ၫလီၩဖျီၪထၪ့ဆၧဂဲးနီၪအ့ၬ, လါနၫ့ဆၧအတခ့ၭဖ၀ၭလၩ့ဆၫ့အီၪနံၫမံၩ့ လၧအဆၧ၁ီၪ့လိၪနဲၪဂၧၩ့ဆၧထီးယီၩလီၫ. လၧ မၫကၧၭ ၇း၂၇ အဖၧၩ့, စံၭ၀့ၫလၧ ဖိၪ၁ံၪမိဘၪအၪ့ဘျဲၩအၪ့ဆိၫ၀့ၫဒၪ, “အဆိၫထုၬ” လၧဖိၪအဂးနီၪလီၫ. အ့ၪမွဲ “အဆိၫထုၬ” အဂးအီၪ၀့ၫဒၪနီၪ, ဆၧ “လၧခဲၫ့” အဂးမိအီၪ၀့ၫဒၪဆ့နီၪ ပဒၪန့ယီၫယီၫလီၫ. တခ့ၭလၩ့ဆၫ့လၧခဲၫ့လမံၩ့နီၪဘိၩ, ယ့ၫရှူၬမၩန့ဆၧချဲၩ့မၩလၩ့ဆံၭ လၩ့ပြံၩၦၡၩကိၭ၀့ၫလၧထွံၪနီၪ, မွဲထွံၪဖိၪလၧၦအၪ့လု၀့ၫလၧဂံၪ့ဖၧၩ့လီၫ, မွဲထွံၪ လၧဖၧၩ့၁ၭနဲၩ့လဖၪအ့ၬ, ၦမုၪ၀့ၫနီၪထိးဆၧၫ့ဆၧအီၪက့ၪစဲၪနီၪ လၧအဆၧစံၭ ဆၧၫ့ထဲၩ့ယ့ၫရှူၬအဆၧချဲၩ့နီၪလီၫ.

ၦမုၪနီၪအဆၧစံၭဆၧၫ့ဆၧနီၪ မွဲဆၧအဂဲးအဖးလီၫ. ၦမုၪချဲၩ့ထၪ့စံၭ၀့ၫဒၪ, “မွဲယူၭ, ကဆါဧ့, မွဲလါနၫ့ဘိၩ, ဆၧလၧထွံၪ၁ံၪအီၪလၧစပွဲအဖၫ့လၬနီၪ အၪ့ဖိၪ ၁-အဆၧအီၪဘျဲၪအီၪဆဲလီၫ” (မၫကၧၭ ၇း၂၈).

ၦမုၪနီၪဂဲၫလၧကဆါအီၪ န့ဆၧ၁ုၪ့ဒူၩ၁ၭဒူၩဘဲၫ၁့ၪလဲၪ. မွဲတၡါလၧအဲၪဘၪ အဖိၪနၭလ့ၬနီၪလီၫ. လါနၫ့ဂ့ၩ ကဆါယ့ၫရှူၬဖ့ၪဂဲးဖ့ၪဘၭအ၀့ၫဆ့လီၫ. ယ့ၫရှူၬ စံၭဆၧ “အဆိၫထုၬ” ဒဲ “လၧခဲၫ့” နီၪ မွဲဆၧယိလါလၧအ၀့ၫအဂးလီၫ. ယ့ၫရှူၬ မၩန့ဆၧချဲၩ့ကိၭအ၀့ၫလၧထွံၪအီၪလၧအဂံၪ့ဖၧၩ့, ဒဲအ၀့ၫဒၪဆ့အၪ့ကံၩ့အၪ့ယၫ ဆၧလၧယ့ၫရှူၬအခၪ့ထံၭ လၧအဖိၪမုၪအဂးနီၪလီၫ. မွဲဆၧနီၪ အ၀့ၫယၧၩ့ထၪ့ဆၧ လၧထွံၪဖိၪကြၨၭန့၁ၫဘၪဆၧအၪ့ဆၧအီၩ့အဘျဲၪအဆဲ လၧအလၩ့ထ့ၬလဖၪနီၪ လီၫ.

ၦမုၪအဆၧစံၭဆၧၫ့နီၪ နဲၪဖျီၪထၪ့အဆၧဆူဆၧနဲၩလီၫ. မွဲဆၧမၩအီၪယဲၩ့ လိၬ၁ၭလါနၫ့ဂ့ၩ အ၀့ၫကိၭဆၧလၧအယဲၩ့ “မွဲဆၧလၩ့မုၬလၩ့ဘျ့ၭ” နီၪဖ့ၪနဲၪ ယ့ၫရှူၬအစီၩ့အမၩ့အဒိၪအမုနီၪ, ဒဲအဆၧဖ့ၪလၫ့ၦမုၪအဆၧအၪ့ကံၩ့နီၪ မွဲဆၧ အဆံၭအၡၩဖိၪလီၫ. ယ့ၫရှူၬဂဲၩထၪ့၀ၭထၪ့လၧအ၀့ၫအဆၧအၪ့ကံၩ့အၪ့ယၫဆၧ အဂးလီၫ.

“ဆၧမၩအ၁ၭလၧ ယ့ၫရှူၬဖ့ၪလၫ့မၩဆၧၩ့ၦမုၪနီၪ ဖ့ၪနဲၪယွၩအဆၧအဲၪလၧ ၦကိၭဂၩဒ့ၭအဂး, မွဲၦလၧအချိၫ့အီၪယဲၩ့ဒဲၦအံၫစရ့လၭလါနၫ့ဂ့ၩ, အီၪက့ၪ၀့ၫဘဲၫ ၦလခီၫဘၩ့မုးဖိၪအ၁ိၭလၧၩ့အ့ၬ. အနီၪမွဲၦမုၪနီၪ အထးဂ့ၩထီဘၪ (အခွင့်အရေး) လၧအမိန့ဘၪ ဖါကဆါယွၩအဆၧဖ့ၪ၁ၫလဖၪနီၪလီၫ.” E. G. White, _The Desire of Ages_, p. 401.

`ဘၪမွဲနီၪဘၪယိဒိၪဆံၭဆၧလၧ ၦဆၨၩဂူၫဂၩအဖၫ့ခိၪလဲၪ. ပမၩဆံၫ့ထၪ့ ထဲၩ့ဆၧအၧၩ့ဆၧ၁ၫ့ယီၩန့ဘဲၫ၁့ၪလဲၪ.`