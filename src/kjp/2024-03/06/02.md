---
title:  ၦၡၩအထူၫအရှူၫလဖၪဒဲကဆါယွၩအဆၧမၪလူၬလဖၪ
date:   04/08/2024
---

`ဖီ မၫကၧၭ ၇း၁-၁၃. ဆၧမွဲဆၧတီၩလၧအကြၨၭအဘၪ မွဲဆၧနီၪအီၪထီး ယီၩလဲၪ.`

ဘၪလဘၪၦမိစံၭ၀့ၫလၧဖိၪ၁-၁ံၪနါဂၧၫ့ဆၧမၩလိၪနီၪဂီၩ့ ဂဲၫထဲၩ့ဂံၪ့တၭ မိစံၭဘၪအ၀့ၫ၁ံၪအမိမိလၧ ပမိအၪ့ပဆၪနီၪ ပဘၪအၪ့၁ူၫ၀ၭပစူၪအ့ၬ, ယ့ၫရှူၬ စံၭ၀့ၫဒၪဘဲၫနီၪလီၫ. အၡါမၬနီၪ, ယ့ၫရှူၬလီၩဆၧနီၪ မွဲဆၧဘၪထွ့ၫလၧဆၧအီၪ ဆီၪ့အီၪချဲၫ့အဂဲးအ့ၬ.

လၧယ့ၫရှူၬအီၪမၧၫ့အမုနံၩအထီနီၪ, ၦအီၪထီးနီၪလဖၪ အီၪက့ၪ၁ၭလၧ နးခီၫ့အဆၧမၩဆံၫ့မၩဎံၪအလုၫအလါအဖၧၩ့အၪမၬလီၫ. လၧလံၬဆံၫ့ဎံၪအလး လံၩအထီနီၪ ဆၧမၩယီၩ မွဲၦအီၪက့ၪ၀့ၫလၧၦလုဆၧလဖၪအဂးလါနၫ့ဂ့ၩ (၂မိ ၃၀း၁၇-၂၁), လၧခဲၫ့နီၪ ၦမၩန့ဆၧအလုၫအလါနီၪလၧ ၦကိၭဂၩဒ့ၭအဂးလီၫ. မွဲဆၧနီၪ ၦဆၧဘိၪ့ဆၧဘၩခိၪနါလဖၪ အၪ့ကီၪယ့ၫရှူၬအထံၩအဖျဲလဖၪဘဲၫနီၪ လီၫ.

ယ့ၫရှူၬစံၭဆၧၫ့ထဲၩ့အ၀့ၫ၁ံၪအဆၧအၪ့စၪ့နီၪလထံၪဎးအ့ၬ. အ၀့ၫအီၪပဒၩ့ အ့ၪအထံၩအဖျဲ၁ံၪလၧဆၧချဲၩ့နံၫမံၩ့လီၫ. (၁) အ၀့ၫချဲၩ့ဒိၭနဲၩ့စအဲၫစ့ယၫအဆၧ ချဲၩ့ဆီၪ့အီၪက့ၪဆၧမၪလၧ ၦဆၨၩလဖုၫအဖၫ့ခိၪ မွဲလၧအယူၭယၪ့ကဆါယွၩလၧ အနိၭဖျံၩ, ဒဲအ့ၪမွဲ၁ၭနီၪအီၪယဲၩ့လၧအ၀့ၫနီၪလီၫ (အဲၫ ၂၉း၁၃). အဲၫစ့ယၫအဆၧ ချဲၩ့စံၭထွ့ၫလၧယၫခီၫ မွဲဆၧစ့ၩရၫ့ၦၡၩအထူၫအရှူၫ၁ံၪလၧ အအီၪက့ၪ၀့ၫလၧ ကဆါယွၩအဆၧမၪလူၬလဖၪအဖၫ့ခိၪနီၪလီၫ.

(၂) ကဆါယ့ၫရှူၬယၧၩ့ထၪ့ဆၧမၪလူၬဘၪထွ့ၫဆၧယူၭယၪ့ပၭကၩမိဖါ၁ံၪ နီၪ (၂မိ ၂၀း၁၂)း မွဲလၧ, ၦဘၪယိထွ့ၫ၀့ၫလၧအ၀့ၫ၁ံၪအ၁ုၪ့က့ၭ၁ၭၡါအထီ, လလၩ့ဂၬဘၪဘဲၫ ၦဆၧဘိၪ့ဆၧဘၩခိၪနါ၁ံၪအလုၫအလါလၧ လယိထွ့ၫမၩဆၧၩ့ ဘၪၦဂဲးဆါဘၭဆါဖိၪလဖၪနီၪလီၫ. အ၀့ၫ၁ံၪစံၭလၧ ကဆါယွၩအဂးလါနၫ့ဂ့ၩ မွဲဒၪဆၧမၩလၧအ၀့ၫ၁ံၪအဂးဒၪလီၫ. ဆီၫ့မီၪ့ယိဆၧချဲၩ့စံၭ၀့ၫ “ယ၁ၭမုၬအ့ၬ ဖါဖါဧ့, ယမိမၩဆၧၩ့နၧၩလါနၫ့ဂ့ၩ, ယဘၪဖ့ၪလၫ့ထီးလၧ၁ရိၬအဂးလီၫ” နီၪ မွဲဒၪဆၧချဲၩ့မၩဂ့ၩအ၁ၭ လၧလမိမၩဆၧၩ့ဘၪၦ၁ၭၡါ၁ံၪနီၪလီၫ.

ဆၧနီၪမွဲလၧယ့ၫရှူၬထၪ့ဒၩ၀့ၫ ဒဲအ၁ၭလဘၪဆုးလိၬ၁ၭဘၪနီၪလီၫ. အ၀့ၫ၁ံၪနီၪ အီၪက့ၪၦၡၩအလုၫအလါအထူၫအရှူၫ၁ံၪလၧ ယွၩအလူအထၫ အဖၫ့ခိၪ, ဒဲမၩဆၧဘဲၫနီၪ, မၩဒဲၩဘၭဆၧနီၪလီၫ.

ၦဖၫရစံၫလဖၪစံၭန့ယ့ၫရှူၬလၧ လ၁ူၫ၀ၭဘၪအစူၪဘဲၫအ၀့ၫ၁ံၪအထူၫ အရှူၫအီၪလၧဆၧဆံၫ့ဆၧဎံၪအဂးဘၪနီၪ, ယ့ၫရှူၬစံၭဆၧၫ့ဆၧလၧယွၩအဆၧ မၪလူၬ မိဘၪအီၪ၀့ၫလၧၦၡၩ၁ံၪအလုၫအလါအထူၫအရှူၫအဖၫ့ခိၪနီၪလီၫ. (ဖီဆ့လၧ မၫကၧၭ ၁း၄၄; မၫကၧၭ ၇း၁၀, ၁၁; မၫကၧၭ ၁၀း၃-၈; မၫကၧၭ ၁၂း၂၆, ၂၉-၃၁).

`ဘၪလဘၪ ဆၧ “အလုၫအလါ” အထၪ့ဒၩယွၩအဆၧမၪလူၬ အီၪလၧပအီၪလနၩ့နၩ့ဆ့ဧၪ. အ့ၪမွဲဘဲၫနီၪတၭ, ဆၧ၁ံၪနီၪမိမွဲဆၧနီၪလဖၪလဲၪ.`