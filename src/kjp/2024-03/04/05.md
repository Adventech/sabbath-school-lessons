---
title:  မ့ၪဒိၩ့ဒဲဒၩ့
date:   24/07/2024
---

`ဖီ မၫကၧၭ ၄း၂၁-၂၃. ယ့ၫရှူၬအဆၧအီၪက့ၪလၩ့ဆၫ့ လၧမ့ၪဒိၩ့အဆၧဒီၩ့ဆၧထ့ၬအဖၧၩ့နီၪ မွဲဆၧနီၪလဲၪ.`

လၧယ့ၫရှူၬအမုနံၩအထီနီၪ, ဂံၪ့လဖၪအီၪလၩ့ဆၫ့လိၬ၁ၭ ဘဲၫအဆၧအီၪ ဆၧဆိၬဒဲအဆၧထိးဆၧလၧၫ့ အဆၧအီၪအ၁ၭအ၁ိၭနီၪလီၫ. အၪဒၪဆၧအ၀့ၫ၁ံၪ အဂံၪ့လဖၪနီၪ မိလၩ့ဂၬလိၬ၁ၭလၧ ၦဂြံစၭဖိၪ၁ံၪအဂံၪ့လဖၪလီၫ. ယ့ၫရှူၬမိစံၭဆၧ နီၪ မွဲလၧၦအၡၪ့ဖိၪလဂၩအဂံၪ့နီၪလီၫ. ဂံၪ့အဒိၪဂ့ၩ အဆံၭ (အပ့ၫ) ဂ့ၩ ယ့ၫရှူၬ မိထုၭဖျီၪထၪ့ဆၧမွဲဆၧတီၩအခံးအဂၩ့လီၫ.

ယ့ၫရှူၬအၪ့စၪ့ဆၧနံၫထံၪလၧ မၫကၧၭ ၄း၂၁ အဖၧၩ့နီၪလီၫ. လၧၫ့လထံၪ နီၪ မွဲလၧဆၧအလးလဘၪဘၪနီၪလီၫၪ “ၦဂဲၫဆိၬမ့ၪဒိၩ့တၭ, အီၪက့ၪလၩ့လၧ ဒၩ့မွဲဂ့ၩ, ခၬမွဲဂ့ၩ, အဖၫ့လၬဆ့ဧၪ.” ဒဲနံၫထံၪလထံၪနီၪ အီၪလၧဆၧယိလါဆၧစံၭဆၧၫ့ဆၧအဘၪလခီၫလီၫၪ “ၦအီၪက့ၪထၪ့၀့ၫလၧမ့ၪဒိၩ့အလးမွဲအ့ၬဧၪ,” ယ့ၫရှူၬထုၭဖျီၪထၪ့အဆၧချဲၩ့ထိစိၩဆၧနီၪ မိကဲၪဘဲၫဆၧချဲၩ့နံဆၧလါနၫ့ဂ့ၩ, ဆၧလၧမ့ၪဒိၩ့နီၪ မွဲဆၧဘၪဖ့ၪလၫ့ဆၧဖၩ့အဂး ဒဲအ့ၪလမွဲဘၪနီၪ အခံးအဂၩ့မိလၩ့ မါ၀့ၫလီၫ. မၫကၧၭ ၄း၂၂ လီၩဖျီၪထၪ့ဆၧချဲၩ့ဒီၩ့လၧ ဆၧနဲၪဖျီၪထၪ့ဆၧအီၪ၁ူၪ လဖၪနီၪလီၫ. ၦၡၩအဲၪ့ဒိၭအဆၧအီၪ၁ူၪလဖၪ (ဆၧအကၧၩ့ဒိၪလၧ email အဖၧၩ့) နီၪ မိဖျီၪထၪ့လၧၦဂူၫဂၩအမ့ၬယၫနးဂၩအ့ၬ. လါနၫ့ဂ့ၩ ယ့ၫရှူၬလီၩဆၧ ယီၩလၧဆၧ၁ၭထိၬအပရၧၫ့အဂဲးလီၫ.

`ဖီ မၫကၧၭ ၄း၂၄, ၂၅. ဆၧမၩလိၪမွဲဆၧနီၪလၧယ့ၫရှူၬအဆၧချဲၩ့ဘၪထွ့ၫ လၧ ဒၩ့လၧၦတိၪ့၀့ၫဆၧအဂးနီၪလဲၪ.`

ဆၧလးအၪစီၪ့လၧဂၪ့ခိၪယီၩ, ဆၧ၁ူၪဆၧ၁-အ၁ၫ့လဖၪနီၪ ၦအၪ့ဆၫ၀့ၫ လၧဆၧအီၪဖျီၪပျၩ့အလးနီၪလီၫ. ၦအၪ့ဆၫဆၧဖိၪ၁ံၪလဖၪနီၪလၧအဆၧတိၪ့ ဆၧဎၩ့ ဒဲအဆၧထိၪဆၧတွၭလဖၪ လၧအထုၭဖျီၪအ၁ၭပျၩ့ပျၩ့ လၧမၩဆၧတီၩတီၩ လီၩ့လီၩ့နီၪလီၫ. ယ့ၫရှူၬလီၩဖျီၪထၪ့ဆၧယီၩ လၧၦအၪ့ဆၫဆၧမၩဆၧတီၩလၧ ၦအၪ့ဎွ့ၩဆၧအဖၫ့ခိၪနီၪလီၫ. အ့ၪမွဲၦလဂၩလၧအ၀ဲထၪ့အ၁ၭ ဒဲဖိၬထွ့ၫဆၧဖၩ့ အခဲၫ့နီၪ မိဒိၭန့ဘၪဆၧဂ့ၩအၪအၪလ့ၬ, ဒဲအ့ၪၦလထိးဆၧၫ့ဘၪဆၧဖၩ့နီၪ ဆၧလၧ အအီၪ၀ဲၩလဖၪဒၪလ့ၬ မိလၩ့မါခွံၬ၀့ၫဒၪလီၫ.

`ပဒိၭန့ဘၪဆၧမၩလိၪအဂ့ၩနဲၪ့လၧ ပဆိၫ့ကၩ (၁ိၩ့) ဆၧထိၪဆၧဎၩ့အဖၫ့ခိၪ နီၪဘဲၫ၁့ၪလဲၪ, ဆၧနီၪမိထိၪတွၭနၧၩဘဲၫ၁့ၪလဲၪ. ဆီၫ့မီၪ့ယိဆၧလၧနမၩဘၪထွ့ၫ ဆၧၦဂူၫဂၩလဖၪအ၁ိၭနီၪဆံၭ.`