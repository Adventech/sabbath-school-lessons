---
title:  ဆၧချဲၩ့ဒီၩ့လဖၪ
date:   20/07/2024
---

### ဖီလနွ့ၫယီၩအဂးဆၧမၩလိၪ.
မၫကၧၭ ၄း၁-၃၄; ယ့မံၭ ၁း၂၁; အဲၫစ့ယၫ ၆း၁-၁၃; အၪ့အူၭ ၁၀၄း၁၂; ဒၫ့နအ့လၭ ၄း၁၀-၁၂.

> <p>၁နိၫထီၫ့</p>
> "အ၀့ၫဒၪစံၭၦလဖၪနီၪ, န၁ံၪနါဂၧၫ့ဆၧဘဲၫ၁့ၪလဲၪဘဲၫ၁့ၪလဲၪနီၪ, ထီးလၩ့န၁ံၪအ၁ၭဆံၭ. န၁ံၪမိဘၪဆၧတိၪ့န့န၁ံၪဘဲၫန၁ံၪတိၪ့န့ဆၧအ၁ိၭနီၪတၭ, ဆၧမိဖ့ၪလၫ့အၪထၪ့ဒံၭလၧန၁ံၪအဂးဒံၭလီၫ. အဂဲးဘဲၫယီၩ ထီးဒၪၦလၧ အန့ဘၪ၀့ၫလဂၩဂၩနီၪ, ဆၧမိဖ့ၪလၫ့အ၀့ၫနီၪလီၫ. ၦလၧအလန့ဘၪဆၧ ထီးဒၪ အဆၧအီၪဒၪလ့ၬနီၪ, ဆၧမိမၩန့ထဲၩ့၀့ၫလၧအအီၪလီၫ” (မၫကၧၭ ၄း၂၄, ၂၅).

လနွ့ၫယီၩဆၧမၩလိၪနီၪ မွဲဆၧချဲၩ့ဒီၩ့လဖၪလၧ မၫကၧၭ ၄ အဖၧၩ့လီၫ. လၧလံၬဆၧ၁ၭထိၬအပရၧၫ့ ၄ ဘံၪ့အကျၩ ဆၧချဲၩ့ဒီၩ့အီၪလၧလံၬမၫကၧၭအဖၧၩ့ အၡၩထုၬလီၫ.

ၦကိၪ့၁့ၪဒိၪလဖၪ ဂဲၫထဲၩ့အၪ့ဎၬယ့ၫရှူၬအဆၧချဲၩ့ဒီၩ့လဖၪယံၬလ့ၬယူၭ - ဘၪကွ့ၭကျိၭဘဲၫ၁့ၪလဲၪ. အခီၫပယီၫမွဲနီၪလဲၪ, ဘၪမွဲနီၪယ့ၫရှူၬလီၩဆၧနီၪလဲၪ, ဆၧမၩလိၪမွဲနီၪ လၧမိဖ့ၪနဲၪ၀့ၫနီၪလဲၪ, ဘၪမၩန့အခီၫပယီၫဘဲၫလံၬမ့ၬဖျိၪ့အီၪ အ၁ိၭမွဲနီၪလဲၪ, ဒဲမွဲဒၪဆၧချဲၩ့ဒီၩ့လၩ့လမံၩလီၫဧၪ ဒဲဆၧအဂူၫဂၩလဖၪဆ့လီၫ.

အယီၩမွဲပကလီၩနၪ၁့ၪဆၧထီးအလူၬအ့ၬ, ပမိယိထံၫယိဆၭဒဲအၪ့ဎၬ ကဆါယ့ၫရှူၬအဆၧချဲၩ့ဒီၩ့လဖၪနီၪ လၧယွၩအခိးအတၩဖၧၩ့လီၫ.

လၧလံၬမၫကၧၭဖၧၩ့ဆၧချဲၩ့ဒီၩ့အီၪယဲမံၩ့ - ၦဎွံၪဆၧ, မ့ၪဒိၩ့, ဆၧတိၪ့ (ဆၧထိၪဆၧတွၭ), ဆၧချံၫမဲၪထၪ့ဒဲဒိၪထၪ့, ဒဲဘၪချံၫအဂဲးအဖးလဖၪနီၪလီၫ. ဆၧချဲၩ့ဒီၩ့အၪဒၪဆၧဘၪထွ့ၫလၧဆၧဎွံၪလၩ့ဆၧချံၫနီၪလီၫ. လီၩဆၧချဲၩ့ဒီၩ့ဂီၩ့ ဖ့ၪနဲၪ ဆၧအဂဲး (reason) ဘၪထွ့ၫဆၧချဲၩ့ဒီၩ့, ဒဲဖ့ၪလၫ့၀့ၫဆၧချဲၩ့ဒီၩ့အခီၫပယီၫနီၪ လီၫ. ဆၧမၩအ၁ၭ၁ၧၫ့ဆၫ့နီၪ ပမိဒၪဘၪလၧ အတုၬ, အစီၩ့, ဒဲအနၠါမုနံၩအဆၧ မၩလိၪဖၧၩ့လီၫ. ထီးနီၪလဖၧၫ့ပမိမၩလိၪဘၪဒီၭ ဆၧချဲၩ့ဒီၩ့အဂူၫဂၩလဖၪလၧ ပူၬတပၠါဒဲပြီပတံၬအမုနံၩနီၪလီၫ.