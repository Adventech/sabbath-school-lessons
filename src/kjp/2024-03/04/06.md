---
title:  ဆၧချဲၩ့ဒီၩ့ဘၪထွ့ၫဆၧချံၫမဲၪထၪ့ဒဲဒိၪထၪ့
date:   25/07/2024
---

`ဖီ မၫကၧၭ ၄း၂၆-၂၉. ဆၧချဲၩ့မိထုၪ့အခၪ့ထံၭလၧဆၧချဲၩ့ဒီၩ့လၩ့ယီၩ မွဲဆၧနီၪလဲၪ.`

လံၬမၫကၧၭဆၧ၁ၭထိၬအပရၧၫ့အၪဒၪဆၧနီၪ လ့ၩလဖျိၩ့ဎးလၧ မၭ၁ုၫ ဒဲလၧလုကၭနီၪလီၫ. မွဲလါနၫ့ဂ့ၩ ဆၧချဲၩ့ဒီၩ့လၩ့ဆၧအီၪလၩ့ဆၫ့၀့ၫဒၪလၧ မၫကၧၭ ဖၧၩ့လီၫ. ဆၧဂဲးမိထုၪ့လၧဆၧချဲၩ့ဒီၩ့လၩ့အဖၨၪခိၬဖိၪယီၩ မွဲဒၪဆၧချံၫမဲၪထၪ့ ဒဲဒိၪထၪ့၀့ၫအဆၫ့အဆၫ့နီၪလီၫ. ယ့ၫရှူၬဖ့ၪနဲၪ၀့ၫဆၧယီၩ မွဲဆၧမၩအ၁ၭလၧ ကဆါယွၩအဘၩ့အမုးအဆၧမၩနီၪလီၫ. ၦၡၩအဆၧမၩနီၪအီၪ၀့ၫဒၪဆ့, လါနၫ့ဂ့ၩ ဆၧဒိၪထၪ့နီၪ မွဲကဆါယွၩအဆၧမၩလီၫ. ဆၧမၩအ၁ၭ (စမသခနျျ) နီၪ အီၪ၀့ၫဒၪ လၧအထီဒၪ၀့ၫလီၫ. ဆၧမၩအ၁ၭနီၪ ထၪ့ဘၭ၀့ၫဒၪလထံၪဎး ထီးလၧအချံၫအ၁ၪ ဎွ့ၩထၪ့မံၫ့ထၪ့၀့ၫဒၪနီၪလီၫ. အနီၪမွဲဆၧမိမၩအ၁ၭလၧကဆါဎရံၬမိဂဲၫလၩ့ နံၫဖၧၫ့လဖၧၫ့အထီ လၧၦလဆီၫ့မီၪ့ဘၪလၧဂၪ့ခိၪအမုနံၩအထုၬလဖၪယီၩလီၫ.

`ဖီ မၫကၧၭ ၄း၃၀-၃၂. လၧဆၧချဲၩ့ဒီၩ့ဆၧဘၪထွ့ၫလၧ ဘၪချံၫအဖၧၩ့နီၪ ဆၧအီၪက့ၪဒိၪဆၧအကၧၩ့ဒိၪလမံၩ့နီၪ မွဲဆၧနီၪလဲၪ.`

ဆၧအီၪက့ၪဒိၪဆၧလၧဆၧချဲၩ့ဒီၩ့လၩ့ဆၧယီၩအဖၧၩ့ မွဲ၀့ၫဒၪဘၪချံၫလၧ အဆံၭ (အပ့ၫ) ဖိၪယီၩ (millimeters) အဆၧဒိၪထၪ့၀့ၫဖၭဒိၪလ့ၬနီၪလီၫ. ဘၪအချံၫနီၪ အဂၩ့ အီၪန့ၫဒၪ ၁-၂ millimeters (.၀၃၉ - .၀၇၉ inches /စူၪမုဖိၪ) လီၫ. ဆၧမုအထံၭ (လၧဆၧလီၩဖျီၪထၪ့၀့ၫထီးယီၩ) နီၪ မွဲ (Brassica nigra) လၧအီၪလၧအချံၫ ပြံၩကဒံၩဖိၪနီၪလီၫ. အမုအထံၭလခီၫနီၪ ဒိၪ၀့ၫထီၫ၀့ၫထီး ၃ meters (10 feet / ၁၀ ?ပ) နီၪလီၫ. ယ့ၫရှူၬစံၭ၀့ၫဒၪ ထီးဒၪလ့ၬထိၪဖိၪလံၪဖိၪ၁ံၪဂဲၫအီၪ၀့ၫလၧ အလၩရှူၪဖၧၩ့န့၀့ၫဒၪဒံၭနီၪလီၫ. ဆၧနဲၪဒီၩ့လၧခဲၫ့ထုၬလမံၩ့ယီၩ မွဲဆၧချဲၩ့ဘၪထဲးဆၧလၧ အၪ့အူၭ ၁၀၄း၁၂ နီၪ, ဒဲလၧဆၧဘၪထွ့ၫလၧ ဒၫ့နအ့လၭ ၄း၁၀-၁၂ နီၪဆ့လီၫ. အၪ့အူၭ ၁၀၄ နီၪ လီၩထဲၩ့ကဆါယွၩအစီၩ့အမၩ့ လၧအတဲၩ့လၩ့၀့ၫဂၪ့ခိၪယီၩ, ဒဲ ဒၫ့နအ့လၭ ၄ နီၪ ဒုၭဖျီၪထၪ့ စန့ၭဘူၫခၭန့ဇၫ အဆၧဒိၪဆၧမုဘဲၫ၁ံၪ့ဖၭဒိၪလထံၭလၧ ၦဘၪဂဲၫအီၪကဒုၩ၀့ၫလၧအဖၫ့လၬနီၪလီၫ.

ဆၧဂဲးမိထုၪ့လၧယ့ၫရှူၬစံၭ၀့ၫနီၪ မွဲယွၩအဘၩ့အမုးအီၪကဲၪထၪ့၀့ၫဒၪ ၦၡၩဂၩဖိၪ, ဒဲဒိၪထၪ့မုထၪ့ အၪထၪ့ဂီထၪ့၀့ၫလၧအလၩ့ဘၩ့လၩ့မုးနီၪလီၫ. ၦၡၩခမျး၁ံၪ ယ့ၫရှူၬအမုနံၩအထီလဖၪနီၪ ဆီၫ့မီၪ့ဆံၭ (ပ့ၫ) ၀့ၫ ၦလီၩလၩ့လၬလၩ့ ဆၧလဂၩလၧအလဲးလီၩ့ခ့ၬခိၬလၧခးဂၫလလံၫ အအီၪဒဲအထံၩအဖျဲလဖုၫအ၁ိၭ လဂၩနီၪလီၫ. လါနၫ့ဂ့ၩ ၦ၀့ၫနီၪအဆၧအဲၪဘၩ့မုးနီၪ မိဒိၪထၪ့ဆုးလီၩ့၀့ၫထီး ဂၪ့ခိၪအထုၬနီၪဒံၭလီၫ.

`“ဘၩ့မုးအဆၧ၁ၭထိၬအပရၧၫ့ယီၩ, မိဘၪဆၧလီၩလၩ့လၬလၩ့၀့ၫ လၧဂၪ့ခိၪချိၫ့ထၧၫ့ဖျိၪ့ယၫလၧဆၧထိးအ၁ၭ လၧၦၡၩကိၭဆၨၩ့ဒ့ၭအဂးတၭ, ထီးနီၪ လဖၧၫ့ဆၧအထုၬမိအီၪထၪ့၀့ၫလီၫ” (မၭ၁ုၫ ၂၄း၁၄). ဆီၫ့မီၪ့ယိထံၫ “ဆၧအီၪကီၪ့” ယီၩ အဆၧမၩအ၁ၭလၧယ့ၫရှူၬအဆၧလီၩဆိၫ၀ဲၩနီၪလါဆံၭ. ဘၪမွဲနီၪ ကဲၪထၪ့ဆၧလၩ့ဆၫ့လၩ့မဲၩလဲၪ, ထီးဒၪလ့ၬဆၧနဲၩအဆၧအီၪက့ၪဂုးခၧၫ့ (လၧပဂး) နီၪလဲၪ.`