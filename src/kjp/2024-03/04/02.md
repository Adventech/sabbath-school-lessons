---
title:  ဆၧချဲၩ့ဒီၩ့လၩ့ဘၪထွ့ၫၦဎွံၪဆၧ
date:   21/07/2024
---

`ဖီ မၫကၧၭ ၄း၁-၉. ဂၪ့ခိၪအမံၩ့မံၩ့လဖၪနီၪ မွဲဆၧနီၪလဲၪ, ဒဲဆၧချံၫလဖၪမၩအ၁ၭဘဲၫ၁့ၪလဲၪ.`

ထီးပဖီဘၪဆၧချဲၩ့ဒီၩ့လၧ လံၬဆၧ၁ၭထိၬအပရၧၫ့လဖၪနီၪ, ၦအၪဂၩ မိဆီၫ့မီၪ့ဆိၫလၧဆၧထုၭထၪ့အခီၫပယီၫအလးနီၪလီၫ. လၧခဲၫ့ထဲၩ့, ဆၧအၪ့စၪ့, အနီၪမွဲဆၧ၁ီၪ့လိၪၦလၧၦဎရံၬဖိၪ၁ံၪအနး၁ၭဆၧမၧၫ့ဆၧဂဲၩအဘၪအဂးမွဲအ့ၬဧၪ. . . မွဲဆ့လီၫ, လါနၫ့ဂ့ၩဘၪလဖၧၫ့ဖၧၫ့နီၪ, အၪနဲၪ့ဆၧအဂူၫဂၩ ဆၧဘၪထွ့ၫဘဲၫ “ဆၧလၩ့ဂၬယွၩအဘၩ့အမုး,” ဒဲ “ၦလၧအနါအီၪလဖၪ, မွဲအနါဂၧၫ့ဒၪ၀့ၫဆံၭ,” လဖၪနီၪ ယ့ၫရှူၬလီၩပျၩ့ထၪ့ဆၧချဲၩ့ဒီၩ့အဂဲးအဖးအ့ၬလီၫ.

မွဲဆၧနီၪတၭ, ဂ့ၩလၧပမၩန့အဆၧၫ့အထီ ဘဲၫ၁ိၭပမိအၪ့ဎၬန့ဆၧဂဲးဆၧဖး လဖၪယီၫယီၫလၧအကၠီၪ့အဖျီၩ့ဖၧၩ့နီၪလီၫ. ဆၧချဲၩ့ဒီၩ့လၧၦဎွံၪဆၧနီၪ မိဒုၭနၪ၁့ၪ ပၧၩဆၧမၩအ၁ၭအထၧးအလၧးအမံၩ့မံၩ့နီၪလီၫ. ဆၧချံၫနီၪ မွဲဆၧလမံၩ့ဎး လါနၫ့ဂ့ၩ လၩ့ထ့ၬလၧဖံၬအလးနီၪ လၩ့ဆၫ့လိၬ၁ၭလီၫ. ဘဲၫဖံၭလးနီၪအီၪလၩ့ဆၫ့ လိၬ၁ၭအ၁ိၭ ဖံၭအလးလမံၩ့ဘၪလမံၩ့နီၪ ဒုၭကဲၪထၪ့ဆၧချံၫလၧအမဲၪထၪ့အခံး အဂၩ့လၩ့ဆၫ့လိၬ၁ၭနီၪလီၫ.

ဆၧချံၫလၧအလၩ့လၧဖၧၩ့၁ၭအနဲၩ့လဖၪနီၪ ဘၪဆၧအၪ့ခွံၬ၀့ၫလၧထိၪ၁ံၪ လံၪ၁ံၪချဲၫ့မၬလီၫ. “လၧအဎွံၪဆၧနီၪလနၩ့နၩ့ လၩ့ဘၪ၀့ၫလၧဖၧၩ့၁ၭအနဲၩ့ထံၭတၭ, ထိၪ၁ံၪလံၪ၁ံၪဂဲၫအၪ့ခွံၬ၀့ၫလီၫ” (မၫကၧၭ ၄း၄).

အ့ၪမွဲဆၧချံၫလၩ့ဘၪလၧလိးကျၩ ထီးဂၪ့ခိၪအီၪလအၪဘၪ, လယိၬဘၪနီၪ မဲၪထၪ့၀့ၫချဲၫ့မ့ၬလါနၫ့ဂ့ၩ မုမ့ၬထၪ့ဘၪခိဎီၩ၀့ၫတၭ, အ၀ံလအီၪဘၪနီၪဎဲၫ့ထၪ့ခွံၬ ၀့ၫဒၪလီၫ.

ဆၧချံၫလၧအလၩ့ဘၪ၀့ၫလၧဆၧဆူၪဆၧမဲၪအကျၩနီၪ မဲၪထၪ့၀့ၫလါနၫ့ဂ့ၩ ဆၧဆူၪဆၧမဲၪခဲၪဘံၭခွံၬ၀့ၫတၭ ၁-ထၪ့၀့ၫလန့ဘၪနီၪလီၫ.

ဆၧချံၫလၧလၩ့ဘၪ၀့ၫလၧဂၪ့ခိၪဂ့ၩနီၪ, မဲၪထၪ့၀့ၫ, ဒဲအၪထၪ့၀့ၫ, ၁-ထၪ့၀့ၫဒၪလီၫ.

လၧဆၧနီၪလဖၪအကျၩ ဆၧမၩအ၁ၭ၁ၧၫ့မံၩ့နီၪ ကဲၪထၪ့ဆၧစၪခွံၬ၀့ၫ, ဒဲအ့ၪမွဲလၧခဲၫ့ထုၬလမံၩ့နီၪ မွဲဆၧမၩန့နၧၩ့ဆၧ, မၩန့ဆၧအခိးအတၩအၪအၪလ့ၬနီၪလီၫ. ဆၧမၩအ၁ၭလဖၪထီးလူၬအဖၧၩ့ ထီးပထိၪဎီၩ့လိၬလၧအဆၧၫ့ အထီလထီနီၪ, ဆၧလၩ့ဆၫ့လိၬ၁ၭဖျီၪ၀့ၫဒၪဂ့ၩဂ့ၩဘၪဘၪလီၫ.

ဆၧချဲၩ့ဒီၩ့ယီၩဖျီၪလၧဆၧဒုၭနဲၪလၩ့ ၦကဲၪထၪ့အထံၩအဖျဲအဆၧလုဒိၪ ဒဲဆၧအၪ့ထၩ, ဆၧခွံၬစၧး (စွန့်စားမၤ) အီၪ၀့ၫဒၪနီၪ, လါနၫ့ဆၧဖိၬယ့ၫရှူၬအခဲၫ့ နီၪ မိဒိၭန့ဘၪအခိးအတၩအၪအၪလ့ၬနီၪလီၫ.

`ပမိဒိၭန့ဘၪ နး၁ၭအဆၧမၩလိၪအဂူၫဂၩလဖၪ လၧန့ဆၧၫမွဲဆၧနီၪလဲၪ.`