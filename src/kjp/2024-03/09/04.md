---
title:  မွဲမပၫစံၭလၧနမၩဆၧနီၪကဲၪလဲၪ (မွဲနမၩဆၧယီၩလဖၪလၧပလၫအစီၩ့အမၩ့ လဂၩလဲၪ)
date:   27/08/2024
---

`ဖီ မၫကၧၭ ၁၁း၂၇-၃၃. ဆၧအၪ့ထၩမွဲဆၧနီၪလဲၪ, လၧၦခိၪနါလဖၪ ဂဲၫဆိၬန့လၧယ့ၫရှူၬအအီၪနီၪလဲၪ, ဒဲအ၀့ၫစံၭဆၧၫ့ထဲၩ့၀့ၫဘဲၫ၁့ၪလဲၪ.`

မုနံၩလၧယ့ၫရှူၬမၩဆံၫ့ခွံၬဆၧလုဂံၪ့ဂီၩ့အလးခဲၫ့နီၪ, ၦခိၪနါ၁ံၪလဖၪ ထၪ့ဒၩဆၧၫ့ယၫယ့ၫရှူၬလၧဆၧလုဂံၪ့၀;ဖၧၩ့, အၪ့စၪ့အ၀့ၫလၧမပၫဖ့ၪလၫ့အစီၩ့ အမၩ့လၧ ဘၪမၩဆၧ၁ံၪလဖၪနီၪလဲၪလီၫ. အ၀့ၫ၁ံၪအၪ့စၪ့ဆၧ မွဲလၧအမိ၁့ၪယၫ ဘၪဆၧမွဲဆၧတီၩအ့ၬ, မွဲ၀့ၫဒၪလၧအ၀့ၫ၁ံၪအၪဎၬဆၧမၪဒဲမိဒုၭလၩ့၀့ၫလၧခုၩ (ထောင်ချောက်) နီၪလီၫ. အ့ၪမွဲအ၀့ၫစံၭဆၧၫ့၀့ၫလၧဆၧအစီၩ့အမၩ့ဂဲၫလၧ ကဆါယွၩအအီၪနီၪ, လဲၬ၁မါဘၪဘၪလဂၩအဖိၪခွၫနီၪ မိန့ဘၪဆၧအစီၩ့အမၩ့ ဘဲၫ၁့ၪလဲၪ. အ့ၪမွဲစံၭ၀့ၫလၧအီၪဂဲၫလၧၦၡၩနီၪ အ၀့ၫ၁ံၪမိဖျါခွံၬ၀့ၫဘဲၫၦဖျု လဂၩအ၁ိၭလီၫ.

လါနၫ့ဂ့ၩ ယ့ၫရှူၬဒၪအ၀့ၫ၁ံၪအခုၩဒဲစံၭ၀့ၫဒၪလၧ အ့ၪအ၀့ၫ၁ံၪစံၭဆၧၫ့ အ၀့ၫအဆၧအၪ့စၪ့နီၪ အ၀့ၫကစံၭဆၧၫ့ထဲၩ့အ၀့ၫ၁ံၪအဆၧအၪ့စၪ့နီၪလီၫ. အ၀့ၫ အဆၧအၪ့စၪ့နီၪဘိၩ ဘၭတံၫဇၫ့စယီဟၫ့အဆၧဘၧၩ့လၩ့ဆၧနီၪ မွဲဂဲၫလၧ ကဆါယွၩဧၪ, အ့ၪလမွဲလၧၦၡၩအီၪဧၪနီၪလီၫ. လထံၪဎးနီၪ, အ၀့ၫ၁ံၪ၁့ၪယၫလၩ့ အ၁ၭလၧအ၀့ၫ၁ံၪလၩ့လၧခုၩလမံၩ့အဖၧၩ့လီၫ. အ့ၪအ၀့ၫ၁ံၪစံၭလၧကဆါယွၩနီၪ, ယ့ၫရှူၬမိစံၭလၧ “ဘၪမွဲနီၪ န၁ံၪလနဲၩဘၪအ၀့ၫလဲၪ,” ဒဲအ့ၪစံၭ၀့ၫလၧ ၦၡၩအီၪ နီၪ, ဘၪ၁ၭမဲၪၦၡၩခမျၧး မွဲလၧၦကိၭဂၩနဲၩစယီဟၫ့နီၪလီၫ. မွဲဆၧနီၪ, အ၀့ၫ စံၭဘျၪဆၧလၧအ၀့ၫ၁ံၪလ၁့ၪယၫဘၪနီၪလီၫ. လၧဆၧဂဲးအနီၪ ယ့ၫရှူၬစံၭဆၧၫ့ ထဲၩ့အ၀့ၫ၁ံၪအဆၧအၪ့စၪ့အ့ၬဆ့လီၫ.

`ဖီ မၫကၧၭ ၁၂း၁-၁၂. ယ့ၫရှူၬနဲၪပျၩ့ဆၧလၧဆၧချဲၩ့ဒီၩ့ဘဲၫ၁့ၪလဲၪ, ဒဲဆၧမၩအ၁ၭဆၧနီၪလဲၪ.`

ယ့ၫရှူၬလီၩထဲၩ့ဆၧချဲၩ့ဒီၩ့လၧစဘံၭမုလး, ကျိၭအကဆါလဂၩ, ဒဲၦမၩကၩ လၧအအၪလံၩ့၀့ၫလဖၪအဂဲးလီၫ. ဆၧမၩအ၁ၭလၧယ့ၫရှူၬစံၭနီၪ လၩ့ဂၬလိၬ၁ၭ လၧဆၧချဲၩ့ဒီၩ့ဘၪထွ့ၫစဘံၭကျိၭအထၭခိၪ လၧလံၬအဲၫစ့ယၫ (၅) အဖၧၩ့, လၧကဆါယွၩအဆၧစ့ၩရၫ့ၦအံၫစရ့လၭဖိၪလတီၩလလီၩ့ဘၪနီၪလီၫ. ၦကိၭဂၩဒ့ၭ, လၩ့ဆၫ့ဒၪဆၧၦအခိၪအနါထီးနီၪလဖၪ မိနၪ၁့ၪဆၧချဲၩ့ဒီၩ့နီၪဂ့ၩဘၪစဲၪလီၫ.

ဆၧမၩအ၁ၭလကြၨၭလဘၪဘၪလၧၡါဒီၩ့အဖၧၩ့, ၦမၩကၩ (ဆၧအၪ့မၧၫ့ ဖိၪ) လဖၪ လမိဖ့ၪလၫ့ထဲၩ့ဘၪကျိၭအကဆါနီၪလၧ ဆၧအ၁ူၪအ၁ၪလဖၪဘၪ နီၪလီၫ. လၧအနီၪအဂး, အ၀့ၫ၁ံၪမၩနၧၩမၩစၪကဆါအခ့ၫအၡၩ၁ံၪ ဒဲမၩ၁ံၫ၀့ၫဒၪ ဆ့လီၫ. လၧခဲၫ့ထုၬ, ကဆါနီၪဖျါလၩ့အဖိၪခွၫ, ဆီၫ့မီၪ့၀့ၫလၧအ၀့ၫ၁ံၪမိယူၭယၪ့ ၀့ၫနီၪလီၫ. လါနၫ့ဂ့ၩဆၧမၩအ၁ၭဘဲၫနီၪအ၁ိၭအ့ၬ. အ၀့ၫ၁ံၪဆီၫ့မီၪ့ထိၪဎီၩ့လၩ့ဆၫ့ ၀့ၫလၧ အ့ၪမၩ၁ံၫခွံၬၦအဖိၪခွၫယီၩတၭ, စဘံၭကျိၭနီၪ မိကဲၪထၪ့အ၀့ၫ၁ံၪအဆၧ နီၪလီၫ. လၧအ၀့ၫ၁ံၪအဆၧဆီၫ့မီၪ့လတီၩလဘၪအဖျီၩ့ဘၪနီၪ ဒုၭဆၧၫ့ယၫဘၪ အ၀့ၫ၁ံၪလၧဆၧစ့ၩရၫ့နီၪလီၫ.

လၧၡါဒီၩ့အဖၧၩ့ ယ့ၫရှူၬဖ့ၪလၫ့ဆၧဘိၪ့ဆၧဘၩခိၪနါထီးနီၪလဖၪ လၧဆၧ ဖ့ၪထုၪ့၁ုၪ့ထုၪ့၁ၭလၩ့ဆၫ့လမံၩ့ လၧအ၀့ၫ၁ံၪအဆၧဂဲၩဆၧ၀ၭဖိၫစိၩအ၁ၭလၧဆၧ အၧၩ့ဆၧ၁ၫ့နီၪလီၫ. လၧဆၧဖၩ့အဖၧၩ့နီၪ, ပဒၪဘၪယ့ၫရှူၬအဆၧအဲၪဖ့ၪကိၪ့ ဆိၫ၀ဲၩဆၧနီၪလီၫ. ဆၧအၪ့လဲၩထဲၩ့၁ၭဒဲမိဂၭဎ့ၭဆၧစ့ၩရၫ့ဆၧနီၪအဂး အ၀့ၫ၁ံၪ အဆၧၫ့အထီဂ့ၩဘၪအီၪ၀့ၫဒၪဒံၭလီၫ. လနၩ့နၩ့မိနီၫ့ယါလၩ့ထဲၩ့, အၪ့လဲၩထဲၩ့၁ၭ, ဒဲထိးဆၧၫ့ယ့ၫရှူၬလီၫ. အဂူၫဂၩလနၩ့နီၪဘိၩ မိမၩ၀့ၫဒၪအ့ၬလီၫ.