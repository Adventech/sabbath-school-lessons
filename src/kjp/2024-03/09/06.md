---
title:  ဆၧမၪလူၬအဒိၪထုၬ
date:   29/08/2024
---

`ဖီ မၫကၧၭ ၁၂း၂၈-၃၄. ဆၧအၪ့စၪ့အဒိၪအယိၬလၧ ၦကွ့ၭဆၧဖိၪလဂၩ အၪ့စၪ့၀့ၫနီၪ မွဲဆၧနီၪလဲၪ, ဒဲယ့ၫရှူၬအဆၧစံၭဆၧၫ့ထဲၩ့ဆၧနံၫမံၩ့နီၪ မွဲဆၧနီၪ လဲၪ.`

လၧမၫကၧၭအဆၧ၁ၭထိၬအပရၧၫ့ထီးယီၩလထံၪ, ထုၭဖျီၪ၀့ၫလၧၦဆၧဘိၪ့ ဆၧဘၩခိၪနါ၁ံၪအၪဒၪဆၧနီၪ ခနံၫ့ထၪ့ဒၩယ့ၫရှူၬလီၫ. ပဒၪဘၪဆၧယီၩလၩ့ဆၫ့ ဒၪဆၧလၧယရှုစလံၫ့နီၪယူၭ, လၧယ့ၫရှူၬဘၪဒၪဆၧၫ့ယၫဆၧဘိၪ့ဆၧဘၩအဆၧ ဖိၬထွ့ၫမၩဂၧၩ့လၧဆၧလုဂံၪ့လၧ အအီၪလၧၦယုဒၫဖိၪ၁ံၪအ၁ၭခံဖၧၩ့နီၪလီၫ. ဘဲၫနီၪအ၁ိၭ, ၦကွ့ၭလံၬဖိၪလဂၩခိၭနၪဘၪ ယ့ၫရှူၬအစံၭဆၧၫ့ထဲၩ့ဆၧလဖၪ လၧအဘၪဂဲးလိၬတ့ၭလိၬ၀့ၫလၧဆၧလူအၪချဲၩ့အၪဆၧအဖၧၩ့နီၪ အ၀့ၫအၪ့အူၭအၪ့ ဎၧၩ့ယ့ၫရှူၬလၧအမၩ၀့ၫလၧဆၧတီၩဆၧလီၩ့အဖၧၩ့ ဒဲလၧဆၧဒူၩဆၧယၪ့အဖၧၩ့ ဆ့နီၪလီၫ. အ့ၪမွဲၦအ၁ၭအီၪယၫ့၁ၭဘၪကဆါယ့ၫရှူၬလဂၩဂၩ မိအီၪယိစိၩဒၪဆၧ လၧအယဲၩ့နီၪ မွဲဆၧဘီၪဆၧယီၫလီၫ. လါနၫ့ၦ၀့ၫဒၪနီၪ မွဲၦဘဲၫနီၪအ့ၬ.

ၦကွ့ၭလံၬဖိၪနီၪ နုၬလၩ့ခၫ့ထ့ၬဆၧဘိၪ့ဆၧဘၩအ၁ၭခံ လၧဆၧအၪ့စၪ့ မွဲ၀့ၫဒၪ, “လၧဆၧမၪလူၬထီးအလူၬအကျၩနီၪ အခၪ့ထံၭမွဲထံၪထံၪလဲၪ” နီၪလီၫ. ယ့ၫရှူၬစံၭဆၧၫ့ထဲၩ့၀့ၫဒၪ၁့ၪ၁့ၪဘၪဘၪဒဲပျၩ့ပျၩ့ထ့ၬထ့ၬ, ချဲၩ့ဒိၭနဲၩ့ Shema, ဆၧဆူဆၧနဲၩအဆၧအုၩ့လၩ့လၧၦယုဒၫဖိၪအဆၧဘိၪ့ဆၧဘၩလၧ ၅မိစ့ၭ ၆း၄, ၅ နီၪလီၫ. ဆၧမၪလူၬအခၪ့ထံၭ, ယ့ၫရှူၬစံၭ၀့ၫဒၪ, “အဲၪယွၩနကဆါလၧန၁ၭထၧၫ့ဖျိၪ့ ယၫ, ဒဲလၧန၁ၭၡီၩ့ထီးအလူၬ, ဒဲလၧန၁ၭကိၪ့၁့ၪထီးအလူၬ, ဒဲလၧနဂဲးနဘၭထီး အလူၬဆံၭ” လီၫ. ယ့ၫရှူၬစံၭအၪထၪ့၀့ၫလၧဆၧဒိၪထုၬနံၫထံၪလထံၪ, လၧလံၬလးလံၩအဖၧၩ့ကဒီၭ, လၧ ၃မိစ့ၭ ၁၉း၁၈ အဖၧၩ့, “အဲၪၦလၧနနဲၩ့ထံၭ ဘဲၫနနၫ့ဆါဒၪန၀့ၫအ၁ိၭဆံၭ” နီၪလီၫ.

ဘၪလဖၧၫ့ဖၧၫ့ၦၡၩဆီၫ့မီၪ့ဆၧလၧ ဘၪမွဲနီၪဆၧမၪလူၬဘၪအီၪလၧဆၧ အဲၪနီၪလဲၪ. ဆၧမၪလူၬလၧ ၅မိစ့ၭ အဖၧၩ့နီၪ ဆၧအလုၫအလါဘၪဆုးလိၬ၁ၭ အီၪ၀့ၫဒၪလီၫ. ဆၧချဲၩ့နီၪအီၪဂဲၫလၧဆၧအုၩ့လၩ့၁ၭလၧခီၩခီၩအိၩ လၧၦအဖုၫ၁ံၪ (parties) အဘိၩ့အဆၧၩ့နီၪ, ဆၧချဲၩ့ဖျိၪ့ (term) လၧ “ဆၧအဲၪ” နီၪဘၪထွ့ၫလၧ ဆၧအီၪတီၩမၩဆၧလၧဆၧအုၩ့လၩ့အဂး, ဆၧမၩလၧၫ့မၩဎွ့ၩထၪ့ဆၧအုၩ့လၩ့နီၪ လၧဆၧတီၩဆၧလီၩ့အဖၧၩ့လီၫ. အ့ၪမွဲၦအဖုၫအဆၨၩ၁ံၪလဆုးဘုၭဘၪလိၬ၁ၭ ဒိၪဒိၪအၪအၪလါနၫ့ဂ့ၩ ဆၧဘၪအီၪခိၭတီၩ၀့ၫလၧဆၧဂဲၩဆၧ၀ၭလမံၩ့ဘဲၫနီၪလီၫ.

ၦကွ့ၭလံၬဖိၪ၀့ၫနီၪ မွဲၦအတီၩအဘၪလဂၩ ဒဲဒၪဘၪယ့ၫရှူၬအဆၧစံၭဆၧၫ့ ထဲၩ့ဆၧလၧအဘၪ၀့ၫအတီၩ၀့ၫတၭ စံၭ၀့ၫဘဲၫနီၪအ၁ိၭလီၫ. ဆၧမၩဘဲၫနီၪ မွဲဆၧဘိၪ့ဆၧဘၩခိၪနါ ထီးနီၪလမၩယံၫယါနးဆိၭဘၪနီၪလီၫ. ယ့ၫရှူၬဆ့အီၪက့ၪဒိၪ ၦကွ့ၭလံၬဖိၪနီၪအ၁ၭတီၩလီၩ့နီၪ ဒဲစံၭဆၧၫ့အ၀့ၫအဆၧအၪ့စၪ့, လီၩ၀့ၫလၧ ၦ၀့ၫဒၪနီၪယဲၩ့လၧမူၭခိၪဘၩ့မုးအ့ၬနီၪလီၫ. စံၭ၀့ၫလၧ လအီၪယဲၩ့ဘၪနီၪ မွဲအီၪ လၧအဖၧၩ့ဖၧၩ့ယူၭဒံၭအ့ၬလီၫ. မွဲဆၧကြၨၭအီၪဒံၭလမံၩ့လၧ ၦကွ့ၭလံၬဖိၪနီၪ မိဘၪ၁့ၪယၫ၀့ၫလၧယ့ၫရှူၬနီၪ မွဲမပၫလဲၪဒဲမိဘၪဖိၬ၀့ၫအခဲၫ့, မွဲခၪ့ခၫ (ပြေခလှမ်း) လၧခဲၫ့လခၫလၧဆၧဆူဆၧနဲၩအဆၧလ့ၩဆၧအဖၧၩ့နီၪလီၫ.

`ပမၩလိၪဘၪဆၧလၧပဘၪအဲၪကဆါယွၩ ဒဲၦလၧပနဲၩ့ပဎီၩ့ဘဲၫပနၫ့ဆါဒၪ ပ၀့ၫနီၪ ဘဲၫ၁့ၪလဲၪ. ဘၪမွဲနီၪထုၪ့စူၪယၫနီၪ ကဲၪဆၧဂဲးခၪ့ထံၭ (key) လၧ ဆၧဖိၬထွ့ၫဆၧမၪလူၬ၁ံၪလဖၪနီၪလဲၪ.`