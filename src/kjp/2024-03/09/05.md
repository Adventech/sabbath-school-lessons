---
title:  ဂၪ့ခိၪချိၫ့အဆၧမၩလဖၪဒဲမူၭခိၪဘၩ့မုးအခိးအတၩလဖၪ
date:   28/08/2024
---

`ဖီ မၫကၧၭ ၁၂း၁၃-၂၇. ဆၧမိမၩအ၁ၭထီးယီၩဆၧနီၪလဲၪ, ဒဲယ့ၫရှူၬ၁ီၪ့၁ၫ့ ဆၧမွဲဆၧတီၩ မွဲဆၧနီၪလဖၪလဲၪ.`

ၦခိၪနါထီးနီၪလဖၪ ကိၪ့ထၪ့ဖီၪ့န့ယ့ၫရှူၬလၧမိစ့ၩရၫ့အ၀့ၫလၧဆၧလမံၩ့မံၩ့, လၧၦရိမၫအၦဒိၪမွဲဂ့ၩ, လၧၦခမျၧးအဖၧၩ့မွဲဂ့ၩနီၪလီၫ. ဆၧမိဂဲးလိၬတ့ၭလိၬ မိအီၪထၪ့၀့ၫဒၪဒီၭလၧ ဆၧဖ့ၪလၫ့ဆၧအခီၫ့အထးအဂဲးနီၪလီၫ. ၦလၧလမိဖ့ၪလၫ့ဆၧ အခီၫ့အထးနီၪ မွဲဆၧထၪ့ဒၩရိမၫအၦဒိၪ, ဒဲမိကဲၪထၪ့ဆၧကၪဆၧဂဲၩဖၭဒိၪဆ့ လီၫ.

ယ့ၫရှူၬအဆၧစံၭဆၧၫ့နီၪ မိဘၪဖ့ၪလၫ့ထဲၩ့စံစၧၫလၧစံစၧၫအဆၧတၭ, ဒဲယွၩလၧယွၩအဆၧဆံၭနီၪလီၫ. “အ၀့ၫထုၭဖျီၪလီၩ၀့ၫ ခီၫလၧအ၀့ၫ၁ံၪအီၪမၧၫ့ ဘၪလၧရိမၫအစီၩ့အမၩ့လၩဒုၩဖၫ့လၬနီၪ, အ၀့ၫ၁ံၪအမူၩဒၩအီၪလၧဘၪဖ့ၪလၫ့ မၩဆၧၩ့ထဲၩ့အဆၧမၩဆ့လီၫ. ဒဲလၧအီၪမၧၫ့အီၪဂဲၩဘၪလၧအဆၧပၧၩ့ဖၫ့လၬ မုၬမုၬရှူၬရှူၬအ၁ိၭ, အ၀့ၫ၁ံၪမိဘၪအီၪက့ၪဖ့ၪလၫ့ဆၧလၧယွၩအဂးအဆိၫထုၬ, ဒဲဘၪအီၪတီၩ၀့ၫဘၩ့မုးအဆၧဖံၭဆၧမၩဖၧၩ့နီၪလီၫ.” Ellen G. White, _The Desire of Ages_, p. 602.

ဆၧအၪ့စၪ့ဖိၬထၪ့အခဲၫ့လမံၩ့ဒီၭနီၪ မွဲလၧဆၧဂဲထုၪ့မၧၫ့ထၪ့ထဲၩ့လၧဆၧ၁ံၫ အဂဲးအဖးလီၫ. မွဲဆၧဘၪထွ့ၫလၧၦထၧၫ့ဖု၀ဲနွ့ၫဂၩ ဒဲၦမုၪလဂၩအဂဲးလီၫ. ဘဲၫစမိစ့ၭအဆၧ၁ီၪ့ဆၧ၁ၫ့အီၪ၀့ၫအ၁ိၭ, လၧဆၧအီၪက့ၪပၧၩ့ထၬဂံၪ့ဒီၪ့အစူၪလး ခၪ့ခိၪအဂး, ၦလဂၩဂၩအထၧၫ့ဖု၀ဲအ့ၪ၁ံၫဒၪအမၫတၭ, အဖိၪလအီၪလၩ့ထးဘၪ နီၪ, မွဲအထၧၫ့ဖု၀ဲမၩန့အမၫတၭ, မၩအီၪထၪ့န့အထၧၫ့ဖု၀ဲအချံၫအ၁ၪလီၫ (၅မိ ၂၅း၅-၁၀).

ဆၧချဲၩ့ထၪ့ဒၩဆၧဂဲထုၪ့မၧၫ့ထၪ့ထဲၩ့အဆၧ၁ီၪ့ဆၧ၁ၫ့, လၧၦစၭဒုၫစံၫဖိၪ လဖၪ လနဲၩဘၪ၀့ၫနီၪ, စံၭန့ချဲၩ့ဆၫဆၧလၧဆၧကၪဆၧဂဲၩဘၪထုၭဖျီၪလီၩၦမုၪနီၪ မွဲမိကဲၪမပၫအမၫလဲၪလၧဆၧဂဲထုၪ့ထဲၩ့အမုနံၩနီၪလဲၪလီၫ. ၦဖၫရစံၫဒဲ ၦစၭဒုၫစံၫအဆၧနဲၩလၩ့ဖၭထီးနီၪလီၫ. ယ့ၫရှူၬချဲၩ့ဆၧၫ့ပဒၩ့အ၀့ၫ၁ံၪအဆၧဂဲးလိၬ တ့ၭလိၬဆၧနီၪ လၧဆၧချဲၩ့ဒိၭနဲၩ့လံၬဆံၫ့ဎံၪဒဲလၧကဆါယွၩအစီၩ့အမၩ့နီၪလီၫ. လၧၫ့လထံၪနီၪ, အ၀့ၫထုၭဖျီၪလီၩကဆါယွၩအစီၩ့အမၩ့ လၧဆၧဂဲထုၪ့ထဲၩ့အမုနံၩ ထီးနီၪ လၧမူၭခိၪဘၩ့မုးနီၪ ဆၧအီၪဎုၬလိၬ၁ၭဘဲၫနီၪမိအီၪလၧၩ့အ့ၬနီၪလီၫ. လၧခဲၫ့လထံၪနီၪ အ၀့ၫအီၪပဒၩ့ထၬဆၧဂဲထုၪ့ထဲၩ့အဆၧ၁ီၪ့ဆၧ၁ၫ့လၧ အထုၭန့ ၦအ၁ၭလၧ ၂မိစ့ၭ ၃း၁-၂၂ အဖၧၩ့, လၧကဆါယွၩထုၭဖျီၪလီၩ၀့ၫ အ၀့ၫဒၪမွဲ စအၫဘြဟၫ့, စအံစၭ, ဒဲစယၫကူၭအကဆါယွၩနီၪလီၫ. ယ့ၫရှူၬမၩန့ဆၧနီၪ အခီၫပယီၫလၧအ၀့ၫ၁ံၪမိဂဲထုၪ့ထဲၩ့တၡါလီၫ. ကဆါယွၩနီၪ မွဲယူၭစအၫဘြဟၫ့, စအံစၭ, ဒဲစယၫကူၭ, ၦဘိၩ့ယီၩထီးလူၬအကဆါယွၩတၭ, အ၀့ၫ၁ံၪဘၪအီၪထး ဘၪလၧဆၧ၁ံၫအဖၧၩ့အ့ၬနီၪလီၫ.

`အ့ၪမွဲၦလဂၩဂၩအၪ့စၪ့နၧၩလၧ “န၁့ၪယၫကဆါယွၩအစီၩ့အမၩ့ဧၪ” နီၪ, နမိစံၭဆၧၫ့ထဲၩ့ဆၧနီၪလဲၪ. ဒဲဘၪမွဲနီၪလဲၪ.`