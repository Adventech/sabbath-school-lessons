---
title:  ဆၧမၩနၧၩ့ဆၧအဆၧနုၬလၩ့
date:   25/08/2024
---

`ဖီ မၫကၧၭ ၁၁း၁-၁၁ ဒဲ ဇ့ၭခရဲအၫ ၉း၉, ၁၀. မွဲဆၧနီၪမၩအ၁ၭထီး ယီၩလဲၪ.`

ဆၧမၩအ၁ၭလဖၪယီၩအဖၧၩ့ ဖိၭဖၫ့နီၪဘၪထွ့ၫလၧယ့ၫရှူၬဖျါလၩ့အထံၩ အဖျဲနံၫဂၩ လၧမိလ့ၩမၩန့အ့ၪက၁့ၪယီၩ့ဖိၪလၧအ၀့ၫမိထူၬ၀့ၫလၧယရှုစလံၫ့နီၪ လီၫ. ဘၪမွဲနီၪဘၪမၩန့အဆၧၫ့အထီအၪအၪလ့ၬလၧဆၧယီၩအဂးလဲၪ.

ဆၧစံၭဆၧၫ့အီၪ၀့ၫဒၪနံၫခီၫလီၫ. (၁) ဆၧထုၭဖျီၪထၪ့ယ့ၫရှူၬအစီၩ့အမၩ့ လၧလီၩဖျီၪထၪ့ဆၧလၧယၫခီၫအဂး, မၩဒိၪထၪ့အဆၧလၩဆၧဖၩ့လၧအ၀့ၫ ဂဲၫလၩ့ဒဲဆုးကျိၭလိၬအ၁ၭလၧဖါကဆါယွၩအဆၧဘၪ၁ၭလီၫ. (၂) ဆၧမၩအ၁ၭ အခံးအဂၩ့ဆုးဘုၭဘၪထွ့ၫလိၬ၁ၭလၧ ဇ့ၭခရဲအၫ ၉း၉, ၁၀. လၧအစံၭ၀့ၫ “ယိခွါ, နစဎွၩဂဲၫလၧနအီၪ...ဒဲထူၬက၁့ၪယီၩ့လၧယရှုစလံၫ့” လီၫ. အနီၪမွဲဆၧဒုၭနၪ့ထၪ့ ထဲၩ့စဎွၩစစီလမၧၫ့ထူၬက၁့ၪယီၩ့ဒဲနုၬလၩ့လၧယရှုစလံၫ့ဆ့နီၪလီၫ (၁စဎွၩ ၁း၃၂-၄၈). ဆၧမၩအ၁ၭနီၪလၧစအၭဒနဲယၫမိကဲၪထၪ့န့အ၁ၭစဎွၩအခၫနီၪ, ဒဲစဒၫ၀ံၭ ဖ့ၪလၫ့အလူလၧ စစီလမၧၫ့မိဘၪထၪ့စဎွၩလထံၪဎးထီးနီၪလီၫ.

“လချုၭဎရံၬအီၪဖျဲၪထၪ့ဒံၭဘၪအနံၪ့ယဲယၩအထီနီၪ, မီၪစဇ့ၭခရဲအၫ လီၩဆိၫ၀ဲၩဆၧလၧၦအံၫစရ့လၭဖိၪ၁ံၪအစဎွၩမိဂဲၫလၩ့၀့ၫလီၫ. ဆၧလီၩဖျီၪဆၧလၧ ယၫခီၫအဂဲး၀့ၫနီၪ မိလၧၫ့ထၪ့ဎွ့ၩထၪ့၀့ၫဒၪဘိၩ့ယီၩလီၫ. ၦလၧဘၪဆၧအီၪ ပဲၩခွံၬ၀့ၫယံၬလ့ၬလဂၩနီၪ မိဂဲၫထဲၩ့လၧစဒၫ၀ံၭအစီၩ့နီၩ့ခိၪအဆၧန့၁ၫဖၧၩ့ဘဲၫ ဆၧစံၭ၀ဲၩအီၪ၀့ၫဒၪအ၁ိၭနီၪလီၫ.” Ellen G. White, _The Desire of Ages_, p. 569.

ဒိၩ့ယရှုစလံၫ့နီၪ အီၪ၁ုၪ့လၩ့အ၁ၭလၧခိၪလီၩ့ခိၪ, လၧ ၂,၄၀၀ ခၪ့ယဲး (၇၄၀ မံတၧၫ) အထီၫနီၪလီၫ. မုနံၩလၧယ့ၫရှူၬအထီဒၪအိၩ ၦခမျၧးအီၪ၀့ၫ ၄၀,၀၀၀- ၅၀,၀၀၀ နီၪလီၫ. အ့ၪမွဲလၧဘိၪ့လ့ၩဖၭအနံၩနီၪ ၦခမျၧးဂဲၫစူၭၡီၩ့အၪနဲၪ့ဒံၭလီၫ. ၀ံးအထိၪအဎၩ့အီၪ၀့ၫဒၪ ၂၅၀ အ့ကၧၫ, ဒဲဆၧလုဂံၪ့အလး၀ၩ့နီၪ အီၪ၀့ၫဒၪ ၃၇ အ့ကၧၫလီၫ. ဆၧလုဂံၪ့ (၁ရိၬ) အဆၧဎံၫဆၧလၩနီၪ ဖၩ့၀့ၫလၧဒီၩ့လး၀ၩ့လီၫ.

ယ့ၫရှူၬအီၪဂဲၫနုၬလၩ့လၧမုထၪ့လခီၫ, စဲၪ့လၩ့ထဲၩ့လၧခိၪလီၩ့အလဲအိၫ့ဒဲ နုၬလၩ့၀့ၫလၧထီၫ့အတရၫ့ (Golden Gate) လၧ၀ံးဒၩ့ခိၪ၁ရိၬအီၪလးနီၪလီၫ. ၀ံးထၧၫ့ဖျိၪ့ယၫဂဲၩ၀ၭ၀့ၫလၧ ယ့ၫရှူၬဂဲၫနုၬလၩ့၀့ၫနီၪ ဒဲၦကိၭဂၩဒ့ၭထိးဆၧၫ့အဆၧ အီၪက့ၪနဲၪ့လဖၪနီၪလီၫ. ခမျၧး၁ံၪဂဲၩ၀ၭဎိၭလၩ့၀့ၫလၧဆၧကိၭၡၭထၪ့ဟိၫစဲနၫ (hosanna), ဆၧချဲၩ့အခီၫပယီၫခၪ့ထံၭမွဲ၀့ၫ “ထိးတဲၩ့ဘိၩ့ယီၩ” (save now), ဒဲလၧခဲၫ့ထဲၩ့ကဲၪထၪ့၀့ၫ “အၪ့အူၭထၪ့ယွၩ” "praise to God" နီၪလီၫ.

ယ့ၫရှူၬအၪ့ကံၩ့ထၪ့၀့ၫလၧ ဘၪအီၪကစုၩယၫအထီ အၪဒၪဆၧလၧလံၬ မၫကၧၭအဖၧၩ့နီၪ လ့ၩဖီၩ့၀့ၫဒၪလီၫ. အ့ၪမွဲဘိၩ့ယီၩ ယ့ၫရှူၬဂဲၫနုၬလၩ့၀့ၫလၧ ၦခမျၧးအမ့ၬယၫ မၩန့ထၪ့ၦဘိၪ့ၦဎွၩအလးအလၩ ဘဲၫဆၧစံၭ၀ဲၩအီၪ၀့ၫအ၁ိၭနီၪ လီၫ. အ၀့ၫဂဲၫနုၩ့လၩ့လၧဆၧလုဂံၪ့အဖၧၩ့, လါနၫ့မွဲလၧမုခံၭလၩ့အထီတၭ, အ၀့ၫယိဒၪဆၧနဲၩ့ဆၧဎီၩ့ဂီၩ ဂဲၫထဲၩ့အီၪပွံၭလၧဘ့ၭ၁နံၫအဖၧၩ့ ကၠၧၫ့၁ိၭလၧအထံၩ အဖျဲလဆံၫနံၫဂၩနီၪလီၫ. ဆၧတုၩ့ထၪ့ဎီထၪ့အီၪနးမံၩ့အ့ၬ, ဂဲၫထဲၩ့အီၪပွံၭဘၪ၀့ၫ ကစုၩယၫလီၫ. လါနၫ့အ့ၪမွဲလၧခဲၫ့အနံၩနီၪ မိမီၪ့ဎီၩ့၀့ၫလၧၩ့အ့ၬ.

`ဆၧမၩအ၁ၭလၧထူၬက၁့ၪယီၩ့နီၪ မွဲဆၧဖ့ၪနဲၪဆၧဆၪ့လၩ့၁ၭအခံးအဂၩ့ လီၫ. ဘၪမွဲနီၪလၧဆၧမၩအ၁ၭနီၪ ကဲၪဆၧနဲၪ့အကၧၩ့ဒိၪလမံၩ့လၧၦဎရံၬဖိၪ၁ံၪ အဂးလဲၪ. လၧထုၪ့စူၪယၫအဆၧဖၩ့အဖၧၩ့ ပဘၪအီၪက့ၪဖိၫလိၫပ၁ၭလၧ မွဲဆၧ နီၪလဲၪ.`