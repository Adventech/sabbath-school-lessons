---
title:  ၦအီၪဆီၪ့၀့ၫဒၪလၧလရၬအဖၧၩ့
date:   15/08/2024
---

`ဖီ မၫကၧၭ ၉း၄၂-၅၀. ဆၧဘၪထွ့ၫဘုၭဆုးလိၬ၁ၭလၧယ့ၫရှူၬအဆၧ၁ီၪ့ ဆၧ၁ၫ့လဖၪနီၪ ဘဲၫ၁့ၪလဲၪ.`

ၦမိဆီၫ့မီၪ့လၧ လံၬအဆၧၫ့ယီၩ မၩအ၁ၭဘဲၫဆၧအီၪက့ၪကီၪ့ထၬဆၧလဘၪလၩ့ဎိၭလိၬ၁ၭဘၪလဂီနီၪလီၫ. လါနၫ့ဘိၩ, ထီးနယိထံၫယိဆၭအဆၧ နဲၪဖျီၪဆၧတၭ ဆၧ၁ီၪ့ဆၧ၁ၫ့လမံၩ့ဘၪလမံၩ့နီၪ ဆုးဘုၭဖိၬထွ့ၫလိၬ၁ၭလၧအမ့ၬ ယၫဒဲအလးခဲၫ့နီၪလီၫ. ဆၧဂဲးလၧလံၬအဆၧၫ့ယီၩ အခီၫပယီၫခ့ၬကၠၪအ၁ၭ၀ၬ၀ၬ, ထီၩ့ထဲၩ့လၧဆၧဂဲးမိၡါ၁ၧၫ့မံၩ့လဆၫ့ဘၪလဆၫ့ - စံၭ၀့ၫဒၪ, “မၩလၩ့ထံၩဖါ (လၧဆၧဒဲၩဘၭအဖၧၩ့)”, “မ့ၪ”, ဒဲ “ထံၫလၪ” နီၪလီၫ.

ဆၧ၁ီၪ့လိၪဆၧအဆိၫထုၬမွဲ “ၦလၧအဆံၭ” နီၪ အီၪက့ၪနဲၪ့၀့ၫၦဆူနဲၩဆၧအ၁ၫ့လဖၪနီၪလီၫ. ဆရၫ၁ံၪဒဲခိၪနါ၁ံၪလဖၪ အမူၩဒၩအီၪ၀့ၫလၧဘၪယိထွ့ၫ ၦကဲၪ့ထၪ့ဆၧအီၪကီၪ့ဖိၪအ၁ၫ့လဖၪ လၧဆၧယိထွ့ၫမၩဆၧၩ့အလၩ့ထံးနီၪလီၫ, ဘဲၫၦစံၭ၀့ၫလၧလံၬဆံၫ့ဎံၪလးလံၩအထီ, ဘၪယိထွ့ၫၦအဂဲးဆံၭဘၭဆါအဆံၭ (ပ့ၫ) ထုၬ လၧဆၧအီၪမၧၫ့အလး၀ၩ့ဖၧၩ့နီၪ - ၦမုၪမဲၫလဖၪ, ၦဖိၪဎွ့ၪဖိၪလဖၪ, ဒဲၦမွံၩ (ဆၨၩဂူၫဂၩ) လဖၪနီၪလီၫ. ယ့ၫရှူၬချဲၩ့ထၪ့လၧဆၧချဲၩ့လီၩဖျီးလၨၪဆၧ (hyperbole) အလၨနီၪ, ဘဲၫအစံၭ၀့ၫ, “ထီးဒၪၦလဂၩဂၩလၧအမၩလၩ့ထံၩဖါ ၦလၧအဆံၭလၧအနဲၩထဲၩ့ယၧၩလဂၩနီၪ အခိၬအ့ၪဘၪဆၧစၧၩ့ထၬလၧဆုၪ့ဂူၬလိး တၭ, ဘၪဆၧခွံၬလၩ့ခွံၬ၀့ၫလၧ မၫဆၧမံၭအဖၧၩ့နီၪ, မွဲအဂ့ၩဒၪအဆၧဒံၭလီၫ” အ၁ိၭနီၪလီၫ.

ဆၧချဲၩမိထုၪ့ “လၧအမၩလၩ့ထံၩဖါ” ဆၧနီၪ ဖျီၪ့စိၩလၧဆၧ၁ီၪ့ဆၧ၁ၫ့ အထီၫထုၬနီၪလီၫ. ဆၧဂဲးဘံၪဘူၪနံၫမံၩ့မၩခ့ၬခိၬ ၦဖီလံၬဖိၪအ၁ၭလီၫ. (၁) ယ့ၫရှူၬမွဲအၪ့မၧၫ့ၦၡၩဘၪဒၪ့ထ့ၬခွံၬအစူၪအခၪ့၁ံၪ ဒဲဘၪအီၩ့ခွ့ၭထၪ့ခွံၬအမ့ၬ၁- အၡါမၬဧၪ. (၂) ယ့ၫရှူၬလီၩလရၬမ့ၪနီၪ အၪ့ဆၧအဆိၩဆိၩအကၠၪကၠၪဧၪ. ဆၧစံၭဆၧၫ့ဆၧလၧလၧၫ့လထံၪအဂးနီၪ, မွဲယ့ၫရှူၬလီၩဆၧဘဲၫနီၪအဂးအ့ၬ, မွဲဘဲၫ ၦယုဒၫဖိၪ၁ံၪပဒၩ့ထၬဆၧအ၁ိၭနီၪအ့ၬ (ထိၪဎီၩ့လၧ ၅မိ ၁၄း၁; ၁စဎွၩ ၁၈း၂၇, ၂၈). မွဲဒၪကဆါမၩန့ဆၧချဲၩ့လီၩဎိၩဒိၪန့၀့ၫ လၧအမိနဲၪအဆၧဂဲးဆၧဖးထံၫထံၫ ဆၭဆၭအဂးနီၪလီၫ. အ့ၪမွဲစူၪလခီၫ, ခၪ့လခီၫ, ဒဲမ့ၬ၁-လဖျိၪ့အဂးဘၪထံၭဆၫ ဖိၭဘိၭနီၪ, လၧၦဎရံၬဖိၪ၁ံၪအဂးဆၧဒဲၩဘၭနီၪ မိလၩ့၁ၭမဲၪ၁ၭဖျဲၩ့ဒိၪမၬလ့ၬလီၫ.

လၧဆၧအၪ့စၪ့နံၫထံၪလထံၪနီၪဆ့, မွဲယ့ၫရှူၬ၁ီၪ့၁ၫ့ဆၧလၧလရၬအမ့ၪ လလၩ့ဖံၭဘၪနီၪမွဲအ့ၬ. ပ၁့ၪယၫဘၪဘဲၫ၁့ၪလဲၪ. မွဲယ့ၫရှူၬချဲၩ့ဒီၩ့လၧဆၧလၩ့နံ လမံၩ့အဖၧၩ့လီၫ. ဆီၫ့မီၪ့ယိၦနုၬလၩ့လၧမူၭခိၪအဒိၩ့ဖၧၩ့လၧစူၪလခီၫ, ခၪ့လခီၫ, ဒဲမ့ၬချံၫလဖျိၪ့လီၫဧၪ. ဒဲဆီၫ့မီၪ့ယိဒီၭ ၦအီၪအလၧၫ့အဎွ့ၩလဂၩထီၩ့လၧလရၬ ဖၧၩ့နီၪဆ့, ဆၧမၩအ၁ၭအဂူၫဂၩမိအီၪလၧၩ့အ့ၬဧၪ. ၦအီၪဆီၪ့လၧၫ့ဎွ့ၩနီၪ မိထီၩ့ လၧလရၬဖၧၩ့ဘဲၫနီၪဧၪ. မွဲဆၧချဲၩ့လၩ့နံလီၫ. ဆၧမၩလၩ့နံဆၧလၧဆၧဂဲးဆၧဖး အကၧၩ့ဒိၪလၧယ့ၫရှူၬလီၩ၀့ၫနီၪ ဒုၭနၪ၁့ၪပၧၩလၧယ့ၫရှူၬဖ့ၪနဲၪအဆၧထိလၧဆၧ ချဲၩ့ဒီၩ့ဎိၩလၨၪဒိၪလၨၪ (hyperbole) အဖၧၩ့နီၪလီၫ. ဆၧနီၪမွဲဆၧထုၭဖျီၪထၪ့ ဆၧဒဲၩဘၭအဆၧမၩဘၪထံၭဒိၪ၀့ၫအၪ၀့ၫ, ထီးဒၪလ့ၬၦအစူၪ, အခၪ့, အမ့ၬ၁-၁ံၪ ဂၭဂီၩ့လါနၫ့ ထၪ့ဘၭနီၪလီၫ.

လရၬနီၪမွဲအဆိၩအကၠၪ, အဆၧမၩဘၪထံၭအၧၩ့၁ၫ့နီၪ မွဲအဆိၩအကၠၪဆ့ လီၫ. “အဂဲးဘဲၫယီၩ ယွၩအဲၪၦဂၪ့ခိၪဖိၪ ထီးအဖ့ၪလၫ့ခွံၬအဖိၪခွၫအီၪ၀့ၫလဂၩဎး ဘဲၫ၁ိၭကယဲၦလၧအနဲၩထဲၩ့၀့ၫလဂၩဂၩနီၪ, မိဘၪဆၧဂၭဂီၩ့အ့ၬ. အ့ၪမွဲမိန့ဘၪ ဆၧမၧၫ့လၩ့ဆိၩလၩ့ကၠၪလီၫ” (ယီဟၫ့ ၃း၁၆). ၦလၧအလၩ့မါထး (လန့ဘၪ ဆၧထိးထဲၩ့တၩ့ထဲၩ့) နီၪ မွဲမ့ၪမိအၪ့၀့ၫအဆိၩဆိၩအကၠၪကၠၪအ့ၬ, မိဂၭဂီၩ့ခွံၬ၀့ၫ အဆိၩအကၠၪလခီၫလီၫၪ မွဲဆၧလၩ့ဆၫ့လိၬ၁ၭဖၭဒိၪလီၫ.