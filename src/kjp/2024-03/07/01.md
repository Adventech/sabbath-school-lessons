---
title:  ဆၧ၁ီၪ့လိၪထံၩဖျဲလဖၪ - ၁
date:   10/08/2024
---

### ဖီလနွ့ၫယီၩအဂးဆၧမၩလိၪ.
မၫကၧၭ ၈း၂၂-၃၈; မၭ၁ုၫ ၂၀း၂၉-၃၄; ယီဟၫ့ ၁၂း၂၅; မၫကၧၭ ၉း၁-၅၀; မၪလခဲၫ ၄း၅, ၆; လုကၭ ၉း၃၀, ၃၁.

> <p>၁နိၫထီၫ့</p>
> "ထီးအကိၭန့ၦခမျၧး ဒဲအထံၩအဖျဲ၁ံၪလၧအအီၪတၭ, စံၭအ၀့ၫ၁ံၪ, ထီးဒၪ ၦလၧဆၧမိဖိၬဘၪအ၁ၭလၧယခဲၫ့လဂၩဂၩနီၪ, မွဲအခွံၬၡိၬခွံၬအ၁ၭဒၪ၀့ၫ, မၩန့ အထုၪ့စူၪယၫတၭ, ဖိၬယခဲၫ့ဆံၭ” (မၫကၧၭ ၈း၃၄).

လံၬမၫကၧၭအခၪ့ထံၭဖိၭဖၫ့နီၪ အီၪက့ၪမိထုၪ့ဆၧလၧ ယ့ၫရှူၬမွဲမပၫလဲၪ နီၪလီၫ. အဆၧ၁ီၪ့ဆၧ၁ၫ့အီၪလၧအစီၩ့အမၩ့ဒဲ အဆၧမၩလၩ့လၭလဖၪနီၪ ဖ့ၪနဲၪ ဆၧလမံၩ့ဎးနီၪလီၫ. အ၀့ၫဒၪမွဲမစဲအၫလီၫ. လၧဆၧဂဲးအကၧၩ့ဒိၪနီၪ, ယ့ၫရှူၬ မိအၪ့စၪ့အထံၩအဖျဲ၁ံၪ လၧအ၀့ၫ၁ံၪနဲၩအ၀့ၫလၧမပၫလဲၪနီၪလီၫ.

စပံတၧၫမိဖ့ၪလၫ့ဆၧစံၭဆၧၫ့အဂ့ၩထုၬနီၪ, ဒဲယ့ၫရှူၬမိလီၩဖျီၪထၪ့၀့ၫ လထံၪဎး ခီၫလၧမစဲအၫအဖျီၩ့ ထီၩ့လၧထုၪ့စူၪယၫလၧပ၁့ၪယၫနီၪလီၫ.

လၧမၫကၧၭ ၈ အလးခဲၫ့ထုၬ ထီၩ့စိၩလၧ မၫကၧၭ ၁၀ အဖၧၩ့နီၪ, ယ့ၫရှူၬ အီၪက့ၪမိထုၪ့ဆၧ၁ီၪ့ဆၧ၁ၫ့အထံၩအဖျဲ၁ံၪ လၧအ၀့ၫအဆၧလ့ၩဆၧအဂဲးနီၪလီၫ. လၧလံၬအဆၧၫ့လဖၪနီၪအဖၧၩ့, အ၀့ၫမိဖ့ၪလၫ့ဆၧလီၩဆိၫစိၩထုၪ့စူၪယၫအဂဲး လီၫ. ဒဲဆၧမၪလူၬလၩ့ဆၫ့လၧ ဆၧမၩကဲၪထၪ့ထံၩဖျဲမိဖိၬထၪ့အခဲၫ့လီၫ. ဆၧမၩလိၪအီၪလၧအစီၩ့အမၩ့လဖၪယီၩ ကြၨၭဘၪ၀့ၫလၧမုလနံၩယီၩဒံၭဆ့လီၫ.

ဆၧ၁ၭထိၬအပရၧၫ့နံၫကုၭလကုၭယီၩ ဘၪဆၧအီၪက့ၪနဲၪ့၀့ၫဒၪလၧ ဆၧမၩဘျၪထဲၩ့ၦအမ့ၬဘျီၪနံၫဂၩလၧအလၩ့ဆၫ့လိၬ၁ၭ, လဂၩနီၪလၧ မၫကၧၭ ၈ အဖိၭဖၫ့ ဒဲလၧခဲၫ့လဂၩနီၪ လၧမၫကၧၭ ၁၀ အထုၬနီၪလီၫ. ဆၧမၩလၩ့လၭလဖၪ နီၪ “ထိးထၬ” (bookends) ဆၧနဲၪဒီၩ့လၧ ဆၧဒုၭကဲၪထၪ့ထံၩဖျဲနီၪ အီၪထဲးဎုၬ လၧနး၁ၭအဆၧဆီၫ့မီၪ့ဘၪထွ့ၫလၧယ့ၫရှူၬမွဲမပၫလဲၪ ဒဲအ၀့ၫမိလ့ၩခလဲၪနီၪ လီၫ. ဘဲၫအဆၧ၁ီၪ့ဆၧ၁ၫ့လဖၪ ကိၭအၪ့ထၩအထံၩအဖျဲလဆံၫနံၫဂၩလၧ အဖီၩ့ခွံၬအနံၪ့ ၂,၀၀၀ အိၩ, ဘၪဆုးလီၩ့၀့ၫလၧထံၩဖျဲမုလနံၩယီၩဆ့လီၫ.