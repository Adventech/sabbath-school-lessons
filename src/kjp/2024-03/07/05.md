---
title:  မွဲပလၫအဒိၪထုၬလဲၪ
date:   14/08/2024
---

`ဖီ မၫကၧၭ ၉း၃၀-၄၁. မွဲဆၧနီၪအလၩ့ဆၫ့လိၬ၁ၭ လၧယ့ၫရှူၬအဆၧလီၩ ဖျီၪစိၩဆၧနံၫဖၧၫ့လဖၧၫ့ လၧအ၀့ၫအဆၧ၁ံၫဒဲအဆၧမၧၫ့ထၪ့ထဲၩ့နီၪလဲၪ (ထိၪဎီၩ့လၧ မၫကၧၭ ၈း၃၁). ဒဲ, အထံၩအဖျဲ၁ံၪတ့ၭလိၬအ၁ၭ လၧမွဲဆၧနီၪအဂဲး အဖးလဲၪ, ဒဲယ့ၫရှူၬဖ့ၪလၫ့ဆၧ၁ီၪ့ဆၧ၁ၫ့မွဲဆၧနီၪလဲၪ.`

လၧအဆၧလီၩဖျီၪဆၧအခၪ့ထံၭလဖၧၫ့အဖၧၩ့နီၪ, ယ့ၫရှူၬမိစံၭဆၧလၧ ၦလၧအမိမီၪ့ဘံၭအ၀့ၫဒဲမိမၩ၁ံၫအ၀့ၫနီၪလီၫ. လၧဆၧလီၩဖျီၪဆၧနံၫဖၧၫ့လဖၧၫ့ အဖၧၩ့နီၪ, ယ့ၫရှူၬချဲၩ့ဘၪထွ့ၫလၧၦမိအၪ့ဆၫလၩ့ခွံၬအ၀့ၫလၧဒုၪဒၩအစူၪဖၧၩ့နီၪ လီၫ (မၫကၧၭ ၃း၁၉). ထီးနီၪလဖၧၫ့, အ၀့ၫချဲၩ့ဖ့ၪလၫ့အဒီၩ့ လၧမိဘၪဆၧမၩ၁ံၫ ၀့ၫဒဲဂဲထုၪ့မၧၫ့ထၪ့ထဲၩ့လၧ၁ၧၫနံၩလနံၩနီၪလီၫ. လါနၫ့ဂ့ၩ အထံၩအဖျဲ၁ံၪအ၁ၭ ဆုးလၧကဆါအဆၧလီၩဆိၫဆၧနံၫဖၧၫ့လဖၧၫ့ယီၩဖိၭဘိၭလၧအခၪ့ထံၭလဖၧၫ့ နီၪအ့ၬ.

လၧ မၫကၧၭ ၈း၂၇ အဖၧၩ့နီၪစံၭ၀့ၫ, ယ့ၫရှူၬအီၪလၧပၪ့လဲၪဂၫလလံၫ လံၩခံၫအီၪဘူၭလၧ စံၭစရံအၫဖံလံၭအတ၀ၫ့နီၪလီၫ. လၧ မၫကၧၭ ၉း၃၀ အဖၧၩ့ နီၪ အ၀့ၫ၁ံၪလ့ၩခၫ့ဂၬခွံၬဂၫလလံၫ, ဒဲလ့ၩထီၩ့၀့ၫလၧကပၧနအၫ့နီၪလီၫ (မၫကၧၭ ၉း၃၃). မွဲဆၧနီၪ, ပထယၬယိအ၀့ၫအဆၧလ့ၩဆၧလၧ လံၩခံၫစိၩလၧလံၩထံၭနီၪ ကၪဂဲၩအ့ၬ. လါနၫ့ဂ့ၩ, အ၀့ၫနုၬလၩ့လၧကပၧနအၫ့အဖၧၩ့လဂၩဒၪ ဘဲၫအထံၩ အဖျဲ၁ံၪအီၪလၩ့ထ့ၬထးလခဲၫ့နီၪလီၫ. ထီးအ၀့ၫ၁ံၪနုၬလၩ့လၧဂံၪ့ဖၧၩ့နီၪ, ယ့ၫရှူၬ အၪ့စိၭအၪ့စၪ့အ၀့ၫ၁ံၪ လၧအကၩ့ကၩဎိၭလၩ့ဆၧမွဲနီၪလၧဖၧၩ့၁ၭနီၪလဲၪ. အ၀့ၫ၁ံၪ အၩ့ထၪ့အနိၭနးဂၩအ့ၬ, အ၀့ၫ၁ံၪအ၁ၭဎံွၫလၧဆၧအၪ့စိၭအၪ့စၪ့ဘဲၫနီၪအ့ၬ, မၩအ၁ၭဘဲၫဖိၪ၁-၁့ၪယၫလၩ့အ၁ၭလၧ အမၩမၪဘၪဆၧအ၁ိၭနီၪလီၫ. အဂဲး ဘဲၫယီၩ အ၀့ၫ၁ံၪကၩ့ကၩလိၬ၁ၭလၧ မွဲပလၫဒိၪထုၬလၧအ၀့ၫ၁ံၪအကျၩလဲၪနီၪလီၫ. ဆၧအၪ့စၪ့ဘဲၫနီၪနီၪ မွဲၦကိၭဂၩဒ့ၭဆီၫ့မီၪ့၀့ၫဆ့လီၫ. လါနၫ့ဂ့ၩအ့ၪမွဲလၧ ကဆါယွၩအဘၩ့မုးဖၧၩ့နီၪ အီၪ၀့ၫလၧအဘျံၭဒၪလခီၫလီၫ.

ယ့ၫရှူၬစံၭဆၧၫ့၀့ၫဆၧနီၪနံၫဆၫ့လီၫ. လၧၫ့နီၪ, အ၀့ၫလီၩဖျီၪထၪ့ဆၧ အဒိၪထုၬနီၪ, မွဲဘၪကဲၪဂုၦၡၩအခ့ၫအၡၩနီၪလီၫ. ယ့ၫရှူၬကိၭန့ဖိၪ၁-လဂၩလၧ အနဲၩ့နီၪ, အီၪက့ၪ၀့ၫလၧခမျၧးအ၁ၭကျၩ, ဆိၬထၪ့၀့ၫဒၪလၧအစူၪလီၩ့ဒဲစံၭ၀့ၫ, ၦလၧအထိးဆၧၫ့ဖိၪ၁-နီၪ မွဲၦထိးဆၧၫ့အ၀့ၫဒၪလီၫ. ဒဲၦအထိးဆၧၫ့ယ့ၫရှူၬနီၪ မွဲၦအထိးဆၧၫ့ဖါကဆါယွၩနီၪလီၫ. မွဲဆၧနီၪဖိၪ၁-လၧအဆၫ့အဖၨၪထုၬနီၪ ဆုးကျိၭ၀့ၫဒၪလၧဖါကဆါယွၩအနၫ့ဆါနီၪလီၫ.

စယီဟၫ့အၪ့စၪ့ဆၧလၧ ၦလၧအချိၫ့လဖၪအဂဲးနီၪ, ယ့ၫရှူၬ၁ီၪ့လိၪ၀့ၫလၧ ၦလၧလထၪ့ဒၩဘၪပၧၩနီၪ အီၪလၧပၧၩနီၪလီၫ. ကဆါအီၪက့ၪဂုးခၧၫ့ထၪ့ ၦဎရံၬဖိၪအဆၧမၩ, လၧဆၧမၩအဆံၭ (ပ့ၫ) ထုၬဒၪလ့ၬနီၪ, ကဆါယွၩအီၪက့ၪ ၁ုၪ့အီၪက့ၪ၁ၭ၀့ၫဒၪလၧမူၭခိၪအဖၧၩ့နီၪလီၫ.

`လံၬဆံၫ့ဎံၪအဆၧအီၪက့ၪ၁ၭလၧဆၧအဒိၪထုၬ လၧအလၩ့ဆၫ့လိၬ၁ၭလၧ ၦဂၪ့ခိၪဖိၪ၁ံၪအဆၧဆီၫ့မီၪ့နီၪ မွဲဆၧနီၪလဲၪ. မွဲဆၧနီၪလမံၩ့လၧနဘၪကျ့ၭစၨၭ မၩဆီၪ့၀့ၫဒၪနီၪလဲၪ.`