---
title:  ဆၧကဲၪ့ထၪ့အထံၩအဖျဲအလုအဎွ့ၩ
date:   12/08/2024
---

`ဖီ မၫကၧၭ ၈း၃၁-၃၈. ယ့ၫရှူၬ၁ီၪ့လိၪဆၧ မွဲဆၧနီၪလမံၩ့ထီးယီၩလၧ ဆၧအလုအဎွ့ၩလၧၦဖိၬဎရံၬအခဲၫ့အဂးနီၪလဲၪ.`

အထံၩအဖျဲ၁ံၪလဖၪဂဲၫထီၩ့၀့ၫလၧ ဆၧအကၧၩ့ဒိၪထုၬအထီ လၧအဆၧ ဆုးကျိၭလိၬ၁ၭလၧယ့ၫရှူၬနီၪလီၫ. ဘိၩ့ယီၩအ၀့ၫ၁ံၪ၁့ၪယၫလၧ အ၀့ၫမွဲမစဲအၫ နီၪလီၫ. ၦဖီလံၬ၁ံၪမိဒၪဘၪ၀့ၫခီၫလၧ (မၫကၧၭ ၁း၁) ယူၭနီၪလီၫ.

လၧယ့ၫရှူၬကိၭ၁ၫ့အထံၩအဖျဲ၁ံၪအခၪ့ထံၭနီၪ, အ၀့ၫစံၭလၧမိဒုၭကဲၪအ၀့ၫ ၁ံၪလၧၦခွံၬၡၬလၧအန့ၦၡၩလီၫ (မၫကၧၭ ၁း၁၇). ဆၧကၪဆၧဂဲၩအီၪထီးနီၪ နးမံၩ့အ့ၬ. လါနၫ့, ထီးမွဲအ၀့ၫ၁ံၪ၁့ၪယၫအ၀့ၫလၧမွဲမပၫလဲၪနီၪ, အ၀့ၫထုၭဖျီၪထၪ့အဆၧထိစိၩလၧအဆၧဖံၭဆၧမၩအဂး - မွဲအ၀့ၫဘၪထိးဆၧအီၪအၪမၬဒံၭ, မိဘၪဆၧမီၪ့ဘံၭအ၀့ၫဒဲဆၧမၩ၁ံၫအ၀့ၫ, ဒဲလၧခဲၫ့ထဲၩ့မိဂဲထုၪ့ထဲၩ့လၧ၁ၧၫ့၁ၫ့အနံၩ နီၪလီၫ.

မွဲဆၧပရၧၫ့လၧအလၩ့မဲၩဖၭဒိၪလီၫ. စပံတၧၫ, လၧအစံၭ၀့ၫလၧယ့ၫရှူၬမွဲ မစဲအၫနီၪ, အီၪပဲၩထးခွံၬအ၀့ၫအဆၧချဲၩ့လဂၩနီၪလီၫ. ဆၧ၁ၭထိၬအပရၧၫ့ယီၩ လီၩ၀့ၫတီၩတီၩ လၧစပံတၧၫမိနါဂၧၫ့ဘၪပျၩ့ပျၩ့နီၪ, ခီၫလၧအဆၧဆီၫ့မီၪ့လဘၪ လၩ့ဎိၭဘၪလၧယွၩအဆၧဘၪ၁ၭဘၪနီၪလီၫ.

“စပံတၧၫအဆၧချဲၩ့လဖၪနီၪ မွဲဆၧချဲၩ့လၧအမိမၩမုၬယ့ၫရှူၬအ၁ၭလၧ အမိဘၪဒၪဆၧၫ့ယၫဘၪဆၧကၪဆၧဂဲၩ လၧအမ့ၬယၫနီၪဘၪ. မွဲဆၧအဘၪ လၩ့ဎိၭလၧယွၩအဆၧကိၪ့ဆိၫ၀ဲၩလၧ အ၀့ၫအခိးအတၩလၧဂၪ့ခိၪလၧအလၩ့ထ့ၬ ယီၩအဂးဘၪ. မွဲဆ့ဆၧမၩလိၪလၧယ့ၫရှူၬဂဲၫဖ့ၪလၫ့အဒီၩ့အထ့ၬအ့ၬနီၪလီၫ.” Ellen G. White, _The Desire of Ages_, p. 415.

ၦဖိၬယ့ၫရှူၬအခဲၫ့လဖၪဆ့ ဘၪဆၧကိၭန့အ၀့ၫ၁ံၪလၧဆၧထိစိၩလမံၩ့ဎး လၧအဘၪဆိၬထၪ့ထုၪ့စူၪယၫနီၪလီၫ. ဆၧဘၪထိး၁ံၫအ၁ၭနီၪ မွဲဆၧအနၭထုၬ, ဆၧဆၪ့လၩ့ယဲးလၩ့ဆၧ, ဒဲဆၧမၩတုၩ့မၩဎီဆၧအအၧၩ့အ၁ၫ့လၧၦရိမၫဖိၪ၁ံၪ အဆၧမၩနီၪလီၫ. ၦကိၭဂၩဒ့ၭမိဂၭဎ့ၭထုၪ့စူၪယၫနီၪလီၫ. မွဲဆၧနီၪ, ၦဆိၬထၪ့ အထုၪ့စူၪယၫလဂၩဂၩနီၪ မွဲဆၧနဲၪ့လၧအမိဖိၬယ့ၫရှူၬအခဲၫ့နီၪလီၫ မွဲအ့ၬဧၪ.

ယ့ၫရှူၬလီၩဖျီၪထၪ့၀့ၫဒၪ လမွဲဘၪန့ၫဆၧကဲၪအထံၩအဖျဲၩအလုအဎွ့ၩဘၪ, မွဲ၀့ၫဆၧလုဒိၪဎွ့ၩဒိၪဆ့လီၫ. ၦဎရံၬဖိၪ၁ံၪအဆၧနဲၩအခီၫပယီၫအီၪနံၫမံၩ့စံၭ၀့ၫ လၧၦဘၪဖ့ၪလၫ့ခွံၬအ၁ၭနီၪ မိဒိၭန့ဘၪအ၁ၭမၧၫ့လီၫ. အ့ၪပစံၭလၧအဂၩလမံၩ့, ၦအဒိၭန့ဘၪဂၪ့ခိၪထၧၫ့ဖျိၪ့ယၫလါနၫ့ဂ့ၩ ၁ၭမၧၫ့အဆိၩအကၠၪအ့ၪလန့ဘၪနီၪ အခီၫပယီၫအီၪအ့ၬလီၫ.

`“ၦလၧအအဲၪအ၁ၭမၧၫ့ဒၪ၀့ၫနီၪ, အ၁ၭမၧၫ့မိလၩ့မါ၀့ၫလီၫ. ၦလၧအမ့ၬ လဲအ၁ၭမၧၫ့ဒၪ၀့ၫလၧဂၪ့ခိၪချိၫ့ယီၩ, မိန့ဘၪထဲၩ့အ၁ၭမၧၫ့အဆိၩဆိၩအကၠၪကၠၪ လီၫ” (ယီဟၫ့ ၁၂း၂၅). နလ့ၩခၫ့ဖျီၫ့ဘၪဆၧလၧ ဆၧချဲၩ့လဖၪယီၩအဖၧၩ့ဘဲၫ ၁့ၪလဲၪ.`