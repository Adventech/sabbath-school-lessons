---
title:  ထးဂ့ၩထီနံၫဖၧၫ့လဖၧၫ့
date:   01/07/2024
---

`ဖီ မၩဆၧ ၁၅း၃၆-၃၉. ဘၪမွဲနီၪစပီလူၫလမိထိးဆၧၫ့ စယီဟၫ့မၫကၧၭ ဘၪနီၪလဲၪ, ဒဲဘၪမွဲနီၪ စဘၫနဘၭဖ့ၪလၫ့အဆၧၫ့အထီနံၫဖၧၫ့လဖၧၫ့နီၪလဲၪ.`

ဆၧဂဲးလၧစပီလူၫလမိထိးဆၧၫ့ဘၪဆၧနီၪအီၪလၧ (မၩဆၧ ၁၅း၃၈) အဖၧၩ့လီၫ. စမၫကၧၭမွဲၦလဂၩလၧအဖ့ၪလၫ့ခွံၬအ၁ၭ ဒဲလမၩထၪ့ဘၭဆၧအီၪကီၪ့ အဆၧမၩဘၪနီၪလီၫ. အ့ၪမိလ့ၩဘၪဆုးလီၩ့ဘဲၫနီၪတၭ, စပီလူၫအဆၧအီၪက့ၪ ၁ၭနီၪဘၪဒၪဆ့လီၫ. လါနၫ့ဆၧဆိၬဆၧ၁ၭထိၬအပရၧၫ့အဆၧမၩနီၪ အၪဒၪဆၧ အီၪဎွ့ၩဒဲဆၧကၪဆၧဂဲၩဒဲဆၧအၪ့ထၩလဖၪနီၪလီၫ (ထိၪဎီၩ့လၧ ၂ကီရံၫ့ ၁၁း၂၃-၂၈). စပီလူၫဆ့ဘၪဒိၭနဲၩ့အ၁ၭလၧအထံၩအ၁ိၭလၧအမၩလၩ့ဎိၭဆၧလဖၪလၧ ဆၧကၪဆၧဂဲၩအဖၧၩ့နီၪလီၫ. လၧစပီလူၫအဆၧဆီၫ့မီၪ့နီၪ, အ့ၪမွဲၦဖ့ၪလၫ့ခွံၬ အ၁ၭလၧဆၧကၪဆၧဂဲၩအဖၧၩ့ယီၫယီၫလဂၩနီၪ ကြၨၭဘၪလၧၦဆိၬဆၧ၁ၭထိၬ အပရၧၫ့အဆၧမၩလၧမိမၩနၧၩ့ခၫ့ဖျီၫ့ထဲၩ့ ဆၧအၧၩ့ဆၧ၁ၫ့အဂဲးအဘၭန့အ့ၬလီၫ.		အ့ၪမွဲစဘၫနဘၭလခီၫနီၪဘိၩ, ဒၪစိၩစမၫကၧၭအဂဲးအဘၭဂ့ၩဘၪလၧ အအီၪ၁ူၪအ၁ၭနီၪတၭ မိအီၪက့ၪထးၦ၁ၭဘၪ့ဖိၪနီၪအ့ၬ. မွဲလၧဆၧအီၪက့ၪ၁ၭ လၩ့ဆၫ့လိၬ၁ၭလၧစပီလူၫဒဲစဘၫနဘၭအဘိၩ့ဆၧၩ့ ဘၪထွ့ၫလၧစယီဟၫ့မၫကၧၭ အဂဲးနီၪတၭ အ၀့ၫ၁ံၪထုၭဖၭလိၬ၁ၭထီးနီၪလီၫ. စပီလူၫကိၭန့စစဲလၭလၧအ၀့ၫ အ၁ိၭ, ဒဲစဘၫနဘၭမၩန့စမၫကၧၭနီၪလီၫ.

ဘၪမွဲနီၪစဘၫနဘၭရွံန့စမၫကၧၭလဲၪနီၪ ပ၁့ၪယၫဘၪအ့ၬ. လါနၫ့ဆၧလၩ့ ၁ၭဆုးလီၩ့လမံၩ့နီၪဘိၩ, အနီၪမွဲဆၧအခဲၫ့ထုၬလၧစမၫကၧၭအမံၩ့ဖျီၪလၧ လံၬဆံၫ့ဎံၪအ၁ၫ့ဖၧၩ့ဒံၭအ့ၬ.

`ဖီ ကလီစံၫ ၄း၁၀; ၂ထံမ၁ံၫ ၄း၁၁; ဖလံမၧၫ့ ၂၄ ဒဲ ၁ပံတၧၫ ၅း၁၃. ဆၧကွ့ၭဘၪထွ့ၫစမၫကၧၭအဆၧမၩဂ့ၩထၪ့ထဲၩ့အ၁ၭ လၧလံၬဆံၫ့ဎံၪအဆၧၫ့ လဖၪယီၩအဖၧၩ့နီၪ မွဲဆၧနီၪလဲၪ.`

ဆၧအၪ့လဲၩထၪ့ထဲၩ့၁ၭ အလၩ့မဲၩအီၪဖျီၪ၀့ၫဒၪလၧစမၫကၧၭနီၪလီၫ. လၧနီၪ အဖၧၩ့ စပီလူၫအနၫ့ဆါဒၪ၀့ၫ လီၩဖ့ၪနဲၪစမၫကၧၭအဆၧမၩဂ့ၩလုဒိၪလဖၪ လၧအ၀့ၫအဆၧအဖၧၩ့ဆ့နီၪလီၫ. စပီလူၫအီၪက့ၪထဲၩ့အ၀့ၫ ဘဲၫၦမၩဎုၬဆၧလၧ ဆၧ၁ၭထိၬအပရၧၫ့အဆၧမၩဖၧၩ့ ဒဲအဲၪဒိၭစထံမ၁ံၫဂဲၫကိၭန့စမၫကၧၭလၧအ၀့ၫ အအီၪလီၫ. လံၬလဖၪယီၩ ဘၪဆၧကွ့ၭ၀့ၫဒၪလၧစပီလူၫဒဲစပံတၧၫ မိမွဲလၧ A.D. 60 အခၪ့ထံၭဘိၩ့ဘၭနီၪလီၫ. အ့ၪမွဲလံၬလနၩ့နီၪ မိဘၪဆၧကွ့ၭ၀့ၫလၧဆၧမၩ အ၁ၭလၧ မၩဆၧ ၁၅ အဖၧၩ့အလးခဲၫ့နီၪလီၫ. စမၫကၧၭအၪ့လဲၩထၪ့အ၁ၭလၧၫ့ လၧၫ့ဎွ့ၩဎွ့ၩလၧအဆၧလၩ့ထံဖါ, ဘဲၫအ၀့ၫအတခွၫ, စဘၫနဘၭအီၪက့ၪထဲၩ့ အ၀့ၫအ၁ိၭနီၪလီၫ.

`ဆီၫ့မီၪ့ယိနဒိၭဘၪအထးဂ့ၩနံၫဖၧၫ့လဖၧၫ့ (a second chance) လၧနဆၧ လၩ့ထံဖါအဖၧၩ့နီၪဆံၭ. ဆၧလ့ၩခၫ့ဖျီၫ့နီၪ အၪ့လဲၩထၪ့နၧၩဒဲၦအမၩဆၧၩ့နီၪ မၩ၀့ၫဘဲၫ၁့ၪလဲၪ. နမိဖ့ၪပဂၨၪထၪ့ထဲၩ့နထံၩန၁ိၭလၧဆၧနီၪဘဲၫ၁့ၪလဲၪ.`