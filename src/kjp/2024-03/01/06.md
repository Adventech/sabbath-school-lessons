---
title:  ဆၧ၁ၭထိၬအပရၧၫ့ဘဲၫယ့ၫရှူၬဒုၭဖျီၪစံၭ၀့ၫအ၁ိၭ
date:   04/07/2024
---

`ဖီ မၫကၧၭ ၁း၁၄, ၁၅. ယ့ၫရှူၬထုၭဖျီၪလီၩဆၧ၁ၭထိၬအပရၧၫ့၁ၧၫ့ကဲၩ့ထီး ယီၩမွဲဆၧနီၪလဲၪ.`

မၫကၧၭမၩလၩ့ဖၨၪယ့ၫရှူၬအဆၧပရၧၫ့ ဘဲၫၦကနၪ၁့ၪဘၪယီၫယီၫအဂး လီၫ. ဆၧဖ့ၪနဲၪဒီၩ့အီၪ၀့ၫ၁ၧၫ့ကဲၩ့ထီးယီၩလီၫ.

| အဖုၫအမံၩ့ | ဆၧအဂဲးအဖး |
| --- | --- |
| ဆၧလီၩဖျီၪဆၧၫ့ထီလၧယၫ | အဆၧၫ့အထီဎွ့ၩထၪ့ယူၭ. |
| ဆၧစံၭ၀ဲၩဆၧအုၩ့လၩ့ | ယွၩအဘၩ့အမုးဘူၭထၪ့ယူၭ. |
| ဆၧကိၭစိၩဆၧလၧဆၧကဲၪထံၩဖျဲ | နီၫ့ယါလၩ့ထဲၩ့၁ၭဒဲနဲၩထဲၩ့ ဆၧ၁ၭထိၬအပရၧၫ့နီၪဆံၭ. |

ဆၧလီၩဖျီၪထၪ့ဆၧၫ့ထီလၧယၫခီၫ လၧယ့ၫရှူၬစံၭ၀့ၫဒၪနီၪ မွဲအနွ့ၫ ၇၀ အဆၧလီၩဖျီၪထၪ့ဆၧလၧဒၫ့နအ့လၭ ၉း၂၄-၂၇ အဖၧၩ့နီၪလီၫ. ဆၧလၧၫ့ထၪ့ ဎွ့ၩထၪ့၀့ၫလၧယ့ၫရှူၬဒိၭဘၧၩ့အ၁ၭအခၫ, လၧအဘၪဆၧဂုၪလၧ၁ၭမုဆံၫ့ဎံၪဒဲ ဖီၪ့ထၪ့ဖံၭထၪ့အဆၧမၩအထီနီၪလီၫ (မၩဆၧ ၁၀း၃၈). ဆၧလီၩဖျီၪထၪ့ဆၧလၧ ယၫ အနွ့ၫ ၇၀ နီၪ ဘၪဆၧဖ့ၪနဲၪဒီၩ့၀့ၫမွဲဘဲၫဆရၫ့လၧအဖၫ့လၬအ၁ိၭနီၪလီၫ.

![Chart](https://sabbath-school-resources-assets.adventech.io/kjp/ss/2024-03/01/chart.png)

လၧဆၧလီၩဖျီၪထၪ့ဆၧလၧယၫအဖၧၩ့ယီၩ, လနံၩနီၪမွဲ၀့ၫလနံၪ့ (၄မိ ၁၄း၃၄; ဇံၫ ၄း၆) လီၫ. အီၪကဲၪထၪ့ (စၭထၪ့) 457 B.C. (လၧချုၭဎရံၬနံၪ့), လၧပၧၡၫအစဎွၩစအၫတဇၧၭစံၫဖ့ၪလၫ့အလူလၧ ၦမိမၩဂီၩ့ခွံၬဆၧ၁ုၪ့ထၪ့ထဲၩ့ဒိၩ့ ယရှုစလံၫ့အထီနီၪလီၫ (ဖီ အ့ဇရၫ ၇).

ဆၧလီၩဖျီၪထၪ့ဆၧလၧယၫ အနွ့ၫ ၆၉ နီၪ မိထီၩ့စိၩ၀့ၫလၧ A.D. 27, လၧယ့ၫရှူၬဒိၭဘၧၩ့အ၁ၭဒဲဘၪဆၧဂုၪလၧ၁ၭမုဆံၫ့ဎံၪ လၧမၩထၪ့၁ၫ့အဆၧမၩအထီနီၪ လီၫ.

အဆၧဘၪထိး၁ံၫ၁ၭနီၪ မိကဲၪ၀့ၫလၧ၁ၧၫ့နံၪ့ဒဲဖိၭဖၫ့အလးခဲၫ့နီၪလီၫ.

လၧခဲၫ့ထုၬနီၪ, အနွ့ၫ ၇၀ အထီမိထၪ့ဘၭ၀့ၫလၧ A.D. 34, စတံ၀ံၫ့ (Stephen) ဘၪထိးခွံၬ၁ံၫ၀့ၫလၧလိး ဒဲဆၧ၁ၭထိၬအပရၧၫ့စၭထၪ့လ့ၩလၧၦလခီၫ ဘၩ့မုးအအီၪ, ဘဲၫလၧၦယုဒၫဖိၪ၁ံၪလဖၪအအီၪအ၁ိၭနီၪလီၫ.

`နအၪ့ဎၬနၪ၁့ၪဘၪ ၇၀ နွ့ၫအဆၧလီၩဖျီၪထၪ့ဆၧလၧယၫအပရၧၫ့လၧ ခဲၫ့ထုၬအထီနီၪဆံၭယံၬလဲၪ. ဆၧဒုၭအၪထၪ့နဆၧဆူဆၧနဲၩလၧယ့ၫရှူၬဒဲ ဆၧနဲၩန့ဘၪဆၧလီၩဖျီၪထၪ့ဆၧလၧယၫခီၫ အပရၧၫ့ဘဲၫ၁့ၪလဲၪ.`