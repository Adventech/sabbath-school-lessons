---
title:  ဆၧ၁ၭထိၬအပရၧၫ့နီၪအခၪ့ထံၭ
date:   29/06/2024
---

### ဖီလနွ့ၫယီၩအဂးဆၧမၩလိၪ.
မၩဆၧ ၁၃း၁-၅, ၁၃; မၩဆၧ ၁၅း၃၆-၃၉; မၫကၧၭ ၁း၁-၁၅; အဲၫစ့ယၫ ၄၀း၃; ဒၫ့နအ့လၭ ၉း၂၄-၂၇.

> <p>၁နိၫထီၫ့</p>
> "စယီဟၫ့ဘၪဆၧဖ့ၪလၫ့ခွံၬ၀့ၫအလးခဲၫ့နီၪ, ယ့ၫရှူၬဂဲၫလၧဂၫလလံၫ အဖၧၩ့တၭ, လီၩလၩ့လၬလၩ့ယွၩအဘၩ့အမုးအဆၧ၁ၭထိၬအပရၧၫ့စံၭ၀့ၫဒၪ, အဆၧၫ့အထီဎွ့ၩထၪ့ယူၭတၭ, ယွၩအဘၩ့အမုးနီၪဘူၭထၪ့ယူၭ, နီၫ့ယါလၩ့ထဲၩ့ န၁ံၪအ၁ၭဒဲနဲၩထဲၩ့ဆၧ၁ၭထိၬအပရၧၫ့နီၪဆံၭ” (မၫကၧၭ ၁း၁၄, ၁၅).

မွဲမပၫကွ့ၭလံၬမၫကၧၭယီၩလဲၪ, ဒဲဘၪမွဲနီၪဘၪကွ့ၭ၀့ၫဒၪလံၬယီၩလဲၪ. ပဒၪဘၪၦကွ့ၭလံၬအဆၧရၫ့အ့ၬ. မိမွဲၦလၧအအီၪအဘူၭထုၬလၧကဆါ, စယီဟၫ့, ဘဲၫၦစံၭ၀့ၫလၧ အဖျဲလၧယ့ၫရှူၬအဲၪ၀့ၫလဂၩနီၪလီၫ (ယီ ၂၁း၂၀, ၂၄).

လါနၫ့ဂ့ၩ, ခီၫလၧအ၁ၫ့နီၪ ဆၧ၁ၭထိၬအပရၧၫ့လၧဘၪဆၧအီၪက့ၪဂုးခၧၫ့ လဖၪနီၪ ဘၪထွ့ၫလိၬ၁ၭလၧဆၧအၪ့မၧၫ့ဖိၪလဂၩဂၩ (မၭ၁ုၫ, ယီဟၫ့) ဒဲမိမွဲ ၦမၩလၩ့ဎိၭဆၧလၧၦဆၧအၪ့မၧၫ့ဖိၪလဂၩဆ့နီၪလီၫ. ဘဲၫပစံၭအဒီၩ့, လံၬလုကၭ နီၪ ဘၪထွ့ၫလိၬ၁ၭလၧစပီလူၫ (ကလီစံၫ ၄း၁၄; ၂ထံမ၁ံၫ ၄း၁၁; ဖလံမၧၫ့ ၁း၂၄). လံၬမၫကၧၭနီၪ အီၪဆဲၩဘုၭလိၬ၁ၭလၧစပံတၧၫနီၪလီၫ (၁ပံတၧၫ ၅း၁၃).

ပလဒၪဘၪၦကွ့ၭလံၬမၫကၧၭအမံၩ့လၧလံၬဆံၫ့ဎံၪအဆၧၫ့ဖၧၩ့လါနၫ့ဂ့ၩ, လၧဆၧအီၪကီၪ့အခၪ့ထံၭအဆၧကွ့ၭနဲၪ့နီၪ မွဲ၀့ၫစယီဟၫ့မၫကၧၭ (John Mark), မွဲၦလၧအလ့ၩဎုၬဆၧလၧစပီလူၫဒဲစဘၫနဘၭ (မၩဆၧ ၁၃း၂, ၅) ဒဲလၧခဲၫ့ထဲၩ့ မၩလၩ့ဎိၭဆၧလၧစပံတၧၫဆ့နီၪလီၫ (၁ပံတၧၫ ၅း၁၃).

လနွ့ၫယီၩအဖၧၩ့ ပမိအၪ့ဎၬဆၧအခၪ့ထံၭ ဘၪထွ့ၫစမၫကၧၭအဂဲးဘဲၫ လံၬဆံၫ့ဎံၪအဆၧကွ့ၭထၬအ၁ိၭ, ပမိဒၪဘၪအဆၧဂဲးဆါဘၭဆါဒဲအဆၧအီၪဂုး အီၪခၧၫ့ထဲၩ့လၧခဲၫ့နီၪလီၫ. ဒဲဆၧအၪ့ဎၬနၪ၁့ၪဆၧယီၩ မိဘၪခိးဘၪတၩ၀့ၫ လၧ ယၫခီၫအဆၧအၪ့လဲၩထဲၩ့၁ၭ ဘဲၫၦဆၧအၪ့မၧၫ့ဖိၪလဂၩ ထီးကွ့ၭနဲၪ့ဘၪလံၬဘဲၫ ယီၩနီၪလီၫ.