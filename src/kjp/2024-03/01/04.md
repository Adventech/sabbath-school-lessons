---
title:  ၦ၁ိၫ့ဆၧပရၧၫ့
date:   02/07/2024
---

`ဖီ မၫကၧၭ ၁း၁-၈. မွဲမပၫလဖၪ လၧလံၬဆံၫ့ဎံၪအဆၧၫ့ဖၧၩ့နီၪလဲၪ, ဒဲအ၀့ၫ၁ံၪလီၩမွဲဆၧနီၪဒဲမမွဲဆၧနီၪလဲၪ.`

ၦ၁ၧၫ့ဂၩလၧလံၬဆံၫ့ဎံၪအဆၧၫ့ဖၧၩ့နီၪမွဲ - ယ့ၫရှူၬဎရံၬ (မၫကၧၭ ၁း၁), ဖါကဆါယွၩ (မၫကၧၭ ၁း၂), ဒဲစယီဟၫ့ၦဘၧၩ့ထံၪမွဲၦ၁ိၫ့ဆၧပရၧၫ့ ဒဲၦလီၩလၩ့ လၬလၩ့ဆၧဒဲမွဲဆၧဂဲးမိၡါလၧလံၬလဆၧၫ့ယီၩအခဲၫ့ထုၬနီၪလီၫ.

မၫကၧၭ ၁း၂, ၃ နဲၪဒီၩ့ဆၧလၧ လံၬဆံၫ့ဎံၪအလးလံၩဖၧၩ့, လၧစမၫကၧၭ လီၩဆၧမိမၩအ၁ၭနီၪလီၫ. စမၫကၧၭကွ့ၭဒီၩ့ဆၧလၧဆၧလး၁ၧၫ့စီၪ့ - ၂မိစ့ၭ ၂၃း၂၀, အဲၫစ့ယၫ ၄၀း၃ ဒဲ မၪလခဲၫ ၃း၁.

`ဖီ ၂မိစ့ၭ ၂၃း၂၀; အဲၫစ့ယၫ ၄၀း၃; ဒဲ မၪလခဲၫ ၃း၁. မွဲဆၧနီၪဘၪလၩ့ဎိၭလိၬ၁ၭလၧလံၬဆံၫ့ဎံၪအဆၧၫ့၁ၧၫ့ဆၧၫ့ယီၩအဖၧၩ့လဲၪ.`

၂မိစ့ၭ ၂၃း၂၀ နဲၪဒီၩ့အ၁ီၫ့လဂၩလၧကဆါယွၩမိဖျါလၩ့၀့ၫ လၧလချုၭ ၦအံၫစရ့လၭဖိၪဂဲၫထီၩ့လၧကၫနအၫ့ဒံၭဘၪနီၪလီၫ. အဲၫစ့ယၫ ၄၀း၃ လီၩ့၀့ၫ ကဆါယွၩဂဲၫလၧမံၩ့လၬကျၩ လၧဆၧတဲၩ့၀ဲၩဖၧၩ့၁ၭမုလၧအ၀့ၫအဂးလီၫ. မၪလခဲၫ ၃း၁ လီၩ၀့ၫအ၁ီၫ့ (ၦ၁ိၫ့ဆၧပရၧၫ့) လဂၩ မိတဲၩ့၀ဲၩဖၧၩ့၁ုၪ့ဖၧၩ့၁ၭလၧ ကဆါ အဂးလီၫ. လံၬအဆၧၫ့၁ၧၫ့ဆၧၫ့လူၬနီၪ လီၩထဲၩ့ဆၧလ့ၩဆၧအဂဲးလမံၩ့နီၪလီၫ.

လံၬအဆၧၫ့လၧအဲၫစ့ယၫအဖၧၩ့ အဆၧဘၪထွ့ၫမိမွဲစယီဟၫ့အဆၧမၩ မိဘၪတဲၩ့၀ဲၩယ့ၫရှူၬအဖၧၩ့၁ၭနီၪလီၫ. လံၬမၫကၧၭအဆၧ၁ၭထိၬအပရၧၫ့အဖၧၩ့ နီၪ, ပဒၪဘၪယ့ၫရှူၬအဆၧလ့ၩဆၧလမံၩ့လီၫ. အဆၧလ့ၩနီၪ မွဲဆၧလ့ၩဆၧလၧ ထုၪ့စူၪယၫအဖၧၩ့၁ၭ လၧအဆၧဖ့ၪလၫ့၁ၭလၧပဂးနီၪလီၫ.

လါနၫ့ဂ့ၩ လချုၭထီၩ့ဒံၭဘၪထုၪ့စူၪယၫနီၪ မိဘၪဒၪဆၧၫ့ယၫဘၪဆၧအၪမံၩ့လ့ၬလီၫ.

ဆၧကွ့ၭဒိၭနဲၩ့လံၬဆံၫ့ဎံၪအလးလံၩ အီၪလၧ မၫကၧၩ ၁း၂, ၃ အဖၧၩ့နီၪ စယီဟၫ့ကိၭထၪ့ဆၧလၧဆၧနီၫ့ယါလၩ့ထဲၩ့၁ၭအဂး, အီၪဂဲၫထဲၩ့ခ့ၬလၧဆၧဒဲၩဘၭ, ဒဲခ့ၬစိၩလၧကဆါယွၩအအီၪနီၪလီၫ (မၫကၧၭ ၁း၄). ၦနီၪကီၩ့၁ိၭဆၧဘဲၫ မီၪအံၫလဲယၫအ၁ိၭ (ထိၪဎီၩ့လၧ ၂စဎွၩ ၁း၈), အ၀့ၫချဲၩ့ဆၧလၧ မၫကၧၭ ၁း၇, ၈ ဘၪထွ့ၫၦလဂၩ (ယ့ၫရှူၬ) လၧအမိဂဲၫလၧအလးခဲၫ့ လၧအဎိၩဒိၪနဲၪ့အ၀့ၫနီၪ လီၫ. လၧအဆၧချဲၩ့ဖၧၩ့နီၪ စံၭ၀့ၫလၧအဆၧကြၨၭဆၧဘၪလအီၪဘၪ ထီးမိကွဲၪ လၩ့အ့ၪအခၪ့ဖံၭဖျံၩနီၪ လကြၨၭဘၪလီၫနီၪ မွဲဆၧဖ့ၪနဲၪဆၧအီၪက့ၪထီၫထၪ့ ကဆါယ့ၫရှူၬနီၪလီၫ.