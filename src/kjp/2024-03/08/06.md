---
title:  ‘မွဲန၁ၭအီၪလၧယမိမၩနၧၩ လၧဆၧနီၪလမံၩ့လဲၪ’
date:   22/08/2024
---

`ဖီ မၫကၧၭ ၁၀း၄၆-၅၂. ထီးယ့ၫရှူၬစဲၪ့ထၪ့ခွံၬလၧယ့ၫရခိၫနီၪ စဘၫတမံအၧၭမၩဆၧၫ့ဆၧမွဲဆၧနီၪလဲၪ.`

ထီးအဆၧၫ့အထီဘိၩ့ယီၩလၧလံၬမၫကၧၭအဖၧၩ့နီၪ, ယ့ၫရှူၬစံၭ၀့ၫလၧ ၦခမျၧး၁ံၪမိဘၪအီၪကစူၩယၫလၧအဆၧမၩလၩ့လၭလဖၪဒဲ ဆၧဂဲးလၧအ၀့ၫနီၪ မွဲမပၫလဲၪနီၪဖိၭနီၪလၧၩ့အ့ၬ. မွဲလၧဆၧနီၪတၭ, အ၀့ၫစဲၪ့ထၪ့ခွံၬ၀့ၫလၧယ့ၫရခိၫ, ၦမ့ၬဘျီၪလဂၩအၪ့ကံၩ့အၪ့ဆၧလၧဖၧၩ့၁ၭနဲၩ့, ၁့ၪယၫ၀့ၫလၧယ့ၫရှူၬဂဲၫထီၩ့တၭ ကိၭၡၭထၪ့လၧအလူဖၭဒိၪ, စံၭ၀့ၫဒၪ, “စဒၫ၀ံၭအဖိၪခွၫယ့ၫရှူၬဧ့, ယၫ့၁ုၪ့ယၫ၁ၭ လါယၧၩဆံၭ” (မၫကၧၭ ၁၀း၄၇). ထီးနီၪလဖၪၫ့ပဒၪဘၪဆၧဂဲးမိၡါထီးယီၩ လၧလံၬယီၩအဖၧၩ့, ၦခမျၧး၁ံၪအကျၩ ၦအၪဂၩအၪ့လၬၦ၀့ၫနီၪ ဘဲၫ၁ိၭအမိအီၪလၩ့ မါပံၭအဂးထီးနီၪလၧအ၀့ၫ၁ံၪလကြၨၭအီၪပဒၩ့ထၬဘၪဆၧဘဲၫနီၪနီၪလီၫ.

လါနၫ့ဂ့ၩစဘၫတမံအၧၭနီၪ ကိၭၡၭထၪ့ဆၧဒိၪနဲၪ့အလးဒံၭအၪအၪလ့ၬ, “စဒၫ၀ံၭအဖိၪခွၫဧ့, ယၫ့၁ၭလါယၧၩဆံၭ” (မၫကၧၭ ၁၀း၄၈). အ၀့ၫအလူနီၪ အီၪထဲးဎုၬလၧဆၧဆူဆၧနဲၩအဆၧအၪ့ယၫဆၧအဖၧၩ့ ယ့ၫရှူၬမွဲ၀့ၫမစဲအၫ လဂၩနီၪ မၩဘျၪထဲၩ့အ၀့ၫ၁့ၪနီၪလီၫ. ကိၭထၪ့ယ့ၫရှူၬအမံၩ့လၧ “စဒၫ၀ံၭအဖိၪခွၫ” နီၪ မွဲဆၧဂဲးဆုးဘုၭလိၬ၁ၭအီၪ၀့ၫနံၫမံၩ့ - (၁) ဆၧမၩဂ့ၩထၪ့ထဲၩ့ဆၧလၧ ၦအံၫစရ့လၭအစဎွၩလဂၩအစီၩ့နီၩ့ခိၪလီၫ (ထိၪဎီၩ့လၧ အဲၫစ့ယၫ ၁၁; ယ့ၫရမဲအၫ ၂၃း၅, ၆; ယ့ၫရမဲအၫ ၃၃း၁၅; အဇံၫခအ့လၭ ၃၄း၂၃, ၂၄; အဇံၫခအ့လၭ ၃၇း၂၄; မဲကၫ ၅း၂-၄; ဇ့ၭခရဲအၫ ၃း၈; ဇ့ၭခရဲအၫ ၆း၁၂), ဒဲအမံၩ့ဎိၩ၁-ဖျီၪ ၀့ၫဒၪလၧ ၦမၩဘျၪထဲၩ့ဆၧဒဲၦလၧအနၫ့စဲၪ့ခွံၬဆၧဖူၫဆၧနၪလဂၩနီၪလီၫ.

ယ့ၫရှူၬအီၪထီ၀့ၫဒဲအၪ့မၧၫ့ၦကိၭန့၀့ၫၦမ့ၬဘျီၪနီၪလီၫ. ဆၧမၩအ၁ၭ ထံၫကျၩလမံၩ့, ၦမ့ၬဘျီၪ၀့ၫဒၪနီၪခွံၬလၩ့ခွံၬအဖၬဘဲၩ့လုၬနီၪ လၧအလ့ၩစိၩ၀့ၫလၧ ယ့ၫရှူၬအအီၪနီၪလီၫ. မုနံၩလၧကဆါယ့ၫရှူၬအထီဒၪအိၩ ၦမ့ၬဘျီၪလဖၪ ဘၪၦအီၪက့ၪ၀့ၫဒၪလၧ ခမျၧးလး၀ၩ့အဖၫ့လၬထုၬ, ဘဲၫၦမုၪမဲၫဒဲၦဖိၪဎွ့ၪဖိၪလဖၪ အ၁ိၭလီၫ. အနီၪမွဲဆၧအီၪမၧၫ့ဂဲၩ၀ၭလၧအၡၪ့ထုၬလဆၫ့လီၫ. ဆၧလၧဖၬဘဲၩ့ လုၬနီၪ မွဲၦၡၩလဂၩအဆၧဒူၩဆၧယး, အဆၧပဒၩ့ဆၧလုၬလီၫ. ခွံၬလၩ့ခွံၬအဖၬ ဘဲၩ့နီၪ မွဲဆၧနဲၩန့ကဆါလၧ ကဘျၪထဲၩ့အ၀့ၫတၡါၡါနီၪလီၫ.

ယ့ၫရှူၬမၩမ့ၬမဲအ၀့ၫအ့ၬ. မွဲတၡါ, ၦလၧအဂဲၫလၧအအီၪလၧဆၧမၩဆၧၩ့ အဂးနီၪ မိန့ဘၪ၀့ၫကိၭဂၩဒ့ၭလီၫ. ယ့ၫရှူၬအၪ့စၪ့ဆၧလမံၩ့ဎး ဘဲၫအၪ့စၪ့စယ့မံၭ ဒဲစယီဟၫ့လၧ (မၫကၧၭ ၁၀း၃၆) ဖၧၩ့အ၁ိၭနီၪ, “မွဲန၁ၭအီၪလၧယမိမၩနၧၩ လၧဆၧနီၪလမံၩ့လဲၪ” (မၫကၧၭ ၁၀း၅၁). လထံၪဎးနီၪ, ၦမ့ၬဘျီၪလဂၩအၪ့ကံၩ့ ဆၧလၧမိန့ဘၪ၀့ၫ မွဲအမ့ၬ၁-မိဖၩ့ထၪ့ထဲၩ့၀့ၫအဂး, ဒဲယ့ၫရှူၬဒုၭဖၩ့ထၪ့ထဲၩ့အ၀့ၫ အမ့ၬ၁- လထံၪဎးဆ့ထီးနီၪလီၫ. ဒဲၦ၀့ၫဒၪနီၪဖိၬထၪ့ယ့ၫရှူၬအခဲၫ့လၧဖၧၩ့၁ၭနီၪ လီၫ.

ဆၧမၩအ၁ၭယီၩ မွဲဆၧဒုၭကဲၪထၪ့ထံၩဖျဲလၧခဲၫ့ထုၬအထီလၧလံၬမၫကၧၭ အဖၧၩ့နီၪလီၫ. မွဲဆၧမၩအ၁ၭဘဲၫဆၧမၩဘျၪထဲၩ့ၦမ့ၬဘျီၪအဂူၫဂၩလဂၩလၧ မၫကၧၭ ၈း၂၂-၂၆ အဖၧၩ့နီၪလီၫ. ဆၧမၩအ၁ၭနံၫမံၩ့ယီၩ နဲၪဒီၩ့ဆၧလၧဆၧမၩကဲၪထၪ့ထံၩဖျဲနီၪ မွဲဆၧဒုၭဒၪဘၪဂၪ့ခိၪယီၩလၧဆၧဒၪအ၁ၫ့လမံၩ့နီၪ, ဘၪလဖၧၫ့ဖၧၫ့လၧအခၪ့ထံၭနီၪ မွဲဆၧဒၪလပျၩ့ဘၪလါနၫ့ဂ့ၩ ပမိဘၪဖိၬယ့ၫရှူၬအခဲၫ့ လၧအ၀့ၫ၁ိၫ့ပၧၩအလးနီၪလီၫ.

`လၧမွဲဆၧနီၪလမံၩ့ လၧနဘၪကိၭၡၭထၪ့ဘဲၫ, “စဒၫ၀ံၭအဖိၪခွၫယ့ၫရှူၬဧ့, ယၫ့၁ုၪ့ယၫ့၁ၭလါယၧၩဆံၭ” နီၪလဲၪ. မွဲဆၧမၩအ၁ၭဆၧနီၪလဲၪ, ဒဲမွဲနဒိၭန့ဘၪ ဆၧမၩလိၪလၧ ဆၧလ့ၩခၫ့ဖျီၫ့ယီၩအဖၧၩ့လဲၪ.`