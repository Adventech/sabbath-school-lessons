---
title:  ကဆါယွၩအဆၧကိၪ့ဆိၫဆၧလၧဆၧအီၪဎုၬအဂး
date:   18/08/2024
---

`ဖီ မၫကၧၭ ၁၀း၁-၁၂, ဘဲၫနီၪအ၁ိၭ ၁မိစ့ၭ ၁း၂၇ ဒဲ ၁မိစ့ၭ ၂း၂၄. ခုၩ (ထောင်ချောက်) အီၪ၁ူၪအ၁ၭလၧၦဖၫရစံၫဖိၪ၁ံၪအဆၧအၪ့စၪ့ဘၪထွ့ၫလၧ ဆၧထုၭလၩ့ၡၪ (divorce) အဖၧၩ့နီၪ မွဲဆၧနီၪလဲၪ, ဒဲယ့ၫရှူၬ၁ီၪ့လိၪမွဲဆၧနီၪ လၧအ၀့ၫအဆၧစံၭဆၧၫ့ဆၧအဖၧၩ့နီၪလဲၪ.`

လၧလံၬအဆၧၫ့ယီၩအဖၧၩ့, ၦဖၫရစံၫ၁ံၪအၪ့စၪ့ယ့ၫရှူၬလၧ ၦခွၫလဂၩ ထုၭလၩ့ၡၪအ၁ၭလၧအမၫနီၪ မွဲအဘၪလၧဆၧ၁ီၪ့ဆၧ၁ၫ့ဆ့ဧၪနီၪလီၫ. ၦ၀့ၫ၁ံၪနီၪ အီၪလၧအဆၧ၁ီၪ့ဆၧ၁ၫ့ဒၪ၀့ၫလီၫ. လၧ Shammai အဆၧမၩလိၪဖၧၩ့နီၪ အီၪက့ၪနဲၪ့၀့ၫဒၪ - လၧၦအဖိၪလအီၪဘၪလဖၪ, ၦလခိၭနၪဘၪမူၩဒၩဒဲဆၧမၩ ဘၪထံၭ၁ၭလဖၪ, ဒဲဆၧလတီၩဘၪလၧဂံၪ့ဒီၪ့အဖၫ့ခိၪ (ဆၧအဲၪဘိၩ့လိၬ၁ၭ) လဖၪ နီၪဘၪထုၭဖၭ (ထုၭလၩ့ၡၪ) ၀့ၫ၁့ၪလီၫ. အ့ၪမွဲ Hillel  အဆၧမၩလိၪနီၪ ဖ့ၪလၫ့ ဆၧနၪ၁့ၪလိၬ၁ၭဒံၩ့အၪဒီၭ, ပျဲၩဆၧထုၭလၩ့ၡၪလိၬ၁ၭ လၧထီးဒၪမိမွဲဆၧဂဲးဆၧဖး လမံၩ့လါလါနီၪလီၫ.

မွဲဆၧနီၪ, အ၀့ၫ၁ံၪအဆၧအၪ့စၪ့ဆၧနီၪ လၩ့ဆၫ့၀့ၫဒၪလီၫ. ဆၧဂဲးအီၪ၁ူၪ လမံၩ့လၧဆၧအၪ့စၪ့ဆၧယီၩအဖၫ့လၬနီၪ မွဲဆၧမိမၩကဲၪထၪ့ဆၧကၪဆၧဂဲၩလၧ ယ့ၫရှူၬဒဲလၧစဟ့ရၧၭ (Herod Antipas) အဘိၩ့ဆၧၩ့နီၪလီၫ. စဟ့ရၧၭကဲၪ ၦဒိၪဖၭဒိၪလၧယ့ၫရှူၬအီၪအလးထီးနီၪလီၫ. စဟ့ရၧၭနီၪ ထုၭလၩ့ၡၪအ၁ၭလၧအမၫဒဲ အီၪဎုၬလၧအထၧၫ့ဖု၀ဲအမၫ Herodias နီၪလီၫ. ၦဘၭတံၫဇၫ့ဆၧစယီဟၫ့နီၪ ဘၪဆၧဒၪ့ထ့ၬခွံၬအခိၪဎွံၪ, မွဲလၧအၪ့၁ီၪ့ဘၪစဎွၩနီၪလၧဆၧဂဲးလၧလဘၪလၩ့ဎိၭ ဘၪလၧ၁နိၫနီၪလီၫ (ဖီ မၭ၁ုၫ ၁၄း၁-၁၂).

ယ့ၫရှူၬလီၩဆၧၫ့ထဲၩ့အ၀့ၫ၁ံၪအဆၧအၪ့စၪ့လၧနၫ့ဆါဒၪ၀့ၫ, အၪ့စၪ့ထဲၩ့ ၦဖၫရစံၫ၁ံၪလၧ စမိစ့ၭလီၩဘၪန၁ံၪဆၧနီၪလဲၪ လၧဆၧဂဲးယီၩလဲၪနီၪလီၫ. ၦဖၫရစံၫဖိၪ၁ံၪစံၭဆၧၫ့ထဲၩ့၀့ၫဘဲၫ ၅မိစ့ၭ ၂၄း၁-၄ ဖၧၩ့နီၪအ၁ိၭနီၪလီၫ. ၦအံၫစရ့လၭဖိၪ၁ံၪလၧစမိစ့ၭအထီနီၪ အီၪက့ၪ၀ဲၩ၁နိၫလၧဆၧထုၭလၩၡၪလိၬ၁ၭ အဂဲးနီၪလီၫ. ၁နိၫထုၭဖျီၪထၪ့၀့ၫလၧ ၅မိစ့ၭ ၂၄ အဖၧၩ့နီၪ အခီၫပယီၫမွဲ၀့ၫ ပဘၪအီၪပဒၩ့မၩဆၧၩ့ၦမုၪ၁ံၪလဖၪနီၪလီၫ. လါနၫ့လၧယ့ၫရှူၬအဆၧၫ့အထီဖၧၩ့နီၪ Hillel ဆၧမၩလိၪလး၁ီၪ့၁ၫ့မၩယီၫထဲၩ့၀့ၫဒၪလီၫ. မွဲဆၧနီၪတၭ, ၁နိၫလၧမိအီၪ ပဒၩ့မၩဆၧၩ့ၦမုၪလဖၪနီၪ ကဲၪထၪ့န့ဆၧဂဲးဖ့ၪဆီၪ့ဆၪ့ဖျိၭၦမုၪလဖၪနီၪလီၫ.

ယ့ၫရှူၬလူအၪချဲၩ့အၪဆၧဘၪထွ့ၫလၧ ၅မိစ့ၭ ၂၄ အဖၧၩ့ဆၧနးမံၩ့အ့ၬ, ဒဲဖ့ၪနဲၪထဲၩ့ဆၧအီၪဎုၬအခံးအဂၩ့လၧကဆါယွၩအီၪက့ၪ၀ဲၩလၧအခၪ့ထံၭ, လၧ ၁မိစ့ၭ ၁ ဒဲ ၂ အဖၧၩ့နီၪလီၫ. အ၀့ၫထုၭဖျီၪထၪ့လီၩ၀့ၫဒၪလၧအခၪ့ထံၭနီၪ ယွၩမၩကဲၪထၪ့၀့ၫဒၪၦမုၪဒဲၦခွၫနံၫဂၩ (၁မိ ၁း၂၇), အီၪလၩ့ဆၫ့၀့ၫဒၪနံၫဂၩနီၪလီၫ. ဒဲအ၀့ၫအီၪက့ၪကီၪ့၀့ၫလၧဆၧမွဲဆၧတီၩလၧ ၁မိစ့ၭ ၂း၂၄ အဖၧၩ့, စံၭ၀့ၫလၧ ၦခွၫမိဘၪစဲၪ့ဒၪအမိအဖါတၭ, မိဘၪ၁ုၭဘူၭအ၁ၭလၧအမၫတၭ, ဆၧလၧၦနံၫဂၩနီၪ မိဘၪကဲၪထၪ့လ၁ွံၪဎးလယၪဎးလီၫ. ဆၧဆီၫ့မီၪ့ထုၭကီၪ့ဆၧယီၩ ကဲၪထၪ့န့ယ့ၫရှူၬအဆၧအုၩ့လၩ့အီၪက့ၪဂုးခၧၫ့ထၪ့ထဲၩ့ဆၧအီၪဎုၬအဆၧစၧၩ့ထၬနီၪ လီၫ. ဆၧလၧကဆါယွၩအီၪက့ၪဎုၬ၀့ၫနီၪ, မွဲၦၡၩထီးထုၭလၩ့ၡၪလဂ့ၩ.

`နၡၩခမျၧးမၩဆၧနီၪလၧဆၧဖ့ၪဂဲးဖ့ၪဘၭ ဆၧအီၪဎုၬအလုအဎွ့ၩနီၪလဲၪ. မွဲနမိမၩဆီၪ့ထၪ့ထဲၩ့ၦလၧအီၪလၩ့ဖၭ လၩ့ၡၪလိၬ၁ၭလဖၪနီၪဘဲၫ၁့ၪလဲၪ.`