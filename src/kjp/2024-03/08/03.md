---
title:  ယ့ၫရှူၬဒဲဖိၪ၁-ဆံၭလဖၪ
date:   19/08/2024
---

`ဖီ မၫကၧၭ ၁၀း၁၃-၁၆. ယ့ၫရှူၬမၩမွဲဆၧနီၪလၧဖိၪ၁-၁ံၪလၧ ၦဂဲၫဆိၬ န့၀့ၫလၧအအီၪလဖၪနီၪလဲၪ.`

လၧခီၩအီၩ လၧၦမိဒိၭန့ဘၪအဖိၪအၪအၪအထီ (လၩ့ဆၫ့ဒၪဆၧမိန့ဘၪ ဖိၪ၁-အခွၫ) နီၪ, ဖိၪ၁-၁ံၪအဂး မွဲဆၧအယီၫအ့ၬ. ဆၧယိထွ့ၫခွါထွ့ၫလၧ ၁ံၪ့ဎွံၪ၁ံၪအဆၧ၁့ၪယၫနၪ၁့ၪလအီၪဒံၭဘၪအထီနီၪ, မိ၁ံၪလဖၪဘၪဒုၭအီၪဖျဲၪန့ဖိၪ၁-ဆံၭအၪအၪလ့ၬလီၫ. ဆၧအလုၫအလါအီၪအၪမံၩ့ လၧအီၪက့ၪပဆီး (အ?ဆာင် လက်ဖွဲ့) လၧမိအီၪပဒၩ့ထၬ ဆၧဂဲးဆါဘၭဆါလၧၦမၩနၧၩ့ဆီၪ့န့၀့ၫအဂးနီၪလီၫ.

လၧၦအဲၪဒိၭန့ဘၪဖိၪ၁-အၪအၪလ့ၬအထီနီၪ, အ၀့ၫ၁ံၪဘၪၦအီၪက့ၪ၀့ၫ ဆၧလးဖၨၪဆ့, ဘဲၫၦအီၪက့ၪ၀့ၫဒၪလၧဎီးလဖၪအ၁ိၭဆ့လီၫ (ဂလ့ၡၫ ၄း၁, ၂). လၧၦဂြံစၭၪရိမၫအလး၀ၩ့ဖၧၩ့နီၪ, ၦလၧအခံးအဂၩ့ဂၭဂီၩ့လဖၪ (အ့ၪ) ၦလၧ ၦၡၩလအဲၪဒိၭဘၪလဖၪနီၪ ဘၪဆၧခွံၬၡိၬခွံၬ၀့ၫ, ဘၪဆၧခွံၬလၩ့၀့ၫဒၪလၧ ဘံၩမိဎွါ (ထံၫမိဎွါ) ဖၧၩ့ဒၪလ့ၬနီၪလီၫ. ၦအခွၫနီၪ ၦအီၪက့ၪဒိၪ၀့ၫအၪနဲၪ့ၦအမုၪ၁ံၪနီၪလီၫ. ဘၪလဖၧၫ့ဖၧၫ့ဖိၪ၁-အမုၪလဖၪ ဘၪဆၧခွံၬၡိၬ၁ံၫထး၀့ၫဒၪလၧ ဆၧဘံၪ၁ိၭအကျၩနီၪလီၫ. ထီးမွဲၦၡၩအၪ့ထၧၫ့ထဲၩ့ “မၩဖီၩ့ဖျ့ၭ” ၀့ၫဒၪနီၪ, မိအၪ့ ဆၫထဲၩ့၀့ၫဘဲၫဎီးအ၁ိၭနီၪလီၫ.

အထံၩအဖျဲ၁ံၪလဖၪနၪ၁့ၪယ့ၫရှူၬအဆၧချဲၩ့လၧ မၫကၧၭ ၉ အဖၧၩ့, လၧအစံၭ၀့ၫဒၪဘၪဒိၭန့မူၭခိၪဘၩ့မုးဘဲၫဖိၪ၁-ဖိၪလဂၩအ၁ိၭနီၪအ့ၬ (မၫကၧၭ ၉း၃၃-၃၇). အ၀့ၫ၁ံၪအီၪက့ၪဆၧမၪ လၧၦဂဲၫဆိၬန့အဖိၪ၁ံၪလၧယ့ၫရှူၬအအီၪ လၧဆၧ ဆိၪဂ့ၩအဂးနီၪ, ဘၪလဘၪအ၀့ၫ၁ံၪမိဆီၫ့မီၪ့၀့ၫဒၪလၧ ယ့ၫရှူၬလမၩန့အဆၧၫ့ အထီဘၪ လၧဆၧမၩဘဲၫနီၪအဂးဘၪနီၪလီၫ.

အ၀့ၫ၁ံၪအဆၧဆီၫ့မီၪ့ဘၪမၪလီၫ. ယ့ၫရှူၬအ၁ၭထၪ့ဆၧလၧဆၧမၩ၀့ၫဆၧ နီၪလီၫ. ယ့ၫရှူၬအမၩဆၧၫ့ထဲၩ့ဆၧ ဒဲ၁ီၪ့ထဲၩ့၁ၫ့ထဲၩ့ဆၧလၧၦနၫ့ဖျိၭဖိၪ၁-၁ံၪဘဲၫ နီၪအ၁ိၭလဖၪနီၪ လၧဆၧမၩဆီၪ့ဆီၪ့လ့ၬလီၫ.

အ၀့ၫပဂၨၪထၪ့အထံၩအဖျဲလဖၪ ထီးအီၪပဒၩ့ထၬဘၪဖိၪ၁-၁ံၪအဖၧၩ့၁ၭ လဂ့ၩနီၪလီၫ. ဘၪမွဲနီၪလဲၪ. မွဲ၀့ၫဒၪလၧဖိၪ၁-၁ံၪနီၪ မွဲၦမိဒိၭန့ဘၪမူၭခိၪဘၩ့မုး နီၪလီၫ. အ၀့ၫ၁ံၪအဆၧအီၪက့ၪ၁ုၪ့အီၪက့ၪ၁ၭဒဲအဆူဆၧနဲၩနီၪ မွဲ၀့ၫတီၩ၀့ၫလီၫ.

“တခ့ၭဖ၀ၭလၧလလၩ့ဂၬဘၪဎရံၬအ၁ၭနီၪ ထီးမၩမၪယ့ၫရှူၬလဂ့ၩ. ထီးနၫ့စဲၪ့ဖျိၭဖိၪ၁-၁ံၪလၧအ၀့ၫအအီၪ ခၫ့ဖျီၫ့လၧနလခိၭနၪဘၪဆၧဒဲလၧ န၁ုၪ့နီၩ့၁ၭနီၩ့လဂ့ၩ. ထီးဒုၭထိးဘၪအ၀့ၫ၁ံၪအ၁ၭလၧမူၭခိၪဘၩ့မုးနီၪ ဘဲၫလမွဲဘၪ ဆၧမုၬအလးနီၪလဂ့ၩ. ထီးချဲၩ့ဆၧဘိၪ့ဆၧဘၩအဂဲး လၧဖိၪ၁-၁ံၪနၪလ၁့ၪဘၪ အလၨလဂ့ၩ, ဒဲဂဲၩ၀ၭမၩဆၧဖျီၪလၧဎရံၬနီၪ လထိးဆၧၫ့ဘၪဖိၪ၁-၁ံၪလၧအ၀့ၫ၁ံၪ ဆံၭ (ပ့ၫ) ဒံၭအခၫနီၪ ဒဲအ၀့ၫ၁ံၪလကြၨၭထိးဆၧၫ့ဒံၭဘၪဎရံၬ လၧအ၀့ၫ၁ံၪဆံၭဒံၭ အခၫနီၪလဂ့ၩ. ထီးဖ့ၪလၫ့ဘၪအ၀့ၫ၁ံၪလၧဆၧစီၪဆီၫ့မီၪ့ဆၧအဘၪမၪ လၧဎရံၬ အဆၧဘိၪ့ဆၧဘၩလၧအလန့ကၩဘၪဆၧလဂ့ၩ, ဘၪဖ့ၪလၫ့ခွံၬဆၧထီးအလူၬ လၧဆၧထိးထဲၩ့တၩ့ထဲၩ့ကဆါအဂး လၧဆၧမုၬဆၧရှူၪလအီၪလၧၩ့ဘၪနီၪလဂ့ၩ.” Ellen G. White, _The Ministry of Healing_, pp. 43, 44.

`နဖ့ၪလၫ့ဖိၪ၁-အီၪလၧနနဲၩ့နဎီၩ့လဖၪ လၧဆၧအဂ့ၩနဲၪ့လဖၪမိန့ဘဲၫ၁့ၪ လဲၪ.`