---
title:  ဆၧကိၭန့စလံ၀ဲၫဒဲဆၧအၪ့စၪ့ဘၪထွ့ၫဆၧဒုၪဆၧအၪ့ဆၧအီၩ
date:   15/07/2024
---

`ဖီ မၫကၧၭ ၂း၁၃-၂၂. စအၫလဖံအၧၭအဖိၪခွၫ, စလံ၀ဲၫနီၪ မွဲမပၫလဲၪ, ဒဲဘၪမွဲနီၪ ဆၧဒုၪဒွ့ၪမိဘၪအီၪလၧအမိကဲၪထၪ့ဘၪ အထံၩအဖျဲလဂၩအဂးနီၪ လဲၪ.`

လၧယ့ၫရှူၬအထီဒံၭဒၪအိၩ ၦအၪ့ကံၩ့အခီၫ့ မွဲၦမၩဆၧလၧရိမၫအဆၧပၧၩ့ ဆၧပြၭအဖၫ့လၬလီၫ. မွဲလၧအ၀့ၫ၁ံၪအၪ့ကံၩ့ဆၧအၪနဲၪ့လၧအကြၨၭ၀့ၫနီၪဒံၭတၭ ၦယုဒၫဖိၪ၁ံၪမၩဘူၭမၩထံးအ၀့ၫ၁ံၪအ့ၬ. အ၀့ၫ၁ံၪကဲၪဒိၪထၪ့လၧ ဆၧမၩနီၪဆ့ လီၫ. လၧၦယုဒၫဖိၪ၁ံၪအ၁နိၫဖၧၩ့နီၪ လီၩ၀့ၫ “ၦအၪ့ကံၩ့အခီၫ့လဂၩဂၩအ့ၪဂဲၫနုၬ လၩ့ဂံၪ့ဖၧၩ့တၭ, ဂံၪ့နီၪဘၪ၁ၭလိၪနီၪလီၫ. . . ”

မွဲလၧဆၧဂဲးနီၪတၭ, ၦကွ့ၭဆၧဖိၪ၁ံၪအၪ့စၪ့ဆၧ “ဘၪမွဲနီၪအ၀့ၫဘၪအၪ့ ဎုၬအီၩဎုၬဆၧလၧ ၦအၪ့ကံၩ့အခီၫ့ဒဲၦဒဲၩဘၭဖိၪ၁ံၪနီၪလဲၪ” မွဲဆၧလၩ့ဆၫ့အ့ၬ.

ယ့ၫရှူၬစံၭဆၧၫ့ထဲၩ့အ၀့ၫ၁ံၪဘဲၫ၁့ၪလဲၪ. အ၀့ၫမီၪ့ဘံၭ၀့ၫအ့ၬ. လါနၫ့ အ၀့ၫခ့ၬလီၩထဲၩ့၀့ၫလၧ ဆၧဂဲးအခိၪ, ဖ့ၪနဲၪလၩ့ၦလၧအဆၫ, လၧလအီၪဆီၪ့အီၪချဲၪ့ဘၪနီၪ, ဘၪကိၭ၁ံၪ့ဎွံၪ (၁ံၪ) ဆရၫလီၫ. ၁ံၪ့ဎွံၪ (၁ံၪ) ဆရၫလၧအ၀့ၫလီၩနီၪ မွဲ၁ံၪဆရၫလၧနး၁ၭလခီၫလီၫ. ဒဲၦစူၭၦဆၫအအီၪနီၪ ၁ံၪဆရၫလ့ၩဘၪအ့ၬဧၪ.

မၫကၧၭ ၂း၁၈-၂၂ မၩန့ထၪ့ဆၧဂဲးအ၁ၫ့လမံၩ့လီၫ. အနီၪမွဲဆၧကွ့ၭနဲၪ့ ဆၧမၩအ၁ၭယဲမံၩ့အကျၩ မွဲအအီၪလၧအတိၩ့၁ၭဖၧၩ့လမံၩ့နီၪလီၫ. အနီၪမွဲဆၧဘၪ ဒၪဆၧၫ့ယၫဆၧဂဲးလိၬတ့ၭလိၬဆ့လီၫ. လၧအဖီၩ့ခွံၬလမံၩ့နီၪ ဆၧဂဲးလိၬဘၪထွ့ၫ လၧစလံ၀ဲၫ, ဒဲဘိၩ့ယီၩဆၧအၪ့စၪ့ဂဲၫထၪ့လမံၩ့ဒီၭ ဘၪထွ့ၫလၧဆၧဒုၪဆၧအၪ့ ဆၧအီၩနီၪလီၫ. အ၀့ၫ၁ံၪအၪ့စိၭအၪ့စၪ့ဆၧ, ဘၪမွဲနီၪ ယ့ၫရှူၬအထံၩအဖျဲ၁ံၪ လဒုၪဘၪဆၧအၪ့ဆၧအီၩ ဘဲၫစယီဟၫ့အထံၩအဖျဲ၁ံၪဒဲၦဖၫရစံၫ၁ံၪမၩ၀့ၫအ၁ိၭ နီၪလဲၪ. ယ့ၫရှူၬစံၭဆၧၫ့ဆၧလၧဆၧအဒီၩ့အထ့ၬလမံၩ့ မွဲဆၧထိၪဎီၩ့ဆၧလၧ အ၀့ၫအဆၧအီၪဂၧၩ့လၧ ဆၧအီၪဎုၬအမူၭနီၪလီၫ. လၧဆၧအီၪဎုၬအမူၭဖၧၩ့ အ့ၪၦမွံၩဒုၪဆၧအၪ့ထီးအလူၬနီၪ ဆၧမိမၩအ၁ၭဘဲၫ၁့ၪလဲၪ. လါနၫ့ယ့ၫရှူၬ လီၩဆိၫ၀ဲၩဆၧလၧ မုလနံၩမိဘၪလၧဆၧမိထုၭဖၭတလၭမူၭအခွၫလၧအအီၪနီၪ, မွဲဆၧနဲၪဒီၩ့လၧထုၪ့စူၪယၫနီၪလီၫ. ထီးနီၪလဖၧၫ့ မွဲအမိဒုၪဆၧအၪ့ဆၧအီၩလၧ မုနံၩနီၪလီၫ.

ယ့ၫရှူၬလီၩထွ့ၫ၀့ၫဒီၭလၧဆၧနဲၪဒီၩ့နံၫမံၩ့ လၧအထုၭဖျီၪထၪ့ဆၧလၩ့ဆၫ့ လိၬ၁ၭလၧအ၀့ၫအဆၧ၁ီၪ့ဆၧ၁ၫ့ ဒဲၦခိၪနါထီးနီၪလဖၪအဆၧ၁ီၪ့ဆၧ၁ၫ့အဘိၩ့ ဆၧၩ့ - ၦလဆၭဘုၭထၬဘၪဆၧကီၩ့ဆၧ၁ိၭအလံၩနီၪလၧဆၧအ၁ၫ့ဘၪ, ဒဲၦလလူၫနုၬဘၪစဘံၭထံၫအ၁ၫ့လၧ ထိၪ့ဆၧဖံၭအလံၩအဖၧၩ့နီၪဘၪနီၪလီၫ. ဆၧလၩ့၁ၭဆုးလီၩ့လၧဎရံၬအဆၧ၁ီၪ့ဆၧ၁ၫ့ လၩ့ဆၫ့လိၬ၁ၭလၧၦခိၪနါထီးနီၪ၁ံၪ အဆၧ၁ီၪ့ဆၧ၁ၫ့နီၪလီၫ. မွဲဆၧထုၭဖျီၪထၪ့ဆရၫထီးနီၪလဖၪအဆၧ၁ီၪ့ဆၧ၁ၫ့နီၪ မွဲဆၧအဘၪမၪလီၫ. ဆၧဘိၪ့ဆၧဘၩအမွဲအဘၪဒၪလ့ၬနီၪ ခ့ၬထဲၩ့အ၁ၭလၧ ဆၧခံၭကျၩ လၧၦလအီၪက့ၪ၁ုၪ့အီၪက့ၪ၁ၭဘၪနီၪလီၫ.

`ဘဲၫလၧယ့ၫရှူၬအမုနံၩအိၩအ၁ိၭ ၦယိလၩ့ဆၧလၧၦအၪ့ကံၩ့အခီၫ့အဖၫ့ခိၪ ဘိၩ့ယီၩ မွဲမပၫလဲၪလဒီၪ့လဲၪ. ပမိဘၪအီၪက့ၪဎၩ့ထဲၩ့ ပဆၧဆီၫ့မီၪ့ဘၪထွ့ၫလၧ အ၀့ၫ၁ံၪဘဲၫ၁့ၪလဲၪ.`