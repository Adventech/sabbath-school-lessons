---
title:  မး၁ံၫနံၩအကဆါ
date:   16/07/2024
---

လၧလံၬ မၫကၧၭ ၂း၂၃, ၂၄ အဖၧၩ့နီၪ, ၦဖၫရစံၫလဖၪစံၭန့ဆၧ (စွပ်စွဲ) လၧယ့ၫရှူၬအထံၩအဖျဲ၁ံၪမၩဂၭဂီၩ့မး၁ံၫနံၩနီၪလီၫ. ဘဲၫၦယုဒၫဖိၪ၁ံၪအလုၫအလါ လၩ့ဆၨၩအီၪအ၁ိၭ, ဆၧအီၪပဒၩ့ထၬဆၧမၩအီၪ ၃၉ မံၩ့လၧမး၁ံၫနံၩအဂး, မွဲ၀့ၫလၧ, ၦဖၫရစံၫ၁ံၪအဆၧနၪ၁့ၪအဖၧၩ့, ဘၪထွ့ၫဘၪထဲးလၧယ့ၫရှူၬအထံၩ အဖျဲ၁ံၪမၩဘၪ၀့ၫနီၪလီၫ.

`ဖီ မၫကၧၭ ၂း၂၃-၂၈. ယ့ၫရှူၬမၩန့ဆၧဒိၭနဲၩ့စံၭဆၧၫ့ဆၧ လၧဖၫရစံၫ၁ံၪ အဆၧစံၭန့ဆၧနီၪဘဲၫ၁့ၪလဲၪ.`

ယ့ၫရှူၬစံၭဆၧၫ့ထဲၩ့ဆၧလၧ စဒၫ၀ံၭအဆၧလ့ၩခၫ့ဖျီၫ့အၪ့ဘၪဆၧမ့ၬယၫ အကိၪဆံၫ့ဎံၪအဂဲးနီၪလီၫ (၁စၫ ၂၁း၁-၆). ဆၧမ့ၬယၫအကိၪနီၪ ဘၪဆၧမၩန့ ခွံၬ၀့ၫဒၪလၧမး၁ံၫနံၩလီၫ. မွဲဆၧနီၪ, စဒၫ၀ံၭအဆၧလ့ၩဆၧထဲၩ့နီၪ မိမွဲ၀့ၫ ဆၧစဲၪ့ဖျိၭလၧအကၧၩ့ဒိၪအထီ လၧမး၁ံၫအနံၩနီၪလီၫ. ယ့ၫရှူၬဒုၭနဲၪဆၧအဂဲး အ့ၪမွဲစဒၫ၀ံၭဒဲအခ့ၫအၡၩ၁ံၪ မၩန့အၪ့ဘၪဆၧမ့ၬယၫအကိၪအ့ၪကြၨၭနီၪ, အထံၩ အဖျဲ၁ံၪဆ့ ဒ့ၭန့ဘုၪအဆဲၩ၁ံၪနီၪကြၨၭ၀့ၫလီၫ.

ယ့ၫရှူၬလီၩထွ့ၫ၀့ၫဒံၭလၧ မး၁ံၫနံၩနီၪအီၪ၀့ၫလၧၦၡၩအဂးတၭ, ၦၡၩအီၪ ၀့ၫလၧမး၁ံၫနံၩအဂးအ့ၬ, ဒဲအ၀့ၫထုၭဖျီၪလီၩ၀့ၫလၧ အ၀့ၫမွဲမး၁ံၫနံၩအကဆါနီၪ လီၫ.

`ဖီ မၫကၧၭ ၃း၁-၆. ဆၧမၩအ၁ၭယီၩ နဲၪဒီၩ့ယ့ၫရှူၬအဆၧချဲၩ့လၧအစံၭ ၀့ၫဒၪလၧမး၁ံၫနံၩနီၪ အီၪ၀့ၫလၧၦၡၩအဂးဘဲၫ၁့ၪလဲၪ.`

လၧအ၁ၫ့နီၪ ဆၧဂဲးလိၬတ့ၭလိၬဘၪထွ့ၫလၧမး၁ံၫနံၩအီၪနးဖၧၫ့အ့ၬ. ၦ၀့ၫ၁ံၪနီၪ အဲၪဒိၭစံၭန့ဆီၪ့ယ့ၫရှူၬအ့ၪမွဲမၩဘျၪထဲၩ့ၦအဆၫလၧမး၁ံၫနံၩနီၪလီၫ. ဘၪတ့ၭလိၬ၁ၭလၧၦခိၪနါ၁ံၪနီၪ ယ့ၫရှူၬအမ့ၬမဲအ့ၬ. အ၀့ၫလီၩပျၩ့ထၪ့ဆၧ လၧဆၧလၩ့ဆၫ့လိၬ၁ၭလၧဆၧမၩမုၬ အ့ၪလမွဲဆၧမၩၡၪ့ၦၡၩ, ဒဲဆၧရွံန့ၦၡၩအ၁ၭ အ့ၪလမွဲဆၧမၩ၁ံၫၦၡၩအ၁ၭအဘိၩ့ဆၧၩ့နီၪလီၫ. ဆၧဘၪလီၩဆၧၫ့ထဲၩ့အ၀့ၫ အဆၧချဲၩ့နီၪ ယီၫဒဲဖျီၪပျၩ့မၬလီၫ. မၩဂ့ၩဆၧဒဲရွံန့ထဲၩ့၁ၭမၧၫ့နီၪ မွဲဆၧအဂ့ၩနဲၪ့ လီၫ, မွဲဆၧအကြၨၭအဘၪလၧမး၁ံၫအနံၩနီၪဆ့လီၫ.

ယ့ၫရှူၬမၩဘျၪထဲၩ့ဒီၭၦအစူၪ၁ံၪလဂၩနီၪလၧမး၁ံၫနံၩတၭ, ၦလၧအထၪ့ဒၩ အ၀့ၫလဖၪစဲၪထၪ့ခွံၬ၀့ၫဒၪ ဒဲမိကိၪ့မၩ၁ံၫယ့ၫရှူၬနီၪလီၫ. ဆၧမၩအ၁ၭနီၪ ဘျံၭဒၪအ၁ၭ, ၦလၧအစံၭန့ယ့ၫရှူၬလၧၦမၩမၪမး၁ံၫနံၩနီၪ, ဘိၩ့ယီၩနၫ့ဆါ၁ံၪလခီၫ မၩမၪ မး၁ံၫနံၩခၫ့ဖျီၫ့လၧမိကိၪ့မၩ၁ံၫယ့ၫရှူၬလၧ မး၁ံၫနံၩမုလနံၩဎးနီၪလီၫ.

`ဘဲၫ၁ိၭပကဖီၩ့လၧဆၧမၩအ၁ၭဘဲၫနီၪအ၁ိၭ လၧပဒၪဆၧၫ့ယၫဘၪလၧ မုဆၫလနံၩယီၩ, အဂးနီၪ, ၁နိၫအီၪခိၭမး၁ံၫနံၩ မွဲနီၪလဖၪမိမၩဆၧၩ့ပၧၩ၁့ၪလဲၪ.`