---
title:  ဆၧမၩအ၁ၭလဲၩဘဲၩ့လိၬ၁ၭ - ၁
date:   17/07/2024
---

`ဖီ မၫကၧၭ ၃း၂၀-၃၅. ဆၧမၩအ၁ၭနံၫမံၩ့အဆၧလဲၩမွံၩဘဲၩ့ဘီၩ့အ၁ၭ အဖၧၩ့ နဒၪဆၧဆုးဘုၭလိၬ၁ၭမွဲဆၧနီၪလဲၪ.`

အယီၩမွဲဆၧမၩလိၪဒဲဆၧဖိၬထွ့ၫလိၬ၁ၭအခၪ့ထံၭ လၧလံၬမၫကၧၭအဖၧၩ့, ကိၭ၀့ၫဒၪလၧ “Sandwich Story” နီၪ, ဆၧမၩအ၁ၭလမံၩ့နီၪ, ဘၪဆၧနုၬလၩ့ လၧဆၧမၩအ၁ၭအဂူၫဂၩလမံၩ့နီၪလီၫ.

ဆၧမၩအ၁ၭလၧ (ဆၧချိၫ့) လၧၦဒၪယီၫနီၪ မွဲလၧယ့ၫရှူၬအဘူၭအထံၭ လဖၪ ဆီၫ့မီၪ့၀့ၫလၧယ့ၫရှူၬနီၪ ဖျုထၪ့ယူၭတၭ အ၀့ၫ၁ံၪဂဲၫဒဲမိထဲၩ့ကိၭန့ထဲၩ့အ၀့ၫ လီၫ (မၫကၧၭ ၃း၂၁). အ့ၪမွဲဆၧမၩအ၁ၭလၧ (အဖၧၩ့) လခီၫနီၪ ဆၧဘိၪ့ဆၧဘၩခိၪနါ၁ံၪဒဲၦကွ့ၭလံၬဖိၪ၁ံၪထီးနီၪလဖၪ စံၭ၀့ၫလၧယ့ၫရှူၬနီၪဆုးကျိၭလိၬ၁ၭ လၧဆၧနၪလၧအမိအၪ့လီၫန့ၦၡၩနီၪလီၫ (ဆၧမၩလိၪလနံၩယီၩအဂးအီၪဖိၫအ၁ၭ (focused) လၧဆၧမၩအ၁ၭလၧအဖၧၩ့ လၧမၫကၧၭ ၃း၂၂-၃၀ နီၪလီၫ.)

လၧမၫကၧၭ ၃း၂၂ ဖၧၩ့နီၪ, ၦကွ့ၭလံၬလဖၪလၧအဂဲၫလၩ့လၧယရှုစလံၫ့ နီၪ စံၭ၀့ၫလၧယ့ၫရှူၬမၩဘျၩထဲၩ့ၦအဆၫလၧဆၧနၪအစီၩ့အမၩ့လီၫ. ယ့ၫရှူၬ စံၭဆၧၫ့ထဲၩ့၀့ၫလၧဆၧအၪ့စၪ့, “မုၪခီၩလဲးနၫ့ထၪ့ခွံၬမုၪခီၩလဲးနီၪ မိ၁့ၪဘဲၫ၁့ၪလဲၪ.” မုၪခီၩလဲးမၩဂၭဂီၩ့အဆၧမၩဒၪ၀့ၫနီၪ အခီၫပယီၫလအီၪဘၪလီၫ. ယ့ၫရှူၬလီၩ၀့ၫဒီၭ လၧဘၩ့မုးလၩ့ဖၭလိၬ၁ၭအဂဲး, ဒဲဘၪထွ့ၫဂံၪ့ဎၫ့အဂဲး, မုၪခီၩလဲးအဂဲးလီၫ. စံၭ၀့ၫလၧဆၧလၩ့မုလၩ့ဖၭနီၪ ဒုၭအီၪဆၧဂုးဆၧခၧၫ့လန့ဘၪလီၫ. ထီးနီၪ လီၩ၀့ၫဒံၭ, ဆၧစၧၩ့ထၬဆိၫၦအဂဲးဆီၪ့လၧဂံၪ့ဖၧၩ့ဂီၩ့ ဆၧအၪ့ဂူၬန့အဆၧလၧ ဂံၪ့ဖၧၩ့နီၪလီၫ. ဆၧအဒီၩ့အထ့ၬလၧခဲၫ့ထုၬယီၩ ထုၭဖျီၪယ့ၫရှူၬနီၪနုၬလၩ့ မုၪခီၩလဲးအဂံၪ့ဖၧၩ့, စၧၩ့ထၬဆၧခံၭအကဆါနီၪဂီၩ့ ဖ့ၪလၫ့ၦဆၧပျီၩဖျ့ၭနီၪလီၫ.

`ဖီ မၫကၧၭ ၃း၂၈-၃၀. ဆၧဒဲၩဘၭလၧန့ဆၧကွဲၪဖျါလ၁့ၪဘၪနီၪ မွဲဆၧ နီၪလဲၪ, အခီၫပယီၫမွဲနီၪလဲၪ.`

ဆၧဒဲၩဘၭလၧအမိန့ဘၪဆၧမၩဖီၩ့ဖျ့ၭလ၁့ၪဘၪနီၪ မွဲဆၧဒုၪဒွ့ၪ၁ၭမုဆံၫ့ဎံၪ, လၧအလီၩ၀့ၫ၁ၭမုဆံၫ့ဎံၪအဆၧမၩနီၪ လၧဆၧနၪအဆၧမၩအကၠီၩ့လီၫ. ဆီၫ့မီၪ့ ဆၧလၧ (မၫကၧၭ ၃း၃၀) နီၪ မွဲဘၪမွဲနီၪယ့ၫရှူၬဘၪလီၩထၪ့ဆၧချဲၩ့လၧ (မၫကၧၭ ၃း၂၈, ၂၉) အဖၧၩ့နီၪ, မွဲ၀့ၫလၧယ့ၫရှူၬအီၪလၧ၁ၭမုဆံၫ့ဎံၪလါနၫ့ဂ့ၩ, အ၀့ၫ၁ံၪ စံၭလၧယ့ၫရှူၬအီၪလၧဆၧနၪနီၪလီၫ. အ့ၪနကိၭ၁ၭမုဆံၫ့ဎံၪလၧဆၧနၪအ၁ၭနီၪ, မွဲနမိခိၭနၪ၁ၭမုဆံၫ့ဎံၪအလူလၧၩ့အ့ၬ. မွဲအၡါမၬ ၦမိခိၭနၪဖိၬထွ့ၫဆၧနၪအဖၧၩ့ ၁ၭနးဂၩအ့ၬလီၫ.

`ဘၪမွဲနီၪဆၧ၁ၭမဲၪဆၧမၩမၪဆၧလၧ ဘၪဆၧကွဲၪဖျါလန့ဘၪနီၪ, လီၩဘၪ နၧၩလၧနလဘၪမၩမၪဘၪနီၪလဲၪ. ဘၪမွဲနီၪဆၧ၁ၭမဲၪဆၧနီၪ အီၪပဒၩ့ထၬနၧၩ လဲၪ.`