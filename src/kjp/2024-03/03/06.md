---
title:  ဆၧမၩအ၁ၭလဲၩဘဲၩ့လိၬ၁ၭ - ၂
date:   18/07/2024
---

`ဖီ မၫကၧၭ ၃၀း၂၀, ၂၁. ဆၧဂဲးဆၧဖးမွဲဆၧနီၪ ၁ိၫ့ယ့ၫရှူၬအဂံၪ့ဒီၪ့ဎၫ့ ဒီၪ့ဖိၪ၁ံၪ ဆီၫ့မီၪ့ဆၧလၧယ့ၫရှူၬဖျုနီၪလဲၪ.`

ဆၧအလံၩ့အလဲၫ (ၦဘၪဖ့ၪလၫ့ထဲၩ့ဆၧ) လၧဆၧဂုးဆၧခၧၫ့လအီၪဘၪ (၁ၭလ့ၩ၀ံၩ့လ့ၩ၀ၩ့/ဆၧဖျု) အဂးနီၪ မွဲဆၧလၩ့အၪ့ယိၪခဲၫ့ကံၭဖၭဒိၪလီၫ. ထီးမွဲ ၦလဂၩဘၪၦၡၩစံၭန့ (စွပ်စွဲ), ၦၡၩမၩတုၩ့မၩဎီ၀့ၫနၭနၭနီၪ ကဲၪဘဲၫနီၪ၁့ၪဆ့လီၫ. ယ့ၫရှူၬအဂံၪ့ဒီၪ့ဎၫ့ဒီၪ့ဖိၪ၁ံၪ ဆီၫ့မီၪ့၀့ၫလၧယ့ၫရှူၬနီၪ အဆၧမၩအၪနၭလ့ၬအီၪပွံၭ လချုၭ, အၪ့လချုၭအီၩလချုၭဘၪ, ဒဲဘၪထိးၦၡၩဒုၪဒွ့ၪအ၀့ၫနီၪ မၩဘၪထံၭအ၁ၭ ကဲၪထၪ့ဘဲၫၦအဖျုနီၪလီၫ. ဆၧဆီၫ့မီၪ့နီၪ နုၬလၩ့လဲၩဘဲၩ့လိၬ၁ၭလၧ ဆၧဆီၫ့မီၪ့ အဖၧၩ့လကဲၩ့, မွဲၦကွ့ၭလံၬ၁ံၪဆီၫ့မီၪ့စံၭန့၀့ၫ လၧယ့ၫရှူၬမၩဎုၬဆၧလၧဆၧနၪလၧ အမိအၪ့လီၫၦခမျၧးနီၪလီၫ.

ဆၧဂဲးဆၧဖးအချိၫ့ဒဲအဖၧၩ့နံၫမံၩ့နီၪ ကဲၪထၪ့ဆၧဘၪဒီၩ့လၩ့မဲၩလမံၩ့လၧ ၦကိၭ၀့ၫဒၪ Sandwich Story နီၪလီၫ. ယ့ၫရှူၬအဂံၪ့ဒီၪ့ဎၫ့ဒီၪ့ဖိၪ၁ံၪအဆၧ ဆီၫ့မီၪ့ဒဲအဆၧဒၪနီၪ မိဘၪဒီၩ့ဖိၪထွ့ၫလၧ ၦကွ့ၭလံၬ၁ံၪအဆၧဒၪဘဲၫနီၪလီၫ. အဂံၪ့ဒီၪ့ဎၫ့ဒီၪ့ဖိၪ၁ံၪစံၭလၧယ့ၫရှူၬနီၪဖျု, ၦကွ့ၭလံၬလဖၪစံၭ၀့ၫလၧအ၀့ၫနီၪ အီၪၡီၩ့လဖုၫဎးလၧဆၧနၪနီၪလီၫ.

`ဖီ မၫကၧၭ ၃း၃၁-၃၅. ယ့ၫရှူၬအဂံၪ့ဒီၪ့ဎၫ့ဒီၪ့ဖိၪ၁ံၪအဲၪဒိၭဆၧနီၪလဲၪ, ဒဲအ၀့ၫစံၭဆၧၫ့ထဲၩ့၀့ၫဘဲၫ၁့ၪလဲၪ.`

ဆၧမၩအ၁ၭယီၩဖျီၪလၩ့မဲၩမၬလီၫ. အ့ၪမွဲနမိနဖါဒဲနဂံၪ့ဒီၪ့ဖိၪလဂၩဂၩဂဲၫဒၪ နၧၩနီၪ, နမိထိးဆၧၫ့ဒၪအ၀့ၫ၁ံၪအ့ၬဧၪ. လါနၫ့ဆၧမၩအ၁ၭလၧယ့ၫရှူၬအဂံၪ့ဒီၪ့ ဖိၪ၁ံၪဂဲၫဒၪအနၫ့ဆါအထီနီၪ မွဲအဘၪလၩ့ဎိၭလၧ ယွၩအဆၧဘၪအ၁ၭအ့ၬ. ယ့ၫရှူၬ၁့ၪယၫနၪ၁့ၪဆၧမၩအ၁ၭအဖျီၩ့နီၪတၭ, အ၀့ၫလီၩဘၪလီၩဎၩ့ထဲၩ့ဂံၪ့ဒီၪ့ ဎၫ့ဒီၪ့ဖိၪ အခီၫပယီၫအမွဲအဘၪနီၪလီၫ. ၦလၧမၩယွၩအဆၧဘၪ၁ၭနီၪ မွဲအ၀့ၫ အဖုအ၀ဲ၁ံၪ, ဒဲမွဲအမိနီၪလီၫ. အ၀့ၫဒၪနီၪမွဲယွၩအဖိၪခွၫလီၫ, ဒဲၦလၧအအီၪဎူၫ အီၪဎၩ့လိၬ၁ၭလၧယွၩအဆၧဘၪအ၁ၭနီၪ ကဲၪထၪ့အ၀့ၫအဂံၪ့ဒီၪ့ဎၫ့ဒီၪ့ဖိၪနီၪလီၫ.

ဆၧမၩအ၁ၭနံၫမံၩ့လၧ Markan Sandwich ယီၩ အီၪလၧဆၧဘၪဘျံၭဒၪ ဆၪဆၪလ့ၬလီၫ. လၧဆၧမၩအ၁ၭ (အဖၧၩ့) ဖၧၩ့နီၪ ယ့ၫရှူၬစံၭဂံၪ့ဒီၪ့အီၪလၩ့ဖၭ နီၪ အီၪဂုးခၧၫ့န့အ့ၬလီၫ. အဂုအ၁ၫ့လၧဆၧ (အချိၫ့) နီၪ ဖျီၪလၧယ့ၫရှူၬအနၫ့ဆါ ဒၪ၀့ၫအဂံၪ့ဒီၪ့ဎၫ့ဒီၪ့ဖိၪ၁ံၪအီၪလၩ့ဖၭလိၬ၁ၭနီၪလီၫ. လါနၫ့ယ့ၫရှူၬစ့ၩရၫ့အုၩ့လၩ့ ဆၧလၧအဘံၪဘူၪအ၁ၭလမံၩ့နီၪ ခၫ့ဖျီၫ့လၧဆၧထုၭဖျီၪထၪ့ထဲၩ့ဂံၪ့ဒီၪ့ဎၫ့ဒီၪ့ဖိၪ အခီၫပယီၫနီၪလီၫ. အ၀့ၫအဂံၪ့ဒီၪ့ဎၫ့ဒီၪ့ဖိၪအလၩ့ထံးနီၪ မွဲၦလၧအမၩဎိၭလၩ့ ကဆါယွၩအဆၧဘၪ၁ၭ လၧအ၀့ၫအ၁ိၭနီၪလီၫ (ဖီ လုကၭ ၁၂း၅၃; လုကၭ ၁၄း၂၆).

အၪကၠၪအၪဘျၩ့နီၪ လၧဖးဖီၩ့ (ဆၧလ့ၩခၫ့ဖျီၫ့) အဖၧၩ့ ၦဎရံၬဖိၪလဖၪ ဘၪထိးဆၧအီၪက့ၪပဲၩအ၀့ၫ၁ံၪခၫ့ဖျီၫ့လၧ နၫ့ဆါအဂံၪ့ဒီၪ့ဎၫ့ဒီၪ့ဖိၪ၁ံၪလဖၪနီၪလီၫ. မွဲဆၧလ့ၩခၫ့ဖျီၫ့အကၪအဂဲၩနီၪလီၫ. လၧစမၫကၧၭစံၭဆၧထီးယီၩ့ ယ့ၫရှူၬဘၪ ဆၧကၪဆၧဂဲၩလၩ့ဂၬဘဲၫယီၩအ၁ိၭဆ့လီၫ. ယ့ၫရှူၬနၪ၁့ၪ၀့ၫဆၧဘဲၫနီၪလဖၪ ဒဲအ၀့ၫမၩမုၬထၪ့ထဲၩ့ ၦလၧအဘၪထိးဆၧအီၪက့ၪပဲၩဘဲၫနီၪလဖၪအ၁ၭနီၪလီၫ.