---
title:  မၩဘျၪထဲၩ့ၦ၁ံၫလခီၫဖၩလဂၩ
date:   14/07/2024
---

`ဖီ မၫကၧၭ ၂း၁-၁၂. လၧၦၡၩလ့ၩဆိၬန့အ၀့ၫလၧယ့ၫရှူၬအအီၪနီၪ ၦ၁ံၫ လခီၫဖၩလဂၩ ယိလါဆၧမွဲနီၪလဲၪ, ဒဲအ၀့ၫန့ဘၪမွဲနီၪလဲၪ.`

ၦ၁ံၫလခီၫဖၩအထံၩ၁ိၭလံဂၩနီၪ လ့ၩဆိၬန့အ၀့ၫလၧယ့ၫရှူၬအအီၪလီၫ. အ၀့ၫ၁ံၪမၩဖိးဆၧလၧအအီၪ၀့ၫလၧအလးအဖၫ့ခိၪနီၪ မၩခွံၬ၀့ၫတၭ, ဆဲၩလၩ့၀့ၫ လၧယ့ၫရှူၬအမ့ၬယၫလီၫ. ဒဲ မၫကၧၭ ၂း၅ ကွ့ၭနဲၪ့၀့ၫလၧ ယ့ၫရှူၬဒၪအ၀့ၫ၁ံၪ အဆၧနဲၩနီၪလီၫ. ဆၧနဲၩလိၬဖျီၪထၪ့အ၁ၭန့ဘဲၫ၁့ၪလဲၪ. ဘဲၫဆၧအဲၪအ၁ိၭ, ဆၧနဲၩနီၪဖျီၪထၪ့၀့ၫဒၪလၧဆၧမၩ (ဆၧဂဲၩဆၧ၀ၭ) လဖၪ, ဘဲၫထံၩ၁ိၭ၁ံၪလၧအကျ့ၭစၨၪဆီၪ့လဖၪ နဲၪဒီၩ့ဆၧအ၁ိၭနီၪလီၫ.

ၦလဂၩနီၪ အဆၧအဲၪဒိၭမွဲဒၪနးခီၫ့မိၡါအဂးလီၫ. လါနၫ့ဂ့ၩထီးမွဲအ၀့ၫ ထီၩ့စိၩလၧယ့ၫရှူၬအအီၪနီၪ, ယ့ၫရှူၬဖျ့ၭထၪ့အဆၧချဲၩ့လၧ ဆၧကွဲၪဖျါဆၧဒဲၩဘၭ အဂဲးနီၪလီၫ. ၦ၀့ၫဒၪနီၪ ချဲၩ့ထၪ့ဆၧနးထံၪအ့ၬ. မွဲဆၧဘိၪ့ဆၧဘၩခိၪနါထီးနီၪ လဖၪ ဒုၪဒွ့ၪဆၧလၧအ၁ၭခံဖၧၩ့ မွဲလၧယ့ၫရှူၬအဆၧချဲၩ့နီၪလီၫ. အ၀့ၫ၁ံၪဆီၫ့မီၪ့ လၧယ့ၫရှူၬနီၪချဲၩ့မၪယွၩ အခိးမွဲၦကွဲၪဖျါဆၧဒဲၩဘၭ၁့ၪ မွဲယွၩလဂၩဎးနီၪလီၫ.

ယ့ၫရှူၬဒၪဆၧၫ့ယၫၦပဒၩ့ဆၧလဖၪ လၧအ၀့ၫ၁ံၪအဖျီၩ့နီၪ ဆၧဂဲးလိၬ တ့ၭလိၬလၧအကိၭ၀့ၫ “Lesser to greater,” ထီးမွဲအစံၭ၀့ၫလၧ ၦလဂၩအဆၧ ဒဲၩဘၭဘၪဆၧကွဲၪဖျါခွံၬနီၪ ၦအခၪ့၁ံၫလဂၩဂၭဖၬထၪ့ (စဲၪ့) ၀့ၫဒၪလီၫ. အ့ၪမွဲ ယ့ၫရှူၬဒုၭဂၭဖၬ ၦနီၪလၧယွၩအစီၩ့အမၩ့တၭ အ၀့ၫကိၭထၪ့အဆၧကွဲၪဖျါဆၧမၪနီၪ မွဲ၀့ၫဘၪ၀့ၫလၩ့ထံးလီၫ.

`ဖီ မဲကၫ ၆း၆-၈. ဆၧမၩအ၁ၭဘၪထွ့ၫလၧ ယ့ၫရှူၬဒဲၦအခိၪအနါထီးနီၪ လဖၪဘဲၫ၁့ၪလဲၪ.`

ၦ၁ံၪလဖၪနီၪ ဒၪဘၪဆၧမွဲဆၧတီၩလၧအကဲၪလဖၪ၁့ၪအ့ၬ. ဆၧတီၩ, ဆၧယၫ့၁ၭ, ဒဲဆၧဆၪ့လၩ့၁ၭယွၩအမ့ၬယၫအီၪအ့ၬ. မွဲဆၧနီၪ အ၁ၭဘုၭထၬလၧဆၧ ပဒၩ့ဆၧလၧအဆၧ၁့ၪယၫဘၪမၪယွၩအဖၧၩ့, ဒဲဘၪယွၩအဆၧမၩအမွဲအတီၩ လါနၫ့ဂ့ၩ အမ့ၬခံၭ၀့ၫဒၪလီၫ. အ၀့ၫ၁ံၪဒၪဘၪဆၧထိးအ၁ၭလၧ အီၪဒိၭနဲၩ့အ၁ၭ လၧယွၩ လၧၫ့လၧၫ့ဎွ့ၩဎွ့ၩလါနၫ့ဂ့ၩ ဆၧအၪ့လဲၩအ၁ၭအီၪအ့ၬ. အ၀့ၫ၁ံၪ၁့ၪယၫ လၧယ့ၫရှူၬဖီအ၀့ၫ၁ံၪအ၁ၭန့ (မွဲဆၧမၩအ၁ၭကဲၪ၁့ၪအ့ၬ), ဒၪဘၪဆၧမၩဘျၪထဲၩ့ ၦ၁ံၫလခီၫဖၩလဂၩ လၧအ၀့ၫ၁ံၪအမ့ၬယၫ လၧလထိးဆၧၫ့အီၪလန့ဘၪ လါနၫ့ဂ့ၩအ၀့ၫ၁ံၪအ၁ၭခံၭနီၪလီၫ.

`ပဘၪအီၪထုၪ့၁ုၪ့ထုၪ့၁ၭ ဂၭဎ့ၭဆၧဘဲၫအ၀့ၫ၁ံၪအဆၧလၩ့ထ့ၬနီၪ ဘဲၫ၁့ၪ လဲၪ. ဆၧ၁ၭဘုၭထၬလၧဆၧဘိၪ့ဆၧဘၩအခံးအဂၩ့မၩခံၭပမ့ၬ ထီးပဒၪဆၧမွဲ ဆၧတီၩလ၁့ၪလၧၩ့ဘၪနီၪ ပဘၪမၩဘဲၫ၁့ၪလဲၪ (ဖီ ယ့မံၭ ၁း၂၇).`