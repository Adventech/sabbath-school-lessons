---
title:  ဆၧခုၪ့လၩ့ဘၧၩ့လၩ့ယ့ၫရှူၬ
date:   19/09/2024
---

ဖီ မၫကၧၭ ၁၅း၄၂-၄၇. ဆၧဂဲးလၩ့ဆၫ့မွဲဆၧနီၪလၧ ၦအၫရမ၁ံအၫဖိၪ စယိ၁ၭနုၬလၩ့မၩဆၧ, လၧယ့ၫရှူၬအထံၩအဖျဲလအီၪဘၪလၧအနဲၩ့အဎီးနးဂၩဘၪ အထီအဖၧၩ့နီၪလဲၪ.

ထီးဆၧမၩအ၁ၭကဲၪထၪ့ဂီၩ့အလးခဲၫ့, ဆၧအီၪဂုးအီၪထဲၩ့ဒၪလၧအလးလး ဒၪ၀့ၫဘဲၫယံၫယါအ၁ိၭနီၪလီၫ. ထီးၦ၁ံၫနီၪ ဘၪဆၧခုၪ့လၩ့ဘၧၩ့လၩ့၀့ၫကိၭဂၩ လီၫ. လါနၫ့ဂ့ၩ ဆၧမၩအ၁ၭထီးယီၩလဖၪ ဒုၭကဲၪထၪ့နး၁ၭအဆၧဂုထၪ့ဎွၩထၪ့ အၪမၬ ဒဲမွဲဆၧအကၧၩ့ဒိၪလၧဖးဖီၩ့အဆၧကွ့ၭနဲၪ့လဖၪလီၫ.

ပဒၪဘၪၦအၫရမ၁ံအၫဖိၪစယိ၁ၭအမံၩ့လၧ လံၬမၫကၧၭအဖၧၩ့ယီၩလၧ အခၪ့ထံၭဒဲလၧခဲၫ့ထုၬလဖၧၫ့ဎးဒၪယီၩလီၫ. အ၀့ၫဒၪမွဲၦယူၭယၪ့ဘၪ၀့ၫလၧ ၦယုဒၫဖိၪအဆၧဘိၪ့ဆၧဘၩခိၪနါ၁ံၪ (Sanhedrin) အဖၧၩ့ ၦကိၭ၀့ၫလၧ “ဘၪဆၧရွံန့လၩ့ဆၫ့” လဂၩနီၪလီၫ. ဘဲၫအမွဲၦကဲၪဒိၪဒဲၦဘၪဆၧယူၭယၪ့လဂၩအ၁ိၭ, အ၀့ၫဆၧၫ့ထုၪ့လၧၦဒိၪစပဲလၭအအီၪဒူၩဒူၩဒဲအၪ့ကံၩ့ထဲၩ့ယ့ၫရှူၬအစွၪနီၪလီၫ. ဆၧနီၪမွဲဆၧထိၭဘၪခီၩ့စၧၫ (council) ခိၪနါလဂၩလၧ အ၁ၭအီၪဆၧခုၪ့လၩ့ဘၧၩ့ လၩ့ယ့ၫရှူၬအစွၪလီၫ. လၧဆၧအဘိၩ့အဆၧၩ့နီၪ, ယ့ၫရှူၬအထံၩအဖျဲလၧအနဲၩန့ ဘၪ၀့ၫလဖၪအီၪခီၫခီၫလဲၪ.

ဆၧအကၧၩ့ဒိၪထုၬလမံၩ့ ထီးယီၩလၧဖးဖီၩ့ (history) နီၪ မွဲဆၧအီၪက့ၪ ဂုးခၧၫ့လၩ့ထံးယ့ၫရှူၬအဆၧ၁ံၫအဂဲးအဖးလီၫ. မၫကၧၭ ၁၅း၄၃ စံၭ၀့ၫဒၪလၧ စယိ၁ၭအၪ့ကံၩ့ယ့ၫရှူၬအစွၪနီၪလီၫ. လါနၫ့ဂ့ၩ စပဲလၭလခီၫထီၫမံၫထီၫမၪလၧ နါဂၧၫ့၀့ၫယ့ၫရှူၬ၁ံၫယူၭ (မၫကၧၭ ၁၅း၄၄) နီၪလီၫ. မွဲဆၧနီၪ, အ၀့ၫ, ကိၭန့ ၦ၁ုၭဖိၪလယၩအခိၪလဂၩတၭ, အၪ့စၪ့၀့ၫ, မွဲအ၁ံၫယူၭဧၪနီၪလီၫ. ၦ၁ုၭဖိၪလယၩ အခိၪလဂၩနီၪ အီၪက့ၪဂုးခၧၫ့၀့ၫဒၪဆ့လီၫ.

မွဲဆၧနီၪၦလနၩ့နၩ့မိစံၭ၀့ၫလၧ ယ့ၫရှူၬ၁ံၫတၡါဒံၭအ့ၬ မွဲအဂဲးအဘၭလူၬခွံၬ ဒဲ၁ံၫယုၬလဆိလလးလီၫ. လါနၫ့ဂ့ၩ ၦရိမၫအခိၪအနါလဂၩမၩလၩ့ထံး၀့ၫ လထံၪဎးဂုးဂုးခၧၫ့ခၧၫ့လီၫ.

စယိ၁ၭဎွ့ၩန့ဆၧဘွၩဖျ့ၫလံၬကံၭ, ဆိၬလၩ့ထဲၩ့အစွၪဒဲဘီၪ့ထၪ့ထဲၩ့၀့ၫလၧ ဆၧဘွၩဖျ့ၫလံၬကံၭနီၪ, အီၪက့ၪလၩ့၀့ၫလၧဆၧ၁ွၪခိၪလၧအချိၬန့၀့ၫလၧလိး အဖၧၩ့လီၫ (မၫကၧၭ ၁၆း၅). ၦကွ့ၭဆၧ၁ၭထိၬအပရၧၫ့ယီၩ ကွ့ၭနဲၪ့ထၬ၀့ၫဒၪ လၧၦမုၪနံၫဂၩဒၪဘၪဆၧအီၪက့ၪလၩ့၀့ၫအလးနီၪလီၫ. ၦမုၪနံၫဂၩလၧအဒၪဘၪဆၧ လးနီၪ - နးမၫရံၫမၭဂဒၫလံနံၫ ဒဲစယ့မံၭအမိနးမၫရံၫနီၪလီၫ. ဒဲလၧအ၀့ၫ၁ံၪ နံၫဂၩအ၁ိၭ, နးစလိၫမံလၧအယိစိၩ၀့ၫလၧအယဲၩ့, အ၀့ၫ၁ံၪ၁ၧၫ့ဂၩနီၪ လ့ၩလၧဆၧ၁ွၪခိၪလၧမုခၪ့ထံၭအနံၩဂီၩဂီၩလ့ၬလၧမုဂဲၫထၪ့နီၪ, ဆီၫ့မီၪ့၀့ၫလၧမိမၩလၧၫ့မၩဎွ့ၩ အ၀့ၫ၁ံၪအဆၧမၩလၧဆၧဂုၪယ့ၫရှူၬအစွၪလၧဆၧနၧၫ့မၧၫ့နီၪလီၫ (မၫကၧၭ ၁၆း၁).

ၦမုၪ၁ၧၫ့ဂၩယီၩ ထိးအ၁ၭလၧဆၧ၁ွၪခိၪအီၪထးပျီၩပျီၩလၧမၫကၧၭ (၁၆) အဖၧၩ့နီၪ, အနီၪမွဲဆၧထိးအ၁ၭအကၧၩ့ဒိၪ၀့ၫလၧ ယ့ၫရှူၬအဆၧဂဲထုၪ့မၧၫ့ထၪ့ ထဲၩ့အဂးလီၫ.

`လၧၦ Sanhedrin  ခီၩ့စၧၫဖိၪလဂၩ ကဲၪထၪ့ “ၦအဒူၩ” လၧအမၩန့ ၦဘၪဆၧစ့ၩရၫ့ဆၧလဂၩအစွၪအထီထီးနီၪ, ယ့ၫရှူၬအထံၩအဖျဲ၁ံၪလၩ့မါပံၭနီၪ, မွဲဆၧကဲၪထၪ့လၧအဘျံၭဒူၪဘျံၭဒၪလမံၩ့လီၫ. ပ၀့ၫဒၪလဖၪဆ့ ပမိမၩလၩ့ထံးပဆၧ မၩလၧဆၧအကၧၩ့ဒိၪထုၬအထီနီၪဘဲၫ၁့ၪလဲၪ.`