---
title:  ဆၧဖျၩထၪ့၀့ၫလၧထုၪ့စူၪယၫလီၩ့
date:   17/09/2024
---

`ဖီ မၫကၧၭ ၁၅း၂၁-၃၈. မွဲဆၧနီၪလၧအလၩ့၁ၭမဲၪ, ဒဲအဘၪထံၭဆၫ၀့ၫ လဖၪဂဲၫကဲၪထၪ့လဲၪ.`

လၧဆၧမၩအ၁ၭထီးယီၩအဖၧၩ့, ယ့ၫရှူၬမွဲၦထိးဆၧကယုကစုၩလဂၩ, ဘၪဆၧဆၪ့လၩ့၀့ၫလၧ ၦအ၁ၭဆီၪ့မိမၩ၁ံၫအနၫ့ဆါနီၪလီၫ. လၧဆၧ၁ၭထိၬအပရၧၫ့ အဆၧမၩထၧၫ့ထီယၫ, ထီးလၧအဆၧဘၪထိးဖီၪ့လဖၧၫ့နီၪ, အ၀့ၫဒၪမွဲပကဆါ လၧခိးဂဲးခိးဘၭဆီၪ့ဆီၪ့လ့ၬလီၫ. အ၀့ၫဒၪမွဲၦလီၩလၩ့လၬလၩ့ဆၧအဂဲးဆီၪ့ဘၭ ဆီၪလၧအလ့ၩနၧၩ့ထဲၩ့နၧၩ့လါနၫ့ဂ့ၩ ဘၪဆၧဒိၪဆၧထး၀့ၫဒဲလအၪ့ဘၪလမံၫဘၪ ၀့ၫနီၪ မၩလၩ့ပွံၭအ၀့ၫနၭမၬ, ထီးဒၪလ့ၬၦဂူၫဂၩဘၪယိၭဆၧၩ့အ၀့ၫအထုၪ့စူၪယၫ နီၪလီၫ.

အီၪလၧထုၪ့စူၪယၫလီၩ့နီၪ ၦၡၩကွဲၪလၩ့အကီၩ့အ၁ိၭ ဒဲၦအၪ့နၩ့ဖၭ၀့ၫလၧ အ၀့ၫ၁ံၪအကျၩ (ထိၪဎီၩ့လၧ အၪ့အူၭ ၂၂း၁၈) လီၫ. ဆၧမၩ၁ံၫၦၡၩလၧထုၪ့စူၪယၫအလီၩ့နီၪ မွဲလၧ၁ွံၪလၩ့အၪအၪတၭ ဘၪ၁ံၫခွံၬ၀့ၫဒၪနီၪမွဲအ့ၬ. ၦဒိၪထၬအစူၪ လၧထၭနီၪ မွဲလၧကမိကၠူၭ (ထုၭ) ထၬအဘၪအမိၡါ ထီးလၩ့ထံဖါလဂ့ၩနီၪလီၫ (ထိၪဎီၩ့လၧ ယီဟၫ့ ၂၀း၂၄-၂၉). ထီၫ့ဖျါလၧအ၁့ၪယၫဆၧ (ညနမလန - အာရှံုကြော) အီၪလၧအစူၪယၫ၁ၭအဖၧၩ့နီၪ မိဘၪခါဘျ့ၭ၀့ၫလၧထၭ လၧၦၡၩဒိၪ ထၬနီၪ, မိကဲၪ့ထၪ့ဆၫဎၧၫ့နၭလ့ၬနီၪလီၫ. ထီးဘၪ၁-၀့ၫကၪကၪဂဲၩဂဲၩအခၫ, မိစီၪ့စူၪစီၪ့ခၪ့၀့ၫတၭ ဆၧအဆၫနီၪမိဒံၩ့နၭဒံၭနီၪလီၫ. လၧခဲၫ့ထုၬနီၪ ထီးစူၪလၩ့ ဖျူၪခၪ့လၩ့ဖျူၪကကၠၪ (လဖၧၫ့) နီၪ အုၭ၁-၀့ၫဒၪနီၪလီၫ.

ယ့ၫရှူၬဘၪထိးဆၧအၪ့ကီၪဒဲဆၧမၩမ့ၬမဲ, ဆၧမၩကြၩ့ထမးလၧအလၩ့၁ၭ မဲၪနၭနၭလ့ၬ လၧအီၪလၧထုၪ့စူၪယၫလီၩ့အထီနီၪလီၫ. လံၬမၫကၧၭထုၭဖျီၪထၪ့ ဆၧအီၪ၁ူၪလၧယ့ၫရှူၬအၪ့မၧၫ့ၦအီၪကစုၩယၫလၧအနၫ့ဆါအဂဲးနီၪလီၫ. ဆၧ၁ံၪ လဖၪနီၪ အၪ့လဲၩထၪ့ခွံၬအ၁ၭလၧထုၪ့စူၪယၫနီၪလီၫ. ဆၧအီၪက့ၪ၁ူၪအ၀့ၫန့အ့ၬ လီၫ. ဆၧချဲၩ့ခဲၪ (ကျဲၩ့မၩ၀့ၫ) လၧဆၧဘိၪ့ဆၧဘၩခိၪနါလဖၪနီၪ မွဲဆၧအၪ့ကီၪ မၩထၧးဆၧလီၫ. ဒဲအနီၪမွဲဆၧအၪ့ကီၪစ့ၩရၫ့လၩ့ထဲၩ့ဒၪနၫ့ဆါ၁ံၪအ၁ၭဆ့လီၫ.

လၧဆၧအၪ့ကီၪချဲၩ့ဆၫဆၧလဖၪအဖၧၩ့, ဆၧကွ့ၭနဲၪ့လၧ မၫကၧၭ ၁၅း၃၁ နီၪ စံၭ၀့ၫ, “အ၀့ၫယီၩထိးထဲၩ့တၩ့ထဲၩ့ၦဂူၫဂၩ, ထိးထဲၩ့တၩ့ထဲၩ့ဒၪအ၁ၭ၁့ၪအ့ၬ” နီၪ မွဲဆၧထုၭဖျီၪဆၧလၧထုၪ့စူၪယၫအလီၩ့နီၪ ဆၧမၩဆၧၩ့အီၪနးစီၪ့အ့ၬနီၪလီၫ. ဘဲၫဆၧချဲၩ့မိလီၩဘျံၭဒၪဆၧနီၪအဖၧၩ့ အ၀့ၫ၁ံၪအုၩ့လၩ့လၧယ့ၫရှူၬနီၪ မွဲဆၧထိး ထဲၩ့တၩ့ထဲၩ့ကဆါလီၫ. အၪနဲၪ့အနီၪ, ယ့ၫရှူၬလထိးထဲၩ့တၩ့ထဲၩ့ဘၪအ၁ၭနီၪ မွဲဒၪအ၀့ၫထိးထဲၩ့တၩ့ထဲၩ့ၦဂူၫဂၩ၁ံၪ လၧထုၪ့စူၪယၫအကၠီၩ့နီၪလီၫ.

`ဖီ ယီဟၫ့ ၁း၁-၃, ဒဲဆီၫ့မီၪ့ဆၧလၧလံၬဆံၫ့ဎံၪအဆၧၫ့ယီၩလီၩဘၪပၧၩ လၧယ့ၫရှူၬအဂဲးမွဲဆၧနီၪလဲၪ. ပအီၪက့ၪပ၁ၭလၧဎရံၬအဆၧ၁ံၫလၧပဂးနီၪ အခီၫပယီၫဘဲၫ၁့ၪလဲၪ.`