---
title:  ဘၪထိးယွၩအဆၧစဲၪ့ဒၪခွံၬ
date:   18/09/2024
---

`ဖီ မၫကၧၭ ၁၅း၃၃-၄၁. ယ့ၫရှူၬအဆၧချဲၩ့လမံၩ့ဎးလၧထုၪ့စူၪယၫလီၩ့ လၧလံၬမၫကၧၭအဖၧၩ့နီၪ မွဲဆၧနီၪလဲၪ. ကဆါဎရံၬအဆၧထိး၁ံၫအခီၫပယီၫ နီၪ မွဲဆၧနီၪလဲၪ.`

လံၬမၫကၧၭစံၭ ထုၪ့စူၪယၫနီၪ မွဲဆၧလးလၧအခံၭထုၬလစီၪ့, လၧနးခီၫ့ဒဲ လၧနး၁ၭနံၫမံၩ့လူၬနီၪလီၫ. ဆၧခံၭဖျီးလၧန့ဆၧၫ ဂဲၫလၩ့လၧထုၪ့စူၪယၫအလီၩ့ လၧမုဆၧတဲၩ့၀ဲၩအနံၩမုထုၪ့ ထီၩ့စိၩ့လၧမုဎဲးလၩ့ ၃ နၩရံၩနီၪလီၫ. “လၧဎူၫနၩရံၩနီၪ ဆၧခံၭ၀့ၫလၧခးဖၧၩ့ထၧၫ့ဘံၪ့ယၫထီၩ့လၩ့ခွံၫနၩရံၩလီၫ” (မၫကၧၭ ၁၅း၃၃). (ဘဲၫၦယုဒၫဖိၪမၩနဲၪ့ထၬအဆၧၫ့အထီအ၁ိၭ အီၪက့ၪထၬ၀့ၫနံၩ ၁၂ နၩရံၩဒဲ နၩ ၁၂ နၩရံၩလီၫ. လၧနံၩအဆၧၫ့အထီနီၪ စၭထၪ့လၧ 6:00 A.M. ထီၩ့လၧ 6:00P.M., ဒဲလၧနၩအဂးနီၪ စၭထၪ့လၧ 6:00 P.M. ထီၩ့လၧ 6:00 A.M. နီၪလီၫ.)

ဆၧချဲၩ့လၧယ့ၫရှူၬစံၭ၀့ၫလဖၪနီၪ ၦကိၭ၀့ၫလၧ “ဆၧကိၭၡၭလၧတၫလၫ့ လထၪ့ဘၭဘၪအဂး” လၧအ၀့ၫဘၩဆိၪဖၪဆၧအဖၧၩ့, ကိၭၡၭထၪ့ဆၧလၧ ဖါကဆါအအီၪ, စံၭ၀့ၫမွဲဘၪနီၪနစဲၪ့ဒၪယၧၩလဲၪနီၪလီၫ. အ၀့ၫချဲၩ့ဒီၩ့၀့ၫလၧ အၪ့အူၭ ၂၂း၁ နီၪလီၫ. ဆၧချဲၩ့ဒိၭနဲၩ့ဘဲၫလၧ လံၬအၪ့အူၭအဖၧၩ့နီၪအီၪလၧ မၫကၧၭ ၁၅း၂၄ ဒဲ ၂၉ အဖၧၩ့, ဒုၭနဲၪ၀့ၫလၧလံၬဆံၫ့ဎံၪအဆၧကွ့ၭနီၪ လၧၫ့ထၪ့ ဎွ့ၩထၪ့၀့ၫဒၪလၧယ့ၫရှူၬအဆၧထိး၁ံၫနီၪလီၫ. အ့ၪမွဲလၧ ၦၡၩအဆၧကိၪ့အၧၩ့ ဖၧၩ့ဒၪလ့ၬနီၪ, ကဆါယွၩအဆၧဘၪ၁ၭ မိလၧၫ့ထၪ့ဎွ့ၩထၪ့၀့ၫဒၪဆၧလီၫ.

ယ့ၫရှူၬအဆၧချဲၩ့လၧထုၪ့စူၪယၫလီၩ့လဖၪနီၪ ဘၪဆၧကွ့ၭနဲၪ့ထၬ၀့ၫလၧ အၫရမဲၭ (Aramaic) အဆၨၩနီၪလီၫ. ဆၧချဲၩ့ “အ့လိအံၫ, အ့လိအံၫ” လၧအၫရမဲၭအလၨနီၪ, ၦလနၩ့နၩ့ထီးနီၪ ဆီၫ့မီၪ့မၪ၀့ၫလၧယ့ၫရှူၬကိၭထၪ့မီၪ အံၫလဲယၫနီၪလီၫ.

ဆၧလၩ့ဆၫ့ဘၪဆုးလိၬ၁ၭလၧ ယ့ၫရှူၬအဒိၭဘၧၩ့၁ၭလၧထံၫ, လၧ မၫကၧၭ ၁း၉-၁၁ ဘဲၫယီၩလီၫ.

| ဆၧဒိၭဘၧၩ့၁ၭလၫထံၫၪ - မၫကၧၭ ၁း၉-၁၁ | ထုၪ့စူၪယၫၪ - မၫကၧၭ ၁၅း၃၄-၃၉ |
| --- | --- |
| စယီဟၫ့ဒိၭဘၧၩ့ယ့ၫရှူၬလၧထံၫ | ယ့ၫရှူၬအဆၧဒိၭဘၧၩ့ (ထိၪဎီၩ့လၧ မၫကၧၭ ၁၀း၃၈) |
| စယီဟၫ့ (အံၫလဲယၫအခံးအဂၩ့, ဖီ မၫကၧၭ ၉း၁၁-၁၃) | ကိၭထၪ့စအံၫလဲယၫ |
| မူၭခိၪ၀ဲထၪ့အ၁ၭ | ဆၧလုဂံၪ့အကလကၫထ့ဖၭ |
| ၁ၭမု (pneuma) | ယ့ၫရှူၬအ၁ၭစဲၪ့ထၪ့ (expneo) |
| ဖါကဆါအလူ - “ယဖိၪခွၫ၁ၭဘီၩ့” | ၁ုၭခိၪစံၭ၀့ၫ - “ယွၩအဖိၪခွၫ” |

ဆၧဘၪဒီၩ့လိၬ၁ၭ လၧယ့ၫရှူၬဒိၭဘၧၩ့အ၁ၭလၧထံၫ (မၫကၧၭ ၁) နီၪ မွဲဆၧ အခၪ့ထံၭလၧအဆၧဖံၭဆၧမၩအဖၧၩ့, ဘဲၫဆၧလီၩဆိၫ၀ဲၩ၀့ၫလၧ ဒၫ့နအ့လၭ ၉း၂၄-၂၇ အဖၧၩ့, ဒဲပဒၪဘၪလၧ မၫကၧၭ ၁၅ အဖၧၩ့ယီၩ, ထုၬ၀့ၫလၧထုၪ့စူၪယၫအလီၩ့, မွဲအဆၧမၩ ministry အဆၧထိစိၩလီၫ. မွဲအဆၧဖ့ၪလၫ့အ၁ၭ လၧၦၡၩအၪဂၩအဎွ့ၩလီၫ (မၫကၧၭ ၁၀း၄၅). ယ့ၫရှူၬအဆၧထိး၁ံၫလၧထုၪ့စူၪယၫ လီၩ့နီၪ မွဲဆ့ဆၧလီၩဆိၫ၀ဲၩဆၧလၧ ဒၫ့နအ့လၭ ၉း၂၄-၂၇ အဆၧလၧၫ့ထၪ့ ဎွ့ၩထၪ့၀့ၫဒၪလီၫ. ဆၧလုဂံၪ့အကလကၫထ့ဖၭနီၪ ဖ့ၪနဲၪဆၧလုထၪ့ဆၧအဆၧမၩထုၬခွံၬ၀့ၫ (လၧၫ့ထၪ့ဎွ့ၩထၪ့၀့ၫ), ဒဲမွဲဆၧထိးထဲၩ့တၩ့ထဲၩ့အဆၧမၩလၧၫ့ထၪ့ ဎွ့ၩထၪ့၀့ၫလၧယ့ၫရှူၬနီၪလီၫ.

`အ့ၪမွဲလၧၦၡၩအဆၧကိၪ့အၧၩ့အဖၧၩ့ဒၪလ့ၬလါနၫ့ဂ့ၩ, ကဆါယွၩအဆၧကိၪ့ဆိၫ၀ဲၩလဖၪနီၪ ဘၪလၧၫ့ထၪ့ဎွ့ၩထၪ့၀့ၫဒၪလီၫ. ဘၪမွဲနီၪလၧဆၧဂဲးဆၧဖးယီၩ မိဘၪဖ့ၪဆီၪ့ထၪ့ပၧၩ, ထီးဆၧလၧပနဲၩ့ပဎီၩ့မိမၩအ၁ၭဆၧလမံၩ့လါလါနီၪ လါနၫ့ဂ့ၩ, ပနဲၩန့ကဆါယွၩဒဲ၁့ၪယၫလၧအဆၧမၩဂ့ၩလဖၪ မိလုၬဘံၭခွံၬဆၧ လထံၪဎးဘီၩ့ဎးနီၪလဲၪ.`