---
title:  “န၀့ၫဒၪယီၩနမွဲၦယုဒၫဖိၪ၁ံၪအစဎွၩဧၪ”
date:   15/09/2024
---

`ဖီ မၫကၧၭ ၁၅း၁-၁၅. ဆၧချဲၩ့ခဲၪချဲၩ့လိမွဲဆၧနီၪလမံၩ့ အဆၧမၩအ၁ၭ အီၪထီးယီၩလဲၪ.`

စပီၪ့တအၧၭပဲလၭ (Pontius Pilate) နီၪ မွဲခးယုဒၫအၦဒိၪဖၭဒိၪခီၫလၧ A.D. 26-36 အထီနီၪလီၫ. ၦ၀့ၫဒၪနီၪမွဲၦခိၪနါလၧအယၫ့၁ုၪ့ယၫ့၁ၭဆၧ၁့ၪ လဂၩအ့ၬ. ၦအီၪထီးနီၪလဖၪ ဘၪရှၤၭဖျး၁ံၫဂီၩ့လၧအ၀့ၫအစူၪဖၧၩ့အၪမၬလီၫ (ထိၪဎၩ့လၧ လုကၭ ၁၃း၁). ၦယုဒၫဖိၪ၁ံၪမၩခွါအၪ့စၪ့ယ့ၫရှူၬနီၪ အဆၧစံၭဆၧၫ့န့ဒၪ န့ၫဆၧချဲၩ့မၪကဆါယွၩဒဲအ၀့ၫ၁ံၪစ့ၩရၫ့၀့ၫလၧအကြၨၭဘၪ၁ံၫလီၫ. လါနၫ့လၧ ရိမၫအဆၧပၧၩ့ဖၫ့လၬနီၪ ၦယုဒၫဖိၪ၁ံၪလဖၪစ့ၩရၫ့ဆၧပၧၩ့အ့ၬ, မွဲဆၧနီၪ အ၀့ၫ၁ံၪဂဲၫကိၭန့ယ့ၫရှူၬလၧစပဲလၭအမ့ၬယၫ လၧဆၧစ့ၩရၫ့ဆၧအဂးလီၫ.

ဆၧလီၩဖျီၪထၪ့ယ့ၫရှူၬအဆၧမၪလၧစပဲလၭအမ့ၬယၫနီၪ ဆၧအီၪနးမံၩ့ အ့ၬ, လါနၫ့အ၀့ၫ၁ံၪချဲၩ့န့ဆီၪ့ဆၧ မိန့ဒၪန့ၫဆၧဘၪထွ့ၫလၧစပဲလၭအဆၧအၪ့စၪ့ ယ့ၫရှူၬနီၪလၧ, “နၧၩ၀့ၫဒၪယီၩ နမွဲၦယုဒၫဖိၪ၁ံၪအစဎွၩဧၪ” (မၫကၧၭ ၁၅း၂) နီၪလီၫ. လၧခီၩခီၩဒံၭဒၪအိၩ, ၦအံၫစရ့လၭဖိၪ၁ံၪဂုၪအ၀့ၫ၁ံၪအစဎွၩလၧ၁ိၪလီၫ. မွဲဆၧနီၪဆၧချဲၩ့ဖျိၪ့ (term) “မစဲအၫ” (ၦဒိၭဂုၪအ၁ၭလဂၩ) နီၪ ၦမိထုၭဖျီၪကိၭခဲၪ (ကိၭဘၪထွ့ၫ) အီၪက့ၪယူၭယၪ့ ၦလဂၩဂၩဘဲၫစဎွၩလဂၩအ၁ိၭတၭ, အခီၫပယီၫ မိထီၩ့စိၩလၧဆၧပြၧၩ့ (အီၪက့ၪထၧၫ့ဎီၩ့) လိၬ၁ၭလၧစဎွၩနီၪလီၫ. မွဲဘဲၫနီၪအ၁ိၭ တၭ, ဆၧအီၪက့ၪထၪ့ယ့ၫရှူၬအဆၧမၪလၧ Sanhedrin (ၦယုဒၫဖိၪ၁ံၪအဆၧ စ့ၩရၫ့လး) အမ့ၬယၫနီၪလၧ ဆၧချဲၩ့ဒုၪဒွ့ၪကဆါယွၩ (blasphemy), ဒဲလၧဆၧမၩဂၭဂီၩ့ဆၧယူၭယၪ့ထံၫခး, လၧဆၧမိ၁ိၫ့၀့ၫလၧဆၧဘၪထိး၁ံၫနီၪလီၫ.

ဆၧချဲၩ့ခဲၪဆၧ (ကိၭဘၪထွ့ၫဆၧ) နီၪ မွဲလၧယ့ၫရှူၬမွဲမစဲအၫဒဲမွဲၦယုဒၫဖိၪ၁ံၪအစဎွၩဆ့နီၪလီၫ. ဆၧစံၭဆီၪ့န့အ၀့ၫလၧဆၧချဲၩ့ဒုၪဒွ့ၪကဆါယွၩဒဲဆၧမၩ ဂၭဂီၩ့ဆၧယူၭယၪ့ထံၫခးနီၪ မွဲဆၧအဘၪမၪလီၫ. အ့ၪဆၧအမွဲလခီၫနီၪ အ၀့ၫ မိဘၪဒိၭန့ဆၧယူၭယၪ့ဒဲဆၧဘိၪ့ထၪ့ဘၩထၪ့၀့ၫဒၪလီၫ. မွဲလါနၫ့ဘိၩ, ယ့ၫရှူၬ ဂဲၩ၀ၭ၀့ၫဘဲၫစဎွၩအ၁ိၭဆ့လီၫ. လၧအ၀့ၫစံၭဆၧၫ့ထဲၩ့စပဲလၭလၧ “နစံၭယူၭဆၧ ယူၭ” (မၫကၧၭ ၁၅း၂) နီၪ ဘၪထွ့ၫဘၪထဲးလၧ ဆၧမွဲဆၧတီၩဆ့လီၫ. အ၀့ၫထိး ဆၧၫ့ၦကိၭအ၀့ၫလၧစဎွၩနီၪ, ဒဲအီၪက့ၪဂုးခၧၫ့၀့ၫဆ့လီၫ. လၧဆၧစံၭဆၧၫ့ဆၧ ယီၩအဖၧၩ့ အ၀့ၫမွဲစဎွၩလဂၩ, လါနၫ့ဆၧလၩ့ဆၫ့လိၬ၁ၭလၧဂၪ့ခိၪယီၩလီၫ (ထိၪဎီၩ့လၧ ယီဟၫ့ ၁၈း၃၃-၃၈).

လၧ မၫကၧၭ ၁၅း၆ အဖၧၩ့ ပဒၪဘၪဆၧအထူၫအရှူၫလၧၦဖျါခွံၬ ၦဘၪ ဆၧစၧၩ့ထၬ၀့ၫလဂၩဂၩနီၪ လၧဘိၪ့လ့ၩဖၭအထးဖၧၩ့နီၪလီၫ. လၧ မၫကၧၭ ၁၅း၉ အဖၧၩ့, စပဲလၭအၪ့စၪ့လၧအ၀့ၫ၁ံၪမိပျဲၩဖျါလၩ့ “ၦယုဒၫဖိၪ၁ံၪအစဎွၩ” ဧၪ, အနီၪမွဲဆၧချဲၩ့ခဲၪလၧအခီၫပယီၫအဘျံၭဒၪခီၫလါနၫ့ဂ့ၩ, အၡါမၬနီၪ မွဲဆၧလၧအထၪ့ ဒုၪဒၩအနၫ့ဆါနီၪလီၫ.

မၫကၧၭ ၁၅း၉, ၁၀ နီၪ မွဲဆၧအၪ့ဎၬနၪ၁့ၪဆၧလၧဆၧဒၪဖျီၫ့ဆၧဒဲဆၧ ဒၪဘၪဘံၭထၬအဂဲးလီၫ. စပဲလၭဒၪစိၩ ၦဆၧဘိၪ့ဆၧဘၩခိၪနါ၁ံၪထုၭထၪ့ခွံၬ ယ့ၫရှူၬမွဲလၧဆၧ၁ၭခ့ၬဆၧနီၪ, လါနၫ့အ၀့ၫလ၁့ၪယၫထွ့ၫဘၪဆၧ, လၧအၪ့စၪ့ ၦခမျၧး၁ံၪ (လၧခိၪနါ၁ံၪထီးနီၪ ကိၪ့ဆိၫ၀ဲၩဆၧအဖၧၩ့) အထီနီၪလီၫ. အ၀့ၫ၁ံၪ ခွ့ၭခွၭထိၪဂဲၩထၪ့ၦခမျၧး၁ံၪလၧ မိကိၭၡၭဘၪ၀့ၫလၧဆၪဖျၩထၪ့ယ့ၫရှူၬနီၪလီၫ. စပဲလၭလခီၫဂုၩခိၪဂုၩခဲၫ့၀့ၫဒၪ မွဲလၧဆၧဖျၩထၪ့ၦၡၩလၧထုၪ့စူၪယၫအလီၩ့နီၪ မွဲဆၧမၩ၁ံၫဆၧလၧအအၧၩ့၁ၫ့ထုၬ, လၩ့ဆၫ့ဒၪဆၧ လၧၦလဂၩလၧဒၪ၀့ၫအဆၧမၪလအီၪဘၪယီၩအဂးနီၪ မွဲဆၧလကြၨၭလဘၪဘၪထုၬနီၪလီၫ. ထံၫခးအၦဒိၪ ဖၭဒိၪၦလခီၫဘၩ့မုးဖိၪလဂၩ မိဖျါလၩ့ခွံၬမစဲအၫ, ဒဲအ့ၪမွဲဆၧဘိၪ့ဆၧဘၩခိၪနါ၁ံၪ လခီၫမိဖျၩထၪ့ကဆါဎရံၬလၧထုၪ့စူၪယၫအလီၩ့နီၪ မွဲအဆၧဆီၫ့မီၪ့လၧအဆၧ ဒၪနီၪ လ့ၩဒၪဂၬစီၪ့ဂၬစီၪ့လီၫ.

`ထီးမွဲဆၧဂဲးဆၪ့ဒၨၭနၩလၧနကဘၪဖိၬၦခမျၧးအခဲၫ့နီၪ, မွဲဆၧနီၪမိဒုၭ အီၪဂုးအီၪခၧၫ့နၧၩန့၁့ၪလဲၪ.`