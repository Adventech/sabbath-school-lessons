---
title:  ဆၧၡၪ့ဆၧနၭဖၭဒိၪ
date:   04/09/2024
---

`ဖီ မၫကၧၭ ၁၃း၁၉. လံၬဆံၫ့ဎံၪအဆၧၫ့ယီၩ လီၩဆၧဘၪထွ့ၫဆၧနီၪလဲၪ.`

မၫကၧၭ ၁၃း၁၄ လၧအဘၪထွ့ၫ “ဆၧစံၪစၪအဆၧမၩယူဆၧ” နီၪ မွဲဆၧ ဂဲးအမိထုၪ့လီၫ (ယိလၧဆၧမၩလိၪအနၠါနံၩနီၪ). မၫကၧၭ ၁၃း၁၉ နီၪအီၪက့ၪနဲၪ့ ထၬဆၧအၪ့လဲၩအထီဆ့နီၪလီၫ. ဆၧဒုၭနဲၪလမံၬ (နိမိတ်ပြ) နီၪ ဆၧမိမၩအ၁ၭ ဒိၪနဲၪ့အၪနဲၪ့ဆၧၡၪ့ဆၧနၭလၧ ယရှုစလံၫ့လၩ့ထ့ၬအထီဒံၭနီၪလီၫ. ဆၧချဲၩ့လၧ မၫကၧၭ ၁၃း၁၉ အဖၧၩ့နီၪ မိထူၭစိၩ၀့ၫလၧယၫခီၫ ထီးယ့ၫရှူၬအဆၧအီၪမၧၫ့ ဂီၩ့အလးခဲၫ့ဖၭယံၬအထီဒံၭလီၫ.

ဘဲၫ မၫကၧၭ ၁၃း၁၄ ထုၭဖျီၪထဲၩ့ ဆၧလီၩဖျီၪထၪ့ဆၧယၫခီၫအဂဲး လၧဒၫ့နအ့လၭ (၉) အဖၧၩ့နီၪအ၁ိၭ, ဘိၩ့ယီၩလၧ မၫကၧၭ ၁၃း၁၉-၂၃ ဆ့လီၩဖျီၪထၪ့ဆၧဘၪထွ့ၫလၧ ဒၫ့နအ့ၪလၭ ၇ ဒဲ ၈, လၧနိၩ့ဖိၪမိမၩနၧၩ့မၩစၪ ကဆါယွၩ အၡၩခမျၧးလဖၪလၧ “အထီလထီ, အထီလဖၪ, ဒဲအထီအၪ့နၩ့ဖၭ၀့ၫဖိၭဖၫ့” (ဒၫ့ ၇း၂၅) နီၪလီၫ. ဆၧလီၩဖျီၪထၪ့ဆၧလၧယၫခီၫအဂးယီၩ မွဲ၀့ၫဒၪဆၧအထီ ၁,၂၆၀ နံၩလၧအမီၪ့ဎီၩ့၀့ၫလၧ (အနံၪ့ ၁,၂၆၀) လံၬဖျိၪ့အခီၫပယီၫနီၪလီၫ (၄မိစ့ၭ ၁၄း၃၄; အဇံၫခအ့လၭ ၄း၆). ဆၧၫ့ထီအဘိၩ့အဆၧၩ့နီၪ ခီၫလၧ A.D. 538 ထီၩ့စိၩလၧ A.D. 1798  နီၪလီၫ. လၧ A.D. 1798 နီၪ, နပိၫလယၧၫ (Napoleon) ဖျါလၩ့အ၁ုၭခိၪဂဲၫဖီၪ့၁ၫ့ခၫဖၭဒိၪ (pope) ဒဲအီၪက့ၪ၀့ၫလၧဆၧစၧၩ့ထၬလး နီၪလီၫ. လၧအနံၪ့ ၁,၂၆၀ အထးဖၧၩ့, ဆၧအနိၩ့ဖိၪ (papal) နီၪ မၩ၁ံၫၦလၧ လထိးဆၧၫ့ဘၪအဆၧဖ့ၪကိၪ့ဒဲအဆၧဎိၭဒီၪအဖျီၩ့လဖၪနီၪလီၫ.

`ဖီ မၫကၧၭ ၁၃း၂၀-၂၃. ကဆါယွၩဖ့ၪလၫ့ဆၧမုၫလါမွဲဆၧနီၪလဲၪလၧဆၧၡၪ့ဆၧနၭအထးဖၧၩ့, ဒဲဖ့ၪထုၪ့၁ုၪ့ထုၪ့၁ၭမွဲဆၧနီၪ လၧမုနံၩလၩ့ဘူၭထၪ့အဂး နီၪလဲၪ.`

မၫကၧၭ ၁၃း၂၀ လီၩ၀့ၫလၧ ဆၧမၩနၧၩ့မၩစၪဆၧအထီနီၪ မိဖၨၪ၀့ၫဒၪ (လယံၬဘၪ) လၧယွၩအၡၩခမျၧး၁ံၪအဂးလီၫ. လၧဖးဖီၩ့အဆၧမၩအ၁ၭလဖၪ အဖၧၩ့, ခီၫလၧပရိၫတဲၭစတဲၫၦမၩဂ့ၩထၪ့ထဲၩ့ဎရံၬဆၧအီၪကီၪ့ (Reformation) ဂဲထုၪ့ဂီၩ့နီၪ ဆၧမၩနၧၩ့မၩစၪလၩ့ၡၩ၀့ၫ, ဆၧမၩၡၪ့မၩနၭအထီလၩ့ဖၨၪ၀့ၫနီၪလီၫ. ဆၧအနိၩ့ဖိၪအစီၩ့အမၩ့လၩ့ဆါ၀့ၫဒဲ, ၦခမျၧးအၪဒၪဆၧနီၪ မၩဎိၭလၩ့ဆၧလၧ ၦမၩဂ့ၩထၪ့ထဲၩ့ဆၧနီၪလီၫ. လါနၫ့ဂ့ၩ ဘဲၫဆၧလီၩဖျီၪဆၧလၧယၫခီၫစံၭ၀့ၫလၧ နဲၪဖျီၪ (၁၃) ဖၧၩ့အ၁ိၭ, ဆၧအနိၩ့ဖိၪအစီၩ့အမၩ့နီၪ မိဂဲထုၪ့ထဲၩ့၀့ၫဒၪလဘျၩ့ဒံၭ နီၪလီၫ.

ယ့ၫရှူၬဖ့ၪထုၪ့၁ုၪ့ထုၪ့၁ၭ ဆၧလၧခဲၫ့လမံၩ့အဂး လၧမၫကၧၭ ၁၃း၂၁-၂၃ အဖၧၩ့, လၧဎရံၬအဘျၪဒဲမီၪအဘျၪလဖၪ မိအီၪထၪ့၀့ၫ, လၧအ၀့ၫဒၪမိဂဲၫထဲၩ့ လၩ့ထီနီၪလီၫ. မွဲဆၧနီၪယ့ၫရှူၬမၪလူၬအထံၩအဖျဲလဖၪလၧ မိဘၪအီၪထုၪ့လၩ့ အ၁ၭနီၪလီၫ.

`လၧယ့ၫရှူၬချဲၩ့ဖ့ၪထုၪ့၁ၭဆၧလၧဎရံၬအဘျၪအထီနီၪ, အ၀့ၫအဆၧဂဲၩ ဆၧ၀ၭ၁ံၪအီၪထၪ့၁ၫ့ဒၪဒံၭလီၫလါနၫ့ဂ့ၩ, အဆၧချဲၩ့လီၩဆိၫ၀ဲၩ၀့ၫလဖၪ ဖိၬထၪ့ အခဲၫ့လၧဆၧလၧၫ့ထၪ့ဎွ့ၩထၪ့၀့ၫ (ထီးမုနံၩဆၧၫ့ထီဘိၩ့ယီၩဒၪလ့ၬ ၦလနၩ့နၩ့ စံၭလၩ့အ၁ၭလၧယ့ၫရှူၬဆ့) လီၫ. ဆၧလီၩဆိၫ၀ဲၩဆၧလၧယၫခီၫအဂးနီၪ မၩဆီၪ့ထၪ့ပဆၧနဲၩန့ကဆါလၧ ယွၩအလူအထၫအဖၧၩ့ဘဲၫ၁့ၪလဲၪ.`