---
title:  ကၭဖိၪနံၫဘံၪ့လၧဆၧဖ့ၪမၩဘိၪ့ဆၧအဖၧၩ့
date:   01/09/2024
---

`ဖီ မၫကၧၭ ၁၂း၄၁-၄၄. ၦမုၪမဲၫနီၪ ဖ့ၪမၩဘိၪ့ဆၧဆံၭအၪလဲၪ, ဒဲယ့ၫရှူၬ မိလီၩဆၧလၧအဂဲး မွဲဆၧနီၪလဲၪ.`

ယရှုစလံၫ့အဆၧလုဂံၪ့နီၪ အီၪ၁ုၪ့ထၪ့အ၁ၭလၧဆၧလၩ့ဆၫ့လၩ့မဲၩဒဲလၧ ဆၧဎံၫဆၧလၩဒိၪမၬအဖၧၩ့လီၫ. ဆၧလုဂံၪ့ခိၪလီၩ့နီၪ လုၬဘံၭခွံၬ၀ံးဎံၫလၩနီၪ, ဒဲဘၪဆၧမၩ၀့ၫဒၪလၧလိးဖၭဒိၪ ဒဲအီၪထဲးဎုၬလၧလိးဖၩ့ဘွၩလၧၦကိၭ၀့ၫဘိၩ့ယီၩ, လနၩ့နၩ့နီၪ အလယၧးအီၪ၀့ၫဒၪတၫ့ (ton) လၧအယၩလ့ၬနီၪလီၫ. ဘၪဆၧမၩဂ့ၩ ထၪ့ဒဲဆၧထုၭလဲထၪ့ထဲၩ့၀့ၫခီၫလၧ စဎွၩဖၭဒိၪဟ့ရၧၭအထီလၧ ၂၀ ချခန (B.C.), လါနၫ့ဆၧ၁ုၪ့ထၪ့ဒဲၦမၩဎံၫမၩလၩထွ့ၫ၀့ၫထီၩ့လၧ A.D. ၆၀ အထးဖၧၩ့နီၪလီၫ.

ၦခမျၧးအၪဂၩဂဲၫဆိၬန့ဆၧမၩဘိၪ့လဖၪအၪအၪဂီဂီ လၧစ့ၩဖ့ၪဆိၫလၧ တလၫဖၭဒိၪ ၁၃ ဖျိၪ့လၧအအီၪလၧၦမုၪ၁ံၪအ၀; လၧဆၧလုဂံၪ့အနဲၩ့နီၪလီၫ. မွဲဆၧနီၪ လၧယ့ၫရှူၬဆၧၫ့နၩ့ယိဆၧလၧစ့ၩအီၪကီၪ့အလးအဖၧၩ့ လၧအဒၪ၀့ၫ ၦမုၪမဲၫလဂၩခွံၬလၩ့ကၭနံၫဘံၪ့ထီးနီၪလီၫ. ဆၧနီၪမိဎွ့ၩဎီၩ့လၧ ၁/၃၂ ဒန့ရံၫ, လဒန့ရံၫနီၪ မွဲၦမၩဆၧဖိၪလဂၩအဆၧမၩလံၩ့လနံၩအဂးနီၪလီၫ. မွဲဆၧနီၪၦမုၪမဲၫ ၀့ၫနီၪ အဆၧမၩဘီၪ့နီၪမွဲအဆံၭအၡၩတၡါလီၫ.

လါနၫ့ဂ့ၩ, ယ့ၫရှူၬအ၁ၭဆုးလီၩ့လၧအ၀့ၫအဆၧမၩဘိၪ့နီၪလီၫ. ၦကဲၪဒိၪ အၪဂၩလဖၪခွံၬလၩ့၀့ၫအၪအၪလ့ၬလါနၫ့ အ၀့ၫလီၩဆၧလၧၦ၁ံၪနီၪအဆၧဖ့ၪလၫ့ နီၪနးမံၩ့အ့ၬ. မွဲလၧၦမုၪမဲၫယီၩအဆၧမၩဘိၪ့နီၪ အၪ့အူၭအၪဎၧၩ့၀့ၫဒၪလီၫ. အ၀့ၫစံၭလၧၦမုၪယီၩခွံၬလၩ့၀့ၫအၪနဲၪ့ၦဂူၫဂၩ၁ံၪလဖၪနီၪလီၫ. မိကဲၪထၪ့ဆၧနီၪ ဘဲၫ၁့ၪလဲၪ. ယ့ၫရှူၬစံၭနဲၪ့၀့ၫဒၪလၧအ၀့ၫ၁ံၪနီၪ, ကိၭဂၩဒ့ၭခွံၬလၩ့၀့ၫလၧအဆၧ ဎွ့ၩလၨၪခွံၬလၩ့ဘျဲၪလီၫ, အ့ၪမွဲၦမုၪလဂၩယီၩ လၧအဆၧလလၧၫ့လဎွ့ၩဘၪ အဖၧၩ့နီၪလီၫ. အ၀့ၫ၁ံၪအဆၧအီၪအၪလ့ၬဒံၭ, အ့ၪမွဲၦမုၪနီၪ ခွံၬလၩ့၀့ၫလၧ အဘုၪအၪ့ဘုၪအီၩအ၁ၭထီးအလူၬလီၫ. မွဲဆၧနီၪအဆၧဖ့ၪလၫ့နီၪ လၧကျိၪစ့ၩ အဆၧ၀ံဖၧၩ့မွဲအၡၩဆံၭဖိၪလါနၫ့ဂ့ၩ ဒုၭကဲၪထၪ့ဆၧအလုအဎွ့ၩအၪအၪဂီဂီနီၪ လီၫ.

ဆၧမၩအ၁ၭယီၩ ဆၧမၩလိၪအီၪထဲးဎုၬ၀့ၫလၧ ဆၧဎိၭထံၫဎိၭဒီၪအလးလီၫ. ဆၧဖ့ၪလၫ့ကဆါယွၩနီၪ အီၪဒိၭနဲၩ့အ၁ၭလၧခိၪနါ၁ံၪထီးနီၪလဖၪအဆၧအီၪက့ၪ နဲၪ့အဖၧၩ့အ့ၬ. ဆၧလုဂံၪ့ခိၪနါလဖၪအတခ့ၭဂၭဂီၩ့၀့ၫ, လါနၫ့မွဲယ့ၫရှူၬထိးဆၧၫ့ ဆၧလၧအ၀့ၫ၁ံၪမၩန့ထၬကျိၪစ့ၩ၁ံၪနီၪလၧ လဘၪဖၧၩ့၁ၭဘၪနီၪဆ့အ့ၬ. အၪဒၪ ဆၧခိၪနါအတခ့ၭဂီၩ့အဖၧၩ့ (စက့အဖၭ, စအၫ့နၭ) မွဲၦအအၧၩ့ထုၬလၧအထီဒၪ ၀့ၫနီၪ, ယ့ၫရှူၬ၁့ၪယၫ၀့ၫဆ့လီၫ.

ၦခိၪနါလဖၪအမူၩဒၩအီၪလၧ ဆၧလးဆံၫ့ဎံၪဒဲဘၪမၩန့အၪ့ထီးမၩဘိၪ့ဘဲၫ ယွၩအဆၧထံၫဆၧဒီၪအ၁ိၭနီၪမွဲ၀့ၫဒၪလီၫ. အ့ၪအ၀့ၫ၁ံၪလမၩဘၪ၀့ၫတီၩတီၩ လီၩ့လီၩ့လါနၫ့ဂ့ၩ, ၦလၧအဖ့ၪလၫ့ဆၧလၧယွၩအဆၧဖံၭဆၧမၩအဂးနီၪ ဘၪဆိၪ ဂ့ၩ၀့ၫဒၪဒံၭလီၫ, ဘဲၫၦမုၪမဲၫလဂၩအဆၧဖ့ၪမၩဘိၪ့အ၁ိၭဆ့လီၫ.

အ့ၪမွဲလၧဆၧအီၪက့ၪမၩန့ထၬဆၧဆံၫပိၩ့လပိၩ့ (အ့ၪ) ဆၧမၩဘိၪ့လဖၪနီၪ, ထီးခိၪနါ၁ံၪမၩ၀့ၫလၧလတီၩလဘၪဘၪနီၪ, မွဲဒၪအ၀့ၫ၁ံၪအဆၧမၪလီၫ. ၦဖ့ၪလၫ့ ဆၧနီၪဘိၩ မွဲ၀့ၫဆၧမၩလၧဆၧစံၭခိးစံၭတၩထဲၩ့ဆၧအချံၫအ၁ၪလီၫ.

`ဆၧမၩအ၁ၭယီၩ မိ၁ီၪ့လိၪပၧၩလၧဆၧအကၧၩ့ဒိၪ ပဘၪအီၪမၧၫ့တီၩလီၩ့ ဖ့ၪလၫ့ထဲၩ့ဆၧလၧ ကဆါယွၩအဆၧဖံၭဆၧမၩအဂးနီၪ မွဲဆၧနီၪလဲၪ.`