---
title:  ၦမုၪလဖၪလၧဆၧ၁ွၪခိၪနီၪ
date:   24/09/2024
---

“ၦမုၪ၁ံၪလၧအီၪဆၧၫ့ထုၪ့လၧထုၪ့စူၪယၫအနဲၩ့လဖၪနီၪ အီၪခိၭယိဆၧ လၧမး၁ံၫနံၩမိလ့ၩဖီၩ့၀့ၫအထီနီၪလီၫ. နွ့ၫနံၩအကျၩ မုခၪ့ထံၭလနံၩဂီၩဂီၩလ့ၬလၧ မုဂဲၫထၪ့နီၪ, အ၀့ၫ၁ံၪလ့ၩစိၩ၀့ၫလၧဆၧ၁ွၪခိၪ, ဆိၬန့ဆၧနၧၫ့မၧၫ့အလုဒိၪလဖၪ ဘဲၫ၁ိၭမိဂုၪဘၪကဆါအလီၩ့နီၪလီၫ. အ၀့ၫ၁ံၪဆီၫ့မီၪ့ဆၧလၧ ကဆါအဆၧဂဲထုၪ့ ထဲၩ့နးမံၩ့အ့ၬ. အ၀့ၫ၁ံၪအဆၧယိလါမုလၩ့နုၬ၀့ၫ, ဒဲမုနၩဂဲၫထီၩ့၀့ၫလၧအ၀့ၫ၁ံၪ အ၁ၭဖၧၩ့လီၫ. အ၀့ၫ၁ံၪဂၭဖၬလခီၫဆီၫ့မီၪ့ထဲၩ့ ကဆါဎရံၬအဆၧချဲၩ့ဖ့ၪဂဲးဖ့ၪဘၭ၁ံၪ ဒဲအဆၧမၩလၧဆၧယၫ့၁ၭဆၧအဖၧၩ့လဖၪလခီၫနီၪလီၫ. လါနၫ့ဂ့ၩ အ၀့ၫ၁ံၪနၪ့ထၪ့ထဲၩ့အဆၧချဲၩ့လၧစံၭ၀့ၫဒၪ, ‘ယမိဒၪထဲၩ့ဒီၭန၁ံၪ’ (ယီဟၫ့ ၁၆း၂၂) နီၪနးဂၩအ့ၬ.” Ellen G. White, _The Desire of Ages_, p. 788.

`ဖီ မၫကၧၭ ၁၆း၁-၈. ဆၧမၩအ၁ၭမွဲနီၪလဲၪ, ဒဲၦမုၪလဖၪစံၭဆၧၫ့ဂုဆၧ ဘဲၫ၁့ၪလဲၪ.`

လၧဆၧပရၧၫ့ယီၩအခၪ့ထံၭနီၪ, ၦဖိလံၬဖိၪ၁့ၪယၫ၀့ၫလၧယ့ၫရှူၬနီၪ မွဲ၀့ၫ မစဲအၫနီၪလီၫ. လါနၫ့ဂ့ၩ လၧၦၡၩခမျၧးအကျၩ စပံတၧၫနီၪမွဲၦအဆိၫထုၬလဂၩ လၧအလီၩဖျီၪထၪ့၀့ၫဒၪလၧယ့ၫရှူၬမွဲမစဲအၫနီၪလီၫ (မၫကၧၭ ၈း၂၉). ထီၩ့လၧ လံၬယီၩအဖိၭဖၫ့ဒၪလ့ၬနီၪ ဆၧလၩ့ဆၫ့အီၪနးမံၩ့ဒံၭအ့ၬလီၫ.

လၧလံၬမၫကၧၭထၧၫ့ဘံၪ့ယၫနီၪ, ယ့ၫရှူၬစံၭဘၪၦခမျၧး၁ံၪလၧ မိဘၪအီၪ ကစုၩယၫလၧအ၀့ၫအဂဲး ဒဲဆၧမၩဘျၪထဲၩ့ဆၧစူၭဆၧဆၫ၁ံၪမွဲဂ့ၩဆ့နီၪလီၫ. လၧ (မၫကၧၭ ၁း၄၄) အဖၧၩ့, အ၀့ၫစံၭဘၪၦခံၫထူၬလဂၩနီၪ ထီးမိလီၩဘၪၦၡၩနးဂၩ လဂ့ၩနီၪလီၫ. (လၧ မၫကၧၭ ၅း၄၃) အဖၧၩ့နီၪ, အ၀့ၫမၪလူၬစယၫအရၧၭဒဲအမၫ ဘဲၫ၁ိၭၦၡၩ၁့ၪယၫလၧဆၧမၩအ၁ၭနီၪနးဂၩလဂ့ၩ. လၧ (မၫကၧၭ ၇း၃၆) အဖၧၩ့ နီၪ, အ၀့ၫဒၪမၪလူၦၡၩခမျၧး၁ံၪလၧ ထီးလီၩဘၪအ၀့ၫမၩဘျၪထဲၩ့ၦအုၭအၭ လဂၩနီၪအဂဲး လၧၦနးဂၩဘၪအအီၪလဂ့ၩနီၪလီၫ. ဒဲလၧခဲၫ့နီၪ အ၀့ၫမၪလူၬ အထံၩအဖျဲ၁ံၪလၧလီၩဘၪၦနးဂၩလဂ့ၩလၧအ၀့ၫမွဲမစဲအၫနီၪလီၫ (မၫကၧၭ ၈း၃၀, ယိဆ့လၧ မၫကၧၭ ၉း၉). ဆၧဂဲးခၪ့ထံၭလၧယ့ၫရှူၬအၪ့မၧၫ့အ၀့ၫ၁ံၪ ဘၪအီၪကယုကစုၩနီၪ မွဲလၧအ၀့ၫမိမၩဂီၩ့ခွံၬ/မၩထုၬခွံၬအဆၧမၩလၧဆၧဘၪထွ့ၫ လၧဆၧလီၩဆိၫ၀ဲၩလၧ ဒၫ့နအ့လၭ ၉း၂၄-၂၇ အဖၧၩ့နီၪလီၫ.

ဆၧမၩအ၁ၭဘိၩ့ယီၩ, လၧၦၡၩလီၩဘၪအ၀့ၫ၁ံၪလၧယ့ၫရှူၬဂဲထုၪ့ထဲၩ့ယူၭ လါနၫ့ဂ့ၩ, ၦမုၪလဖၪ၁ၭမဲၪ၁ၭဖျဲၩ့ဆၧဒဲ ထီၫမံၫထီၫမၪ၀့ၫဒၪ, ထီးဒၪလ့ၬချဲၩ့ လထၪ့ဘၭဘၪနီၪလီၫ.

ဆၧအီၪထီကယုကစုၩနီၪ ထိးယံၬအ့ၬ. လၧလံၬမၫကၧၭအထုၬယီၩပဖီဘၪ ဘဲၫ၁့ၪလဲၪ. “အ၀့ၫ၁ံၪစဲၪ့လီၩလၩ့လၬလၩ့ဆၧ လၧအလးကိၭစီၪ့ဒ့ၭတၭ, ကဆါ မၩဎုၬဆၧလၧအ၀့ၫ၁ံၪအ၁ိၭနီၪ မၩဂုးမၩခၧၫ့ဆၧအလူအထၫ လၧဆၧလၩ့လၭလၧ အမၩအ၁ၭနီၪလီၫ” (မၫကၧၭ ၁၆း၂၀).

မွဲဆၧဘဲၫနီၪအ၁ိၭ, ဆၧလၩ့ဆၫ့လၧဆၧအီၪ၁ူၪဘၪထွ့ၫယ့ၫရှူၬအဂဲးဒဲ အ၀့ၫမွဲမပၫလဲၪနီၪ အၪ့လဲၩထၪ့ခွံၬအ၁ၭလီၫ. လံၬပရၧၫ့လဘံၪ့ယီၩအဆၧကွ့ၭနီၪ ထုၬ၀့ၫဒၪလၧ ဆၧလီၩလၩ့လၬလၩ့ယ့ၫရှူၬအဂဲး လၧဆၧလးဎံၩ့စီၪ့နီၪလီၫ.

`ဘၪမွဲနီၪပလဘၪအီၪကစုၩယၫလၧ ယ့ၫရှူၬဒဲအဆၧမၩအဂဲးနီၪလဲၪ. ပမိလီၩဘၪမပၫလဲၪ လၧလနံၩ လၧယ့ၫရှူၬအဂဲး ဒဲလၧဆၧထိးထဲၩ့တၩ့ထဲၩ့ အဆၧကိၪ့အဂဲးနီၪလဲၪ.`