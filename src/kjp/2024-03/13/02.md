---
title:  ၁ၭထိၬဆၧလၧဆၧဂဲထုၪ့ထဲၩ့အဖၧၩ့
date:   22/09/2024
---

`ဖီ မၫကၧၭ ၁၅း၄၂-၁၆း၆. ဆၧမၩအ၁ၭမွဲနီၪထီးယီၩလဲၪ, ဒဲဘၪမွဲနီၪ ဆၧမၩအ၁ၭယီၩ ဘၪလၩ့ဎိၭ၀့ၫလၧဆၧဂဲထုၪ့ထဲၩ့အဂးနီၪလဲၪ.`

ၦကွ့ၭဆၧ၁ၭထိၬအပရၧၫ့ထီးလူၬလဖၪ အ၁ၭဘၪလၩ့ဎိၭလၧယ့ၫရှူၬအဆၧ၁ံၫနီၪလၧ “မုနံၩတဲၩ့၀ဲၩဆၧ” " preparation" အနံၩနီၪလီၫ (မၭ၁ုၫ ၂၇း၆၂; မၫကၧၭ ၁၅း၄၂; လုကၭ ၂၃း၅၄; ယီဟၫ့ ၁၉း၁၄, ၃၁, ၄၂). အ၀့ၫ၁ံၪအၪဒၪ ဆၧထိးဆၧၫ့၀့ၫဒၪဆၧမၩအ၁ၭကဲၪထၪ့ခီၫလၧ Thursday မုလၩ့နုၬအထီထီၩ့လၧ Friday မုလၩ့နုၬအထီနီၪလီၫ. ယ့ၫရှူၬဘၪထိး၁ံၫအ၁ၭနီၪမွဲလၧ Friday (မုနံၩ တဲၩ့၀ဲၩဆၧ) အဂၪလၩ့တၭ ဘၪခုၪ့လၩ့ဘၧၩ့လၩ့၀့ၫလၧ လချုၭမုလၩ့နုၬဒံၭဘၪနီၪ လီၫ.

လၧမး၁ံၫနံၩအထးဖၧၩ့, ကဆါအီၪပွံၭ၀့ၫလၧဆၧ၁ွၪခိၪအဖၧၩ့, ဒဲယ့ၫရှူၬ အထံၩအဖျဲထီးလူၬအီၪပွံၭ၀့ၫဒၪဆ့လီၫ. “ဘဲၫဆၧမၪလူၬအီၪ၀့ၫအ၁ိၭနီၪ, အီၪပွံၭ ၀့ၫလၧမး၁ံၫအနံၩလီၫ” (လုကၭ ၂၃း၅၆).

လၧမး၁ံၫနံၩမုနၩအထီနီၪ, ၦမုၪလဖၪအီၪက့ၪထၬဆၧနၧၫ့မၧၫ့, ဒဲလၧ မုခၪ့ထံၭဂီၩခီၫနီၪ, အ၀့ၫ၁ံၪလ့ၩစိၩလၧဆၧ၁ွၪခိၪ လၧအမိဂုၪ၀့ၫယ့ၫရှူၬအလီၩ့နီၪ လီၫ. မွဲတၡါ, ယ့ၫရှူၬအီၪထီးနီၪလၧၩ့အ့ၬ.

ခီၫလၧနံၫယၩနံၪ့အဆိၫထုၬအထီ, ၦဎရံၬဖိၪ၁ံၪလဖၪအီၪက့ၪထီးနဲၪ့ဆၧဂဲး လၧယ့ၫရှူၬဂဲထုၪ့ထဲၩ့လၧမုခၪ့ထံၭအနံၩ (Sunday) နီၪလီၫ. အနီၪမွဲၦအီၪက့ၪ ဆံၫ့ဎံၪမုခၪ့ထံၭအနံၩအဆၧဂဲၫကဲၪထၪ့အဂဲးခၪ့ထံၭလီၫ. လါနၫ့ဂ့ၩဆၧအနီၪ မွဲလံၬဆံၫ့ဎံၪအ၁ၫ့အဆၧ၁ီၪ့ဆၧ၁ၫ့မွဲဆ့ဧၪ.

`ဖီ ကလီစံၫ ၂း၁၀-၁၂. လံၬဆံၫ့ဎံၪအ၁ၫ့ဖၧၩ့ ဆၧအီၪက့ၪနၪ့ထၪ့ယ့ၫရှူၬ အဆၧဂဲထုၪ့ထၪ့ထဲၩ့နီၪ မွဲဆၧနီၪလဲၪ.`

လၧလံၬဆံၫ့ဎံၪအဖၧၩ့ ဆၧချဲၩ့ဆုးဘုၭလိၬ၁ၭမုခၪ့ထံၭနံၩ (Sunday) နီၪ လၧဆၧဆံၫ့ဆၧဎံၪ ဘဲၫဆၧနၪ့ထၪ့ထဲၩ့ယ့ၫရှူၬအဆၧဂဲထုၪ့ထၪ့ထဲၩ့နီၪ အီၪနးထံၪ အ့ၬလီၫ. ဆၧချဲၩ့ဆုးဘုၭလိၬ၁ၭနီၪ မွဲဒၪလၧဆၧဒိၭဘၧၩ့ထံၫလီၫ. “မၩအ၁ၭဘဲၫ နီၪတၭ, ပဘၪယူၭဆၧခုၪ့လၩ့ဘၧၩ့ဎုၬလၧအ၀့ၫနီၪ, လၧဆၧဘၭတံၫဇၫ့လၧ အဆၧ၁ံၫအဖၧၩ့, ဘဲၫဎရံၬဂဲထုၪ့ထဲၩ့လၧဆၧ၁ံၫအဖၧၩ့ လၧဖါအလၩအဖၩ့အ၁ိၭ နီၪ, ပ၀့ၫဒၪယီၩ ပမိလ့ၩဆၧလၧဆၧ၁ၭမၧၫ့အဖၧၩ့, ဘဲၫနီၪအ၁ိၭဆ့လီၫ” (ရိမၫ ၆း၄).

ထီးလမွဲဘၪလၧဆၧဘိၪ့ဆၧဘၩလၧမုခၪ့ထံၭနံၩ လၧဆၧနၪ၁့ၪအဘၪမၪ ဘၪနီၪ, ဘဲၫပမွဲၦဎရံၬဖိၪယိလါဆၧ (Adventist) အ၁ိၭ ပကြၨၭ၁ုၪ့ဎွံၫ၁ၭထိၬဆၧ လၧယ့ၫရှူၬဂဲထုၪ့ထဲၩ့လၧမုခၪ့ထံၭမုဂီၩနီၪလီၫ. ခၫ့ဖျီၫ့လၧအ၀့ၫအဆၧ၁ံၫဒဲ အဆၧဂဲထုၪ့မၧၫ့ထၪ့ထဲၩ့နီၪ မွဲယ့ၫရှူၬမၩနၧၩ့ခွံၬဆၧ၁ံၫ, ဒဲအဆၧဂဲထုၪ့ထဲၩ့နီၪ မွဲဆၧထိးအ၁ၭလၩ့ထံးလၧပဂးနီၪလီၫ.

`“မွဲဆၧဆိၪဂ့ၩဘၪပကဆါယ့ၫရှူၬဎရံၬအယွၩဒဲအဖါ ဘဲၫအဆၧယၫ့၁ၭ အၪအၪလ့ၬအ၁ိၭနီၪ, ထၪ့ဖိၪဒီၭပၧၩလၧဆၧယိလါမၧၫ့အဂး လၧယ့ၫရှူၬဎရံၬ အဆၧဂဲထုၪ့ထဲၩ့လၧဆၧ၁ံၫအကၠီၩ့...” (၁ပံတၧၫ ၁း၃). ယိထၪ့ၦ၀့ၫနီၪ အဆၧလၩ့ထံးလၧယ့ၫရှူၬအဆၧဂဲထုၪ့ထဲၩ့နီၪဆံၭ. ပမိအီၪဘၪလၧဆၧလၩ့ထံးနီၪ ဆ့မိန့ဘဲၫ၁့ၪလဲၪ.`