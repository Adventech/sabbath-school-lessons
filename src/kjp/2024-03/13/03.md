---
title:  လိးချံးခွံၬယူၭ၀့ၫယူၭ
date:   23/09/2024
---

`ဖီ မၫကၧၭ ၁၆း၁-၈ ဒဲ ၁ကီရံၫ့ ၁၅း၁-၈. ဆၧကွ့ၭထၬဆၧလဖၪယီၩ ဘၪဒီၩ့လိၬ၁ၭလၧမွဲဆၧနီၪလဲၪ.`

ဆၧမၩအ၁ၭလၧဆၧဂဲထုၪ့ထဲၩ့နီၪ ဖျီၪ၀့ၫဒၪလၧဆၧ၁ၭထိၬအပရၧၫ့ ကိၭဘံၪ့ဒ့ၭအဖၧၩ့လီၫ. အ၀့ၫ၁ံၪကွ့ၭဖျီၪထၪ့ဆၧနီၪလၧဆၧဒၪအနိၪ့လၩ့ဆၫ့ လိၬ၁ၭအဖၧၩ့, လါနၫ့ဂ့ၩ အ၀့ၫ၁ံၪထီးလူၬအဆၧနၪ၁့ၪနီၪ အီၪဖျီၪ၀့ၫဒၪလၧ ၁ကီရံၫ့ ၁၅း၁-၈ အဖၧၩ့နီၪလီၫ.

ဆၧဆီၫ့မီၪ့လံမံၩ့ဖျီၪထၪ့လဖၧၫ့ဂီၩ့လဖၧၫ့ - ဆၧ၁ံၫ, ဆၧဘၧၩ့လၩ့, ဆၧဂဲထုၪ့, ဆၧဒၪဘၪ၁ံၪလဖၪနီၪလီၫ. လၧလံၬမၫကၧၭနီၪ ဆၧ၁ံၫဒဲဆၧဘၧၩ့လၩ့ ဖျီၪ၀့ၫလၧအခိၪ ၁၅ အဖၧၩ့လီၫ. ဆၧဂဲထုၪ့ထဲၩ့ဒဲဆၧဒၪဘၪဆၧနီၪအီၪဖျီၪ၀့ၫ လၧအခိၪ ၁၆ အဖၧၩ့, လါနၫ့လၧအဘျံၭ၁ၭလခီၫလီၫ. မၫကၧၭ ၁၆း၇ လီၩထဲၩ့ ဆၧဒၪခီၩ့လိၬ၁ၭလၧဂၫလလံၫ, ဒဲန၁ံၪမိဒၪဘၪ၀့ၫထီးနီၪလီၫ (ဖီ ယီဟၫ့ ၂၁).

ၦလနၩ့နၩ့ဒၪၦဎရံၬဖိၪ၁ံၪအဆၧနဲၩလၧ ကဆါအဂဲထုၪ့ထဲၩ့နီၪ ဘဲၫဆၧလၩ့ ဆၫ့လၩ့မဲၩဖၭဒိၪနီၪလီၫ. လါနၫ့ဂ့ၩဆၧထိးအ၁ၭလၧ အဆၧဂဲထုၪ့ထဲၩ့နီၪ အီၪလၧၫ့လၧၫ့ဎွ့ၩဎွ့ၩ ဒဲဆၧဖ့ၪလၫ့အဂဲးအဖးနီၪဂုးခၧၫ့၀့ၫဒၪဆ့လီၫ.

အခၪ့ထံၭနီၪ, ၦကိၭဂၩဒ့ၭနဲၩ၀့ၫလၧကဆါယွၩမွဲၦတဲၩ့လၩ့ဆၧ (၁မိ ၁ ဒဲ ၂) ဒဲဆၧဆီၫ့မီၪ့ဆၧလၧဆၧဂဲထုၪ့ထဲၩ့နီၪ, မွဲဆၧလၩ့မဲၩလမံၩ့ (a miracle), ကဲၪထၪ့ ဆၧဖ့ၪလၫ့အဂဲးအဖးအဘၪနီၪလီၫ. ကဆါယွၩလၧအတဲၩ့လၩ့မူၭ၀ၩ့ဒီၪ့, ဒဲ၁ၭမၧၫ့အီၪလၧဂၪ့ခိၪယီၩ, အီၪလၧအစီၩ့အမၩ့တၡါ, လၧအဒုၭမၧၫ့ထၪ့ထဲၩ့ ယ့ၫရှူၬနီၪလီၫ. ဆၧဂဲးလၧကဆါယွၩအီၪမၧၫ့၀့ၫဒၪနီၪ မွဲလၧကဘၪမၩမၧၫ့ထၪ့ ထဲၩ့ယ့ၫရှူၬအဂးဒၪလီၫမွဲအ့ၬ, မွဲလၧဆၧဖ့ၪလၫ့ဆၧဂဲးဆၧဖးအဖၧၩ့လီၫ (only reasonable).

လၧခဲၫ့နီၪ, ဆၧ၁ွၪခိၪနီၪအီၪထး၀ၩ့၀ဲ (ဆၧအီၪနးမံၩ့အ့ၬ). ဖးဖီၩ့ၦကိၪ့၁့ၪ၁ံၪ (historians) လၧအနဲၩဆီၪ့ဆၧလၧယွၩလအီၪဘၪ (atheist) လဖၪဒၪလ့ၬနီၪ ထိးဆၧၫ့ဆၧဂဲးယီၩလီၫ. ဆၧမၩအ၁ၭနီၪ အ့ၪလမွဲလတီၩဘၪတၭ, ဆၧထုၭဖျီၪလီၩ အဆၧဂဲထုၪ့ထဲၩ့အဂဲးနီၪ မိဂၭဂီၩ့ခွံၬ၀့ၫခီၫလၧအခၪ့ထံၭအိၩယူၭနီၪလီၫ. အ့ၪမွဲ အမိၡါအီၪထးထီးနီၪဒံၭတၭ ၦမိစံၭလၧအ၀့ၫဂဲထုၪ့ထဲၩ့န့၁့ၪအ့ၬလီၫ.

ဒဲလၧခဲၫ့နီၪ, ၦဂူၫဂၩစံၭဆီၪ့န့၀့ၫလၧအထံၩအဖျဲ၁ံၪအၪ့ဂူၪထဲၩ့ယ့ၫရှူၬ အစွၪနီၪအလယၧးအီၪအ့ၬ. အထံၩအဖျဲ၁ံၪနီၪ မိလ့ၩခၫ့ထ့ၬ၁ုၭဖိၪလၧအခိၭထၬ ဆၧနီၪန့၁့ၪအ့ၬလီၫ. ၦစံၭဒၪခလူၬ အ့ၪမွဲအ၀့ၫ၁ံၪမၩ၀့ၫနီၪ, ဘၪမွဲနီၪအ၀့ၫလဘၪထိးဖီၪ့ဘၪလၧဆၧဂဲးနီၪလဲၪ. အၡါမၬနီၪ ဆၧဘိၪ့ဆၧဘၩခိၪနါ၁ံၪ၁့ၪယၫ၀့ၫလၧ ယ့ၫရှူၬအထံၩအဖျဲ၁ံၪမၩဆၧဘဲၫနီၪနးဆိၭအ့ၬနီၪလီၫ.

မွဲ၀့ၫဒၪဆ့, ၦၡၩခမျၧးအၪအၪဂီဂီလဖၪ ထိးအ၁ၭလၧဒၪဘၪဎရံၬလၧ အဂဲထုၪ့ထဲၩ့နီၪလီၫ. ၦအၪဂၩ, ထဲးဎုၬလၧအထံၩအဖျဲလဖၪနီၪ, မွဲၦဒၪဂုဆၧနဲၩ ၀့ၫနီၪအ့ၬ. အ့ၪမွဲၦကဲၪအဒုၪအဒၩလဂၩ, စပီလူၫနီၪ, လီၩဖျီၪထၪ့ဆၧလမွဲန့ၫ ဒၪဘၪအ၀့ၫဘၪ, အဆၧလ့ၩခၫ့ဖျီၫ့နီၪ အၪ့လဲၩထဲၩ့အ၀့ၫအဆၧအီၪက့ၪ၁ၭလၧ အဆၧအီၪဂဲၩထီးအလူၬထၧၫ့ထီယၫနီၪလီၫ.

လၧခဲၫ့ထုၬနီၪ (လၧဆၧဂဲးဖးအၪမံၩ့အကျၩ), ၦဖ့ၪလၫ့ဆၧဂဲးဆၧဖးလၧ ၦဎရံၬဖိၪအဆၧအီၪကီၪ့ကဲၪထၪ့နီၪဘဲၫ၁့ၪလဲၪ. ဆၧအီၪကီၪ့နီၪ ၦမၩကဲၪထၪ့ ၀့ၫလၧၦလဒီၪ့လၧအစံၭလၩ့အ၁ၭ လၧဒၪဘၪအကဆါဂဲထုၪ့ထဲၩ့နီၪလီၫ. ဒဲအ့ၪမွဲအ၀့ၫ၁ံၪ၁့ၪယၫ၀့ၫလၧဆၧနီၪ မွဲဆၧအၪ့လီၫလမံၩ့နီၪတၭ, ဘၪမွဲနီၪ အ၀့ၫ၁ံၪ မိထိး၁ံၫအ၁ၭလၧကဆါနီၪအဂး မိကဲၪ၀့ၫဘဲၫ၁့ၪလဲၪ. အ၀့ၫ၁ံၪအဆၧထိး အ၁ၭနီၪ လၧကဆါအ၁ံၫဂီၩ့အလးခဲၫ့ (မၩဆၧ ၃း၁၅), ဒဲ အနံၪ့လဖၪလၧယၫခီၫ (၁ပံတၧၫ ၁း၃) ဖ့ၪလၫ့ဆၧထိးအ၁ၭအဂုးခၧၫ့လၧအ၀့ၫ (ဎရံၬ) အဆၧဂဲထုၪ့ ထဲၩ့အဂဲးနီၪလီၫ.

`အ့ၪၦလဂၩဂၩအၪ့စၪ့နၧၩနီၪ နမိစံၭဆၧနီၪလဲၪ, ဆၧထိးအ၁ၭမွဲနီၪ အီၪလၧနၧၩ လၧဎရံၬအဆၧဂဲထုၪ့ထဲၩ့အဂးနီၪလဲၪ.`