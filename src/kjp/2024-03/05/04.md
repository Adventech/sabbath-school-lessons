---
title:  ဆၧ၁ုၪ့ဂဲၩ၁ၭ၀ၭလၧယ့ၫရှူၬအ၁ိၭ
date:   30/07/2024
---

`ဖီ မၫကၧၭ ၅း၂၁-၂၄. စယၫအရၧၭနီၪမွဲၦဘဲၫ၁့ၪလဲၪ, လၧအ၀့ၫဒၪ အထီနီၪ.`

ဘဲၫအမွဲဆၧဘိၪ့ဆၧဘၩခိၪနါလဂၩအ၁ိၭ စယၫအရၧၭမွဲမၩထံၩမၩ၁ိၭလၧ ယ့ၫရှူၬဆ့အ့ၬ (ဖီ မၫကၧၭ ၁း၂၂; မၫကၧၭ ၃း၂, ၆; လုကၭ ၁၃း၁၄). မွဲဆၧနီၪ ဆၧမၩအ၁ၭယီၩ လၩ့မဲၩ၀့ၫဒၪတၡါလီၫ. အ၀့ၫထွံၩလၩ့၀့ၫလၧယ့ၫရှူၬအခၪ့ထံၭ အၪ့ယၫဆၧလၧအဖိၪမုၪမိ၁ံၫထီလဂၩအဂးနီၪလီၫ. အ၀့ၫနဲၩလၧ ယ့ၫရှူၬမၩဆၧၩ့ အ၀့ၫန့နီၪလီၫ. ယ့ၫရှူၬလီၩဆၧနးမံၩ့အ့ၬ, လ့ၩဖိၬထၪ့ဖိၪ၁-အဖါနီၪအခဲၫ့လၧ အဂံၪ့နီၪလီၫ.

`ဖီ မၫကၧၭ ၅း၂၅-၃၄. မွဲဆၧနီၪပဒၩ့ထၬဆၧလမံၩ့ လၧဆၧလ့ၩဆၧလၧ စယၫအရၧၭအဂံၪ့ဖၧၩ့၁ၭနီၪလဲၪ.`

ဆၧမၩအ၁ၭ အၪ့လဲၩခွံၬအ၁ၭလထံၪဎး လၧၦမုၪလဂၩလိၫဘၪဆၧမၩ ဆၧၩ့နၭနၭလ့ၬနီၪလီၫ. အ၀့ၫဘၪထိးဆၧဆၫလၩ့၁ၭမဲၪ လဆံၫနံၫနံၪ့နီၪလီၫ. စယၫအရၧၭ ဒဲၦမုၪနီၪ အဆၧမၩအ၁ၭလဖၪယီၩ မွဲ Sandwich Story မွဲဆၧလဲၩ ဎုၬအ၁ၭလၧလံၬမၫကၧၭအဖၧၩ့ (မၫကၧၭ ၃း၂၀-၃၅, လၧဆၧမၩလိၪ ၃ အဖၧၩ့) နီၪလီၫ. အ၀့ၫ၁ံၪဂဲၫလၧအဆၧကၪဆၧဂဲၩဆုၬဆုၬလီၫ.

ၦမုၪနီၪဂဲၫလၧယ့ၫရှူၬအလးခဲၫ့ဒဲ ထိၭဘၪယ့ၫရှူၬအဖၬဘဲၩ့နီၪလီၫ. တၭလထံၪဎးနီၪ အ၀့ၫအဆၧဆၫဘျၪထဲၩ့၀့ၫဒၪလီၫ. လါနၫ့ဂ့ၩယ့ၫရှူၬအီၪပထုၬ ၀့ၫဒဲကၠၪစိၩအ၁ၭလၧၦခမျၧးအအီၪနီၪ စံၭ၀့ၫဒၪ “မွဲပလၫထိၭဘၪယကီၩ့ယ၁ိၭ လဂၩလဲၪ.”

ၦမုၪလၧအဆၧဆၫအၧၩ့ဘျၪ၀့ၫလထံၪဎးနီၪ, ၁ၭမဲၪဆၧလၧယ့ၫရှူၬအ၁ၭ မိထၪ့ဒဲဆၧမိမၩအ၁ၭလမံၩ့မံၩ့နီၪလီၫ. အနီၪမွဲဆၧဆီၫ့မီၪ့မၫလမံၩ့, လါနၫ့ဂ့ၩ ယ့ၫရှူၬအဲၪဒိၭမၩဘျၪထဲၩ့အ၀့ၫအဆၧဆၫ, လမွဲဘၪန့ၫနးခီၫ့ဘၪဒဲ မွဲလၧအနး၁ၭ အဂးဆ့နီၪလီၫ.

ထီးနီၪလဖၧၫ့, ခံၬထဲၩ့လၧစယၫအရၧၭအအီၪလီၫ (မၫကၧၭ ၅း၃၅-၄၃). ဆၧမၩအ၁ၭနီၪ ဘၪထံၬထၬၦ၁ရိၬခိၪလဂၩအ၁ၭဆ့နီၪလီၫ. ယ့ၫရှူၬလ့ၩကိၭန့ စပံတၧၫ, စယ့မံၭ, ဒဲစယီဟၫ့ ဒဲဖိၪ၁-မုၪအမိအဖါ၁ံၪလၧ ၦ၁ရိၬခိၪလဂၩအဂံၪ့ နီၪလီၫ. ယ့ၫရှူၬစံၭဘၪၦဂၪ့ဆၧယၧၩ့ဆၧလဖၪလၧဖိၪ၁-မုၪနီၪ မွဲ၁ံၫအ့ၬ, မံၫဒၪ ၀့ၫနီၪတၭ အ၀့ၫ၁ံၪနံဘၪဒုၪဒွ့ၪအ၀့ၫလီၫ. ယ့ၫရှူၬနုၬလၩ့လၧဒူၭဖၧၩ့လၧဖိၪ၁-မုၪ အီၪအလးနီၪ, ဖီၪ့၀့ၫအစူၪတၭ, စံၭ၀့ၫဒၪ, “တၫလ၁ကုမံၫ” အခီၫပယီၫမွဲ၀့ၫ, “ၦဖိၪ၁-မုၪဧ့, ယစံၭနၧၩ, ဂဲထုၪဆံၭ” တၭ, ၦဖိၪ၁-မုၪနီၪ ဂဲထုၪ့စဲၪ့၀့ၫချဲၫ့မၬလီၫ. ဆၧချဲၩ့ “တၫလ၁” နီၪ အခီၫပယီၫအီၪ၀့ၫလၧ “၁ိၪဖိၪ,” ဘဲၫၦကိၭဖိၪ၁-ဖိၪ လၧအလၩ့အဲၪ, ၦကိၭမုၬ၀့ၫလၧဂံၪ့နီၪလီၫ. ယွၩမၪလူၬၦခမျၧး၁ံၪနီၪ လၩ့ထံး လၩ့ဆ့ၭ ဘဲၫ၁ိၭၦၡၩထီး၁့ၪယၫလၧဆၧမၩအ၁ၭနီၪနးဂၩလဂ့ၩနီၪ, စမၫကၧၭ မိစံၭ၀့ၫဆၧအီၪက့ၪ၁ူၪနီၪ မွဲ၀့ၫဒၪဆၧနဲၪဖျီၪလမံၩ့, လၧၦၡၩအီၪက့ၪ၁ူၪယ့ၫရှူၬ အဆၧမၩလန့ဘၪနီၪလီၫ.