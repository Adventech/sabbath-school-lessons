---
title:  မစဲအၫလၧအလၩ့ဆၫ့လိၬ၁ၭလမံၩ့
date:   01/08/2024
---

`ဖီ မၫကၧၭ ၆း၃၄-၅၂. ဆၧကၪဆၧဂဲၩလၧယ့ၫရှူၬဒဲအထံၩအဖျဲ၁ံၪဘၪဒၪ ဆၧၫ့ယၫ၀့ၫနီၪ မွဲဆၧနီၪလဲၪ, ဒဲဆၧမၩဘၪလိၬထဲၩ့ဆၧဘဲၫ၁့ၪလဲၪ.`

ထီးအထံၩအဖျဲ၁ံၪဂဲၫထဲၩ့လၧအ၀့ၫ၁ံၪအဆၧမၩဂီၩ့၀့ၫနီၪ, အ၀့ၫ၁ံၪလ့ၩ ဆၧလၧယ့ၫရှူၬ လၧဆၧလးအီၪယု၀့ၫလၧကွံၩဂၫလလံၫအမုထၪ့လခီၫ လၧဆၧအီၪပွံၭအဂးလီၫ. လါနၫ့ၦခမျၧးဖၭဒိၪလၧအအီၪ၀့ၫ ၅,၀၀၀ နီၪ လ့ၩထီၩ့ဆိၫ၀ဲၩ ၀့ၫလၧအ၀့ၫ၁ံၪအမ့ၬယၫလီၫ. ယ့ၫရှူၬအ၁ၭအီၪအ၀့ၫ၁ံၪ, အဂဲးဘဲၫယီၩ မွဲမၩအ၁ၭ ဘဲၫ၁ိၪလဖၪလၧဆၧလအီၪယူၬဘၪ၀့ၫအ၁ိၭနီၪလီၫ. တၭအ၀့ၫဒၪ ၁ီၪ့ထဲၩ့၁ၫ့ထဲၩ့ အ၀့ၫ၁ံၪ၁ံၫ့နံၩချီၩ့လီၫ.

ထီးမုအဂၪလၩ့နီၪ အထံၩအဖျဲ၁ံၪဖ့ၪကိၪ့ယ့ၫရှူၬလၧ အမိဖျါလၩ့ၡၩခမျၧး၁ံၪ ဘဲၫ၁ိၭအ၀့ၫ၁ံၪမိလ့ၩဎွ့ၩအၪ့ဆၧလၧအနၫ့ဆါဒၪ၀့ၫအဂး, လါနၫ့ဂ့ၩယ့ၫရှူၬချဲၩ့ ဆၧၫ့ဆၧတၭ စံၭအ၀့ၫ၁ံၪ, ဖ့ၪဒုၭအၪ့န၁ံၪ၀့ၫဆံၭနီၪလီၫ. ဆၧမၩအ၁ၭဖိၬထွ့ၫလၧ (မၫကၧၭ ၆း၃၅-၃၈) နီၪ ဖ့ၪနဲၪအထံၩအဖျဲ၁ံၪအဆၧဆီၫ့မီၪ့လၧမိမၩဂ့ၩမၩဘၪ ဆၧကၪဆၧဂဲၩအဂးလါနၫ့ဂ့ၩ, ယ့ၫရှူၬမၩဘၪလိၬထဲၩ့ဆၧလၧ မၩဆၧလၩ့လိလၩ့ လၭ, ဒုၭအၪ့ၦခမျၧးဖၭဒိၪနီၪလၧ ကိၪယဲလီၪ့ဒဲလၧယၪနံၫဘံၪ့ဖိၪနီၪလီၫ.

အနီၪမွဲဆၧမၩအ၁ၭထၪ့ဖျီၪအဂ့ၩဒိၪထုၬလၧ မစဲအၫအခံးအဂၩ့လၧယ့ၫရှူၬ အမုနံၩလဖၪအဖၧၩ့လီၫ. အ၀့ၫ၁ံၪယိလါဆၧလၧမစဲအၫနီၪ မိမၩဖီၩ့ဖျ့ၭ ၦအံၫစရ့လၭဖိၪလဖၪလၧ အဒုၪအဒၩ၁ံၪအစူၪဖၧၩ့ ဒဲမိဂဲၫဆိၬန့ဆၧတီၩဆၧလီၩ့ ဒဲဆၧဎူၫဆၧဎၩ့ထီးနီၪလီၫ. ၦၡၩအဂီအၪဒၪဆၧထီးနီၪ လၧမံၩ့လၬဖၧၩ့နီၪ အဲၪဒိၭဒုၭကဲၪထၪ့ဆၧပိၩ့ထၪ့ဆၧလၧ၁ုၭမုအဂဲးအဘၭ ဘဲၫအဆၧဆီၫ့မီၪ့ဆၧဒၪ၀့ၫ အ၁ိၭနီၪလီၫ (ထိၪဎီၩ့လၧ ယီဟၫ့ ၆း၁၄, ၁၅; မၩဆၧ ၂၁း၃၈).

ဆၧဆီၫ့မီၪ့အီၪက့ၪ၁ၭနီၪ ဒိၭနဲၩ့အ၁ၭလၧယ့ၫရှူၬအဆၧဒၪခမျၧးလဖၪနီၪ, “ဘဲၫ၁ိၪလဖၪလၧဆၧလအီၪယူၬဘၪ၀့ၫအ၁ိၭ” နီၪ မွဲဆၧချဲၩ့ဒိၭနဲၩ့ဆၧလနၩ့လၧ ၄မိစ့ၭ ၂၇း၁၇ အဖၧၩ့, ထီးစမိစ့ၭ အၪ့ယၫကဆါယွၩလၧယွၩမိအီၪက့ၪထၪ့ခိၪနါ လဂၩဂၩလၧအ၀့ၫအလးနီၪလီၫ. အယီၩမွဲဆၧချဲၩ့ဒီၩ့လၧ ၦယူၬ၁ိၪလၧယွၩ အရှSၩခမျၧးအဂး, မွဲလၧၦအံၫစရ့လၭဖိၪလဖၪ အခိၪနါအ့ၪလမွဲအစဎွၩလအီၪ ဒံၭဘၪနီၪလီၫ (ထိၪဎီၩ့လၧ ၁စဎွၩ ၂၂း၁၇; ၂ကွ့ၭနဲၪ့ ၁၈း၁၆; ဇံၫ ၃၄း၅, ၆).

ကဆါယ့ၫရှူၬမၩန့အ၀့ၫ၁ံၪအဆၧယိလါအဘၪမၪနီၪအ့ၬ. အ့ၪမွဲ, အ၀့ၫဒၪ နီၪဖျါလၩ့ခွံၬၦခမျၧး၁ံၪ ဒဲအထံၩအဖျဲ၁ံၪလၧအယဲၩ့လီၫ. လၧဆၧပိၩ့ထၪ့ရိမၫ အၦဒိၪအလးနီၪ အ၀့ၫလ့ၩလၧခိၪလီၩ့ခိၪ လၧဆၧအၪ့ကံၩဘၩဆိၪဖၪဆၧအဂးၪလမွဲလၧၦခမျၧး အဆၧဆိၫ့မုလါဆၧအဖၧၩ့ဘၪ.

မစဲအၫလၧၦအၪဂၩအဆၧအဲၪဒိၭ, အဆၧဒၪယိလါလၧယ့ၫရှူၬမိကဲၪ၀့ၫ ၦဖ့ၪလၫ့ဆၧပျီၩဖျ့ၭလၧၦအံၫစရ့လၭဖိၪ၁ံၪအဂး, လါနၫ့ဂ့ၩ အ၀့ၫဂဲၫလၩ့နီၪ မိမၩဖီၩ့ဖျ့ၭၦခမျၧး၁ံၪလၧ ဆၧဒဲၩဘၭအဆၧစၧၩ့ထၬအဖၧၩ့နီၪလီၫ. ယ့ၫရှူၬဂၭဖၬ လၧထံၫဖံၭခိၪနီၪ မွဲဆၧဖ့ၪနဲၪအ၁ၭလၧအထံၩအဖျဲ၁ံၪအမ့ၬယၫလၧအ၀့ၫ၁ံၪ မိ၁့ၪယၫဘၪလၧအ၀့ၫမွဲမပၫလဲၪနီၪ, အမွဲ၀့ၫန့ဆၧၫအကဆါနီၪလီၫ. လါနၫ့အ၀့ၫ ဂဲၫလၩ့၀့ၫနီၪ မွဲလၧအဂဲၫအၪ့မၧၫ့ၦၡၩအ့ၬ, မွဲအဂဲၫဒိၭန့ဆၧအၪ့မၧၫ့၀့ၫဒၪ, ဒဲဖ့ၪလၫ့အ၁ၭလၧၦၡၩအၪဂၩအဎွ့ၩလီၫ (မၫကၧၭ ၁၀း၄၅).

`ဆၧမၩအ၁ၭယီၩ မိဘၪစံၭဘၪပၧၩမွဲဆၧနီၪလၧဆၧဘၪထွ့ၫလၧ ဘၪမွဲနီၪ ဆၧနၪ၁့ၪအမွဲအဘၪနီၪအကၧၩ့ဒိၪ၀့ၫနီၪလဲၪ. အ့ၪမွဲၦၡၩဒၪဘၪမၪဎရံၬအဆၧ ဂဲၫလၩ့အခၪ့ထံၭလဖၧၫ့နီၪတၭ, ဆၧနၪ၁့ၪဘၪမၪဎရံၬအဆၧဂဲၫလၩ့ထဲၩ့နံၫဖၧၫ့ လဖၧၫ့ဆ့ မိမၩ၀့ၫအ၁ၭဆၧလမံၩ့ဎးဘဲၫ၁့ၪလဲၪ.`