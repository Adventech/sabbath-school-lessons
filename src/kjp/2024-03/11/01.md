---
title:  ဆၧဖီၪ့န့ဒဲဆၧဒုၪဒွ့ၪစ့ၩရၫ့ဆၧ
date:   07/09/2024
---

### ဖီလနွ့ၫယီၩအဂးဆၧမၩလိၪ.
မၫကၧၭ ၁၄; ယီဟၫ့ ၁၂း၄-၆; ရိမၫ ၈း၂၈; ၂မိစ့ၭ ၂၄း၈; ယ့ၫရမဲအၫ ၃၁း၃၁-၃၄; ဇ့ၭခရဲအၫ ၁၃း၇.

> <p>၁နိၫထီၫ့</p>
> "စံၭ၀့ၫ, အၭဘၫ, ဖါဧ့, န၁့ၪဒၪဆၧလူၬလီၫ. မၩဖီၩ့ခွံၬလါလိၫ့ယီၩလၧ ယၧၩဆံၭ. မွဲလါနၫ့တၭ, ထီးဒၪယ၁ၭဒၪယ၀့ၫမွဲအ့ၬ. မွဲထီးဒၪန၁ၭဒၪန၀့ၫလီၫ” (မၫကၧၭ ၁၄း၃၆).

မၫကၧၭ ၁၄ ထီၩ့လၧ ၁၆ နီၪ ၦကိၭ၀့ၫလၧ “ကဆါဎရံၬအဆၧထိး၁ံၫ အၡါယွ့” (Passion Narrative) မွဲလၧဆၧထုၭဖျီၪထၪ့ယ့ၫရှူၬအဆၧဘၪထိး ဆၧၡၪ့ဆၧနၭ, အဆၧဘၪ၁ံၫ, ဒဲအဆၧဂဲထုၪ့ထဲၩ့အဂဲးနီၪလီၫ. ဘဲၫလၧ ဆၧမၩလိၪ ၉ ဖၧၩ့အ၁ိၭ, လံၬမၫကၧၭအထုၬဎူၫဖုၫနီၪ ပအၪ့ဎၬလၧလနွ့ၫအထး ဖၧၩ့လီၫ. ဆၧအဂဲးအဖးအၪဒၪဆၧလၧ လံၬမၫကၧၭ ၁၄-၁၆ အဖၧၩ့နီၪ အီၪလၧ ပြီပတံၬဒဲအ၁ၧၭ အဆၧမၩလိၪလၧလနွ့ၫယီၩအဂးလီၫ. ယ့ၫရှူၬအဆၧထိး၁ံၫနီၪ ကဲၪ့ထၪ့၀့ၫဒၪလၧအ၁ၧၭနံၩ (Friday), ဒဲအဆၧဂဲထုၪ့ထဲၩ့နီၪလၧ အတုၬနံၩ (Sunday) နီၪလီၫ.

ဆၧဂဲးမိထုၪ့လနွ့ၫယီၩလၧ မၫကၧၭ (၁၄) အဖၧၩ့, ၀ဲထၪ့ဂုၡါဒီၩ့ယဲယွ့ လယွ့, လၧဆၧလမီၪ့ဎီၩ့ဘၪလိၬ၁ၭနံၫမံၩ့အဆၧ အဆၧအီၪဆဲၩဘုၭလိၬ၁ၭဘၪထွ့ၫ လၧယ့ၫရှူၬနီၪလီၫ. ဘၪဆုးလီၩ့၀့ၫဒၪလၧဘိၪ့လ့ၩဖၭ, ဒဲလၧအဆၧဘၪဂဲၩဖျု ဂဲၩ၀ၭ၀့ၫလၧ ဂ့ၭ၁စ့မနံၫအဖၧၩ့နီၪလီၫ. ဘၪဆၧဖီၪ့န့အ၀့ၫဒဲၦလ့ၩဆိၬန့၀့ၫလၧ ခိၪနါ၁ံၪအမ့ၬယၫ လၧဆၧမၩခွါအၪ့ဎၬဆၧမၪအဂးနီၪလီၫ. ဆၧမၩခွါစ့ၩရၫ့အ၀့ၫ ဒၪနီၪ ဘၪထွ့ၫလိၬ၁ၭလၧစပံတၧၫအမီၪ့ဘံၭ (အီၪပဲၩဆၧထိးဆၧၫ့) ခွံၬယ့ၫရှူၬ နီၪလီၫ. ထီးလၧခဲၪ့နီၪ, ဆၧလဘၪလၩ့ဎိၭလိၬ၁ၭဘၪနံၫမံၩ့အီၪထၪ့၀့ၫဒၪဒီၭ, လၧအချဲၩ့ခဲၪဆၧ (ခန့ဲပြေပာ), ဘဲၫဆၧအၪ့လီၫဆၧနံၫမံၩ့ကဲၪထၪ့ဆၧမွဲဆၧတီၩ လမံၩ့ဎးနီၪလီၫ.