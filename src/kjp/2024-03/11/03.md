---
title:  ကဆါအဆၧအၪ့လၧဂၪ
date:   09/09/2024
---

`ဖီ မၫကၧၭ ၁၄း၂၂-၃၁ ဒဲ ၂မိစ့ၭ ၂၄း၈. မွဲဆၧနီၪအဆၧအီၪက့ၪနဲၪ့အဒိၪ အမုလၧၦဎရံၬဖိၪအဆၧဆူဆၧနဲၩအီၪ၀့ၫဒၪထီးယီၩလဲၪ.`

မၫကၧၭ ၁၄း၁၂ ကွ့ၭနဲၪ့ဆၧယီၩ မွဲဘိၪ့ကိၪလဘၪဘၪ လၧမံၪအနံၩအခၪ့ ထံၭ, လၧဆၧလ့ၩဖၭ၁ိၪဖိၪဘၪဆၧလုထၪ့၀့ၫဒၪနီၪလီၫ. ဆၧနီၪမွဲၦမၩ၀့ၫလၧ ပြီပတံၬအဂၪလၩ့ထီနီၪလီၫ.

လၧဂၪဆၧအၪ့လၧခဲၫ့ထုၬနီၪ, ယ့ၫရှူၬဒုၭကဲၪထၪ့ဆၧမၩနဲၪ့ဆၧနၪ့ထၪ့ အ၁ၫ့လမံၩ့လီၫ. အနီၪမွဲဆၧအၪ့လဲၩထၪ့ၦယုဒၫဖိၪအဘိၪ့လ့ၩဖၭ လၧအဘၪဆုး လၧၦအံၫစရ့လၭဖိၪ၁ံၪစဲၪထၪ့လၧခးအံဇံၭဒဲကဲၪထၪ့ကဆါယွၩအဆၧအုၩ့လၩ့ လၧခိၪလီၩ့စဲနၫနီၪလီၫ. လၧဆၧစၧၩ့နဲၪ့ထၬဆၧအုၩ့လၩ့, လၧ ၂မိစ့ၭ ၂၄း၈, စမိစ့ၭဎွံၪဆၧလုဆၧဖိၪအ၁ွံၪလၧၦခမျၧးဒဲစံၭ၀့ၫဒၪ, “ယိခွါ, ဆၧ၁ွံၪဘၪဆဲၫ့လၧ ဆၧအုၩ့လၩ့လၧယဟိ၀ၩအုၩ့လၩ့လၧန၁ံၪလၧဆၧချဲၩ့ယီၩ ထီးအလူၬအဂဲးအကၠီၪ့ လီၫ.”

ဆၧနီၪဖျီၪကျၩလၧကဆါအဆၧအၪ့လၧဂၪနီၪ, လၧယ့ၫရှူၬဘၪထိးခ့ၬဆၧ ထီးယီၩ, လၧ၁ိၪဖိၪ (ဘိၪ့လ့ၩဖၭအ၁ိၪ) မၩလၧၫ့ဎွ့ၩလန့ဒံၭဘၪနီၪလီၫ. ဆၧနီၪ မွဲလၧယ့ၫရှူၬမွဲ၀့ၫဒၪယွၩအ၁ိၪဖိၪနီၪလီၫ (ထိၪဎီၩ့လၧ ယီဟၫ့ ၁း၂၉). ဘိၪ့လ့ၩဖၭ အကိၪနီၪ မွဲဘၪဆၧနဲၪဒီၩ့လၧအ၀့ၫအမိၡါနီၪလီၫ. ဆၧအုၩ့လၩ့အီၪလၩ့အ၁ၫ့ (ထိၪဎီၩ့လၧ ယ့ၫရမဲအၫ ၃၁း၃၁-၃၄) နီၪ အီၪစဲၩနဲၪ့ထၬ၀့ၫလၧယ့ၫရှူၬအ၁ွံၪ, ဒဲလိၫ့နီၪဘၪဆၧဒီၩ့၀့ၫအနီၪလီၫ. အ၀့ၫစံၭ, “ဆၧယီၩမွဲယ၁ွံၪလၧအလူၫလၩ့ အ၁ၭ လၧၦအၪဂၩအဂးတၭ, ဘၪဆဲၫ့လၧဆၧအုၩ့လၩ့အ၁ၫ့လီၫ” (မၫကၧၭ ၁၄း၂၄).

ထီးနီၪလဖၧၫ့, လၧဆၧထီးလူၬနီၪအကျၩ, ယ့ၫရှူၬလီၩဆိၫ၀ဲၩဆၧလၧ အထံၩအဖျဲလဖၪ မိစဲၪ့ဒၪခွံၬအ၀့ၫနီၪလီၫ. အ၀့ၫယၧၩ့ထၪ့ ဇ့ၭခရဲအၫ ၁၃း၇, စံၭ၀့ၫဒၪလၧ ၦကျီၪ့ခွံၬၦယူၬ၁ိၪတၭ၁ိၪလဖၪနီၪ လၩ့ပြံၩလၩ့ပြၩ၀့ၫဒၪလီၫ. ယ့ၫရှူၬ မွဲၦယူၬ၁ိၪ, အထံၩအဖျဲ၁ံၪမွဲ၁ိၪဖိၪလဖၪလီၫ. အနီၪမွဲဆၧပရၧၫ့အဂုးအခၧၫ့ဒဲ မွဲလၩ့၁ၭဘၪထံၭဆ့လီၫ. လါနၫ့ဂ့ၩယ့ၫရှူၬမၩဂုးချဲၩ့ထဲၩ့၀့ၫလၧဆၧယိလါ, လၧဆၧလီၩဆိၫ၀ဲၩဆၧလၧအ၀့ၫအဆၧဂဲထုၪ့မၧၫ့ထၪ့ထဲၩ့အဂဲးနီၪလီၫ. ဒဲအ၀့ၫလီၩဆိၫ ၀့ၫဆ့လၧ အ၀့ၫမိလ့ၩ၀့ၫလၧလချုၭထံၩဖျဲ၁ံၪလ့ၩလၧဂၫလလံၫဒံၭဘၪနီၪလီၫ. ဆၧလီၩဆိၫဆၧနီၪ မိမွဲဆၧချဲၩ့ဘၪထွ့ၫလၧဆၧ၁ွၪခိၪ, လၧမၫကၧၭ ၁၆း၇ အဖၧၩ့နီၪ, ဒဲအနီၪမွဲဆၧဂဲးလၩ့ဆၫ့ထီးယီၩလီၫ.

လါနၫ့ဂ့ၩဆၧ၁ံၪလဖၪယီၩ လၧထံၩဖျဲ၁ံၪအဂး မိဘၪထိးဆၧၫ့၀့ၫကၪမၬ လီၫ, လၩ့ဆၫ့ဒၪဆၧစပံတၧၫ, မွဲၦချဲၩ့ဎိၩဆၧလၧ ၦဂူၫဂၩထီးလူၬအ့ၪမွဲစဲၪ့ထၪ့ ခွံၬ၀့ၫလါနၫ့ အ၀့ၫမိစဲၪ့အ့ၬနီၪလီၫ. မွဲဆၧနီၪလါနၫ့, ယ့ၫရှူၬချဲၩ့ဆုးလီၩ့၀့ၫလၧ ဆၧချဲၩ့ဆိၫ၀ဲၩလၧယၫခီၫနီၪ လၧစပံတၧၫမိမီၪ့ဘံၭ (ခွံၬၡိၬထး) ယ့ၫရှူၬလၧ ဆၫ့ဖၫလချုၭအီၩ့အိၪထၪ့ဒံၭဘၪနံၫဖၧၫ့နီၪလီၫ. ဆၧလီၩဆိၫ၀ဲၩဆၧနီၪ မိမွဲဆၧ အကၧၩ့ဒိၪထုၬလၧယ့ၫရှူၬအဆၧဘၪထိးဆၧၡၪ့ဆၧနၭဒဲ စပံတၧၫအဆၧမီၪ့ဘံၭ ဆၧနီၪလီၫ.

`မွဲနမၩလိၪဘၪဆၧနီၪလဲၪ, လၧနအုၩ့လၩ့ထၬဆၧလၧကဆါယွၩဆၧလမံၩ့မံၩ့နီၪ မိကဲၪထၪ့ဂ့ၩ လမိကဲၪထၪ့ဘၪမွဲဂ့ၩနီၪလဲၪ.`