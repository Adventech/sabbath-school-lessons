---
title:  နၧၩမွဲမပၫလဲၪ
date:   12/09/2024
---

`ဖီ မၫကၧၭ ၁၄း၆၀-၇၂. ထိၪဎီၩ့ဆၧလၧယ့ၫရှူၬစံၭဆၧၫ့ထဲၩ့ဆၧလၧ လမီၪ့ဎီၩ့ဘၪလၧစပံတၧၫမၩ၀့ၫနီၪလါဆံၭ. ပဒိၭန့ဘၪဆၧမၩလိၪမွဲဆၧနီၪလဲၪ, လၧအလၩ့ဆၫ့လိၬ၁ၭလဖၪနီၪလဲၪ.`

မၫကၧၭ ၁၄း၅၃-၅၉ ထုၭဖျီၪလီၩ၀့ၫလၧ ၦလ့ၩ၁ိၫ့ ယ့ၫရှူၬလၧ Sanhedrin ခီၩ့စၧၫအမ့ၬယၫနီၪလီၫ. လဘျၩ့ဘၪလဘျၩ့နီၪ ၦခိၪနါ၁ံၪလဖၪ ဆ့ၭနုၬဆီၪ့ အဆၧစံၭန့ဆၧလဖၪနီၪလီၫ. အ၀့ၫ၁ံၪအၪ့ဎၬဆၧမၪန့နးစီၪ့အ့ၬဆ့လီၫ.

လၧခဲၫ့ထုၬ, ၦလုဆၧအခိၪနီၪဂဲထုၪ့ဒဲစံၭ၀့ၫ, ‘နမွဲယွၩအဖိၪခွၫဎရံၬဧၪ’ နီၪ လီၫ. အခၪ့ထံၭနီၪယ့ၫရှူၬစံၭဆၧၫ့၀့ၫအ့ၬ. ထီးၦလုဆၧအခိၪဆိၪလၩ့ဆၧလၧယွၩ အမ့ၬယၫတၭ, အၪ့စၪ့ဆၧဘၪထွ့ၫမစဲအၫလထံၪဎးနီၪလီၫ (ယိလၧ မၭ၁ုၫ ၂၆း၆၃). ယ့ၫရှူၬထုၭဖျီၪစံၭ၀့ၫပျီၩပျီၩ လၧအ၀့ၫမွဲဆၧနီၪချဲၩ့ဒိၭနဲၩ့ ဒၫ့နအ့လၭ ၇း၁၃, ၁၄ ဘၪထွ့ၫလၧၦၡၩအဖိၪခွၫ ဆၧၫ့နၩ့၀့ၫလၧယွၩအစူၪထွ့ၫလခီၫဒဲထူၬ ဆၧအုၪ့တၭဂဲၫလၧမူၭခိၪနီၪလီၫ. လၧဆၧချဲၩ့နီၪ ၦလုဆၧအခိၪထိး၀့ၫလန့ဘၪတၭ အ၀့ၫၡၫ့ယၬလၩ့အဆဲၫ့ဒဲစ့ၩရၫ့၀့ၫလၧအကြၨၭဘၪ၁ံၫ၀့ၫလီၫ. ၦလနၩ့နၩ့ထိၪဖျံၭ ၀့ၫ, မၩဘံၭအမ့ၬနီၪ, မ့ၭ၀့ၫတၭ, စ့ၭ၀့ၫ, ချဲၩ့ဆၧလၧမီၪအချိၬဘီၪ. ဆၧအခ့ၫအၡၩ လဖၪဖီၪ့ထၬဒဲၩ၀့ၫဒၪလီၫ.

လၧယ့ၫရှူၬအီၪလၧဆၧဖၧၩ့ဖၧၩ့ ဘၪဆၧမၩခွါဒဲထိးအ၁ၭလၧဆၧတီၩအခၫ နီၪ, စပံတၧၫလဂၩအီၪလၧဆၧချိၫ့ ဖ့ၪလၫ့ဆၧထိးအ၁ၭအဘၪမၪထီးနီၪလီၫ. အနီၪမွဲဆၧဘံၪဘူၪဎူၫဒဲလၧခဲၫ့ထုၬလထံၪလၧ လံၬမၫကၧၭအဖၧၩ့နီၪလီၫ. ၦအမွဲဆၧမီၪ့ဎီၩ့လိၬ၁ၭ (မွဲဆၧလမံၩ့ဎး) အဖၧၩ့, အဆၧမၩလမီၪ့ဎီၩ့ဘၪလိၬ၁ၭ ထီးနီၪလီၫ. ယ့ၫရှူၬဖ့ၪလၫ့ထိးအ၁ၭလၧဆၧတီၩ, ဒဲစပံတၧၫ၀့ၫလၧဆၧအဘၪမၪလခီၫလီၫ. စပံတၧၫဘၪဆၧဂဲၫလီၩ့မၩဒုၪ့အ၀့ၫ၁ၧၫ့ဘျၩ့, ဒဲကိၭဘျၩ့ဒ့ၭနီၪ အ၀့ၫစံၭဆၧၫ့၀့ၫလၧ အ၀့ၫလ၁့ၪယၫယ့ၫရှူၬဘၪ, ထီးဆိၪလၩ့အ၁ၭဒၪလ့ၬနီၪ လီၫ.

ဆၫ့ဖၫအီၩ့အိၪထၪ့နံၫဖၧၫ့လဖၧၫ့ထီးနီၪလထံၪဎးနီၪ, စပံတၧၫနၪ့ထၪ့ထဲၩ့ လၧယ့ၫရှူၬလီၩဆိၫ၀ဲၩ၀့ၫလၧအ၀့ၫမိမီၪ့ဘံၭယ့ၫရှူၬ၁ၧၫ့ဖၧၫ့လၧဆၧမိမၩအ၁ၭ အနၩနီၪလီၫ. အ၀့ၫဆီၫ့မီၪ့လၩ့အ၁ၭတၭ, ဂၪ့၀့ၫဒၪထီးနီၪလီၫ. အယီၩမွဲဆၧခ့ၬဘျံၭအ၁ၭထံၫကျၩလီၫၪ ၦၡၩမၩဘံၭထၬယ့ၫရှူၬအမ့ၬဒဲမ့ၭ၀့ၫတၭအၪ့မၧၫ့လီၩ အ၀့ၫ၁ံၪလၧမီၪအချိၬလီၫ. ထီးအထီဘိၩ့နီၪ စပံတၧၫမီၪ့ဘံၭယ့ၫရှူၬလၧဆၧဖၫ့လၬနီၪ, မၩလၧၫ့ထၪ့ဎွ့ၩထၪ့ခွံၬယ့ၫရှူၬအဆၧလီၩ့ဆိၫ၀ဲၩဆၧလမံၩ့ထီးနီၪလီၫ. အ့ၪပဘၪလီၩလၧခဲၫ့ထုၬနီၪ, စပံတၧၫမီၪ့ဘံၭယ့ၫရှူၬယီၩ ထုၭဖျီၪထၪ့ဆၧလၧယ့ၫရှူၬမွဲ၀့ၫ မစဲအၫနီၪလီၫ.

`နမိဖ့ၪလၫ့ၦလဂၩဂၩလၧဆၧချဲၩ့ယိလါဆၧ မွဲဆၧနီၪလမံၩ့လၧအီၪခိၭဆၧ မိဖိၬယ့ၫရှူၬအခဲၫ့နီၪ ဒဲလလၧၫ့ထၪ့ဎွ့ၩထၪ့ဒံၭဘၪနီၪလဲၪ. လၧပ၁ိၭပကျၩ အဖၧၩ့ မွဲပလၫလဂၩလၧ လမၩဎွ့ၩထၪ့ဘၪယ့ၫရှူၬအဆၧဘၪ၁ၭနီၪလဲၪ.`