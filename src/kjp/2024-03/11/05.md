---
title:  စဲၪ့ဖျိၭလၧယ့ၫရှူၬအီၪထီးလူၬ
date:   11/09/2024
---

`ဖီ မၫကၧၭ ၁၄း၄၃-၅၂. ဆၧအကၧၩ့ဒိၪထုၬထီးယီၩ မွဲဆၧနီၪလဲၪလၧဆၧ ထိးထဲၩ့တၩ့ထဲၩ့အဂးနီၪလဲၪ.`

ၦအီၪအဘူၭထုၬလၧယ့ၫရှူၬအနဲၩ့လဖၪအကျၩ ၦလဂၩအၪ့ဆၫလၩ့ယ့ၫရှူၬ လၧဒုၪဒၩ၁ံၪအစူၪဖၧၩ့နီၪ မွဲဆၧရှူၭဖျးဖၭဒိၪလီၫ. ဆၧကွ့ၭနဲၪ့ထၬစယုဒၭအဂဲး အီၪအၪအ့ၬ. လါနၫ့ Ellen G. White ကွ့ၭ၀့ၫ “စယုဒၭမွဲၦအဲၪဒိၭကျိၪစ့ၩလဂၩ, လါနၫ့အ၀့ၫအတခ့ၭဂၭဂီၩ့ ထီးဒၪလ့ၬအမိမၩထၪ့ဘၭဆၧမၩလမံၩ့ယီၩနီၪအီၪအ့ၬ. အ၀့ၫအၪ့လုဖိၪထၬဆၧ၁ၭကွံၩဆၧနီၪ ထီးအကဲၪထၪ့၀့ၫဆၧပၧၩ့န့အ၀့ၫအဆၧ အီၪမၧၫ့အီၪဂဲၩထီးနီၪလီၫ. ဆၧအဲၪ၁ၭကွံၩကျိၪစ့ၩနီၪ အၪနဲၪ့ဆၧအဲၪဎရံၬနီၪလီၫ. ဘဲၫလုၫလါအၧၩ့၁ၫ့အဎီးအၡၩလဂၩအ၁ိၭ အ၀့ၫဖ့ၪလၫ့အ၁ၭလၧမုၪခီၩလဲးအစူၪ ဖၧၩ့ဒဲဆီၫ့မီၪ့အၪ့ဎၬဆၧဒဲၩဘၭအထိၪအဎၩ့ (အတိုင်းအတာ) ဘၪလၧၩ့အ့ၬ.” Ellen G. White, _The Desire of Ages_, p. 716.

ဆၧအၪ့ဆၫလၩ့ခွံၬလိၬ၁ၭနီၪ မွဲဆၧလၩ့၁ၭအုၭလၧၦကိၭဂၩဒ့ၭအဂး, ထီးဒၪလ့ၬၦလၧအမၩဆၧနီၪဆ့ (ထိၪဎီၩ့လၧ မၭ၁ုၫ ၂၇း၃-၇). စယုဒၭထုၭဖျီၪထၪ့ အ၁ၭလၧအဘျံၭအဘျၪ, မွဲလၧအ၀့ၫစံၭ၀ဲၩဆၧ ၦလၧနၧၫ့အွံၪ၀့ၫလဂၩနီၪ မွဲယ့ၫရှူၬ လီၫ, စံၭလၩ့အ၁ၭလၧၦကျဲၩ့မၩအ၁ၭ၁့ၪလဂၩလီၫ. အ၀့ၫအီၪက့ၪ၁ူၪအ၁ၭအကဲၪ့နီၪ လၧအထံၩအဖျဲအဂူၫဂၩ၁ံၪအမ့ၬယၫလီၫ.

ထီးၦၡၩဖီၪ့န့ယ့ၫရှူၬလထံၪဎးနီၪ ဆၧလၩ့ပြံၩလၩ့ပြၩကဲၪထၪ့လၧၦခမျၧး အကျၩလီၫ. ၦလဂၩနီၪထုၭထၪ့နၭ (ယီဟၫ့ ၁၈း၁၀, ၁၁) ဒဲဖ့ၬၦလုဆၧအခိၪအဎီး အၡၩလဂၩဒၪလ့ၬလီၫ. ယ့ၫရှူၬထုၭဖျီၪ၁ီၪ့၁ၫ့၀ဲၩၦခမျၧး၁ံၪလၧအဆၧမၩ၁ူၪဆၧ လဖၪနီၪ လၧဆၧလုဂံၪ့ဖၧၩ့ယူၭနီၪလီၫ. လါနၫ့ဘိၩ့ယီၩ ယ့ၫရှူၬမၩထုၬခွံၬအဆၧ ချဲၩ့လၧဆၧလီၩဆိၫ၀ဲၩဆၧလၧလံၬဆံၫ့ဎံၪဖၧၩ့လဖၪ မိလၧၫ့ထၪ့ဎွ့ၩထၪ့၀့ၫဒၪနီၪ လီၫ. ဘၪလဖၧၫ့ဖၧၫ့ကဆါယွၩအဆၧဘၪ၁ၭနီၪ မိလၧၫ့ထၪ့ဎွ့ၩထၪ့၀့ၫ ဘဲၫ၁ိၭ ၦၡၩအဆၧကိၪ့အၧၩ့ မိမၩဂၭဂီၩ့ခွံၬမစဲအၫနီၪဆ့လီၫ.

အထံၩအဖျဲ၁ံၪလဖၪစဲၪ့ဒၪခွံၬအ၀့ၫထီးအလူၬ, ထဲးဎုၬလၧစပံတၧၫ, မွဲၦအယိစိၩယ့ၫရှူၬဖိၬအခဲၫ့လၧအယဲၩ့ယဲၩ့နီၪ ဒဲအ၁ၭဂၭဂီၩ့၀့ၫထီးနီၪလီၫ. လါနၫ့ဂ့ၩ မၫကၧၭ ၁၄း၅၁, ၅၂ စံၭ၀့ၫဒၪလၧၦဖိၪ၁-ခွၫလဂၩ လၧအဖိၬယ့ၫရှူၬ အခဲၫ့ထီးနီၪနီၪ ပဒၪလၧလံၬဆၧ၁ၭထိၬအပရၧၫ့အဂူၫဂၩအဖၧၩ့နးစီၪ့အ့ၬလီၫ. ၦလနၩ့နၩ့ဆီၫ့မီၪ့လၧအနီၪ မိမွဲစမၫကၧၭအနၫ့ဆါဒၪ၀့ၫလီၫ, လါနၫ့ဆၧထိးအ၁ၭ လၩ့ထံးအီၪအ့ၬ. ဆၧလၩ့ဆၫ့လမံၩ့နီၪဘိၩ အ၀့ၫဒၪစဲၪ့ဖျိၭအီၪဘိၪ့ (ဆၧကီၩ့ဆၧ၁ိၭ လအီၪလၧအလီၩ့ဘၪ) နီၪလီၫ. ၦဖိၪ၁-ခွၫနီၪ, ခွံၬၡိၬထးဆၧထီးအလူၬလၧ မိဖိၬယ့ၫရှူၬအခဲၫ့နီၪမွဲအ့ၬ, ခွံၬၡိၬထးဆၧထီးအလူၬလၧ မိစဲၪ့ဖျိၭလၧယ့ၫရှူၬအအီၪ နီၪလီၫ.

`ဆီၫ့မီၪ့ဆၧလၩ့၁ၭမဲၪလၧ ၦကဲၪဆၧဒဲၩဘၭအဎီးဘဲၫစယုဒၭအ၁ိၭနီၪလါ ဆံၭ. ဆၧကြၨၭလီၩဘၪပၧၩမွဲဆၧနီၪလဲၪ လၧဆၧမ့ၬလဲၩဆၧဒဲၩဘၭ, လၧကဆါယွၩအခိးအတၩ, မၩနၧၩ့ခွံၬဆၧနီၪလဲၪ.`