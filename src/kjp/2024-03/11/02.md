---
title:  ဆၧ၁ၭနၪ့လန့ဘၪ
date:   08/09/2024
---

`ဖီ မၫကၧၭ ၁၄း၁-၁၁. ဆၧမၩအ၁ၭမွဲဆၧနီၪနံၫမံၩ့ထီးယီၩအီၪဆုးဘုၭ လိၬ၁ၭ, ဒဲစ့ၩရၫ့လိၬ၁ၭလမံၩ့ဘၪလမံၩ့ဘဲၫ၁့ၪလဲၪ.`

မၫကၧၭ ၁၄း၁ စံၭ၀့ၫလၧ ဘိၪ့လ့ၩဖၭဖီၩ့ထၪ့နံၫနံၩယူၭလီၫ. ဘၪလဘၪ ဘိၪ့ယီၩဘၪ၀့ၫဒၪလၧ အနၠါမုနံၩအနၩခီၫ အ့ၪလမွဲလၧပူၬတပၠါမုနၩအထီလၧဆၧ အနွ့ၫဖၧၩ့နီၪလီၫ. ၦဆၧဘိၪ့ဆၧဘၩခိၪနါ၁ံၪ အီၪလၧအဆၧကိၪ့၁ူၪဒဲအီၪက့ၪနဲၪ့ ထၬမုနံၩဆၧၫ့ထီဆ့လီၫ. အီၪခိၭထၬမိဘၪမၩ၀့ၫဘဲၫ၁့ၪလဲၪနီၪလီၫ. ဆၧဖးထၪ့ လၧဆၧလဆီၫ့မီၪ့ဘၪအဖၧၩ့မိကဲၪထၪ့၀့ၫဒၪဆ့လီၫ.

အယီၩမွဲၡါဒီၩ့ဘံၪဘူၪ ယဲမံၩ့လမံၩ့လၧလံၬမၫကၧၭအဖၧၩ့ (ယိလၧ ဆၧမၩလိၪ ၃) လီၫ. ဆၧကိၪ့၁ူၪထၪ့ဒၩယ့ၫရှူၬအဆၧမၩနီၪ ဘုၭဆဲၩလိၬ၁ၭလၧ ၦမုၪလဂၩဂုၪယ့ၫရှူၬအခိၪလၧ၁ိၪနၧၫ့မၧၫ့လၧအလုဒိၪဎွ့ၩဒိၪနီၪလီၫ. ဆၧမၩ အ၁ၭဘၪဆုးနံၫမံၩ့နီၪ အီၪ၀ဲၫ့ဒိၭချိၫ့လိၬအ၁ၭ (လမီၫ့ဎီၩ့ဘၪ) နီၪလီၫ.

ၦမုၪနီၪမွဲမပၫလဲၪနီၪ ထုၭဖျီၪ၀့ၫလၧလံၬမၫကၧၭဖၧၩ့အ့ၬ. အ၀့ၫအဆၧ မၩလၩ့မဲၩလၧဆၧဖ့ၪလၫ့ဆၧယ့ၫရှူၬအဂးနီၪ အီၪဒိၭချိၫ့အ၁ၭလၧစယုဒၭအဆၧ မၩဘျံၭမၩဘျၪဆၧလၧဆၧဖ့ၪလၫ့ခွံၬအကဆါနီၪလီၫ. ၦမုၪနီၪဘိၭဘၪၦယၧၩ့ ထၪ့၀့ၫအမံၩ့အ့ၬ, အ့ၪမွဲၦခွၫ၀့ၫနီၪအမံၩ့အီၪလၧ ထံၩဖျဲလဆံၫနံၫဂၩအကျၩနီၪလီၫ. ၦမုၪအဆၧဖ့ၪလၫ့အလုအဎွ့ၩနီၪ ဘၪၦကွ့ၭနဲၪ့ထၬ၀့ၫ, လါနၫ့ၦလဂၩ အလံၩ့အလဲၫနီၪ မွဲန့ၫစ့ၩအုၩ့လၩ့ဆၧလမံၩ့လီၫ.

ဆၧဂဲးလၩ့ထံးလအီၪဘၪလါနၫ့ဂ့ၩ, ၦမွံၩထီးနီၪလဖၪအၪ့ယိၪ၁ၭအုၭဆၧ လၧဆီၫ့မီၪ့၀့ၫလၧဆၧမၩလူၬဂီၩ့ဆၧပျီၩပျီၩ လၧဆၧလူၫလၩ့ခွံၬ၁ိၪနၧၫ့မၧၫ့လၧ အလုအဎွ့ၩအီၪ၀့ၫ လၧၦမၩဆၧဖိၪလဂၩအဆၧမၩလံၩ့လနံၪ့အဂးနီၪလီၫ. လါနၫ့ဂ့ၩ, ယ့ၫရှူၬလခီၫ, ဆွံၫနုၬချဲၩ့ဆၧလၧဆၧအီၪပဒၩ့အ့ၪၦမုၪနီၪ ဒဲစံၭ၀့ၫဒၪ လၧၦမုၪအဆၧမၩနီၪ အီၪထဲးဎုၬလၧဆၧရၩလၩ့ဆၧ၁ၭထိၬအပရၧၫ့လၧဂၪ့ခိၪ ထၧၫ့ဖျိၪ့ယၫလၧၦ၁ၭနၪ့လန့ဘၪနီၪလီၫ. လံၬဆၧ၁ၭထိၬအပရၧၫ့လံဘံၪ့ လူၬကွ့ၭထၬဆၧမၩအ၁ၭယီၩလမံၩ့ဎး ဘဲၫယ့ၫရှူၬအီၪက့ၪနဲၪ့၀့ၫလၧ ဆၧနၪ့ထၪ့ လမံၩ့နီၪလီၫ.

စယုဒၭအၪ့ဆၫလၩ့ခွံၬအကဆါနီၪဆ့ မွဲဆၧမၩအ၁ၭလၧၦ၁ၭနၪ့လန့ဘၪ လမံၩ့ဆ့နီၪလီၫ. စယီဟၫ့လီၩထၬ၀့ၫထ့ၬထ့ၬပျၩ့ပျၩ့နီၪလီၫ (ယီဟၫ့ ၁၂း၄-၆).

မၫကၧၭမၩန့ချဲၩ့ “ဂ့ၩ” (ါသသိ) အဒီၩ့အထ့ၬ လၧအခံးအဂၩ့နံၫမံၩ့နီၪလီၫ. ယ့ၫရှူၬကိၭၦမုၪအဆၧဂဲၩဆၧ၀ၭနီၪ လၧဆၧမၩ “ဂ့ၩ” လၧမၫကၧၭ ၁၄း၆ အဖၧၩ့နီၪလီၫ. ဒဲလၧ (မၫကၧၭ ၁၄း၇) အဖၧၩ့နီၪစံၭ၀့ၫဒၪ ၦၡၪ့ဖိၪအီၪလၧန၁ံၪထီးဒၪမိမၩ “ဂ့ၩ” ဘၪန၁ံၪအ၁ၭ, ဒဲလၧ (မၫကၧၭ ၁၄း၉) အဖၧၩ့ ယ့ၫရှူၬကိၭၦမုၪ အဆၧမၩနီၪမွဲဆၧလမံၩ့လၧ “ဆၧပရၧၫ့အဂ့ၩ, ဆၧ၁ၭထိၬအပရၧၫ့” နီၪဆ့လီၫ. အ့ၪမွဲလၧ (မၫကၧၭ ၁၄း၁၁) နီၪ, စယုဒၭအၪ့ဎၬ၀့ၫဒၪအဆၧၫ့အထီလၧ “အဂ့ၩ” လၧမိဖ့ၪလၫ့ခွံၬယ့ၫရှူၬလၧၦအအၧၩ့လဖၪအစူၪဖၧၩ့နီၪလီၫ. ၡါဒီၩ့လၧဆၧချဲၩ့ လဖၪယီၩအဖၧၩ့ အီၪက့ၪအ၁ၭလၧဆၧကိၪ့၁ူၪမၩဂၭဂီၩ့မစဲအၫနီၪ မိကဲၪထၪ့ထဲၩ့ ဆၧ၁ၭထိၬအပရၧၫ့တၡါလ့ၬ လၧဆၧ၁ူၪထၪ့၁-ထၪ့ မွဲကဆါယွၩဖ့ၪလၫ့အဖိၪခွၫ လၧဆၧထိးထဲၩ့တၩ့ထဲၩ့ၦၡၩဆၨၩအဂးနီၪလီၫ.

`ရိမၫ ၈း၂၈ ဒုၭနၪ၁့ၪအၪထၪ့ပၧၩလၧ ဆၧမိမၩအ၁ၭထီးယီၩဘဲၫ၁့ၪလဲၪ.`