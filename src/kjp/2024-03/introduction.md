### စမၫကၧၭအဆၧ၁ၭထိၬအပရၧၫ့

လၧလံၬမၫကၧၭအခၪ့ထံၭနီၪ, ၦဖိလံၬဖိၪ၁့ၪယၫဘၪလၧ ယ့ၫရှူၬနီၪ မွဲမစဲအၫ, ယွၩအဖိၪခွၫနီၪလီၫ (မၫကၧၭ ၁း၁). လါနၫ့ဂ့ၩ ခမျၧး၁ံၪလၧလံၬ အဖၧၩ့လဖၪနီၪ ၁့ၪယၫ၀့ၫဘဲၫဆၧနၪလဖၪ၁့ၪယၫ၀့ၫအ၁ိၭလီၫ. ဆၧနၪလဖၪ ၁့ၪယၫယ့ၫရှူၬဒဲ၁ၭမဲၪ၀့ၫဒၪနီၪလီၫ.

ယ့ၫရှူၬအၪ့မၧၫ့အ၀့ၫ၁ံၪလၧအီၪထီအီၪပၧၩ့ထၬအဆၧပရၧၫ့နီၪလီၫ. ဘၪမွဲနီၪအ၀့ၫအီၪက့ၪ၁ူၪအ၁ၭဘဲၫနီၪလဲၪ. ဘၪမွဲနီၪဆၧ၁ၭထိၬအပရၧၫ့ယီၩ အီၪက့ၪ ၁ူၪထၬမစဲအၫအဆၧအီၪအ၁ၭနီၪလဲၪ.

ဆၧအၪ့ဎၬမၩလိၪစမၫကၧၭအဆၧ၁ၭထိၬအပရၧၫ့ယီၩ မိဒုၭ၁့ၪယၫပၧၩ ဆၧဂဲးနီ-- ဒဲပမိဒၪဘၪအဆၧနဲၪဖျီၪလၩ့လၭနီၪဆ့လီၫ. ပမိဒၪဘၪယ့ၫရှူၬအဆၧ နဲၪဖျီၪလၩ့ထီၫမံၫထီၫမၪလၧလံၬမၫကၧၭအဆၧ၁ၭထိၬအပရၧၫ့ဖၧၩ့ယီၩလီၫ.

ဆၧနၩ့ဖၭလံၬမၫကၧၭလၧဆၧလၩ့ထံးနံၫနိၪ့ (ဖုၫ) လီၫ. ခီၫလၧအဆၧၫ့ ဖၭဒိၪလၧၫ့ ထီးဎိၬအဆၧၫ့နီၪ မွဲဆၧဘၪထွ့ၫလၧဆၧအၪ့စၪ့အကၧၩ့ဒိၪ, စံၭ၀့ၫ, ယ့ၫရှူၬနီၪ မွဲမပၫလဲၪနီၪလီၫ. ဆၧစံၭဆၧၫ့နီၪအီၪ၀့ၫဒၪလၧယ့ၫရှူၬအဆၧ၁ီၪ့ ဆၧ၁ၫ့ဒဲအဆၧမၩလၩ့လၭအဖၧၩ့လီၫ. လဘျၩ့ဘၪလဘျၩ့အ၀့ၫမၩနၧၩ့ခွံၬဆၧ အၧၩ့ဆၧ၁ၫ့, ဂဲၫဆိၬန့ဆၧယိလါဆၧလၧ ၦဘၪဆၧမၩနၧၩ့မၩစၪလဖၪအဂး, ဒဲ၁ီၪ့လိၪဆၧမွဲဆၧတီၩလၧ ၦၡၩအဆၧအီၪဂုးအီၪခၧၫ့အဂးလီၫ. ဆၧနီၪမွဲဆၧဒုၭ ၁့ၪယၫၦဖိလံၬဖိၪ၁ံၪလဖၪလၧ ယ့ၫရှူၬမွဲ၀့ၫဎရံၬ, မစဲအၫလၧၦဟံဘြုၫဖိၪ၁ံၪ အီၪခိၭထံး၀့ၫယံၬလ့ၬနီၪလီၫ.

ၦထုၭဖျီၪလီၩဆၧနီၪ၀့ၫဒၪ စပံတၧၫ, လၧအစံၭ၀့ၫ, “နမွဲဎရံၬလီၫ” နီၪလီၫ (မၫကၧၭ ၈း၂၉). ခီၫလၧလံၬမၫကၧၭ ၈း၃၁ ထီးလၧအထုၬနီၪ, မွဲဆၧစံၭဆၧၫ့ ထဲၩ့ဆၧအၪ့စၪ့လၧအစံၭ၀့ၫ, ယ့ၫရှူၬလ့ၩခီၫခီၫလဲၪနီၪလီၫ. ဆၧစံၭဆၧၫ့ထဲၩ့ဆၧ နီၪ မွဲဆၧလၩ့မဲၩ, အ၀့ၫစံၭလၧအမိလ့ၩ၀့ၫလၧထုၪ့စူၪယၫ, လၧရိမၫမၩ၁ံၫၦၡၩ လၧဆၧမ့ၬမဲအလးနီၪလီၫ. အနီၪမွဲမစဲအၫအဆၧဘၪ၁ံၫလၧၦလဆီၫ့မီၪ့ဘၪ အလးလီၫ. အ၀့ၫအထံၩအဖျဲ၁ံၪလခီၫ ဆီၫ့မီၪ့၀့ၫဒၪလၧယ့ၫရှူၬမိမၩနၧၩ့ခွံၬရိမၫ ဒဲမိ၁ုၪ့ထုၪ့အံၫစရ့လၭနီၪ ဘဲၫထံၫခးဘၩ့မုးလၧအအီၪလၧအစီၩ့ဒိၪမၩ့ဒိၪနီၪလီၫ.

ထံၩဖျဲလဖၪနၪ၁့ၪယ့ၫရှူၬအဆၧချဲၩ့၁့ၪဂ့ၩဂ့ၩဘၪဘၪအ့ၬ. လဆၫ့ဘၪလဆၫ့ အ၀့ၫ၁ံၪအဆၧချဲၩ့လၩ့ၡၩ၀့ၫလၧ ယ့ၫရှူၬအဆၧမိဘၪထိးဆၧအဂဲးနီၪ, ထီးလမိ ထိးဆၧၫ့ဘၪဆၧမၩအ၁ၭအမွဲအတီၩနီၪလီၫ.

ဆၧမၩအ၁ၭဘဲၫဆၧခံၭလၩ့၀့ၫအ၁ိၭ, လၧယ့ၫရှူၬဘၪဒၪဆၧၫ့ယၫဘၪဆၧဘိၪ့ဆၧဘၩခိၪနါလဖၪလၧအကိၪ့၁ူၪဆၧလၧဆၧမၩဂၭဂီၩ့ဆၧအဂးနီၪလီၫ. အထံၩအဖျဲ၁ံၪလၧအယိလါဘၩ့မုးအအီၪဒဲအလၩအဖၩ့လဖၪနီၪ, ဘၪရှၤၭဘၪဖျဲၩ့ ၀့ၫဒၪလၧဆၧဖီၪ့န့ယ့ၫရှူၬ, ဆၧမၩဆၫ၀့ၫ, ဒဲဆၧဖျၩ၀့ၫနီၪ မွဲဆၧမၩဂၭဂီၩ့ခွံၬ အ၀့ၫ၁ံၪအဆၧယိလါလီၫ.

မွဲလၧဆၧနီၪအဖၧၩ့, ယ့ၫရှူၬနဲၪဖျီၪအဆၧပရၧၫ့ပျၩ့ပျၩ့ လၧအ၀့ၫမိဘၪလ့ၩ ဆၧလၧအမိဘၪ၁ံၪဒဲ အမိမၧၫ့ထၪ့ထဲၩ့ဒီၭနီၪလီၫ. ကိၪဒဲစဘံၭထံၫလၧဂၪဆၧ အၪ့လၧခဲၫ့ထုၬနီၪ မွဲဆၧဒီၩ့လၩ့ယ့ၫရှူၬအမိၡါဒဲအ၁ွံၪ (မၫကၧၭ ၁၄း၂၂-၂၅) နီၪ, ဒဲအ၀့ၫဒၪမိမွဲဆၧဖ့ၪလၫ့အ၁ၭ လၧၦၡၩအၪဂၩအဎွ့ၩလီၫ (မၫကၧၭ ၁၀း၄၅).

ဆၧလၧအ၀့ၫလ့ၩစိၩလၧထုၪ့စူၪယၫနီၪ မွဲလၧအ၀့ၫထိးဂုးဖုးဆၧနၧၩ့နီၪ အ့ၬ. လၧဂ့ၭ၁စ့မနံၫအဖၧၩ့နီၪ အ၀့ၫဘၪဂဲးလိၬတ့ၭလိၬ၁ၭလၧ ကမၩနၧၩ့ဆၧအဂး နီၪလီၫ (မၫကၧၭ ၁၄း၃၂-၄၂), ဒဲလၧထုၪ့စူၪယၫအလီၩ့နီၪ ဘၪကိၭၡၭထၪ့၀့ၫ ဒၪ, “ယယွၩဧ့, ယယွၩဧ့, မွဲဘၪနီၪနစဲၪ့ဒၪယၧၩလဲၪ” (မၫကၧၭ ၁၅း၁၄) နီၪလီၫ. စမၫကၧၭအဆၧ၁ၭထိၬအပရၧၫ့နီၪ ဖ့ၪနဲၪပၧၩလၧဎရံၬအဆၧလ့ၩခၫ့ဖျီၫ့ လၧဆၧခံၭယိၬအဖၧၩ့, မွဲပဆၧထိးထဲၩ့တၩ့ထဲၩ့အလုအဎွ့ၩနီၪလီၫ. မွဲလါနၫ့ဘိၩထုၪ့စူၪယၫ နီၪ မွဲဖၧၩ့၁ၭအထုၬဒံၭအ့ၬ. လၧအ၀့ၫဂဲထုၪ့ထဲၩ့အလးခဲၫ့နီၪ, အ၀့ၫကိၪ့ဆိၫ၀ဲၩ ၀့ၫလၧ မိဒၪခီၩ့လိၬ၁ၭလၧထံၩဖျဲ၁ံၪလၧဂၫလလံၫ - ဒဲ, ပ၁့ၪယၫဘၪလၧၦဎရံၬဖိၪအဆၧအီၪကီၪ့ကဲၪထၪ့၀့ၫဒၪထီးနီၪလီၫ.

အနီၪမွဲဘၪဆၧထီးနဲၪ့အဂ့ၩထုၬ, လၧဆၧချဲၩ့ဖၨၪဖၨၪထ့ၬထ့ၬလၧၦကွ့ၭလံၬ အဆၧ၁ၭထိၬအဆၧပရၧၫ့ဖၧၩ့နီၪလီၫ. အ၀့ၫချဲၩ့လၧၦနၪ၁့ၪယီၫ, မွဲယ့ၫရှူၬလၧ နၭဇရ့ၭအဆၧချဲၩ့, အဆၧမၩ, ဒဲအဆၧဂဲၩဆၧ၀ၭလဖၪ လီၩဆၧလၧအဆၧအီၪ မၧၫ့ဒဲအဆၧ၁ံၫအဂဲးဒၪ၀့ၫနီၪလီၫ.

ၦကွ့ၭလံၬယီၩ, Thomas R. Shepherd, PhD, DrPH, နီၪ မွဲၦကိၪ့၁့ၪဒိၪ လၧအအၪ့ဎၬဆၧဘၪထွ့ၫ New Testament လၧၦမုနွ့ၫနံၩအ Serminary, လၧ ဗညိမနတျ Andrews University နီၪလီၫ. အ၀့ၫဒဲအ၀့ၫအမၫ Sherry နီၪ အဖိၪအီၪနံၫဂၩ ဒဲအလံၩအီၪ၀့ၫဒၪဎူၫဂၩနီၪလီၫ.