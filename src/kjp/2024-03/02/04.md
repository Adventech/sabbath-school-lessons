---
title:  မး၁ံၫနံၩအဆၧမၩအၪအၪလၧယၫခီၫ
date:   09/07/2024
---

`ဖီ မၫကၧၭ ၁း၂၉-၃၄. ယ့ၫရှူၬမၩဆၧၩ့စပံတၧၫအဂံၪ့ဒီၪ့ဘဲၫ၁့ၪလဲၪ, ဒဲပဒိၭန့နး၁ၭအဆၧမၩလိၪ မွဲဆၧနီၪလၧဆၧမၩအ၁ၭယီၩလဲၪ.`

ဆၧလၩ့လၭလၧဆၧဘၩလးဂီၩ့အလးခဲၫ့, ယ့ၫရှူၬအီၪပွံၭလၧအထံၩအဖျဲ (စပံတၧၫ, စအၫ့]ဒူၫ, စယ့မံၭ, ဒဲစယီဟၫ့) ၁ံၪအ၁ိၭ, လၧစပံတၧၫအဂံၪ့ဒဲ အီၪခိၭမး၁ံၫနံၩထီးနီၪလီၫ.

လါနၫ့ဂ့ၩစပံတၧၫအမံၩ့ၡါမုၪဆၫနၭနၭလ့ၬထီးနီၪလီၫ. ဒဲယ့ၫရှူၬလ့ၩဖီၪ အစူၪဘိၭထၪ့၀့ၫတၭ အဆၧဆူၪဂိၬနီၪစဲၪ့ထၪ့ခွံၬလၧအလီၩ့ချဲၫ့မၬလီၫ. တၭၦမုၪ နီၪမၩအခ့ၫအၡၩအဆၧမၩလၧအ၀့ၫ၁ံၪအဂးလီၫ. ၦလၧအန့ဘၪဆၧမၩဘျၪထဲၩ့လၧဆၧစူၭဆၧဆၫလဂၩလါလါနီၪ မၩဘိၭမၩဆၧၩ့ထဲၩ့ၦဂူၫဂၩလၧယွၩအလၩ အဖၩ့နီၪ မွဲဆၧဒီၩ့ဆၧထ့ၬလၧအီၪလၧအလၩအဖၩ့နီၪလီၫ.

လၧလံၬမၫကၧၭထၧၫ့ဘံၪ့ယၫအဖၧၩ့ ပဒၪဘၪယ့ၫရှူၬအဆၧထိၭဘၪလၧ နၫ့ဆါအစူၪနီၪလီၫ (မၫကၧၭ ၁း၄၁; မၫကၧၭ ၅း၄၁), အ၀့ၫလထိၭဘၪလၧအစူၪဒၪ၀့ၫ မွဲအီၪဆ့လီၫ (မၫကၧၭ ၂း၁-၂၁; ၃း၁-၆; ၅း၇-၁၃).

လၧမုလနံၩနီၪ ယ့ၫရှူၬအဆၧမၩဂီၩ့ဒံၭအ့ၬ. မုလၩ့နုၬဂီၩ့နီၪ ၦၡၩအၪဂၩဂဲၫလၧ စပံတၧၫအဂံၪ့ လၧဆၧမၩဘျၪထဲၩ့အဂး, ခီၫလၧအ၀့ၫဒၪဘၪ၀့ၫလၧဆၧမၩအ၁ၭ လၧဆၧဘိၪ့ဆၧဘၩအလးနီၪမွဲဂ့ၩ, ဒဲလၧအနါဂၧၫ့ဘၪအပရၧၫ့နီၪမွဲဂ့ၩဆ့လီၫ. ၦကွ့ၭလံၬမၫကၧၭယီၩ လလီၩဖျီၪထၪ့ဘၪၦခမျၧး၁ံၪအီၪယံၬနး၀့ၫ မွဲလၧမး၁ံၫနံၩ အထီအဘိၩ့နီၪ, အ၀့ၫမုဒုၭ၁့ၪယၪဘၪၦဖီလံၬလဖၪ လၧမး၁ံၫနံၩအဂဲးလီၫ. အယီၩမွဲမၫကၧၭ အီၪက့ၪၦဖီလံၬ၁ံၪလၧအမွဲၦလၧအခိၭမး၁ံၫနံၩနီၪလီၫ.

စမၫကၧၭစံၭ၀့ၫ ၦအီၪလၧဒိၩ့ထၧၫ့ဖျိၪ့ယၫ ဂဲၫစူၭၡီၩ့လၧတရၫ့အနဲၩ့နီၪလီၫ (မၫကၧၭ ၁း၃၃). မိမၩဆၧၩ့ၦခမျၧးထီးလူၬအဂး ယ့ၫရှူၬဘၪမၩန့အဆၧၫ့အထီ အၪအၪလ့ၬလီၫ.

“လထီဘၪလထီအ၀့ၫ၁ံၪဂဲၫ၀့ၫဒဲထဲၩ့၀့ၫဒၪလီၫ. မွဲလၧအ၀့ၫလ၁့ၪယၫဘၪ ယ့ၫရှူၬ မိအီၪလၧအ၀့ၫ၁ံၪအ၁ိၭဆံၭယံၬလဲၪဘၪနီၪလီၫ. ဆၧထိးအ၁ၭလၧ ကပၧနအၫ့အဖၧၩ့ဘဲၫယီၩအီၪယံၫယါနးကၠၪ (နးဖၧၫ့) အ့ၬလီၫ. လၧမူၭဖိၭဖၫ့လံၩကျၩ အီၪဎွ့ၩဒဲဆၧ၁ံၪကျံၩဆၧကိၭၡၭအလူ မွဲလၧဆၧဒိၭန့ဘၪဆၧဖီၩ့ဖျ့ၭနီၪလီၫ. ၦထိးထဲၩ့တၩ့ထဲၩ့ကဆါဆ့ အ၁ၭထိၬလၧအ၀့ၫမၩဘၪ၀့ၫနီၪလီၫ. တၭဆၧအဲၪဆၧ ယၫ့၁ၭနီၪ အီၪဎွ့ၩလၧအ၁ၭဖၧၩ့, ဒဲအ၀့ၫအ၁ၭထိၬလၧအမၩဘျၪထဲၩ့ မၩမုၬထဲၩ့ဘၪ အ၀့ၫ၁ံၪဘၪထိးဆၧဆၫဒဲဆၧကၪဆၧဂဲၩလဖၪနီၪလီၫ.

“ထီးလၧၦအဆၫလလူၬဒံၭဘၪနီၪ ယ့ၫရှူၬအီၪပထုၬအဆၧမၩအ့ၬ. ထီၩ့လၧ မုခံၭယိၬအထီ ၦခမျၧးထဲၩ့ထဲၩ့၀့ၫလဂၩဘၪလဂၩ, ဒဲဆၧအီၪယူယံၩ့၀့ၫလၧ စစဲမၧၫ့အဂံၪ့ထီးနီၪလီၫ. မုလနံၩလၧအအီၪဎွ့ၩဒဲဆၧဖံၭဆၧမၩဆၧဂဲၩဆၧ၀ၭနီၪ လ့ၩဖီၩ့၀့ၫတၭ, ကဆါယ့ၫရှူၬအၪ့ဎၬဆၧအီၪပွံၭအလးလီၫ. လၧဒိၩ့လဖျိၪ့အီၪလၧ ဆၧမံၫမၪဘိၩ့ဒံၭအခၫနီၪ, ပကဆါ, ဂဲထုၪ့လၧမုနံၩလချုၭဂဲၫထီၩ့ဒံၭဘၪနီၪ, . . . စဲၪ့ထၪ့လၧဆၧအီၪစဲၪလဂၩဒၪအလး, ဒဲအၪ့ကံၩ့ဘၩဆိၪဖၪဆၧထီးနီၪလီၫ.” Ellen G. White, _The Desire of Ages_, p. 259.