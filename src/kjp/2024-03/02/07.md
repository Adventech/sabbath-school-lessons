---
title:  မၩလိၪအၪထၪ့အဂး
date:   12/07/2024
---

ဖီ Ellen G. White, “At Capernaum,” and “Thou Canst Make Me Clean,” pp. 252-266, in _The Desire of Ages_.

မၫကၧၭ ၁ နဲၪဖျီၪ ယ့ၫရှူၬအခံးအဂၩ့မွဲဆၧနီၪလဲၪ. ယ့ၫရှူၬအီၪလၧအစီၩ့ အမၩ့မိကိၭန့အထံၩအဖျဲ၁ံၪ, ဒဲအ၀့ၫ၁ံၪထိးဆၧၫ့၀့ၫဒၪလီၫ. အ၀့ၫနီၪဆံၫ့ဎံၪ၀့ၫဒၪ ဒဲလၩ့ဆၫ့လိၬ၁ၭလၧ မုၪခီၩလဲးအဆၧဘၪ၁ၭလိၪလီၫ. ဆၧဒုၭဆီၪ့ဖၭဒိၪ အီၪဆုးလီၩ့ လၧဆၧအဂ့ၩဒဲဆၧအအၧၩ့အဘိၩ့ဆၧၩ့, ဒဲယ့ၫရှူၬနီၪ အစီၩ့အမၩ့ဒိၪနဲၪ ဆၧနၪလဖၪလီၫ. ယ့ၫရှူၬယၫ့၁ၭၦအစူၭအဆၫလဖၪ ဒဲမၩဆၧၩ့အ၀့ၫ၁ံၪ, ထိၭဘၪ အ၀့ၫ၁ံၪလၧအစူၪ လၧၦဂူၫဂၩလမၩဘၪနးဂၩနီၪလီၫ.

“လၧ၁ရိၬဖၧၩ့နီၪ ယ့ၫရှူၬလီၩလၩ့ဘၩ့မုးလၧအ၀့ၫမိဂဲၫ၁ုၪ့ထၪ့၀့ၫအဂဲး, ဒဲအ၀့ၫအဆၧမၩနီၪ မွဲဆၧမၩဖီၩ့ဖျ့ၭၦလၧအဘၪမုၪခီၩလဲးအဆၧစၧၩ့ထၬလဖၪနီၪ လီၫ. အ၀့ၫဘၪဆၧမၩထံၬထၬလၧၦအၧၩ့၁ၫ့ မၩဆီၪ့မၩနီၩ့ဆၧဖိၪလဖၪ အဆၧ ကိၭၡၭဖၭဒိၪနီၪလီၫ. ၦအဖျုၬလဂၩဂဲၫစဲၪ့တလဲးလၧယ့ၫရှူၬအမ့ၬယၫ, ဒဲကိၭၡၭ ထၪ့၀့ၫ, ‘အၩလါ, ၦနၭဇရ့ၭဖိၪယ့ၫရှူၬဧ့ ဆၧဘၪဆဲၫ့လၧပၧၩဒဲနၧၩမွဲဆၧနီၪလဲၪ. မွဲနဂဲၫမၩဂၭဂီၩ့ၦဆ့ဧၪ. န၀့ၫဒၪယီၩ နမွဲပလၫလဂၩလဲၪနီၪ ယ၁့ၪယၫယ၀့ၫလီၫ. နမွဲယွၩအဆၧဆံၫ့ဎံၪလဂၩနီၪလီၫ.’

“ၦၡၩကိၭဂၩဒ့ၭထီၫမံၫထီၫမၪ၀့ၫဒၪလီၫ. ဆၧထုၭန့ၦၡၩလဖၪအ၁ၭလၧ ကဆါဎရံၬနီၪအၪ့လဲၩခွံၬအ၁ၭ, ဒဲအဆၧချဲၩ့လဖၪနီၪ အီၪက့ၪ၀့ၫလၧဆၧနးမံၩ့ လၧၩ့အ့ၬနီၪလီၫ. အနီၪမွဲ မုၪခီၩလဲးအဆၧမၩ အဲၪဒိၭလၧၦၡၩခမျၧးမိစဲၪ့ထၪ့ခွံၬ လၧ၁ရိၬအဖၧၩ့နီၪလီၫ. လါနၫ့ဂ့ၩယ့ၫရှူၬအၪ့လၬဆၧနၪနီၪ, ဒဲစံၭ၀့ၫဒၪ, ‘အီၪလၩ့ မါပံၭတၭ, စဲၪ့ထၪ့ခွံၬလၧအလီၩ့ဆံၭ. ဆၧနၪနီၪဒုၭကဲၩ့ထၪ့၀့ၫနၭနၭလ့ၬတၭ, ကိၭၡၭထၪ့ဆၧလၧအလူ၁ီၫဖၭဒိၪတၭ, စဲၪ့ထၪ့ခွံၬ၀့ၫလီၫ.’ . . . ကဆါမွဲၦလၧ အမၩနၧၩ့မၩစၪခွံၬမုၪခီၩလဲးလၧမံၩ့လၬကျၩလဂၩနီၪ ဒၪဆၧၫ့ယၫထဲၩ့ဒုၪဒၩနီၪ လၧမ့ၬခီၫမ့ၬလဖၧၫ့ဒီၭလီၫ. ဆၧနၪနီၪထုၭထုၪ့အဂဲးအဘၭဆီၪ့ထုၬ, လၧမိပၧၩ့ဆုးထၬ ၦဘၪထိးဆၧနီၪလီၫ. . . . လါနၫ့ဂ့ၩၦထိးထဲၩ့တၩ့ထဲၩ့ဆၧလဂၩနီၪ, ဖ့ၪလၫ့ အလူလၧအစီၩ့အမၩ့တၭ မၩဖီၩ့ဖျ့ၭခွံၬ၀့ၫလၧဆၧစၧၩ့ထၬနီၪလီၫ.” Ellen G. White, _The Desire of Ages_, pp. 255, 256.

လၧအဘိၩ့အဆၧၩ့နီၪ, ပကဆါဆိၬန့ဆီးလီၩ့အဆၧဖံၭဆၧမၩအၪအၪလ့ၬ လဖၪနီၪ, လ့ၩ၀့ၫလၧအလးလစီၪ့ဘၪလစီၪ့, ဆုးဘုၭလိၬ၁ၭလၧၦအၪဂၩနီၪ ကိၭအဆၧၫ့အထီဒ့ၭလီၫ. မွဲအ၀့ၫဖီၪ့ဂုးထၬဆၧချံၪ့ဆၧဘၩဒဲမၩလၩ့ဘူၭအ၁ၭလၧ ၦခမျၧး၁ံၪ၁့ၪ၁့ၪဘၪဘၪဘဲၫ၁့ၪလဲၪ. အနီၪမွဲ၀့ၫဒၪလၧ ကိၭနံၩဒ့ၭအဆၧလ့ၩ ခၫ့ဖျီၫ့လၧဆၧဘၩဆိၪဖၪလီၫနီၪ ဘၪ၁ၭဂံၩ့ဂၩ့အလးအီၪအ့ၬလီၫ.

ဆီၫ့မီၪ့ထၪ့ဆၧလၧနမၩကဲၪ, လၧနအီၪက့ၪနဲၪ့ဆၧဘၩဆိၪဖၪဒဲဆၧဖီ လံၬဆံၫ့ဎံၪအဆၧၫ့အထီအဆရၫ့နီၪဆံၭ. အၪ့ဎၬဆၧမၩလၧနဂး, ဒဲမၩန့အဆၧၫ့ အထီလၧမၩအၪထၪ့ဆၧ၁ုၪ့မုၬ၁ၭရှူၪ, ဖိၬထွ့ၫဖၧၩ့၁ၭလၧ၁ၭမုဆံၫ့ဎံၪအဆၧနဲၪလၩ့ ဒဲယွၩအလူအထၫအခဲၫ့နီၪဆံၭ.