---
title:  နအီၪက့ၪ၁ူၪထၬဆၧန့လမံၩ့ဧၪ
date:   11/07/2024
---

`ဖီ မၫကၧၭ ၁း၄၀-၄၅. ဆၧယီၩ၁ီၪ့လိၪပၧၩလၧယ့ၫရှူၬအဂဲး မွဲဆၧနီၪ လဲၪ, အ၀့ၫမၩဘၪထွ့ၫလိၬအ၁ၭလၧ ၦအဘၪဆၧထုၭပဲၩထၬလၧလး၀ၩ့ဖၧၩ့ လဖၪနီၪဘဲၫ၁့ၪလဲၪ.`

ဆၧခံၫထူၬဆၫအၧၩ့လၧအနဲၪဖျီၪ၀့ၫထီးနီၪ, ဆၧမၩအ၁ၭခီၫလၧ လံၬဆံၫ့ဎံၪလးလံၩအထီဆ့လီၫ. မၩအ၁ၭဘဲၫၦစံၭ၀့ၫမုလနံၩယီၩလၧ Hansen’s disease (bona fide leprosy) နီၪလီၫ. ဆၧကွ့ၭကျိၭလၧ လံၬဆံၫ့ဎံၪအလၨ စံၭ၀့ၫလၧ “ဖံၭဘံၪ့ဆၧဆၫလၧအလၩ့၁ၭမဲၪ၁ၭဖျဲၩ့” ဒဲမိဘၪထွ့ၫဆ့လၧ ဆၧဆၫ အဘၪဂါ၁့ၪလဖၪနီၪလီၫ. Hansen’s disease (ဖံၭဘံၪ့ဆၧဆၫလမံၩ့) နီၪ မိမွဲဆၧဆၫအီၪဂဲၫလၧဖံၬဖၧၩ့ပၪ့လဲၪမုထၪ့အခိၪဖဲၩ့ (Ancient Near East) ခီၫလၧ၁ၧၫ့ယၩနံၪ့လချုၭဎရံၬအထီ (300 B.C.) နီၪလီၫ. (ဖီ David P. Wright and Richard N. Jones, “Leprosy,” _The Anchor Bible Dictionary_, vol. 4 [New York: Doubleday, 1992], pp. 277-282). မွဲလၧဆၧနီၪတၭ, ဆၧခံၫထူၬ ဆၧအၧၩ့လၧအစံၭ၀့ၫထီးယီၩ မိမွဲ Hansen’s disease ၁့ၪနီၪလီၫ.

ဘဲၫလၧ ၃မိစ့ၭ ၁၃ စံၭ၀့ၫအ၁ိၭ, ၦခံၫထူၬလဖၪနီၪ မိဘၪကိၭၡၭထၪ့အ၁ၭ, “ဆၧစံၪစၪ, ဆၧစံၪစၪဖီၩ” ဘဲၫ၁ိၭၦဂၭဎ့ၭအ၀့ၫမိန့အဂးလီၫ (ဖီ ၃မိ ၁၃း၄၅, ၄၆).

မွဲလါနၫ့ဘိၩ, ယ့ၫရှူၬထိၭဘၪၦနီၪ လၧဆၧယၫ့၁ၭအဖၧၩ့နီၪလီၫ. “ယ့ၫရှူၬ ယၫ့၁ၭ၀့ၫတၭ, ယူၬထၪ့အစူၪထိၭဘၪအ၀့ၫတၭ, စံၭ၀့ၫဒၪ, ယ၁ၭအီၪ, မွဲနဆံၫ့ထၪ့ ထဲၩ့ဆံၭ” (မၫကၧၭ ၁း၄၁). ဆၧမၩအ၁ၭနီၪ မိဘၪ၁ၭလိၪယ့ၫရှူၬထီးမုနၩနီၪ ဆံၫ့၀့ၫအ့ၬ, ဘဲၫဆၧဘိၪ့ဆၧဘၩအလုၫအလါအ၁ိၭ အ၀့ၫမိဆံၫ့ထဲၩ့ ထီးအ၀့ၫ အၪ့လုထံၫဂီၩ့နီၪလီၫ (ထိၪဎီၩ့လၧ ၃မိစ့ၭ ၁၃-၁၅). လါနၫ့ဂ့ၩမၫကၧၭစံၭ၀့ၫလၧ ယ့ၫရှူၬထိၭဘၪအ၀့ၫတၭ ၦနီၪအဆၧဆၫဘျၪခွံၬ၀့ၫ, ဒဲယ့ၫရှူၬနီၪစံၪစၪလၧ အထိၭဘၪၦၡၩနီၪအ့ၬ.

ယ့ၫရှူၬအၪ့မၧၫ့ၦၡၩနီၪလ့ၩနဲၪထဲၩ့အ၁ၭလၧ ၦလုဆၧအအီၪလၧဆၧလုထၪ့ ဆၧလဖၪ, ဘဲၫစမိစ့ၭမၪလူၬထၬ၀့ၫလၧ (၃မိစ့ၭ ၁၄) အဖၧၩ့အ၁ိၭနီၪလီၫ. လၧလံၬမၫကၧၭအဆၧ၁ၭထိၬအပရၧၫ့ဖၧၩ့, ယ့ၫရှူၬအီၪဆၧၫ့ထုၪ့၀့ၫဘဲၫၦပဒၩ့ထၬ ဆၧဒဲၦအဆၪ့ထွ့ၪမၩဆၧၩ့စမိစ့ၭအဆၧ၁ီၪ့ဆၧ၁ၫ့လဖၪနီၪလီၫ (ဖီ မၫကၧၭ ၇း၁၀; မၫကၧၭ ၁၀း၃, ၄; မၫကၧၭ ၁၂း၂၆, ၂၉-၃၁). ဆၧဒၪလမံၩ့ယီၩ အီၪလၩ့ဆၫ့လိၬ၁ၭလၧဆၧဘိၪ့ဆၧဘၩခိၪနါလဖၪအဆၧအီၪက့ၪ၁ၭ, လၧဘၪဆၧကွ့ၭထၬ၀့ၫလၧ မၫကၧၭ ၇, ၁၀, ဒဲ ၁၂ အဖၧၩ့နီၪလီၫ. မွဲဆၧနီၪယ့ၫရှူၬလီၩဘၪ ၦနီၪလၧ “ထီးလၩ့န၁ၭ ဘဲၫ၁ိၭနထီးလီၩဘၪ ၦနးဂၩလၧဆၧနးမံၩ့လဂ့ၩ” လၧ (မၫကၧၭ ၁း၄၄) အဖၧၩ့နီၪလီၫ. အ့ၪမွဲအ၀့ၫလီၩဘၪဆၧလၧ ယ့ၫရှူၬမၩဘျၩထဲၩ့ အ၀့ၫနီၪ, ၦလုဆၧ၁ံၫမိမ့ၬလဲၩကဆါယ့ၫရှူၬနီၪလီၫ.

လါနၫ့ဂ့ၩ ၦလၧအဆၧဆၫဘျၪထဲၩ့လဂၩနီၪ ဖျီၪလၧဆီၫ့မီၪ့နၪ၁့ၪဆၧဂဲး နီၪအ့ၬ, အ၀့ၫလီၩထဲၩ့ဘၪၦကိၭဂၩ ဒဲမၩဂၧၫ့ထၪ့၁ၩလၩ့ဆၧနီၪ ထီးဒၪလ့ၬယ့ၫရှူၬ လ့ၩနုၬလၩ့အီၪဖျီၪ၀့ၫလၧဒိၩ့ဖၧၩ့ လ၁့ၪလၧၩ့ဘၪနီၪလီၫ.

`ပဘၪအီၪထုၪ့၁ုၪ့ထုၪ့၁ၭ ဆၧလၧအမိကဲၪထၪ့ဆၧကၪဆၧဂဲၩလၧဆၧ၁ၭ ထိၬအပရၧၫ့အဆၧဖံၭဆၧမၩနီၪဘဲၫ၁့ၪလဲၪ (မွဲဆၧအဂ့ၩအဘၪလါနၫ့ဂ့ၩ).`