### ယိထွ့ၫပၨၩ့ထၬဆၧလၧကဆါအဂး - ထီၩ့စိၩလၧအ၀့ၫဂဲၫလၩ့လဖၧၫ့

ပကဆါယွၩလၧအတဲၩ့လၧမူၭ၀ၩ့ဒီၪ့ယီၩ အ၁ၭအီၪဆုးကျိၭၦဂၪ့ခိၪဖိၪနီၪ မွဲဆၧလၩ့ထီၫမံၫထီၫမၪဖၭဒိၪလီၫ. “ဘဲၫ၁ိၭဆၧမိကိၭပၧၩလၧယွၩအဖိၪနီၪ, ဖါဖ့ၪလၫ့ယူၭပၧၩလၧဆၧအဲၪဆၧကွံၩဆံၭအၪလဲၪနီၪ, ယိဆီၫ့မီၪ့ခွါဆံၭ” (၁ယီ ၃း၁). ဒဲ Ellen G. White စံၭ၀့ၫဒၪ, “မွဲၦၡၩထိၪဎီၩ့အ၁ၭလၧ ကဆါယွၩန့လဂၩဂၩ ဆ့ဧၪ. ဆၧလၩဆၧဖၩ့ဒိၪနဲၪ့အၪနဲၪ့ဆၧဘၪၦထိးကိၭ၀့ၫလၧ ယွၩအဖိၪလဖၪနီၪ မိအီၪဒံၭဧၪ.” Ellen G. White, God’s Amazing Grace, p. 341. ဘဲၫပစံၭဆၧအ၁ိၭ, ၦဂၪ့ခိၪဖိၪ၁ံၪလၧဘၪထိးဆၧလၧဆၧဒဲၩဘၭအဆၧခံၭဖၧၩ့ လဖၪယီၩလီၩဖျီၪထၪ့ယွၩအခိးအတၩအလၧၫ့အဎွ့ၩလန့ဘၪနီၪလီၫ.

အ့ၪပလဆီၫ့မီၪ့ဘၪလၩ့ထံးလၩ့ဆ့ၭနီၪ, ဂၪ့ခိၪအဆၧအၪ့လွ့ၫလဖၪ မိထုၭ လၩ့ဖၭပၧၩလၧကဆါဎရံၬနီၪလီၫ. ယွၩအလူအထၫနီၪ ဒုၭ၁့ၪယၫပၧၩဆၧကျဲၩ့ ဖစီၩ့ဒဲမုၪခီၩလဲးအဆၧထုၭန့၁ၭလၧအလၩ့၁ၭကွံၩလဖၪနီၪဆ့လီၫ. “အ့ၪမွဲၦလၧ အမိကဲၪဘၪအ၁ၭလၧ ၦ၁ထံၫလဖၪနီၪ, မွဲအလၩ့ဘၪလၧဆၧကျဲၩ့ဖစီၩ့, ဒဲဖျံၩ ခွၩ့အဖၧၩ့ဒဲ၁ၭကွံၩဆၧလၧအလမွဲဘၪဆၧ, ဒဲမၩဂၭဂီၩ့ဆၧအၪမံၩ့အဖၧၩ့တၭ,

ဆၧနီၪလဖၪမိမၩလၩ့ဘၧၩ့ခွံၬၦၡၩလၧဆၧဂၭဂီၩ့ဂၭစၪ, ဒဲလၧဆၧလၩ့မိၩ့လၩ့မါ အဖၧၩ့လီၫ. အဂဲးဘဲၫယီၩဆၧအဲၪစ့ၩနီၪ မွဲဆၧအၧၩ့ဆၧ၁ၫ့ကိၭမံၩ့ဒ့ၭအ၀ံ, လၧၦလနၩ့နၩ့ဆိၫ့န့ဘၪတၭ, ကၠၪကဒၩခွံၬအ၁ၭလၧဆၧနဲၩနီၪ ဆ့ၭဖျီၫ့လၩ့အ၁ၭ လၧဆၧခိဆၧ၀ီၩအၪမံၩ့လီၫ” (၁ထံ ၆း၉, ၁၀).

မွဲလါနၫ့ဘိၩ, ယွၩဖ့ၪလၫ့ပၧၩဆၧနဲၪလၩ့ (guidance) လၧပဘၪအၪ့ဎၬဒဲ ဆိၫ့ကၩ (၁ိၩ့) စ့ၩလၧဆၧ၁့ၪဆၧဘၪဘဲၫ၁့ၪလဲၪ, ဒဲထီးအကဲၪထၪ့ဘၪ “ဆၧမၩ ဂၭဂီၩ့ဆၧလၧဆၧလၩ့မိၩ့လၩ့မါအဖၧၩ့” လဂ့ၩနီၪလီၫ. ဘၪထွ့ၫလၧဆၧအီၪက့ၪ ၁ုၪ့အီၪက့ၪ၁ၭလၧ စ့ၩဒဲဆၧထူၭဆၧလၧၫ့အဖၫ့ခိၪနီၪ, လံၬဆံၫ့ဎံၪလီၩဖျီၪထၪ့၀့ၫ ဒၪလၧအထံၪ (၂,၀၀၀) ဘျဲၪလ့ၬနီၪလီၫ. ဒဲယွၩဖ့ၪလၫ့ပၧၩဆၧ၁ီၪ့ဆၧ၁ၫ့လၧ ပဘၪယိထွ့ၫပၨၩ့ထၬဆၧလၧ အ၀့ၫဖ့ၪလၫ့ထၬပၧၩလဖၪလၧ ဆၧတီၩဆၧလီၩ့ဆ့ နီၪလီၫ.

ဆၧမၩလိၪလဘျၩ့ယီၩ ပမိအၪ့ဎၬထံၫဆၭကဆါယွၩအဆၧမၩဘၪထွ့ၫလိၬ၁ၭလၧပၧၩ, ဒဲပဆၧဒိၭနဲၩ့ပ၁ၭလၧအ၀့ၫနီၪ မိတီၩလီၩ့၀့ၫထီးအၪ့ဆၫဆၧ ဎွ့ၩဆၧလန့ဘၪဒၪလ့ၬအထီနီၪလီၫ. (ဖီ နဲၪဖျီၪ ၁၃း၁၇). လါနၫ့ဂ့ၩဆၧဆူဆၧနဲၩဘဲၫနီၪနီၪ မွဲဂဲၫကဲၪထၪ့လနံၩဎးလနၩဎးအ့ၬ. ပဒိၭန့အၪထၪ့ဆၧနီၪလၧဆၧ ယိထွ့ၫပၨၩ့ထၬဆၧလၧယွၩဖ့ၪလၫ့ပၧၩ, ဒဲပဘၪဎိၭဒီၪတဲၩ့၀ဲၩဆၧလၧယၫခီၫအဂး ဆ့လီၫ.

ကဆါယွၩလဂၩဒၪလီၫ မွဲဆၧမၩဆၧၩ့ဒဲဆၧကိၪ့ဆၧတဲၩ့ထီးလူၬအခၪ့ထံၭ, ဒဲထီးပမၩဎိၭလၩ့ဆၧလၧအ၀့ၫနီၪ အ၀့ၫမိမၩဆၧၩ့ပၧၩဘဲၫပမိအီၪတီၩအီၪလီၩ့ အဂးနီၪဆ့လီၫ. အနီၪမွဲပကဆါအဆၧအဲၪဒိၭ လၧပမိကဲၪထၪ့ၦဆံၫ့ဎံၪလၧ အမၩဆၧၩ့အ၀့ၫအဆၧဖံၭဆၧမၩနီၪလီၫ. မွဲပဖ့ၪလၫ့အ၀့ၫအလၩအဖၩ့လၧ ပဒိၭန့ဘၪဆၧအဆၧၫ့အထီလၩ့ဆၫ့ယီၩနီၪဆံၭ. အ၀့ၫဒၪမွဲၦလၧ “အမၩန့ထၪ့ ခွံၬပၧၩ လၧဆၧခံၭအစီၩ့အမၩ့အဖၧၩ့နီၪတၭ, အၪ့လဲၩန့ထဲၩ့ယူၭပလးနီၪ, ပအီၪ ၀့ၫလၧအဖိၪခွၫလၧအအဲၪ၀့ၫလဂၩအဘၩ့အမုးအဖၧၩ့လီၫ. လၧအ၀့ၫဒၪလဂၩ အဖၧၩ့နီၪတၭ, ပဘၪဆၧဎွ့ၩန့ထဲၩ့ပၧၩ, ဘဲၫပစံၭဆၧအ၁ိၭ ဆၧကွဲၪဖျါဆၧဒဲၩဘၭ လၧအ၁ွံၪလီၫ” (ကလီစံၫ ၁း၁၃, ၁၄).

ကဆါယွၩဖ့ၪကိၪ့အဖိၪအလံၩ၁ံၪခၫ့ဖျီၫ့လၧ ၦကိၪ့၁့ၪ စစီလမၧၫ့, စံၭ၀့ၫ, “မၩလၩမၩဖၩ့ယဟိ၀ၩ လၧနစူၪလးနခၪ့ခိၪ, ဒဲလၧနဆၧအၪထၪ့ထီးအလူၬ အ၁ၪဆိၫနီၪဆ့ဆံၭ” (ဒီၩ့လၩ့ ၃း၉). ဆၧဖ့ၪကိၪ့ယီၩကြၨၭ၀့ၫဘၪ၀့ၫဘဲၫစံၭ၀့ၫဆ့အ၁ိၭ “ပကဆါ, ဒဲပယွၩဧ့, နကြၨၭဒိၭန့ဘၪဆၧလၩဖၩ့, ဒဲဆၧယူၭယၪ့, ဒဲဆၧစီၩ့ဆၧမၩ့လီၫ. အဂဲးဘဲၫယီၩ နမၩကဲၪထၪ့ဆၧထီးအလူၬတၭ, မွဲန၁ၭအီၪ၀့ၫအကၠီၩ့, ဆၧလဖၪနီၪကဲၪထၪ့၀့ၫ, ဒဲဘၪဆၧမၩကဲၪထၪ့၀့ၫလီၫ” (နဲၪဖျီၪ ၄း၁၁).

လၧၦဂၪ့ခိၪဖိၪအဆၧဆီၫ့မီၪ့အဖၧၩ့, ပအီၪမၧၫ့လၧဆၧဘၪအၪ့ယိၪဒဲလၧ ဆၧကၪဆၧဂဲၩအထီလီၫ. လါနၫ့ဂ့ၩ, လၧၦဎရံၬဖိၪ၁ံၪအဂး ဆၧယိလါအီၪ၀့ၫ ဘဲၫပကဆါဎရံၬဖ့ၪနဲၪ၀ဲၩပၧၩဆၧမိမၩအ၁ၭလၧယၫခီၫအဂဲး, ဒဲဆၧနဲၪ့လဖၪလၧ အ၀့ၫမိဂဲၫလၩ့ထီလဖၪဆ့နီၪလီၫ. ပဆိၫ့မုလါဆၧဒဲပအၪ့ကံၩ့ဘၩဆိၪဖၪဆၧလၧ ဆၧမၩလိၪလဖၪယီၩ မိမၩအၪထၪ့ဂုးထၪ့ပဆၧဆူဆၧနဲၩဒဲဒုၭကဲၪထၪ့ပၧၩလၧ ၦအီၪတီၩအီၪလီၩ့ လၧဆၧယိထွ့ၫပၨၩ့ထၬဆၧလၧကဆါအဂးနီၪလီၫ.