---
title:  မိဘၪခိၭနၪဆၧလၧဆၧ၁ုၪ့အီၪ၁ၭအီၪ
date:   09/01/2023
---

လံၬလၧစမိစ့ၭကွ့ၭယဲဘံၪ့လဘံၪ့ယီၩ မွဲစမိစ့ၭအဆၧချဲၩ့လၧခဲၫ့ထုၬလၧ ၦအံၫစရ့လၭဖိၪနံၫဆိၩလဆိၩလဖၪအဂး လၧအ၀့ၫ၁ံၪဂၭ၀ံၩ့၀ၩ့၀့ၫလၧၡါမုနၧၫ့ဖၫ အဖၧၩ့အနံၪ့လံဆံၫအထီနီၪလီၫ. ဆၧပရၧၫ့လဖၪယီၩ ဘၪဆၧဖ့ၪလၫ့အ၀့ၫ၁ံၪလၧမိအၭမ့ၭပျၩ့ဖၧၩ့လၧအအီၪလၧ၀ံးယ့ၫရခိၫအမုထၪ့လခီၫနီၪလီၫ. ၅မိစ့ၭနီၪ ဘၪၦကိၭန့အကြၨၭဒၪ၀့ၫလၧ “လံၬဆၧနၪ့ထၪ့ထဲၩ့” နီၪလီၫ.

လၧလံၬဖၧၩ့ယီၩ, စမိစ့ၭယိကဒၩထဲၩ့ကဆါယွၩအဆၧတီၩဆၧလီၩ့ လၧဆၧ ၁ိၫ့ၦအံၫစရ့လၭအထီနီၪလီၫ. အ၀့ၫလီၩထဲၩ့၀့ၫဆၧလ့ၩခၫ့ဖျီၫ့လၧခိၪလီၩ့စဲနၫ ထီၩ့လၧကၫဒ့ၭဘၫန့အၫ (Kadesh Barnea) လၧအအီၪလၧခးဆၧစံၭ၀ဲၩ အနိၭဖဲၩ့နီၪ, ဒဲဘဲၫအ၀့ၫ၁ံၪလ့ၩ၀ံၩ့၀ၩ့ဆၧလၧၡါမုနၧၫ့ဖၫအဖၧၩ့အနံၪ့ (၄၀) နီၪ လီၫ. အ၀့ၫဒုၭဖျီၪထၪ့ထဲၩ့ဒီၭဆၧမၪလူၬဆံၫထံၪနီၪ, ဒဲဆၧဆံၫပိၩ့လပိၩ့အဂဲးဒဲ ဆၧအီၪက့ၪကီၪ့ဆၧအလးနီၪဆ့လီၫ. လါနၫ့ဂ့ၩ လံၬ ၅မိစ့ၭယီၩ အဂဲးမိၡါနီၪ မွဲဆၧဖ့ၪကိၪ့လၧဘၪခိၭနၪထီးန့ယွၩအလူ ဘဲၫအမိန့ဘၪဆၧဆိၪဂ့ၩလဖၪအဂးနီၪ လီၫ. စမိစ့ၭထုၭဖျီၪထၪ့ ကဆါယွၩမွဲၦ၁့ၪဆၧလူၬ, အ၁ၭအီၪလၧယိထွ့ၫအၡၩ ခမျၧး၁ံၪလဖၪဆ့နီၪလီၫ.

`ဖီ ၅မိစ့ၭ ၂၈း၁-၁၄. ဆၧစံၭ၀ဲၩလၧဆၧဆိၪဂ့ၩဖၭဒိၪလၧ အၡၩခမျၧးအဂး နီၪမွဲဆၧနီၪလဲၪ. အ၀့ၫ၁ံၪမိဒိၭန့ဘၪဆၧနီၪအဂး မိဘၪမၩဆၧနီၪဒံၭလဲၪ.`

စမိစ့ၭအ၁ၭဆီၪ့မၬလ့ၬလၧ အၡၩခမျၧးမိနၪ၁့ၪဘၪဆၧလၧကဆါယွၩ မွဲအအီၪဒဲဆၧကိၪ့အလၩ့လိလၩ့လၭ, ဒဲမိဆိၪဂ့ၩအ၀့ၫ၁ံၪလၧဆၧလၩ့ထီၫမံၫ ထီၫမၪအဖၧၩ့ဆ့နီၪလီၫ. လၧအလီၩထၪ့၀့ၫ “နအ့ၪခိၭနၪတၡါ” နီၪ, မိဒုၭ၁့ၪယၫ အ၀့ၫ၁ံၪလၧ အ၀့ၫ၁ံၪအဆၧလ့ၩ (ဖၧၩ့၁ၭ) အထုၬနီၪ အီၪ၀့ၫဒၪလၧဆၧလၩ့အၪ့ ယိၪလဖၪနီၪလီၫ. ဆၧန့ပျီၩရွံန့ဆၧအမွဲအတီၩ အခိးအတၩဒိၪမၬလီၫ. ၦအံၫစရ့လၭဖိၪ၁ံၪ မွဲကဆါယွၩရွံန့အ၀့ၫ၁ံၪဒဲအ၀့ၫ၁ံၪဒိၭန့ဘၪဆၧဆိၪဂ့ၩအၪအၪ ဒဲယွၩအဆၧအုၩ့လၩ့ဒိၪဒိၪလ့ၬနီၪလီၫ. လါနၫ့ဂ့ၩဆၧဆိၪဂ့ၩလဖၪဒဲဆၧအုၩ့လဖၪနီၪ အီၪဒိၭနဲၩ့လိၬ၁ၭဘဲၫအထၧးအလၧးအီၪ၀့ၫအ၁ိၭ (အၠjခအၠနတစ်ၫပ်ၠပ: မူတည်) နီၪလီၫ. အ၀့ၫ၁ံၪကြၨၭဒိၭန့ဘၪဆၧထိးဆၧၫ့, ဆၧမၩန့, ဒဲဆၧမၩန့ မူၩဒၩလၧဆၧန့ဘၪဆၧအဖၫ့ခိၪနီၪဆ့လီၫ.

ကဆါယွၩအဆၧအၪ့ကံၩ့ဆၧလဖၪနီၪ မွဲဆၧကၪဆၧဂဲၩလၧအ၀့ၫ၁ံၪအဂး အီၪနးမံၩ့အ့ၬဆ့လီၫ. “အဂဲးဘဲၫယီၩ ဆၧမၪလူၬယီၩ လၧယမၪလူၬနၧၩလၧ မုဆၫလနံၩယီၩ အီၪဘံၭလၧနၧၩအ့ၬ. ဒဲအီၪလၧအယဲၩ့ဆ့အ့ၬ, အီၪလၧမူၭခိၪလၧ နမိစံၭ, မွဲၦမိလ့ၩထၪ့လၧမူၭခိၪတၭ, ဂဲၫလၩ့ဆိၬ၀့ၫလၧပအီၪဘဲၫ၁ိၭပမိနါဂၧၫ့, ဒဲထီးန့၀့ၫလဂၩလဲၪနီၪအ့ၬ. တၭအီၪလၧမၫဆၧမံၭ၀ါလခီၫလၧနမိစံၭ, မွဲၦမိလ့ၩ ခၫ့ဂၬမၫဆၧမံၭလၧပဂး, ဒဲဂဲၫထဲၩ့ဆိၬ၀့ၫလၧပအီၪဘဲၫ၁ိၭပမိနါဂၧၫ့, ဒဲထီးန့ လဂၩနီၪလဲၪ, မွဲဆ့အ့ၬ. အ့ၪမွဲဆၧချဲၩ့နီၪအီၪဘူၭလၧနၧၩ, လၧနနိၭဖၧၩ့ဒဲလၧန၁ၭ ခံဖၧၩ့, ဘဲၫ၁ိၭနမိထီးန့၀့ၫလီၫ” (၅မိ ၃၀း၁၁-၁၄).

မွဲမၬဆ့, လၧဆၧဆိၪဂ့ၩလဖၪအ၀ါလခီၫနီၪ, ဆၧဒုၭထုၪ့၁ုၪ့ထုၪ့၁ၭလၧဆၧ ဆိၪအၧၩ့လဖၪအီၪ၀့ၫဒၪဆ့နီၪ, ထီးမွဲဆၧခိၭနၪလအီၪဘၪတၭ ဆၧမိမၩအ၁ၭလၧ အ၀့ၫ၁ံၪ (၅မိ ၂၈း၁၅-၆၈), မွဲ၀့ၫလၧ, အ၀့ၫ၁ံၪအဆၧဒဲၩဘၭဒဲအဆၧပိၩ့ထၪ့ ဆၧလဖၪအလံၩ့အလဲၫမိဂဲၫထီၩ့၀့ၫဆ့နီၪလီၫ.

ဆၧအခီၫပယီၫမွဲနီၪအီၪလၧပဂး, လၧမုလနံၩယီၩ, လၧ “မိဘၪခိၭနၪဆၧ လၧဆၧ၁ုၪ့အီၪ၁ၭအီၪ” နီၪ လၧပဘၪမၩ ယွၩစံၭဘၪပၧၩနီၪလဲၪ.