---
title:  ဆၧထိးထဲၩ့တၩ့ထဲၩ့အဆၧအုၩ့လၩ့အီၪလၩ့
date:   08/01/2023
---

ကဆါဎရံၬအဆၧထိး၁ံၫအ၁ၭလၧကြၫနံနီၪ ဒုၭကဲၪထၪ့ဆၧထိးထဲၩ့တၩ့ထဲၩ့ လၧၦကိၭဂၩဒ့ၭအဂး လၧအအီၪမၧၫ့ထးလၧအခၪ့ထံၭဒဲလၧမိအီၪမၧၫ့၀့ၫဒံၭကိၭဂၩ အဂဲးနီၪလီၫ. လမွဲဘၪဘဲၫဆၧအဆၧၫ့ဘၪအထီဘၪ အဆၧအုၩ့လၩ့အ၁ိၭဘၪ, ဒဲဆၧထိးထဲၩ့တၩ့ထဲၩ့နီၪ မွဲလၧဆၧအုၩ့လၩ့န့ၫလခီၫဒၪ၀့ၫနီၪအ့ၬၪ မွဲလၧၦကိၭဂၩ ဒ့ၭမိန့ဘၪ, လၧအဆၧမၩလမံၩ့ဘၪလမံၩ့နီၪအ့ၬဆ့လီၫ. ဆၧဆူဆၧနဲၩလၧ အစံၭ၀့ၫလၧ ၦကိၭဂၩဒ့ၭမိန့ဘၪဆၧထိးထဲၩ့တၩ့ထဲၩ့နီၪ ၦကိၭ၀့ၫလၧ “ဆၧလၩ့ဂၬ လိၬ၁ၭလၧဆၧလးကိၭစီၪ့ဒ့ၭ” နီၪလီၫ.

အ့ၪမွဲယ့ၫရှူၬလခီၫ, ၁ီၪ့လိၪ၀့ၫပျၩ့ပျၩ့လ့ၬ, မွဲအ၀့ၫဒၪထိး၁ံၫအ၁ၭလၧ ၦကိၭဂၩဒ့ၭအဂးလါနၫ့ဂ့ၩ, ၦအၪဂၩလၧအလ့ၩဆၧလၧဖၧၩ့၁ၭအလဲလဖၪနီၪ မိထီၩ့၀့ၫလၧဆၧဂၭဂီၩ့ဂၭစၪ ဒဲဆၧ၁ံၫအဆိၩအကၠၪနီၪလီၫ (မၭ ၇း၁၃, ၁၄).

**လံၬဆံၫ့ဎံၪအဆၧၫ့လဖၪယီၩ လီၩဘၪပၧၩလၧ ၦဒိၭန့ဘၪဆၧဖ့ၪလၫ့ဆၧထိးထဲၩ့တၩ့ထဲၩ့လၧယ့ၫရှူၬအဖၧၩ့နီၪ မွဲဆၧနီၪလဲၪ.**

`၁ယီဟၫ့ ၅း၁၃`

`မၭ၁ုၫ ၁၀း၂၂`

`ယီဟၫ့ ၆း၂၉`

`၂ပံတၧၫ ၁း၁၀, ၁၁`

စပီလူၫနၪ၁့ၪဆၧထိးထဲၩ့တၩ့ထဲၩ့အဆၧအုၩ့လၩ့အီၪလၩ့နီၪ မွဲဆၧအုၩ့လၩ့ နံၫခီၫပၫဎုၬလါခီၫလါဘၩနီၪလီၫ. အ၀့ၫ၁့ၪယၫလၩ့အ၁ၭလၧ ကဘၪ၁ံၫဘူၭထၪ့ ယူၭ, ဒဲအထံၩအ၁ိၭ၁ံၪအီၪက့ၪပဲၩခွံၬအ၀့ၫလါနၫ့, စပီလူၫလၧအဆၧနဲၩအဖၧၩ့ လီၩဘၪစထံမ၁ံၫလၧအ၀့ၫဖီၪ့ဂုးထၬအဆၧနဲၩထီးအထုၬကကၠၪ (လဖၧၫ့) နီၪလီၫ. “အဂဲးဘဲၫယီၩ ယမိဘၪဆၧလုထၪ့ယၧၩ အမုအလၩဘၪ၀့ၫဘိၩ့နဲၪ့ယီၩတၭ, ယထဲၩ့ယ၀့ၫအဆၧၫ့အထီလၩ့ဘူၭ၀့ၫလီၫ. ဆၧဒုၭလၧအဂ့ၩနီၪ ယဒုၭယူၭ, ယစဲၪ့ ယူၭဆၧယူၭ, ယဖီၪ့ထၬယူၭဆၧနဲၩယူၭ, ထီးယီၩလၧယၫလခီၫနီၪ, ဆၧတီၩဆၧလီၩ့အ၁ရဖူၩအီၪ၀ဲၩယူၭလၧယဂးယူၭ. လၧကဆါၦစ့ၩရၫ့ဆၧလၧအတီၩအလီၩ့ လဂၩ မိဖ့ၪလၫ့ယၧၩလၧမုလနံၩနီၪ, မွဲန့ၫယၧၩလဂၩလကၭလၧၩ့, မွဲကယဲၦလၧ အအဲၪယူၭအဆၧနဲၪဖျီၪကိၭဂၩဒ့ၭဆ့လီၫ” (၂ထံမ၁ံၫ ၄း၆-၈).

စပီလူၫစံၭ၀့ၫ, “ယတဲၩ့၀ဲၩယ၁ၭယူၭ (မွဲလၧ) ယဒုၭယူၭဆၧဒုၭအဂ့ၩ, ယမၩထုၬယဆၧမၩ, ဒဲယအီၪက့ၪဂုးခၧၫ့ယဆၧနဲၩယူၭ.” အ၀့ၫဆီၫ့မီၪ့ထံၫဆၭ လၧဆၧထိးထဲၩ့တၩ့ထဲၩ့နီၪ မွဲလၧဆၧနဲၩဒၪလီၫ, မွဲလၧဆၧမၪလူၬအဆၧမၩဂ့ၩ အ့ၬ, ဒဲမွဲအယိလၩ့ထဲၩ့အဆၧမၩဂ့ၩအဘိၪ့အထးအကၠီၩ့ ကဆါယွၩဖ့ၪလၫ့အ၀့ၫ ဆၧထိးထဲၩ့တၩ့ထဲၩ့နီၪဆ့အ့ၬ. “ဆၧတီၩဆၧလီၩ့အ၁ရဖူၩ” အီၪ၀ဲၩလၧအ၀့ၫ အဂးနီၪ မွဲဒၪကဆါဎရံၬအဆၧတီၩဆၧလီၩ့, မွဲဒၪလၧဆၧနဲၩ, လၧစပီလူၫ အနၫ့ဆါဒၪ၀့ၫကိၭထၪ့၀့ၫဒူၩဒူၩ ထီးအ၁ၭမၧၫ့ထုၬ၀့ၫလၧဂၪ့ခိၪယီၩလဖၧၫ့နီၪလီၫ.

မွဲလၧဆၧထိးထဲၩ့တၩ့ထဲၩ့နီၪ လမွဲဘၪလၧပဆၧမၩဂ့ၩဘၪလါနၫ့ဂ့ၩ, ဆၧလၩ့ဆၫ့လိၬ၁ၭ လၧၦအဒိၭန့ဆၧဖ့ၪလၫ့ဒဲအလဒိၭန့ဘၪ၀့ၫဆၧအဘိၩ့အဆၧၩ့နီၪ, မွဲဆၧနီၪလဲၪ. ဆၧထိးဆၧၫ့ဆၧဖ့ၪလၫ့ယီၩအဂး မွဲပဘၪမိမၩဆၧနီၪလဲၪဒံၭလဲၪ.