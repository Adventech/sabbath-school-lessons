---
title:  ဆၧဆံၫပိၩ့လပိၩ့အဆၧအုၩ့လၩ့
date:   11/01/2023
---

နး၁ၭအဆၧဘၪဘုၭဆုးအီၪ၀့ၫဘူၭဘူၭထံးထံး လၧဆၧဖ့ၪလၫ့ဆၧဆံၫပိၩ့ လပိၩ့ ဒဲပဆၧဘၪထွ့ၫဖံၭ၁ိၭလိၬ၁ၭလၧကဆါယွၩ အဘိၩ့အဆၧၩ့နီၪလီၫ. ၦအံၫစရ့လၭဖိၪ၁ံၪလဖၪ ဒိၪထၪ့အၪထၪ့လၧအ၀့ၫ၁ံၪတီၩလၧယွၩဒဲအဆၧဖ့ၪလၫ့ ဆၧဆံၫပိၩ့လပိၩ့နီၪလီၫ. အ့ၪမွဲလခီၫ, အ၀့ၫ၁ံၪဘၪဒၪဆၧၫ့ယၫဆၧကၪဆၧဂဲၩ လဖၪ ထီးအ၀့ၫ၁ံၪအဆၧခိၭနၪလအီၪလၧၩ့ဘၪအထီနီၪလီၫ. ပဒၪဘၪအ၀့ၫ အဆၧခိၭနၪဒဲအဆၧဒိၪထၪ့အၪထၪ့အဖျီၩ့ဘဲၫယီၩ, ဒဲဆၧလခိၭနၪဘၪဒဲဆၧကၪ ဆၧဂဲၩအဖျီၩ့နီၪဆ့လီၫ. မွဲဆၧနီၪယွၩအီၪက့ၪအဆၧအုၩ့လၩ့ လၧအအီၪလါခီၫ လါဘၩလၧအၡၩခမျၧး၁ံၪ, ခၫ့ဖျီၫ့လၧမီၪစမၪလခဲၫနီၪလီၫ.

`ဖီ မၪလခဲၫ ၃း၇-၁၁. ပဒၪဘၪဆၧအုၩ့လၩ့ဒဲမူၩဒၩဆၧနီၪလဖၪလၧ လံၬဆံၫ့ဎံၪအဆၧၫ့လဖၪယီၩအဖၧၩ့နီၪလဲၪ.`

ကဆါယွၩအုၩ့လၩ့ဆၧလၧအၡၩခမျၧး အ့ၪအ၀့ၫ၁ံၪဂဲၫထဲၩ့ထဲၩ့လၧအအီၪ နီၪ, အ၀့ၫမိထဲၩ့ထဲၩ့လၧအ၀့ၫ၁ံၪအအီၪဆ့နီၪလီၫ. ထီးအ၀့ၫ၁ံၪအၪ့စၪ့ယွၩလၧ အမိဘၪဂဲၪထဲၩ့ထဲၩ့လၧအအီၪဘဲၫ၁့ၪလဲၪနီၪ, လၧဆၧ၁ုၪ့အီၪ၁ၭအီၪယွၩစံၭ၀့ၫ, “အီၪပထုၬခွံၬဆၧအၪ့ဂူၬန့ယဆၧလၧဆၧဆံၫပိၩ့လပိၩ့ဒဲဆၧမၩဘိၪ့လဖၪနီၪဆံၭ.” အ၀့ၫ၁ံၪအဆၧအၪ့ဂူၬဆၧနီၪ မွဲဆၧဆိၪအၧၩ့အခၪ့ထံၭလီၫ. ကဆါယွၩ အဆၧစံၭဆၧၫ့လၧဆၧဆိၪအၧၩ့အဆၧမၩထံၬထၬမိလၩ့မါခွံၬအဂးနီၪၪ “ဂဲၫဆိၬ ဆၧဆံၫပိၩ့လပိၩ့, ထီးအလူၬ (လူၬဆံၫ့) လၧဆၧအီၪကီၪ့အဂံၪ့ဖၧၩ့” (ခဲၫ ၃း၁၀). ဒဲအ့ၪမွဲဘဲၫနီၪတၭ, “ယမိ၀ဲထၪ့မူၭခိၪအဆၧဖိး, ဒဲလူၫလၩ့န့န၁ံၪလၧဆၧဆိၪဂ့ၩ ထီးအလးလထီဘၪ...” ထီးမွဲဆၧဆိၪဂ့ၩအလးလထီလၧၩ့ဘၪ, ဒဲအီၪလၧအဘျဲၪအဆဲၭလဖၪနီၪ မွဲပမၩဆၧၩ့ၦဂူၫဂၩဒဲမၩဒိၪထၪ့လဲထၪ့ယွၩအဘၩအမုး အဆၧဖံၭဆၧမၩ၁့ၪ၀့ၫဒၪနီၪလီၫ.

“ၦလၧအဖ့ၪလၫ့နၧၩအဖိၪခွၫအီၪလဂၩဎး လၧအဘၪထိး၁ံၫအ၁ၭလၧနဂး လဂၩနီၪအုၩ့လၩ့အီၪလၩ့ဆၧလၧနၧၩဘိၩ့ယီၩလီၫ. အ၀့ၫဖ့ၪလၫ့နၧၩဆၧဆိၪဂ့ၩ လဖၪ, ဒဲအ၀့ၫအဲၪဒိၭနဖ့ၪဆၧၫ့ထဲၩ့ဆၧဆံၫပိၩ့လပိၩ့ဒဲဆၧမၩဘိၪ့လဖၪလၧ အဘၩ့အမုးအဂးလီၫ. ၦမိစံၭ၀့ၫလၧ ဆၧယီၩပနၪ၁့ၪအ့ၪနီၪ ကဲၪ၁့ၪနးဂၩအ့ၬ. ကဆါယွၩအဆၧကိၪ့ဘၪကိၪ့၁့ၪလၧဆၧဆံၫပိၩ့လပိၩ့ဒဲဆၧမၩဘိၪ့လဖၪအဂးနီၪ အီၪ၀ဲၩ၀့ၫဒၪဒဲလီၩဘၪပၧၩလၩ့ထံးလၩ့ဆ့ၭလၧမၪလခဲၫ (၃) အဖၧၩ့နီၪလီၫ. ကဆါယွၩကိၭစိၩၦမၩခ့ၬဆၧလဖၪ (agents) လၧအ၀့ၫဂး ဘဲၫ၁ိၭမိတီၩ၀့ၫလၧ အ၀့ၫအဆၧအုၩ့လၩ့အီၪလၩ့လၧအ၀့ၫ၁ံၪလဖၪနီၪလီၫ.” Ellen G. White, Counsels on Stewardship, p. 75.

ဆၧခိၭနၪဖိၬထွ့ၫဆၧအဒီၩ့ဂ့ၩနီၪ ဘၪဆၧကွ့ၭနဲၪထၬ၀့ၫလၧၦယုဒၫ အစဎွၩစဟ့ၭဇကဲအၫပၧၩ့ဆၧအထီနီၪလီၫ. ဆၧမၧၫ့ထၪ့ဂဲၩထၪ့ထဲၩ့အတီၩအလီၩ့ အီၪထၪ့၀့ၫဒၪလၧခးယုဒၫထီးနီၪ, ဒဲၦခမျၧးဖ့ၪလၫ့ထဲၩ့အ၀့ၫ၁ံၪအဆၧဆံၫပိၩ့ လပိၩ့လဖၪ ဒဲဆၧမၩဘိၪ့လဖၪ လၧဆၧအီၪကီၪ့အဂံၪ့ဖၧၩ့ထီးနီၪလီၫ. ဆၧမၩဘိၪ့ ဆၧပိၭဆၧလိၬဆၧအၪ့ဆၧအီၩလဖၪ ပိၩ့ထၪ့အ၁ၭအၪအၪဂီဂီလၧယဟိ၀ၩအဂံၪ့ ထီးနီၪဆ့လီၫ. ၂ကွ့ၭနဲၪ့ဆၧ ၃၁း၅ နီၪလီၩဘၪပၧၩလၧ ၦအံၫစရ့လၭဖိၪ “ဂဲၫဆိၬ ဆၧ၁-ဆိၫဘၪဆဲၫ့လၧဘုၪ၁ံၪဂူၫ၁ံၪ, စဘံၭထံၫ, ဒဲ၁ိၪ, ဒဲန့ၫစၩ့, ဒဲဂၪ့ခိၪအဆၧ အၪထၪ့လဖၪအၪအၪလ့ၬ, ဒဲဆၧဆံၫပိၩ့လပိၩ့ဂဲၫဆိၬ၀့ၫအၪအၪလ့ၬလီၫ.”

နဖ့ၪလၫ့နဆၧဆံၫပိၩ့လပိၩ့ (ဒဲလၧနလဖ့ၪလၫ့ဘၪ) နီၪ လီၩထဲၩ့နနး၁ၭ အဆၧမၩအ၁ၭ ဒဲဆၧဖံၭထံၩဖံၭ၁ိၭလိၬ၁ၭလၧကဆါယွၩနီၪ ဘဲၫ၁့ၪလဲၪ.