---
title:  ယွၩအဆၧအုၩ့လၩ့ဆၧလၧပၧၩလဖၪ
date:   07/01/2023
---

### ဖီလနွ့ၫယီၩအဂးဆၧမၩလိၪ.
မၭ၁ုၫ ၁၀း၂၂;  ယီဟၫ့ ၆း၂၉;  ၅မိစ့ၭ ၂၈း၁-၁၄;  ဒီၩ့လၩ့ ၃း၁-၁၀;  မၪလခဲၫ ၃း၇-၁၁;  မၭ၁ုၫ ၆း၂၅-၃၃.

> <p>၁နိၫထီၫ့</p>
> “တၭဆၧမိမၩအ၁ၭလၧနအ့ၪခိၭနၪတၡါ ယဟိ၀ၩနယွၩအလူဘဲၫ၁ိၭ နမိထီးန့, ဘဲၫ၁ိၭနမိမၩအဆၧမၪလူၬထီးအလူၬ လၧယမၪလူၬနၧၩလၧ မုဆၫလနံၩယီၩတၭ, ယဟိ၀ၩနယွၩမိအီၪက့ၪနၧၩ လၧၦကိၭဆၨၩဒ့ၭလၧ ဂၪ့ခိၪချိၫ့အဖၫ့ခိၪလီၫ. နအ့ၪခိၭနၪယဟိ၀ၩနယွၩအလူတၭ, ကယဲဆၧ ဆိၪဂ့ၩယီၩ မိဘၪနၧၩဒဲချုၭန့နၧၩလီၫ” (၅မိစ့ၭ ၂၈း၁, ၂).

မွဲဆၧလၩ့ထီၫမံၫထီၫမၪ, ကဆါယွၩနီၪအီၪက့ၪဆၧအုၩ့လၩ့အီၪလၩ့လၧပၧၩ လီၫ. ဆၧလၧဆၧအုၩ့လၩ့အီၪလၩ့နီၪ, အၪဒၪဆၧမွဲဆၧလမံၩ့အဘၪထွ့ၫလိၬ၁ၭလၧ ၦနံၫဂၩ, (အ့ၪလမွဲ) ၦနံၫဖုၫအဘိၩ့ဆၧၩ့နီၪ, ဒဲဆၧထိးဆၧၫ့မၩထွ့ၫဆၧလါခီၫလါဘၩ နီၪလီၫ. အဒီၩ့ပစံၭလၧဆၧအုၩ့လၩ့လၧၦနံၫဖုၫအဘိၩ့ဆၧၩ့ယီၩ မၩအ၁ၭဘဲၫ၁ိၭ “နမၩဆၧယီၩတၭယမိမၩဆၧနီၪ, ဒဲအ့ၪနမၩဆၧအနီၪတၭ ယမိမၩဆၧအယီၩ” နီၪ လီၫ.

ဆၧအုၩ့လၩ့မွဲန့ၫလခီၫဒၪနီၪ လမၩယံၫယါဘၪအ၁ၭ, ဒဲလီးဘၪဆၧးအ့ၬဆ့နီၪလီၫ. မိစံၭ၀့ၫဘဲၫ “အ့ၪနမၩဆၧလမံၩ့မံၩ့ဂ့ၩ ဒဲနအ့ၪလမၩဘၪဆၧနးမံၩ့မွဲဂ့ၩနီၪ, ယမိမၩဆၧယီၩလီၫ.” ကဆါယွၩအဆၧအုၩ့လၩ့အီၪလၩ့လနၩ့နီၪ မွဲန့ၫလခီၫဒၪနီၪ လီၫ. အဒီၩ့, “အ၀့ၫဒၪနီၪအၪ့မၧၫ့အမုဂဲၫထၪ့လၧၦအဂ့ၩဒဲလၧ ၦအအၧၩ့အလီၩ့တၭ, အၪ့မၧၫ့အဆၧဆၧၩ့လၩ့လၧၦအတီၩအလီၩ့ ဒဲလၧၦလတီၩလလီၩ့ဘၪအလီၩ့ဆ့လီၫ” (မၭ ၅း၄၅). ပမၩဆၧမွဲဂ့ၩ, ပလမၩဘၪဆၧမွဲဂ့ၩ, ပဒိၪန့ဘၪယွၩအဆၧဆိၪဂ့ၩလၧ မုအဆၧဖၩ့ဒဲဆၧဆၧၩ့အထံၫနီၪလီၫ. ထံၫလူၬဘံၭဆၧဂီၩ့အလးခဲၫ့နီၪ, ကဆါယွၩ အုၩ့လၩ့ဆၧလၧၦၡၩဒဲ “ကယဲဆၧ၁ၭမၧၫ့လၧကယဲဆၧယၪအကျၩ လၧအီၪလၧ ဂၪ့ခိၪ” (၁မိ ၉း၉-၁၆), လၧထံၫလူၬဘံၭဆၧလမိအီၪလၧၩ့ဘၪနးဖၧၫ့ဘၪနီၪလီၫ. လယိဘၪပဆၧမၩဘၪ, အ၀့ၫအုၩ့လၩ့ဆၧနီၪလီၫ.

“ဂၪ့ခိၪအမုနံၩလၧအအီၪဒံၭအဘိၩ့ဘၭထီးအလူၬနီၪ, ဎွံၪဆၧအခၫ, ဒဲကူၭဆၧ အခၫ, ဒဲဆၧဂီးအခၫ, ဒဲဆၧခိအခၫ, ဒဲဆၧယီၩအခၫ, ဒဲနံၩဒဲနၩ, လထုၬဘၪလီၫ” (၁မိ ၈း၂၂). ပမၩဘၪဆၧလမံၩ့ဂ့ၩလမံၩ့ဂ့ၩနီၪ, ဆၧအဆၧၫ့အထီမိဂဲၫထီၩ့ဒဲမိလ့ၩ ဖီၩ့ဒၪ၀့ၫဒၪလီၫ. 

လနွ့ၫယီၩပမိမၩလိၪၡီၩ့ ဆၧလၩ့ဆၫ့ဖၭဒိၪလၧ ကဆါယွၩအဆၧအုၩ့လၩ့န့ၫ လခီၫဒၪ၀့ၫလၧ အ၀့ၫဒဲအဖိၪအလံၩလဖၪအဘိၩ့အဆၧၩ့နီၪလီၫ. မွဲပအၪ့ကံၩ့ဘၩဆိၪဖၪဆၧလၧကဆါယွၩအခိးအတၩယီၩ, “ပမိအီၪခိၭပၧၩ့ထၭ ထီးအဆၧၫ့အထီအထုၬ လဖၧၫ့နီၪလီၫ.”