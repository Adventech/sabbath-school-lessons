---
title:  မၩလိၪအၪထၪ့အဂး
date:   13/01/2023
---

“ထီးဒၪမိမွဲယွၩအၡၩခမျၧး လၧဆၧအထီလထီလၧဂၪ့ခိၪယီၩ, မိဆိၬထၪ့ အဆၧကိၪ့ဆိၫ၀ဲၩဆၧလၧအအီၪဒဲဆၧဎိၭဒီၪဆၧ (ဆၧ၁ုၭကျဲၩ) လၧအ၁ၭအီၪ မၩဂ့ၩဆၧ (ဆၧဆံၫပိၩ့လပိၩ့) ဒဲဆၧဖ့ၪလၫ့ဆၧမၩဘိၪ့လဖၪနီၪ လၧဆၧ၁ုၪ့အီၪ ၁ၭအီၪဒဲဆၧ၁ုၪ့ဎွံၫ၁ၭထိၬအဖၧၩ့လီၫ. မွဲလၧအ၀့ၫ၁ံၪ၁့ၪယၫလၧအလီၩ့ဖိၬထွ့ၫ ဆၧမၪလူၬယီၩ မိဒိၭန့ဘၪ၀့ၫဎွ့ၩဎီၩ့ဘဲၫအ၀့ၫ၁ံၪမၩ၀့ၫအ၁ိၭနီၪလီၫ. ထီးအ၀့ၫ အုၩ့လၩ့ထိးဆၧၫ့ယွၩအဆၧအၪ့ကံၩ့ဒဲမၩဎွ့ၩအဆၧမၩ, လၧဆၧမၩလၩမၩဖၩ့ယွၩ လၧအ၀့ၫ၁ံၪအဆၧဒိၭန့ဘၪဆၧနီၪတၭ, အ၀့ၫ၁ံၪအဘုၪဖၫ့နီၪ မိအီၪဎွ့ၩ၀့ၫနီၪ လီၫ. လါနၫ့ထီးမွဲအ၀့ၫ၁ံၪအၪ့ဂူၬန့ဆၧဆံၫပိၩ့လပိၩ့ဒဲဆၧမၩဘိၪ့လဖၪလၧအအီၪနီၪ, အ၀့ၫ၁ံၪမိ၁့ၪယၫထဲၩ့ဘၪ၀့ၫလၧ လမွဲဘၪန့ၫအၪ့ဂူၬန့ဆၧလၧယွၩအီၪဘၪ, မွဲဆၧအၪ့ဂူၬလၩ့ထဲၩ့ဆၧလၧအဆၧဒၪ၀့ၫဆ့နီၪ, မွဲလၧအမၩထံၬထၬဆၧဆိၪဂ့ၩ အဖၧၩ့၁ၭအကၠီၩ့နီၪလီၫ.” Ellen G. White, Testimonies for the Church, vol. 3, p. 395.

လံၬဆံၫ့ဎံၪလီၩဘၪပၧၩပျၩ့ပျၩ့လ့ၬ လၧပဒိၭန့ဘၪဆၧဖလ့ၬအလးလၧ ကဆါယွၩအဆၧယၫ့၁ၭ ခၫ့ဖျီၫ့လၧဆၧနဲၩနီၪလီၫ. ပဆၧခိၭနၪဖိၬထွ့ၫယွၩအဆၧမၪလူၬနီၪ မွဲဒၪဆၧစံၭဆၧၫ့ (ဆၧဖ့ၪဆၧၫ့) ထဲၩ့ယွၩအဆၧမၩခိးမၩတၩနီၪလီၫ, လမွဲဘၪလၧပဆၧမၩလၧပဂဲးပဘၭဒၪပ၀့ၫဘၪ (ဖီ ရိမၫ ၄း၁-၄).

အၡါမၬနီၪ, ထီးပယိထၪ့ယွၩအဆၧအုၩ့လၩ့လၧအပၫဎုၬလါခီၫလါဘၩ လၧအမၩ၀့ၫလၧပၧၩနီၪ, ပအၪ့ဎၬန့ဘၪဆၧဆိၪဂ့ၩလဖၪဒဲမူၩဒၩလၧအအီၪလၧ  ပၧၩလဖၪနီၪဆ့လီၫ. မွဲလၧပဖ့ၪဆၧၫ့ထဲၩ့ဆၧလၧယွၩဖ့ၪလၫ့ပၧၩလဖၪနီၪအဖၧၩ့, ပဒုၭအီၪထၪ့ထဲၩ့ဆၧဖံၭထံၩဖံၭ၁ိၭလၧကဆါယွၩ, ဒဲထီၩ့စိၩလၧဆၧထီၫထုၬ မွဲပ၀့ၫကိၭဂၩလၧပဆၧထိစိၩအလးနီၪလီၫ. ဆၧခိၭနၪ - ဆၧအဲၪအဆၧအီၪက့ၪနဲၪ့ဒဲအဆၧမၩၪ မွဲဆၧမၩအ၁ၭလၧအထံၩအဖျဲအတီၩအလီၩ့လဂၩနီၪလီၫ. အနီၪမွဲဆၧဆူဆၧနဲၩ, ဆၧဆူဆၧနဲၩလမံၩ့ဒၪလီၫ, ဒုၭကဲၪထၪ့ပၧၩလၧ ၦမၩဎိၭလၩ့ဆၧ လဖၪလၧဎရံၬအခိးအတၩ, လၧအမၩလၧၫ့မၩဎွ့ၩပၧၩလၧဆၧဖ့ၪနဲၪထဲၩ့ပဆၧခိၭနၪယွၩအဆၧချဲၩ့လဖၪနီၪလီၫ.