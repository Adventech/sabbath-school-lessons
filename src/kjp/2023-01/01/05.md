---
title:  ကဆါယွၩအဂံၪ့ဒီၪ့ဖိၪ၁ံၪအမူၩဒၩလဖၪ
date:   04/01/2023
---

ပ၀့ၫကိၭဂၩ ပ၁ၭမုၬလၧယွၩဖ့ၪလၫ့ပၧၩဆၧဆိၪဂ့ၩလဖၪ လၧနး၁ၭအဂးဒဲ လၧဆၧလဆိလလးလဖၪအဂးနီၪဆ့လီၫ. ပ၁့ၪယၫလၩ့ဘၪပ၁ၭလၧပမွဲ “ယွၩ အဂံၪ့ဒီၪ့ဖိၪဆ့” နီၪ မွဲဆၧလၩ့၁ၭထိၬဖၭဒိၪနီၪလီၫ.

`ဖီ ၅မိစ့ၭ ၆း၅ ဒဲ မၭ၁ုၫ ၂၂း၃၇. အခီၫပယီၫမွဲဆၧနီၪလဲၪ, ဒဲပဘၪမၩဘဲၫ ၁့ၪလဲၪ.`

မွဲနကဘၪအဲၪယွၩ “လၧန၁ၭထၧၫ့ဖျိၪ့ယၫ ဒဲလၧန၁ၭၡီၩ့ထီးအလူၬ, ဒဲလၧ န၁ၭကိၪ့၁့ၪထီးအလူၬ (မၭ ၂၂း၃၇) နီၪဘဲၫ၁့ၪလဲၪ. ဘဲၫလံၬဆံၫ့ဎံၪစံၭ၀့ၫအ၁ိၭ, ၦအၪဂၩလဖၪ မိထိးဆၧၫ့၀့ၫအ့ၬဆ့နီၪလီၫ. 

`ဖီ ၅မိစ့ၭ ၁၀း၁၂, ၁၃ ဒဲ ၁ယီဟၫ့ ၅း၃. ဘဲၫလံၬဆံၫ့ဎံၪစံၭ၀့ၫအ၁ိၭ, ပကြၨၭအီၪလၧဆၧစံၭဆၧၫ့ထဲၩ့ပဖါကဆါယွၩအီၪလၧမူၭခိၪနီၪ လၧပဆၧအဲၪဒဲ ဆၧမၩဘူၭမၩထံးပ၁ၭ မွဲဆၧနီၪလမံၩ့လဲၪ.`

ဆၧအီၪခိၭဆၧ၁ီၪ့ဆၧ၁ၫ့ဧၪ. ဆၧဖိၬထွ့ၫဆၧမၪလူၬလဖၪနီၪဧၪ. ဆၧလၩ့ ၁ၭလမုၬဘၪလၧၦဎရံၬဖိၪ၁ံၪအၪဂၩလဖၪ, မိစံၭ၀့ၫဒၪဆၧလီၩ့ဖိၬထွ့ၫဆၧမၪလူၬ (လၩ့ဆၫ့လံထံၪလထံၪ) နီၪ မွဲၦအီၪက့ၪအ၁ၭလၧဆၧမၩလခီၫအၪလၨၪ (အၪထလၨၪ), ဒဲအ၀့ၫ၁ံၪစံၭလၩ့အ၁ၭလၧကဆါယွၩကိၭပၧၩလၧပကဘၪအဲၪယွၩ ဒဲၦလၧပနဲၩ့ပဎီၩ့လဖၪနီၪ ဘဲၫပအဲၪလၩ့ဒၪပ၁ၭအ၁ိၭလီၫ. လါနၫ့ဂ့ၩ, ကဆါယွၩ အဆၧချဲၩ့နီၪပျၩ့ဂ့ၩမၬလီၫ. မွဲဆၧနီၪအကၠီၩ့ ပဒုၭနဲၪ (ပဖ့ၪနဲၪ) ပဆၧအဲၪကဆါယွၩ ဒဲၦလၧပနဲၩ့ထံၭလဖၪခၫ့ဖျီၫ့လၧပဖိၬထွ့ၫအဆၧမၪလူၬလဖၪနီၪလီၫ.

“အဂဲးဘဲၫယီၩ ဆၧအဲၪယွၩ မွဲအယီၩ, ပထီးန့ဖံၭထၬဆၧမၪလူၬလဖၪလီၫ” (၁ယီ ၅း၃). ပအီၪက့ၪလံၬဆံၫ့ဎံၪယီၩစံၭဘၪပၧၩ, မွဲ, ပအဲၪယွၩအကၠီၩ့နီၪ, ပထီးန့ ဖံၭထၬအဆၧမၪလူၬလဖၪလီၫ. အမွဲအဘၪဆ့လီၫ. အ့ၪပယိထဲၩ့လၧခဲၫ့လမံၩ့, ဘဲၫပစံၭ, “အယီၩမွဲယွၩအဆၧအဲၪ,” ဆၧနီၪမွဲ, ပ၁့ၪယၫဒဲပထိးန့ဘၪယွၩအဆၧအဲၪခၫ့ဖျီၫ့လၧ ဆၧထီးန့ဖံၭထၬအဆၧမၪလူၬလဖၪနီၪလီၫ.

လၧ (မၭ ၇း၂၁-၂၇) အဖၧၩ့နီၪ, ယ့ၫရှူၬစံၭ၀့ၫဒၪ ၦလၧအနါဂၧၫ့ယွၩအလူ ဒဲထီးန့၀့ၫကိၭဂၩဒ့ၭနီၪ မိလၩ့ဂၬဘဲၫပကိၪ့ဆၧ၁့ၪလၧအမၩဂံၪ့ လၧလိးခိၪလဂၩ အ၁ိၭနီၪလီၫ. ၦလၧနါဂၧၫ့အလူ ဒဲလထီးန့ဘၪ၀့ၫနီၪ, မိလၩ့ဂၬ၀့ၫဘဲၫၦအဂီၩ့ လၧအမၩဂံၪ့လၧမ့ၭခိၪလဂၩအ၁ိၭ လၧအမိထီၩ့လၧဆၧဂၭဂီၩ့နီၪလီၫ. ၦနံၫဂၩ လူၬနီၪ နါဂၧၫ့ဘၪဆၧအလူအထၫလမံၩ့ဎး, လဂၩနီၪထီးန့၀့ၫ, ဒဲလဂၩနီၪ ဘိၩထီးန့၀့ၫအ့ၬ. ၦနံၫဂၩအဆၧလၩ့ဆၫ့လိၬ၁ၭလၧခဲၫ့ထုၬနီၪ, မွဲဆၧမၧၫ့ဒဲဆၧ၁ံၫနီၪလီၫ.

ဆီၫ့မီၪ့ယိဆၧဘၪထွ့ၫလိၬ၁ၭ လၧဆၧအဲၪယွၩဒဲဆၧထီးန့ဖိၬထွ့ၫအဆၧ မၪလူၬနီၪဆံၭ. ဘၪမွဲနီၪ ဆၧအဲၪယွၩနီၪ ဘၪဆၧထုၭဖျီၪထၪ့ဘဲၫနီၪလဲၪ. ဆၧထီးန့ဖံၭထၬဆၧမၪလူၬလဖၪနီၪ, မွဲတၡါ, ဆၧထုၭဖျီၪထၪ့ဆၧအဲၪအခံးအဂၩ့နီၪ မွဲဆၧနီၪလမံၩ့လဲၪ. (ဆၧနဲၪစိၩ - ဆီၫ့မီၪ့ယိ ဆၧလထီးန့ဘၪယွၩအဆၧ၁ီၪ့ဆၧ၁ၫ့အခၪ့ထံၭနီၪ မွဲဆၧနီၪလဲၪ).