---
title:  စူၪလးခၪ့ခိၪလၧမူၭခိၪ
date:   05/01/2023
---

`“ထီးအီၪက့ၪကီၪ့န၁ံၪအစူၪလးခၪ့ခိၪ လၧဂၪ့ခိၪချိၫ့ထီးအလးလၧဆၧ အဎိၩ့အဎါ, ဒဲဆၧအထၪ့အ့ၪမၩဂၭဂီၩ့ဆၧ, ဒဲထီးဆၧအၪ့ဂူၪဘုၪ့ဖိးဆၧတၭ, အၪ့ဂူၪန့ဆၧနီၪလဂ့ၩ. အ့ၪမွဲအီၪက့ၪကီၪ့န၁ံၪအစူၪလးခၪ့ခိၪလၧမူၭခိၪထီးအလး လၧဆၧအဎိၩ့အဎါမွဲဂ့ၩ, ဆၧအထၪ့အ့ၪမွဲဂ့ၩ, လမၩဂၭဂီၩ့ဘၪဆၧ, ဒဲလၧဆၧအၪ့ဂူၪလဘုၪ့ဖိးဘၪတၭ, လအၪ့ဂူၪန့ဘၪဆၧနီၪဆံၭ. အဂဲးဘဲၫယီၩ ထီးဒၪအလး လၧန၁ံၪအစူၪလးခၪ့ခိၪအီၪ၀့ၫလစီၪ့စီၪ့နီၪ, န၁ံၪအ၁ၭ မိအီၪ၀့ၫထီးနီၪဆ့လီၫ” (မၭ၁ုၫ ၆း၁၉-၂၁). ယ့ၫရှူၬလီၩဆၧယီၩ မွဲဆၧမွဲဆၧတီၩလၧအကၧၩ့ဒိၪ၀့ၫလၧဆၧနီၪ လဲၪ.`

မွဲမပၫလဲၪ လဖီဘၪၡါဒီၩ့လၧအစံၭ, ၦလဂၩလၧအစူၭကီၪ့န့ဆၧထူၭဆၧ လၧၫ့အၪအၪဂီဂီ, တၭမုလနံၩလၩ့မါခွံၬ၀့ၫဒၪ, အဂဲးနီၪလဂၩလဲၪ. ပဂၪ့ခိၪယီၩ မွဲဆၧဂုးဆၧခၧၫ့အလးအ့ၬၪ ဆၧဒုၭဆၧယၩလဖၪ, ဆၧအမူၭအရါ, ဆၧမၩန့ ဆီၪ့ဆၧ, ဒဲဆၧတတုၬတနၭလဖၪနီၪ ဂဲၫကဲၪထၪ့၀့ၫ၁့ၪ, လၧပလဆီၫ့မီၪ့ဘၪ အထီ ဒဲမၩလၩ့မါခွံၬဆၧလၧပမၩန့လၧပဂဲးပဘၭဒၪပ၀့ၫလဖၪ န့၁့ၪဆ့နီၪလီၫ. ဘဲၫနီၪအ၁ိၭ, လၧဆၧလဆိဖိၪအထီဖၧၩ့, ဆၧ၁ံၫဆၧၡါဂဲၫထီၩ့၀့ၫတၭ, ဆၧထူၭ ဆၧလၧၫ့လဖၪ ကဲၪထၪ့ခွံၬဆၧပျီၩပျီၩလၧပဂး၁့ၪဆ့နီၪလီၫ.

မွဲဆၧနီၪ, လံၬဆံၫ့ဎံၪစံၭဘၪပၧၩ လၧဆၧအီၪက့ၪစူၭကီၪ့ဆၧထူၭဆၧလၧၫ့ အၪအၪဂီဂီနီၪ, မွဲဆၧဘၪမၪနီၪနးထံၪနးဘျၩ့အ့ၬ, အ့ၪမွဲလခီၫ, စံၭ၀့ၫဒၪလၧ ပဆၧအီၪက့ၪ၁ုၪ့အီၪက့ၪ၁ၭလၧဆၧ၁ံၪလဖၪနီၪအဖၫ့ခိၪနီၪလီၫ.

အ့ၪမွဲဘဲၫနီၪနီၪ, ဆၧစူၭကီၪ့ဆၧထူၭဆၧလၧၫ့လၧမူၭခိၪနီၪ မွဲဆၧနီၪလဲၪ. အခီၫပယီၫနီၪဘိၩ, လၧနဆၧအီၪမၧၫ့ထၧၫ့ထီယၫအဖၧၩ့ အီၪက့ၪဆၧလၧ ကဆါယွၩအဂးနီၪ လၧဆၧကိၭမံၩ့ဒ့ၭအမ့ၬယၫနီၪဆံၭ, ထီးအီၪက့ၪကျိၪ၁ံၪစ့ၩ၁ံၪ နီၪလၧဆၧအမ့ၬယၫနီၪလဂ့ၩ. လၧဆၧအဂူၫဂၩအကျၩ, ကြၨၭပဆိၫ့ကၩဆၧလၧ ပဒိၭန့ဘၪလဖၪနီၪ လၧကဆါယွၩအဘၩ့အမုးအဆၧဖံၭဆၧမၩဒိၪထၪ့အၪထၪ့ အဂး, မၩဆၧလၧၦဂူၫဂၩအဂး, ဒဲထီးအမိကဲၪထၪ့ဆၧဆိၪဂ့ၩလၧၦဂူၫဂၩအဂးနီၪ ဆ့လီၫ.

ဆၧမၩအ၁ၭ လၧကဆါယွၩကိၭထၪ့စအၫဘြၫ့အခၫနီၪ, အ၀့ၫကိၪ့ဆိၫ ၀ဲၩဆၧလၧစအၫဘြၫ့ဒဲအဂံၪ့ဒီၪ့နီၪ မိဘၪဆိၪဂ့ၩဂံၪ့ဒီၪ့ထီးအလူၬလၧဂၪ့ခိၪယီၩနီၪလီၫ. ကဆါယွၩလီၩဘၪစအၫဘြဟၫ့, လၧအကိၭ၀့ၫလၧ “ယွၩအထံၩအ၁ိၭ” (ယ့မံၭ ၂း၂၃). လဂၩနီၪ, “ယမိဒုၭကဲၪထၪ့နၧၩ လၧၦလဆၨၩဖၭဒိၪတၭ, ယမိ ဆိၪဂ့ၩနၧၩဒဲယမိမၩဒိၪနမံၩ့တၭ, နမိကဲၪထၪ့ဆၧဆိၪဂ့ၩလီၫ. တၭၦလၧအဆိၪဂ့ၩ နၧၩနီၪ, ယမိဆိၪဂ့ၩအ၀့ၫ၁ံၪ, ဒဲၦလၧအမၩကြၩ့ထမးနၧၩနီၪ, ယမိဆိၪအၧၩ့ အ၀့ၫ၁ံၪလီၫ. တၭၦဂၪ့ခိၪဖိၪအဂံၪ့ဒီၪ့လဖၪထီးအလူၬနီၪ မိဘၪဆၧဆိၪဂ့ၩလၧ နဖၧၩ့လီၫ” (၁မိ ၁၂း၂, ၃).

“မၩအ၁ၭဘဲၫနီၪတၭ, ၦလၧအအီၪလၧဆၧနဲၩလဖၪ, န့ဘၪဎုၬဆၧဆိၪဂ့ၩ လၧၦလၧအနဲၩဆၧ, စအၫဘြဟၫ့နီၪလီၫ” (ဂလ့ၡၫ ၃း၉). ပဒိၭန့ဘၪဆၧကိၭ အၪ့ထၩပၧၩ ဘဲၫဆၧကိၭန့အ၀့ၫဒၪအ၁ိၭနီၪဆ့လီၫ. 

“ကျိၪစ့ၩနီၪ အလူအဎွ့ၩဒိၪမၬလ့ၬ, မွဲလၧအ၀့ၫမၩဆၧအဂ့ၩဖၭဒိၪန့နီၪလီၫ. အ့ၪမွဲအီၪလၧကဆါယွၩအဖိၪ၁ံၪအစူၪဖၧၩ့နီၪ စ့ၩနီၪမွဲဆၧအၪ့ဆၧအီၩလၧ ၦ၁ၭ၀ံလၩ့ဒိၩလဖၪအဂး, မိမွဲထံၫၦအီၩလၧၦအ၁ၭ၀ံထံၫအဂး, ဒဲမိမွဲဆၧကီၩ့ဆၧ၁ိၭလၧၦအီၪဘိၪ့ (အီၪလိၩ့ကိၩ့) လဖၪအဂးနီၪဆ့လီၫ. အ၀့ၫမွဲဆၧပဒၩ့ဆၧၫ့ယၫ ဆၧလၧၦအဘၪဆၧမၩနၧၩ့မၩစၪလဖၪအဂး, ဒဲအမွဲဆၧမၩဆၧၩ့လၧၦစူၭၦဆၫ အဂးဆ့နီၪလီၫ. အ့ၪလမွဲဘၪလၧ ဆၧအခိးအတၩလၧ၁ၭမၧၫ့အဂးဘၪ, လမွဲ ဆၧဆိၪဂ့ၩလၧၦဂူၫဂၩအဂးဘၪ, ဒဲအ့ၪလမွဲဘၪလၧဎရံၬအဘၩ့အမုးအဆၧဖံၭ ဆၧမၩဘၪနီၪ, ကျိၪ၁ံၪစ့ၩ၁ံၪနီၪ အလူအဎွ့ၩမိအီၪအၪနဲၪ့မ့ၭ၁ံၪဂၪ့၁ံၪအ့ၬ.” Ellen G. White, Christ’s Object Lessons, p. 351.

“အဂဲးဘဲၫယီၩ ထီးဒၪအလး လၧန၁ံၪအစူၪလးခၪ့ခိၪအီၪ၀့ၫလစီၪ့စီၪ့နီၪ, န၁ံၪအ၁ၭမိအီၪ၀့ၫထီးနီၪဆ့လီၫ” (မၭ၁ုၫ ၆း၂၁). မွဲန၁ၭစံၭဘၪနၧၩလၧ နစူၪလး ခၪ့ခိၪအီၪအလးနီၪ မွဲခီၫခီၫလဲၪ.