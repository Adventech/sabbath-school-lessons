---
title:  ကဆါယွၩမွဲဆၧကိၭမံၩ့ဒ့ၭအကဆါ
date:   02/01/2023
---

`ဖီ အၪ့အူၭ ၅၀း၁၀-၁၂;  အၪ့အူၭ ၂၄း၁;  ၁ကွ့ၭနဲၪ့ ၂၉း၁၃, ၁၄;  ဒဲ ဟၭဂဲၫ ၂း၈. ဆၧပရၧၫ့လၧပဂး, ဒဲဆၧမွဲဆၧတီၩလမံၩ့ယီၩအခီၫပယီၫအီၪလၧပဂးဘဲၫ ၁့ၪလဲၪ. ဒဲပဘၪအီၪက့ၪ၁ုၪ့အီၪက့ၪ၁ၭ ဆၧလၧပဒိၭန့ဘၪ၁ံၪလဖၪနီၪဘဲၫ၁့ၪလဲၪ.`

လံၬ ၁ကွ့ၭနဲၪ့ဆၧ, စၭထၪ့လၧအခိၪ (၁၇) နီၪ, ကွ့ၭနဲၪ့ထၬစဎွၩစဒၫ၀ံၭ အ၁ၭအီၪလၧမိ၁ုၪ့ထၪ့ယွၩအဆၧလုဂံၪ့အဂဲးနီၪလီၫ. အ၀့ၫလီၩဖျီၪထၪ့ဆၧနီၪလၧ မီၪစနၫ၁ၫ့အအီၪ, ဒဲမီၪနီၪစံၭဆၧၫ့၀့ၫ, “ကယဲဆၧလမံၩ့လါလါအီၪလၧန၁ၭ   ခံဖၧၩ့နီၪ, မၩန၀့ၫဘီၪ, အဂဲးဘဲၫယီၩယွၩအီၪလၧန၁ိၭလီၫ” (၁ကွ့ၭ ၁၇း၂). လါနၫ့ဂ့ၩထီးလၧမုနၩခီၫနီၪ ကဆါယွၩအလူဂဲၫလၩ့လၧစနၫ၁ၫ့အအီၪဒဲစံၭအ၀့ၫ လၧမိဘၪလီၩဘၪစဎွၩနီၪ, လၧအ၀့ၫနီၪမွဲပဒုၭဆၧလဂၩအကၠီၩ့ အ၀့ၫ၁ုၪ့ထၪ့ဘၪ ယွၩအဆၧလုဂံၪ့ကဲၪအ့ၬနီၪလီၫ. အ၀့ၫအဖိၪခွၫ မိဘၪမၩဆၧနီၪလၧအ၀့ၫအလး လီၫ. စဒၫ၀ံၭအၪ့စၪ့၀့ၫလၧ အ၀့ၫမိအီၪက့ၪစူၭကီၪ့ထၬ၀ဲၩဆၧပိၭဆၧလၫ့လဖၪ လၧဆၧ၁ုၪ့ထၪ့ဆၧအဂးနီၪ, ကဆါယွၩအုၩ့လၩ့၀့ၫတၭ, စဒၫ၀ံၭအီၪက့ၪစူၭကီၪ့ တဲၩ့၀ဲၩဆၧဖိၪဆၧလံၩ ဆၧပိၭဆၧလၫ့လဖၪနီၪလီၫ. လူၬဂဲးလူၬဘၭ, အ၀့ၫတဲၩ့၀ဲၩ လိးယုၩ့ယဲ၁ံၪဒဲလိးအလူဒိၪဎွ့ၩဒိၪကိၭအမံၩ့, ထၭ၁ံၪ, ထီၫ့၁ံၪ, စ့ၩ၁ံၪ, ဒဲထီး၀ီၩ ထီးဘၩ့၁ံၪ ထီးဒၪလ့ၬ၀ံထၪ့နၬထၪ့လန့ဘၪနီၪလီၫ. ထီးဆၧပိၭဆၧလၫ့၁ံၪအီၪစူၭ ပိၩ့အ၁ၭလၧဆၧ၁ုၪ့ထၪ့အလးဂီၩ့နီၪ, စဒၫ၀ံၭကိၭၡီၩ့ၦအံၫစရ့လၭခိၪနါလဖၪ လၧဆၧစံၭထၪ့အၪ့အူၭအဆၧဘိၪ့အဂးနီၪလီၫ.

လၧလံၬ ၁ကွ့ၭနဲၪ့ ၂၉း၁၃, ၁၄ ဖၧၩ့နီၪ, ပဒၪဘၪစဎွၩစဒၫ၀ံၭအဆၧအၪ့ကံၩ့ ဘၩဆိၪဖၪ လၧခမျၧးအမ့ၬယၫ, စံၭ၀့ၫဒၪ “အ့ၪမွဲလၧပမၩဘိၪ့၁့ၪဎွ့ၩယီၩ၁ိၭလၧပ၁ၭအီၪထၪ့ဒၪဆၧအကၠီၩ့နီၪ, ယ၀့ၫဒၪယမွဲၦလဂၩလဲၪ, ဒဲၦၡၩခမျၧး၁ံၪ မွဲဆၧနီၪလမံၩ့လဲၪ. အဂဲးဘဲၫယီၩ ဆၧထီးအလူၬနီၪ ဂဲၫလၩ့လၧနၧၩတၭ, ဆၧလၧ အမွဲနဆၧဒၪန၀့ၫနီၪ, ပ၀့ၫဒၪပဖ့ၪလၫ့ထဲၩ့နၧၩဆ့လီၫ.”

ဆၧလထံၪနီၪ မွဲဆၧအကၧၩ့ဒိၪထုၬလၧပဂး, လၧၦကဲၪဒိၪဂ့ၩ ၦၡၪ့ဂ့ၩနီၪ လီၫ (လၩ့ဆၫ့လၧၦကဲၪဒိၪအဂးလီၫ). မွဲလၧယွၩမၩကဲၪထၪ့ဆၧကိၭမံၩ့ဒ့ၭလၧ အခၪ့ထံၭလံၩလံၩနီၪ (၁မိ ၁း၁;  ယီ ၁း၃;  အၪ့ ၃၃း၆, ၉). အ၀့ၫဒၪမွဲမၬဆၧထီး အလူၬ, ဎုၬထဲးဆၧလၧပဒိၭန့ဘၪလၧပဆၧမၩလဖၪနီၪ, အကဆါနီၪလီၫ. အ့ၪလမွဲဘၪလၧကဆါယွၩအခိးအတၩဘၪနီၪ, မွဲပမိဒိၭန့ဘၪဆၧနးမံၩ့အ့ၬ, ပမိမွဲ ဆၧနးမံၩ့အ့ၬဆ့နီၪလီၫ. တၭ, ပအီၪမၧၫ့မိန့အ့ၬဆ့လီၫ. မွဲဆၧနီၪ, ပဘၪအီၪမၧၫ့ နၪ၁့ၪလၧကဆါယွၩအဆၧပၨၩ့ထီးအလူၬ, ဒဲ၁့ၪယၫအၪ့အူၭအ၀့ၫအခိးအတၩ ဒဲအဆၧမၩဂ့ၩလၧပဖၫ့ခိၪလဖၪနီၪလီၫ.

“အ့ၪမွဲလၧပမၩဘိၪ့၁့ၪဎွ့ၩယီၩ၁ိၭ လၧပ၁ၭအီၪထၪ့ဒၪဆၧအကၠီၩ့နီၪ, ယ၀့ၫဒၪယမွဲၦလဂၩလဲၪ, ဒဲၦၡၩခမျၧး၁ံၪမွဲဆၧနီၪလမံၩ့လဲၪ” (၁ကွ့ၭနဲၪ့ ၂၉း၁၄). ဆၧချဲၩ့လီၩဖျီၪထၪ့ဆၧအီၪက့ၪပ၁ၭလၧကဆါအမ့ၬယၫ, ဒဲဆၧအီၪက့ၪပ၁ၭလၧ ပဒိၭန့ဘၪဆၧ၁ံၪလဖၪအဖၫ့ခိၪနီၪ ကြၨၭအီၪဘဲၫ၁့ၪလဲၪနီၪ ဖျီၪဎံၫလၩဂ့ၩဒိၪမၭ လဲၪ.