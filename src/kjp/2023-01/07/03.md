---
title:  ယွၩအဆၧတဲၩ့၀ဲၩဆၧလၧၦၡၪ့ဖိၪလဖၪအဂး
date:   13/02/2023
---

ၦကွ့ၭထဲၩ့လံၬဆံၫ့ဎံၪလဖၪ ကွ့ၭဖျီၪထၪ့ထဲၩ့ယွၩအဆၧတဲၩ့လၧၦၡၪ့ဖိၪ, ၦလၩ့ဆၫ့ဖိၪပမုၪမဲၫ၁ံၪဒဲ ဖိၪဎွ့ၪဖိၪ၁ံၪလဖၪအဂဲးအၪမၬလီၫ. အ့ၪမွဲပယိထဲၩ့လၧ ခိၪလီၩ့စဲနၫယွၩအဆၧ၁ီၪ့ၦဒၪဘၪဘဲၫယီၩ၁ိၭ “တၭနမိဎွံၪဘၪလၧနဂၪ့ခိၪဎူၫနံၪ့, ဒဲအၪ့ထုၫ့ကီၪ့ဆၧအ၁ၪလီၫ. အ့ၪမွဲနွ့ၫနံၪ့လနံၪ့နီၪ နဘၪဒုၭအီၪပွံၭ၀့ၫဒဲအီၪဒၪ အဆၧ, ဘဲၫ၁ိၭၦၡၩခမျၧးအၡၪ့ဖိၪယၬဖိၪမိအၪ့ဆၧ ဒဲဆၧလၧအ၀့ၫ၁ံၪအီၪက့ၪလၩ့ထးနီၪ, ဆၧဖိၪဆၧဎါအမံၩ့လမံၩ့လၬကျၩ, မိအၪ့ဘၪ၀့ၫလီၫ. ဘဲၫနီၪအ၁ိၭ နဘၪမၩနစဘံၭအလးဒဲနအလဲအိၫ့အလးနီၪလီၫ. (၂မိစ့ၭ ၂၃း၁၀, ၁၁).

`ဖီ ၃မိစ့ၭ ၂၃း၂၂ ဒဲ ၅မိစ့ၭ ၁၅း၁၁ လါဆံၭ. ဆၧ၁ီၪ့ဆၧ၁ၫ့လမီၪ့ဎီၩ့ဘၪလၧၦ၁ၭမၧၫ့မုဆၧလနံၩယီၩလါနၫ့ဂ့ၩ လၧလံၬဆံၫ့ဎံၪဖၧၩ့ၦကထဲၩ့န့မၩလိၪ ထဲၩ့ဆၧဘဲၫ၁့ၪလဲၪ.`

ၦနၪ၁့ၪထဲၩ့ဆၧလမံၩ့နီၪ ပမၩန့ထဲၩ့န့ဘဲၫယီၩ၁ိၭ “ထၧၫ့ဖု၀ဲ” နီၪ မွဲ၀့ၫဒၪ ၦအံၫစရ့လၭဖိၪ၁ံၪမွဲဂ့ၩ, ၦဆူနဲၩဖိၪ၁ံၪလဖၪမွဲဂ့ၩနီၪလီၫ. ၦၡၪ့ဖိၪယၬဖိၪလဖၪယီၩ ၦမိဘၪဆီၫ့မီၪ့ဘဲၫၦထၧၫ့ဖု၀ဲလၧအဆံၭထုၬလဖၪနီၪလီၫ. လံၬအၪ့အူၭစံၭ၀့ၫဒၪ ဘဲၫၦကမၩဆၧၩ့ထဲၩ့ၦၡၪ့ဖိၪယၬဖိၪလဖၪဘဲၫယီၩအ၁ိၭ “စ့ၩရၫ့တီၩန့ၦၡၪ့ဖိၪယၬဖိၪဒဲၦဖိၪဎွ့ၪ၁ံၪ, ဒဲအီၪက့ၪတီၩအီၪက့ၪလီၩ့ၦဘၪၡၪ့ဘၪနၭ ဒဲၦၡၪ့ဖိၪယၬဖိၪ  နီၪဆံၭ. မၩဖီၩ့မၩဖျ့ၭၦဘၪၡၪ့ဘၪနၭ, ဒဲၦန့ဆၧအလးအီၪတၭ, မၩဖျ့ၭထၪ့အ၀့ၫ၁ံၪ လၧၦလတီၩလလီၩ့ဘၪအစူၪဖၧၩ့နီၪဆံၭ” (အၪ့အူၭ ၈၂း၃, ၄). လံၬဆံၫ့ဎံၪ   အဆၧၫ့ယီၩစံၭ၀့ၫဒၪနီၪ ၦကြၨၭမၩဆၧၩ့ထဲၩ့ၦၡၪ့ဖိၪယၬဖိၪ၁ံၪဒဲၦဖိၪဎွ့ၪ၁ံၪမွဲန့ဒၪ ဆၧအၪ့ဆၧအီၩလီၫအ့ၬ. ၦကဘၪဖ့ၪလၫ့မၩဆၧၩ့ထံးလၩ့ထီၩ့လၩ့နၭနဲၪ့အနီၪဒံၭ လီၫ.

လံၬဆံၫ့ဎံၪအဆၧအုၩ့လၩ့အီၪ၀့ၫဒၪ လၧၦလၧအမၩဆၧၩ့ထဲၩ့ၦၡၪ့ဖိၪယၬဖိၪ ဒဲၦအဆံၭဖိၪ၁ံၪ, ဒဲၦဖိၪဎွ့ၪဒဲၦမုၪမဲၫ၁ံၪလဖၪအဂးနီၪနီၪလီၫ. “ၦလၧအဖ့ၪလၫ့ ဆၧလၧၦၡၪ့ဖိၪယၬဖိၪလဂၩနီၪ, အနၫ့ဆါၡၪ့၀့ၫဒၪအ့ၬ. အ့ၪမွဲၦလၧအအီၪက့ၪ ၁ူၪခွံၬအမ့ၬ၁-လဂၩနီၪ, မိဘၪဆၧဆိၪအၧၩ့အၪမံၩ့လီၫ” (ဒီၩ့လၩ့ ၂၈း၂၇). “စဎွၩလဂၩလၧအစ့ၩရၫ့ၦၡၪ့ဖိၪယၬဖိၬတီၩတီၩလီၩ့လီၩ့နီၪ, အ၀့ၫလဂၩအလးဆီၩ့ ဆီၪနီၪ မိအီၪဂုးခၧၫ့အဆိၩဆိၩအကၠၪကၠၪလီၫ” (ဒီၩ့လၩ့ ၂၉း၁၄). “ၦလၧ အကၩ့ကၩဆၧလၧၦၡၪ့ဖိၪယၬဖိၪအဂးနီၪ, ဘၪဆိၪဂ့ၩ၀့ၫလီၫ. လၧဆၧအၧၩ့ဆၧ ၁ၫ့အမုနံၩနီၪ, ယဟိ၀ၩမိမၩဖီၩ့မၩဖျ့ၭအ၀့ၫဒၪလီၫ. လၧအဖီၩ့ခွံၬအခံၪ့အခၫ ၦအံၫစရ့လၭဖိၪ၁ံၪအဂး ဆၧမၪလူၬဒဲဆၧအုၩ့လၩ့အီၪ၀့ၫဒၪလါနၫ့ဂ့ၩ အ၀့ၫ၁ံၪ ၁ၭနၪ့ခွံၬဒဲအီၪက့ၪ၁ူၪခွံၬအ၀့ၫ၁ံၪအမ့ၬ၁-ခိၭမၬခိၭမၬနီၪလီၫ.

ဎရံၬထိး၁ံၫအ၁ၭယီၩ မွဲ၀့ၫဒၪၦၡၩကိၭဂၩဒ့ၭအဂးနီၪလီၫ. ဆၧနီၪမွဲ၀့ၫဒၪ ဆၧ၁ၭထိၬပရၧၫ့အဒိၪထုၬနီၪလီၫ. ဆၧနီၪအကၠီၩ့ ၦကဘၪမၩဆၧၩ့ထဲၩ့ ၦၡၩကိၭဂၩဒ့ၭဧၪ. အ့ၪမွဲအ၀့ၫ၁ံၪယီၩၦ၁့ၪယၫထဲၩ့အ၀့ၫ၁ံၪအဂဲးအဖးဒဲဆၧအၧၩ့ ဆၧ၁ၫ့တၭ မွဲပမိဘၪမၩဆၧၩ့ထဲၩ့ဆ့ဧၪ.