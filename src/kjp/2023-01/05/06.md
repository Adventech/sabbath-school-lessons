---
title:  ဆၧၫ့ထီအထုၬအဆၧၫ့လဖၪဒဲဆၧအၪ့လီးဆၧအထုၬလဖၪ
date:   02/02/2023
---

`ဖီ ၅မိစ့ၭ ၁၅း၁-၅. လံၬဆံၫ့ဎံၪယီၩထုၭဖျီၪထၪ့ကဆါယွၩအဆၧဘၪအ၁ၭ မွဲဆၧနီၪလၧအၡၩခမျၧးနီၪလဲၪ.`

ဆၧလၧအဘၪထွ့ၫလိၬ၁ၭလၧဆၧနွ့ၫနံၪ့အဆၧအီၪက့ၪနဲၪ့နီၪ (၂မိ ၂၁း၂;  ၃မိ ၂၅း၃, ၄), လမွဲဘၪန့ၫဎီးဒဲအခ့ၫအၡၩလဖၪ ဒဲဂၪ့ခိၪအဆၧပၨၩ့၁နိၫဘၪ, မွဲဆ့ၦလၧအဖ့ၪလၫ့ဆၧလဖၪအဆၧဘၪထွ့ၫဆ့လီၫ. မွဲလၧၦဖ့ၪလၫ့ဆၧလဖၪ လမိပျဲၩဖျါခွံၬၦဂူၫဂၩအဒ့ၪအမါဘၪနီၪတၭ, ဘၪဆၧအီၪက့ၪဆၧအထုၬအဆၧၫ့ လၧနွ့ၫနံၪ့နီၪလီၫ. မွဲဆၧနီၪပဒၪဘၪကဆါယွၩအဆၧယိထွ့ၫခွါထွ့ၫၦဘၪကၪ ဘၪဂဲၩလၧကျိၪ၁ံၪစ့ၩ၁ံၪအဂးထီးယီၩ, လၩ့ဆၫ့ဒၪဆၧလၧၦအံၫစရ့လၭဖိၪ၁ံၪ မိဘၪယိထွ့ၫလိၬ၁ၭလဂၩဘၪလဂၩအဂးနီၪလီၫ. ကဆါယွၩနၪ၁့ၪဒ့ၪမါအဆၧ ဘၪထွ့ၫဂ့ၩဘၪစဲၪတၭ, အ၀့ၫဒုၭဖျီၪထၪ့ဆၧမိပဒၩ့ထၬဆၧနီၪ အဆၧဘၪထံၭနီၪ လီၫ. 

အ့ၪပထိၪဎီၩ့လၧမုဆၫလနံၩယီၩ, ဆၧလးအၪစီၪ့လၧဂၪ့ခိၪချိၫ့ယီၩ ၦအၪ့လီး ဆၧလၧမိဎွ့ၩန့ဂံၪ့၁ံၪဎၫ့၁ံၪလၧ အနံၪ ၃၀ ဒဲ ၄၀ အဂးလ့ၬနီၪလီၫ. ဂံၪ့အဎွ့ၩဒိၪ နၭလၨၪနီၪ အ၀့ၫ၁ံၪဘၪအၪ့လီးထီး (ကျိၪစ့ၩ) နီၪလီၫ.

ဆၧၫ့ထီဘိၩ့ယီၩ, ၦအၪဂၩ, မိဖါမွဲဂ့ၩ, ဆၧမၩလိၪဖိၪ၁ံၪလဖၪမွဲဂ့ၩ အၪ့ဎၬ ဆၧမိအၪ့လီးကျိၪစ့ၩလၧအဆၧကိၪ့ဘၪကိၪ့လၧ အမိဒိၭန့ဘၪ၀့ၫအဂးလီၫ. ဘဲၫ၁နိၫအီၪအ၁ိၭ, ၦမိထၪ့ခီလ့ၫ (college) လဂၩနီၪ မိဘၪမၩအၪထၪ့အကျိၪစ့ၩ, ဘၪထုၭဂဲးထုၭဘၭလၧအဆၧအီၪမၧၫ့ထၧၫ့ထီယၫနီၪ ဘဲၫ၁ိၭမိမၩန့ထၪ့ဘၭ အဆၧထိစိၩအဂးလီၫ. ၦလနၩ့မိဘၪအၪ့လီး၀့ၫလၧၦအဂူၫဂၩအီၪနီၪ, ပဘၪအီၪ က့ၪထုၪ့၁ၭဒိၪဒိၪလ့ၬလီၫ. အ့ၪနအၪ့လီးဆၧနီၪနမိဘၪဖ့ၪလၫ့ထဲၩ့ဎုၬထဲးလၧ “အမျၭ” (interest) နီၪလီၫ. အ့ၪမွဲဘဲၫနီၪ, ကျ့ၭစၨၭမၩန့ဆၧအုၩ့လၩ့လၧနဖီၪ့စိၩ ထူၬနီၪဆံၭ. မၩဆၧမၩဒဲအီၪက့ၪကီၪ့ဆၧလၧနဆၧမၩလိၪအဂး, အၪ့ဎၬဆၧမၩလိၪ အဖျီၩ့လၧနမိန့ဘၪဆၧမၩအဂးဒၪနီၪဆံၭ. လၧလံၬဆံၫ့ဎံၪအထီးဒံၭဒၪအိၩ, မိဖါလဖၪဖ့ၪလၫ့အ၀့ၫ၁ံၪအဖိၪလၧဆံၬလး (ဂၪ့ခိၪလၧဆၧ၁ုၪ့ဆၧဖျၭအလး) ဘဲၫ၁ိၭမိလုအၪ့အ၁ၭမၧၫ့အဂးလီၫ. မုဆၫလနံၩယီၩဆ့ “ဆၧန့၁ၫ” မိဘၪမွဲ ဆၧကိၪ့ဘၪကိၪ့၁့ၪ ဘဲၫ၁ိၭဖိၪ၁ံၪလဖၪမိဆၧၫ့ထုၪ့လၧအ၀့ၫ၁ံၪအခၪ့ဒၪ၀့ၫနီၪလီၫ.

ဆၧလးလၧအဂ့ၩထုၬနီၪ, မိမွဲဆၧလးလၧဆၧအၪ့လီးလအီၪဒဲဒ့ၪမါလအီၪ ဘၪနီၪလီၫ. လါနၫ့မွဲလၧပလအီၪ့မၧၫ့ဘၪဆၧအဂ့ၩဒိၪထုၬအကၠီၩ့, ပဘၪအၪ့လီး ဆၧအထီမိဂဲၫထီၩ့၀့ၫလီၫ. ပမိဘၪမၩလၩ့ထံးဆၧလၧဆၧအီၪမၧၫ့လၧအကြၨၭ အဘၪထုၬနီၪလီၫ. အ့ၪမွဲပဘၪအၪ့လီးဆၧအီၪထၪ့နီၪ မၩန့လၧအထိၪအဎၩ့ အၡၩထုၬဘဲၫနကြၨၭမၩန့ဒဲဖ့ၪလၫ့ထဲၩ့လၧနလူတီၩဒဲမၩဎွ့ၩထၪ့ထဲၩ့အဆိၫအချဲၫ လါဆံၭ. အ့ၪပဖိၬထွ့ၫလံၬဆံၫ့ဎံၪအဆၧဖ့ၪနဲၪမၩဂၧၩ့ပၧၩနီၪ ပမိဂၭဎ့ၭဒ့ၪမါလၧ လကြၨၭအီၪဘၪလဖၪနီၪ န့၁့ၪ၀့ၫဒၪလီၫ. ဒဲပမၩဖီၩ့ဖျ့ၭပဂံၪ့ဒီၪ့ဖိၪလဖၪလၧ      ဆၧကၪဆၧဂဲၩဆ့လီၫ.

အ့ၪနအၪ့လီးလၩ့နထီးနစ့ၩလၧၦဂၩနီၪ, အီၪက့ၪ၁ၭလၧနဆၧတီၩဒဲနဆၧ ယၫ့၁ၭအီၪဆ့လၧအ၀့ၫ၁ံၪအဖၫ့ခိၪဧၪနီၪဆံၭ. မွဲနမိတီၩလၧယွၩအမ့ၬယၫ ထီးနဘၪစံၭဆၧၫ့ထဲၩ့ဆၧလၧအဘၪထွ့ၫဆၧယီၩဆ့ဧၪ. (ဖီ လီၩ့လၩ့ဆၧ ၁၂း၁၄).