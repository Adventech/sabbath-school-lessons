---
title:  ဆၧအုၩ့လၩ့ဆၧနဲၩန့လၧၦဂူၫဂၩအဂး ဒဲကဲၪဒိၪထၪ့ဖျဲၪဖျဲၪအကၠီၪ့အဖျီၩ့
date:   01/02/2023
---

လံၬဆံၫ့ဎံၪလီၩဖျီၪ၀့ၫပျၩ့မၬလၧလအဲၪဒိၭအဖိၪလဖၪ မိအုၩ့လၩ့ဆၧနဲၩန့လၧ ၦဂူၫဂၩအဒ့ၪအမါအဂးနီၪဘၪ. လၧလံၬဆၧချဲၩ့ဒီၩ့လၩ့အဖၧၩ့နီၪ, ကဆါဖ့ၪထုၪ့ ၁ုၪ့ထုၪ့၁ၭပၧၩ ဆၧလၧပအုၩ့လၩ့ဆၧလၧၦဂူၫဂၩအဒ့ၪအမါအဂးနီၪလီၫ.

`ဖီ ဒီၩ့လၩ့ ၆း၁-၅;  ဒီၩ့လၩ့ ၁၇း၁၈;  ဒဲ ဒီၩ့လၩ့ ၂၂း၂၆. ဆၧပရၧၫ့ထီးယီၩ မွဲဆၧနီၪလဲၪ.`

ဆၧအုၩ့လၩ့ဆၧနဲၩန့လၧၦဂူၫဂၩအဂးနီၪ အီၪဂဲၫကဲၪထၪ့လၧၦလဂၩအကျိၪ အစ့ၩလအီၪဘၪ အၪ့လီးန့၀့ၫလၧဆၧအၪ့လီးလၩ့စ့ၩဆၧမၩခရၧၫ့အအီၪ (လါနၫ့ ဆၧထိးအ၁ၭလၧကဖ့ၪလၫ့ထဲၩ့၀့ၫအဂးနီၪထၪ့ဘၭအ့ၬ) နီၪလီၫ. မွဲလၧအနၫ့ဆါ အဆၧလအီၪဘၪနးမံၩ့အကၠီၩ့ ဘၪအၪ့ဎၬန့ထံၩ၁ိၭလၧအထီးအစ့ၩအီၪလဂၩ,    လၧမိဘၪမၩန့မူၩဒၩလၧအ၀့ၫအဂးနီၪလီၫ. ၦလၧအမၩန့မူၩဒၩလၧၦဂူၫဂၩအဂး နီၪ, ၦကိၭ၀့ၫလၧဆၧအုၩ့လၩ့ဆၧနဲၩန့လၧၦဂူၫဂၩအဂးလီၫ. 

ဘၪလဖၧၫ့ဖၧၫ့နီၪ နဆၧအီၪကီၪ့ဖိၪလဂၩမိဂဲၫလၧနအီၪ အၪ့မၧၫ့နၧၩလၧ နမိအုၩ့လၩ့ဆၧနဲၩန့လၧအ၀့ၫအဂးနီၪလီၫ. နဆၧစံၭဆၧၫ့ထဲၩ့ဆၧနီၪ ကဘၪမွဲ၀့ၫ “လံၬဆံၫ့ဎံၪလီၩ၀့ၫလၧ,ယဘၪမၩဆၧနီၪနးဆိၭအ့ၬ” နီၪလီၫ. အွံၪ၁ၭဆၧၩ့နၪ၁့ၪ ဆၧယီၩလၧလံၬဆံၫ့ဎံၪဖ့ၪဂဲးဖ့ၪဘၭပၧၩ လၧပဘၪမၩဆၧၩ့ၦလၧအလိၫဘၪဆၧမၩဆၧၩ့လဖၪ, လါနၫ့ဂ့ၩ မွဲလၧပကဘၪ (ပမိဘၪ) မၩန့မူၩဒၩလၧၦဂူၫဂၩအဒ့ၪအမါအဂးနီၪအ့ၬ.

၁ၭဘၪ့ဖိၪလဖၪအၪကၠၪအၪဘျၩ့လီၩဘၪမိဖါ၁ံၪလၧ အၪ့လိးဆၧဒဲဎွ့ၩန့အ့ၪ လဲၪ၁ိၪ (မီၫတီၫကၩ) အဆိၫထုၬလခိၪလၧအ၀့ၫ၁ံၪအဂးလီၫ. အ့ၪလမွဲဖိၪလၧ အဒိၪထၪ့ၡါထၪ့လနၩ့ မိစံၭဘၪမိဖါလၧ အထိးဆၧလၧအ၀့ၫ၁ံၪအဂးလၧဆၧဖံၭ ဆၧမၩဖၭဒိၪအဂးလီၫ. ဆၧစံၭဆၧၫ့မိဘၪမွဲ၀့ၫဆၧလမံၩ့ဎး ဘဲၫအဖၫ့ခိၪအ၁ိၭ လီၫ. အ့ၪမွဲဆၧကြၨၭဆၧဘၪ (လိၫ၀့ၫ) ၡါမၬနီၪ ဂ့ၩလၧပမၩဆၧၩ့ၦဂူၫဂၩ လါနၫ့ဂ့ၩ မွဲလၧဆၧအုၩ့လၩ့ဆၧနဲၩန့အဂးအ့ၬ. ၦအၪ့ဎၬ၁့ၪယၫဆၧလဖၪဒၪ၀့ၫလၧ ၦလၧအအုၩ့လၩ့ဆၧနဲၩန့လၧၦဂူၫဂၩလဖၪ ၇၅ ယၩဒုၩ (၇၅%) နီၪဘၪဖ့ၪလၫ့ဆၧၦနီၪအဂး လၧအနၫ့ဆါအထီးအစ့ၩဒၪ၀့ၫနီၪလီၫ.

`ဖီ ဒီၩ့လၩ့ ၂၈း၂၀ ဒဲ ၁ထံမ၁ံၫ ၆း၉, ၁၀. ဆၧဖ့ၪထုၪ့၁ၭဆၧထီးယီၩ မွဲဆၧ နီၪလဲၪ.`

မွဲဆၧနီၪမိကဲၪဒိၪထၪ့လၧအဖျဲၪနီၪ မွဲဆၧအၪ့ယိၪအီၪ၁ူၪအ၁ၭလမံၩ့လၧ ကျိၪစ့ၩအဂးလီၫ. ထီးမိမၩဂၭဂီၩ့ဂၭစၪခွံၬနဆၧမၩဒၪလ့ၬလီၫ. ဆၧနီၪမွဲဖၧၩ့၁ၭ အဖၨၪဖျီၪလၧအဂ့ၩ၀့ၫအဘၪ၀့ၫလါနၫ့ဂ့ၩမၩဂၭဂီၩၦအၪဂၩအ၁ၭ, ဘၪထံၭလၧအဆၧဆီၫ့မီၪ့လဖၪ, အၪန့အနီၪကဲၪထၪ့၀့ၫဆၧ၁ုၪ့အုၭ၁ၭအုၭလၧဂံၪ့ဒီၪ့လဖၪ, ဒဲၦခမျၧး၁ံၪလဖၪဆ့နီၪလီၫ. ဆၧလၩ့၁ၭအုၭအၪနဲၪ့အနီၪလၧၦလနၩ့, လၧ၁ၭလတီၩဘၪအဖၧၩ့အီၪလၧအဆၧကိၪ့ဆိၫ၀ဲၩလၧ အ၀့ၫ၁ံၪမိအီၪက့ၪနၧၩလၧအ၀့ၫ၁ံၪအဆၧ အၪ့လီးဆၧအဖၧၩ့နီၪလီၫ. အနီၪမွဲဆၧအၪ့လံၬအၪ့လီၫလမံၩ့လၧ အကိၪ့မၩအၪ့ဆၧ, မိကဲၪဒိၪကဲၪမုထၪ့လၧဆၧဒိၭနဲၩ့အ၁ၭလၧနၧၩ, ဒဲမိဆၪ့လၩ့   နၧၩလၧဆၧဂၭဂီၩ့ဂၭစၪအဖၧၩ့လီၫ. အ့ၪမွဲနထံၩ၁ိၭ, အ့ၪမွဲဆ့ၦလၧနအဲၪဘၪလဂၩကျ့ၭစၨၭထုၭန့နၧၩလၧ “ခုၩ” (ထောင်ချောက်) အဖျီၩ့နီၪ, စဲၪ့ဖျိၭထၪ့ခွံၬ, ထီးဂၭဖၬလဂ့ၩ. စဲၪ့ဖျဲၪဖျဲၪလၧနစဲၪ့နၧၩ့အဖျဲၪထုၬနီၪဆံၭ.