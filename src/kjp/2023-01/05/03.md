---
title:  ဖိၬထွ့ၫဆၧအဲၪယွၩအဆၧဖ့ၪကိၪ့
date:   30/01/2023
---

ပ၀့ၫဒၪ၁ံၪယီၩ ပမွဲဎုၬဆၧပိၭဆၧလိၬ၁ံၪ, မွဲပဘၪအီၪမၧၫ့လၧဆၧပိၭဆၧလိၬဆၧဖိၪဆၧလံၩအကျၩလၧဂၪ့ခိၪယီၩ, ဂၪ့ခိၪလၧအထုၭန့ပ၁ၭဒိၪဒိၪလ့ၬအဖၧၩ့ လီၫ. အ့ၪနလမိထိးဘၪဂၪ့ခိၪအဆၧထုၭန့န၁ၭဘၪနီၪ, နကဘၪမွဲ (နမိဘၪမွဲ) ဆၧမၩနၧၩလၧထၭဒဲၩ့ (ျအနနူ) ဒဲလၧဆၧအဘျၪ (လမွဲအၡါမၬဘၪ) လဖၪနီၪး  လမွဲဘၪလၧဆၧဖံၭဆၧယၫဒဲလၧဆၧ၁ွံၪဆၧထံၫဘၪနီၪလီၫ. အ့ၪမွဲၦၡၩအၡါမၬ, အီၪလၧအ၁ၭမၧၫ့လဂၩလါလါနီၪ လမိကဲၪဒိၪဘၪမွဲအီၪလဂၩဂၩဆ့ဧၪ.

ပဘၪဒၪဆၧၫ့ယၫဘၪဆၧလမံၩ့ယီၩကိၭဂၩဒ့ၭလါနၫ့, ပကျ့ၭစၨၭမၩဆၧလၧ ဆၧဒိၪထၪ့ထီၫ့ထၪ့အဂးနီၪ ဆၧဘၪမၪအီၪနးမံၩ့အ့ၬ, ထီးဒၪလ့ၬပမိကဲၪဒိၪကဲၪမုနီၪဘၪမၪအ့ၬ. လါနၫ့ဂ့ၩပကဘၪအီၪက့ၪ၁ၭလၧ ကျိၪစ့ၩ, ဆၧထူၭဆၧလၧၫ့, ဆၧဖိၪဆၧလံၩလဖၪယီၩ မိအၪ့လွ့ၫန့ပၧၩတၭ, ပအီၪက့ၪဘၪဘဲၫဆၧဂၩ့ဆၧဖၪ့ လၧပဂးလဂ့ၩနီၪလီၫ. ကဆါယွၩအုၩ့လၩ့ပၧၩအစီၩ့အမၩ့လၧ မိဒုၭအီၪဂုးခၧၫ့ပၧၩ လၧပဆၧ၁့ၪယၫဆၧအဘၪနီၪလီၫ. ဆၧယီၩအကၧၩ့ဒိၪမၬ, မွဲဆၧကျဲၩ့ဖစီၩ့လၧ ဆၧ၁ၭကွံၩဂၪ့ခိၪအဆၧထူၭဆၧလၧၫ့လဖၪနီၪ ၁ိၫ့ဆၧလၧဆၧဂၭဂီၩ့ဂၭစၪအဖၧၩ့ အၪမၬလ့ၬနီၪလီၫ.

`ဖီ မၭ၁ုၫ ၆း၂၄ ဒဲ ၁ယီဟၫ့ ၂း၁၅. ထုၭဖျီၪထၪ့ဆၧလၩ့ဆၫ့လိၬ၁ၭလါနၫ့ဂ့ၩ, ဆၧဂဲးမိၡါလၧ အဘၪဎိၭလိၬ၁ၭလၧလံၬဆံၫ့ဎံၪအဆၧၫ့လဖၪယီၩအဖၧၩ့နီၪ မွဲဆၧ နီၪလဲၪ.`

ဆၧလၩ့၁ၭအုၭ, မွဲလၧဆၧအဲၪဂၪ့ခိၪနီၪ အဂဲးဘၭဆီၪ့နၭလ့ၬတၭ ၦၡၩခမျၧး လဖၪလၩ့လၧအဒ့ၪအမါအၪထၪ့, မွဲအဆီၫ့မီၪ့၀့ၫလၧ မိန့ဘၪဆၧမံၫ့၁ုၪ့မံၫ့၁ၭလၧ ဆၧအဲၪနီၪအဖၧၩ့လီၫ. (ဆၧနီၪကဲၪခိးကဲၪတၩနးဆိၭအ့ၬး  လီၩလၩ့ ၄း၈). မွဲလၧ ဒ့ၪမါနီၪ မုၪခီၩလဲးအစူၪ၀ဲၩလမံၩ့လၧအီၪက့ၪ၀့ၫလၧ ၁ၭမုလဖၪအဂးတၭ, ကဆါယွၩအဲၪဒိၭဒၪဘၪအဖိၪ၁ံၪမိဖီၩ့ဖျ့ၭလၧဒ့ၪမါအဆၧစၧၩ့ထၬနီၪ, အ၀့ၫဖ့ၪကိၪ့ ဖ့ၪတဲၩ့ပၧၩလၧ လံၬဆံၫ့ဎံၪဒဲလၧမီၪအဆၧကွ့ၭလဖၪလၧအမိမၩဆၧၩ့ပၧၩလီၫ.

`ဖီ အၪ့အူၭ ၅၀း၁၄, ၁၅. ကဆါယွၩအၡၩခမျၧးလဖၪနီၪ ကြၨၭအီၪမၧၫ့လၧ ဆၧအီၪက့ၪ၁ုၪ့အီၪက့ၪ၁ၭဆၧနီၪလမံၩ့လဲၪ. ဆၧအခီၫပယီၫလၧ “မၩလၧၫ့ထၪ့ ဎွ့ၩထၪ့နဆိၪလၩ့န၁ၭ” နီၪမွဲဆၧနီၪလဲၪ.`

ပကဲၪထၪ့ဆၧအီၪကီၪ့ဖိၪလၧဆၧစံၭထၪ့အၪ့အူၭဒဲစံၭခိးစံၭတၩယွၩ, မွဲလၧ  အတဲၩ့လၩ့ပၧၩဒဲထိးထဲၩ့တၩ့ထဲၩ့ပၧၩနီၪလီၫ. လၧဆၧအုၩ့လၩ့၁ၭပဒိၭဘၧၩ့ထံၫ အခၫနီၪ, ၦအၪ့စၪ့ပၧၩ, “မွဲနနဲၩဆၧအီၪကီၪ့အဖုၫအဂီအဆၧဎိၭဒီၪဧၪ, နဆၧထိ အီၪလၧနမိဘိၪ့ထၪ့ဘၩထၪ့ကဆါယွၩ ဒဲမၩဘိၭမၩဆၧၩ့ဆၧအီၪကီၪ့ခၫ့ဖျီၫ့လၧ နဆၧဆံၫပိၩ့လပိၩ့လဖၪဒဲဆၧမၩဘိၪ့လဖၪ, ဒဲလၧနနၫ့ဆါအဆၧဂဲၩ၀ၭကျ့ၭစၨၭ ဆၧနီၪဧၪ.” ဘဲၫပမွဲၦမုနွ့ၫနံၩခိၭယိလါကဆါဎရံၬအ၁ိၭ, ပအုၩ့လၩ့ကိၭဂၩဒ့ၭ လီၫ. လံၬဆံၫ့ဎံၪအဆၧၫ့ (အၪ့ ၅၀း၁၄, ၁၅) ယီၩ မွဲဆၧအုၩ့လၩ့လၧ ၦအဖ့ၪလၫ့ ဆၧစံၭခိးစံၭတၩယွၩလၧ ဆၧတီၩဆၧလီၩ့အဖၧၩ့နီၪလီၫ.

နဆၧရွံအၪ့ထၧၫ့ဆၧလဖၪနီၪ လီၩဆၧနီၪလၧနလ့ၩခၫ့ဖျီၫ့ဂၪ့ခိၪအဆၧထုၭန့နၧၩဂ့ၩဂ့ၩဘၪဘၪနီၪလဲၪ. ဘၪမွဲနီၪလၧကျ့ၭစၨၭမၩဆၧလၧမိန့ဘၪကျိၪစ့ၩ လၧဆၧအီၪမၧၫ့အဂးနီၪလမီၪ့ဎီၩ့ဘၪ (လလၩ့ဂၬဘၪ) လၧဆၧအီၪက့ၪဘဲၫဆၧ ဂၩ့ဆၧဖၪ့လမံၩ့အ၁ိၭဘၪနီၪလဲၪ. ပမိအၪ့ဎၬနၪ၁့ၪအဆၧလၩ့ဆၫ့လိၬ၁ၭ (လမီၪ့ ဎီၩ့ဘၪ) ဘဲၫ၁့ၪလဲၪ.