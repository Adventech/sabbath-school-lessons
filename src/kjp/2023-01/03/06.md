---
title:  ဆၧ၁ၭတီၩ (အ့ၪလမွဲ) ဆၧလူတီၩအဆံၫပိၩ့လပိၩ့
date:   19/01/2023
---

`ဖီ ၁ကီရံၫ့ ၄း၁, ၂. ဘဲၫပမွဲယွၩအဖိၪလဖၪဒဲၦလၧအယိထွ့ၫပၨၩ့ထၬ အဆၧဆိၪဂ့ၩလဖၪအ၁ိၭ, ပကဘၪမွဲ (ပမိဘၪမွဲ) ၦၡၩဘဲၫ၁့ၪလဲၪလမံၩ့လဲၪ.`

မွဲဘဲၫနီၪတၭ, ပဘၪတီၩလၧပဆၧဆံၫပိၩ့လပိၩ့ အခီၫပယီၫမွဲဆၧနီၪလဲၪ. လနွ့ၫယီၩပမိယိထံၫဆီၫ့မီၪ့ထဲၩ့ဆၧအခၪ့ထံၭခၪ့ဎၧၩ့ဒဲဆၧဆံၫပိၩ့လပိၩ့အဆၧနဲၪ့ လဖၪနီၪလီၫ.

၁\.
စ့ၩအထိၪအဎၩ့ (Amount) - မွဲလၧစ့ၩဂဲၫနုၬလၩ့ (အ့ၪ) ဆၧအၪထၪ့ ဂီထၪ့အဖၧၩ့, အပိၩ့လဆံၫအကျၩလပိၩ့, မွဲလဆံၫယၩဒုၩလီၫ.

၂\.
လ့ၩဆိၬလၧဆၧအီၪကီၪ့အဂံၪ့ - ဆၧလးလၧမိဘၪဖ့ၪလၫ့ဆၧလၧ ဆၧ၁ၭထိၬပရၧၫ့အဆၧအၪ့မၧၫ့ဖိၪ.

၃\.
မၩလၩမၩဖၩ့ယွၩလၧဆၧအဆိၫထုၬ လၧပဒိၭန့ဘၪဆၧအဖၧၩ့.

၄\.
ဆိၫ့ကၩလၧဆၧထိစိၩအဘၪ - ဆၧမၩဆၧၩ့ဆၪ့ထွ့ၫယွၩအဆၧဖံၭ ဆၧမၩ.

ဘဲၫပမွဲဆၧအီၪကီၪ့ဖိၪ၁ံၪအ၁ိၭ ပမူၩဒၩအီၪလၧပဘၪအီၪခိၭပၧၩ့ထၬဆၧလၧအဖၫ့ခိၪအဆိၫ၁ၧၫ့ထံၪနီၪ, ဆၧဆိၫ့ကၩဆၧဆံၫပိၩ့လပိၩ့လၧအကြၨၭအဘၪ အဂးနီၪ ၦယိထွ့ၫပၨၩ့ထၬဆၧအမူၩဒၩလီၫ.

မွဲဆ့, ဆၧဆံၫပိၩ့လပိၩ့နီၪ, လမွဲဘၪဘဲၫဆၧမၩဘိၪ့အဂူၫဂၩအ၁ိၭဘၪတၭ, ပမိဆိၫ့ကၩလၧဆၧလိၫဂဲၫကဲၪထၪ့ရှၤၭလမံၩ့မံၩ့အဂးလန့ဘၪ. ဆၧထိစိၩအီၪ၀ဲၩ လၩ့ထံးလီၫ. ပကဘၪအီၪက့ၪ၁ၭလၧ ဆံၫပိၩ့လပိၩ့ဒဲဆၧအီၪကီၪ့အဂံၪ့နီၪလီၫ. ဆၧထီးနဲၪ့ဆၧၫ့စဲၪ (ကန့်သန်ချက်) နီၪ မွဲပဘၪမၩအ့ၬ, ယွၩမၩ၀့ၫဒၪလီၫ. အ့ၪယလဖ့ၪလၫ့ဘၪယၩဒုၩ (percent) အဎွ့ၩနီၪ မွဲဆၧဆံၫပိၩ့လပိၩ့ဒံၭအ့ၬ.

`ဖီ မၭ၁ုၫ ၂၅း၁၉-၂၁. ဆၧမိကိၭပၧၩလၧပဘၪစံၭဆၧၫ့ထဲၩ့ဆၧလၧ ပယိထွ့ၫပၨၩ့ထၬယွၩအကျိၪအစ့ၩနီၪ အထီမိဘၪဆံၭယံၬလဲၪ. ဆၧစံၭဘၪလီၩဘၪလၧၦအီၪတီၩအီၪလီၩ့မွဲဆၧနီၪလဲၪ.`

“‘ဂဲၫဆိၬဆၧဆံၫပိၩ့လပိၩ့, ထီးအလူၬလၧဆၧအီၪကီၪ့အဂံၪ့ဖၧၩ့’ (မၪလခဲၫ ၃း၁၀), နီၪမွဲယွၩအဆၧမၪလူၬလီၫ. ဆၧယီၩမွဲယွၩအၪ့ကံၩ့ဆၧလၧဆၧ အခိးအတၩအဂး (အ့ၪ) လၧဆၧ၁ုၪ့အီၪ၁ၭအီၪအဂးအ့ၬ. မွဲဒၪဆၧ၁ုၪ့တီၩ၁ၭလီၩ့ လမံၩ့ဒၪလီၫ. ဆၧဆံၫပိၩ့လပိၩ့မွဲယွၩအဆၧ, ဒဲအ၀့ၫအၪ့မၧၫ့ပဖ့ၪထဲၩ့အ၀့ၫလၧ အဆၧဒၪ၀့ၫနီၪလီၫ.” Ellen G. White, Education, p. 138. ဆၧယိထွ့ၫ ပၨၩ့ထၬဆၧလၧယွၩအဂးနီၪ မွဲထးဂ့ၩထီဘၪလၩ့ဆၫ့ (privilege) - ဒဲမွဲမူၩဒၩ လမံၩ့ဆ့လီၫ. အ၀့ၫဆိၪဂ့ၩပၧၩဒဲဖ့ၪဂဲးဖ့ၪဘၭပၧၩ, ဒဲအ၀့ၫအၪ့ကံၩ့ထဲၩ့၀့ၫဆၧ လပိၩ့ဒၪလၧဆံၫပိၩ့အဖၧၩ့, ဒဲအ၀့ၫဆိၫ့ကၩ (၁ိၩ့) ၀့ၫလၧ ၦအမၩဆၧ၁ၭထိၬ ပရၧၫ့အဆၧမၩအဂး, ဘဲၫအ၀့ၫမၩ၀့ၫလၧပလံ၀ဲၫ၁ံၪအဂး လၧပအံၫစရ့လၭဖိၪ အဆိၩဒၪအိၩနီၪလီၫ.

ၦလနၩ့နၩ့ဂဲးလိၬတ့ၭလိၬဆၧလၧ လမိဖ့ၪလၫ့အဆၧဆံၫပိၩ့လပိၩ့ဘဲၫနီၪ အ၁ိၭဘၪ ဒဲလမိ၁ိၫ့ဘၪ၀့ၫလၧဆၧလးအဂၩဆ့ဘၪ. အ့ၪမွဲလါနၫ့ကဆါယွၩ စံၭ၀့ၫ, “ဂဲၫဆိၬဆၧဆံၫပိၩ့လပိၩ့ ထီးအလူၬလၧဆၧအီၪကီၪ့အဂံၪ့,” နီၪ ဆၧအီၪကီၪ့လနၩ့နၩ့ဆိၫ့ကၩ (၁ိၩ့) ၀့ၫနီၪ မွဲဘၪလၩ့ဎိၭလၩ့ထံးဆ့ဧၪ.