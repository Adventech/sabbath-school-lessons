---
title:  ဆၧဆံၫပိၩ့လပိၩ့လၧဆၧဂဲၫနုၬလၩ့ထီးလူၬအဖၫ့ခိၪဧၪ
date:   18/01/2023
---

ပ၀ံထၪ့နၬထၪ့ပဆၧဆံၫပိၩ့လပိၩ့လၧ “စ့ၩဂဲၫနုၬ” (income) လဖၪ အဖၫ့ခိၪလၧပဒိၭန့ဘၪခၫ့ဖျီၫ့လၧလနၩရံၩ (အ့ၪ) လၧလၩလံၩ့အဖၧၩ့နီၪလီၫ. အ့ၪပမၩဒၪပနၫ့ဆါဒၪ၀့ၫအဆၧမၩနီၪ ပဖ့ၪလၫ့ဆၧဆံၫပိၩ့လပိၩ့လၧ “ဆၧအၪထၪ့ ဂီထၪ့” (increase) လၧန့ဘၪအမျၭ (profit) အဖၧၩ့နီၪလီၫ. ထံၫခးအၪဒၪဆၧ အၦဒိၪလဖၪအၪ့ထုၫ့အခီၫ့အထး လၧထံၫဖိၪခးဖိၪ၁ံၪအအီၪ လၧအ၀့ၫ၁ံၪ မၩန့အ့ၪ ၦခမျၧး၁ံၪလဖၪအဂး, ဘဲၫ၁ိၭဆၧဒူၩဆၧယး (လုံခြုံု?ရးအာမခံ), ဖၧၩ့၁ၭဒဲထီၩ့လဖၪ, ဆၧမၩဆၧၩ့လၧၦလၧဆၧမၩလအီၪဘၪလဖၪအဂး, ဒဲဆၧအဂူၫဂၩအဂးလဖၪနီၪလီၫ. ဆၧအၪ့စၪ့အီၪထၪ့၀့ၫလၧ ဆၧထီးအလူၬဒဲဆၧအီၪလၩ့ထး (အသားတင်) အဂဲး, မွဲပဘၪဖ့ၪလၫ့ဆံၫပိၩ့လပိၩ့နီၪ လၧပလဖ့ၪလၫ့ ဒံၭဘၪဆၧအခီၫ့အထး ဒံၭနီၪဧၪ, လၧပဖ့ၪလၫ့ဆၧအခီၫ့အထးဂီၩ့ ဆၧအီၪလၩ့ထး အထီနီၪဧၪ. ဆၧအဂဲး လၧၦအၪဂၩထိးဆၧၫ့၁့ၪ၀့ၫနီၪ, ၦမၩဒၪအနၫ့ဆါ အဆၧမၩလဖၪနီၪ ထုၭထၪ့ခွံၬအဆၧလူၬလဖၪ, ဘဲၫမိ၁့ၪယၫဘၪအမျၭအဂးနီၪ, လၧလချုၭဖ့ၪလၫ့ဒံၭဘၪ ဆၧအခီၫ့အထးအထီနီၪလီၫ.

ၦအၪ့ဎၬနၪ၁့ၪၦမုနွ့ၫနံၩဆၧအီၪကီၪ့ဖိၪ၁ံၪအဆၧဖ့ၪလၫ့ဆၧဆံၫပိၩ့လပိၩ့ အလုၫအလါနီၪအၪဒၪဆၧလၧအ၀့ၫ၁ံၪဒိၭန့ဘၪဆၧထီးလူၬအဖၫ့ခိၪ, လၧ, လချုၭဖ့ၪလၫ့ဆၧအခီၫ့အထးဒံၭဘၪနီၪလီၫ.

`ဖီ ၁စဎွၩ ၁၇း၉-၁၆. လၧလချုၭစအံၫလဲယၫဂဲၫထီၩ့လၧအအီၪဒံၭဘၪနီၪ ၦမုၪမဲၫလဂၩအဆၧမၩအ၁ၭအီၪဘဲၫ၁့ၪလဲၪ. မီၪလဂၩစံၭဘၪၦမုၪမဲၫနီၪလၧ မၩဆိၫကိၪလဘံၪ့လၧအ၀့ၫအဂးနီၪ, ၁ီၪ့လိၪပၧၩမွဲဆၧနီၪ လၧအဘၪထွ့ၫလၧ ဆၧအၪ့စၪ့ယီၩလဲၪ.`

ကဆါယွၩစံၭဘၪၦမုၪမဲၫလၧဇၫရဖၭ လၧယွၩအၦၡၩလဂၩမိဂဲၫလၧအအီၪ နီၪလီၫ (၁စဎွၩ ၁၇း၉). ထီးစအံၫလဲယၫဂဲၫထီၩ့နီၪ, ၦမုၪလီၩထဲၩ့အဆၧမၩအ၁ၭ လဖၪနီၪလီၫ. စအံၫလဲယၫအၪ့ကံၩ့ဂုထံၫအီၩ ဒဲလီၩထွ့ၫ၀့ၫဆ့, “အၪ့ယိၪလဂ့ၩ, မၩဘဲၫနစံၭဆၧအ၁ိၭနီၪဆံၭ. မွဲလါနၫ့တၭ, မၩဆိၫဒၪခလူၬကိၪပၪပဲၪဖိၪလဘံၪ့ လၧယဂးတၭ, ဂဲၫဆိၬလၧယအီၪတၭ, မၩထဲၩ့လၧနဂးဒဲနဖိၪခွၫအဂးလၧခဲၫ့ဆံၭ. အဂဲးဘဲၫယီၩ ယဟိ၀ၩအံၫစရ့လၭအယွၩစံၭဘဲၫယီၩ, မီၫ့အကိၪ့မုၬလမိလူၬဘၪ, ဒဲပလၫ့အ၁ိၪလမိလၩ့ၡၩဘၪ ထီၩ့လၩ့မုနံၩလၧယဟိ၀ၩအၪ့မၧၫ့ဆၧဂဲၫဆၧၩ့လၩ့ လၧဂၪ့ခိၪချိၫ့လီၫ” (၁စဎွၩ ၁၇း၁၃, ၁၄).

ဆၧနီၪမွဲစအံၫလဲယၫအဲၪလၩ့ဒၪအ၁ၭလီၫဧၪ, အ့ၪလမွဲဘၪ မွဲအမၩခွါၦမုၪ နီၪအဆၧဆူဆၧနဲၩလီၫဧၪ, ဆၧဂဲးဆၧဖးမိဘၪအီၪ၀့ၫလၩ့ထံးလၩ့ဆ့ၭလီၫ.

ၦစံၭဆၧလၧဆၧထီးအလူၬအဖၫ့ခိၪ, အ့ၪလမွဲ, ဆၧအီၪလၩ့ထးအဖၫ့ခိၪနီၪ အီၪဒိၭနဲၩ့အ၁ၭလၧပဖၫ့ခိၪ လၧပဘၪရွံန့လၩ့ထံးဒၪပ၀့ၫလီၫ. ဆၧအီၪကီၪ့နီၪ မိစံၭဆီၪ့ပၧၩလၧ ပဘၪမၩဘဲၫနီၪဘဲၫယီၩအ့ၬ. အထုၬနီၪ, ပ၀့ၫကိၭဂၩဒ့ၭ ကြၨၭပဘၪရွံန့ဒဲမၩဒၪပ၀့ၫ, ဒဲပဘၪစ့ၩရၫ့ၦလၧအမၩဆၧလၩ့ဆၫ့လၧပၧၩနီၪဆ့ အ့ၬလီၫ. ပဆၧစံၭဆၧၫ့ယွၩ, ပဆၧဖ့ၪလၫ့ထဲၩ့ယွၩနီၪ မွဲပနၫ့ဆါဒၪ၀့ၫပဆၧမၩ လၧပရွံန့မၩနီၪလီၫ. “ၦလဂၩလါလါမိဘၪမွဲအနၫ့ဆါဒၪ၀့ၫ အဆၧဖ့ၪလၫ့ဘဲၫ အ၀့ၫအဆၧထိစိၩအီၪလၧအ၁ၭခံဖၧၩ့နီၪလီၫ.” Ellen G. White, Testimonies for the Church, vol. 4, p. 469.

နမိလီၩဖျီၪထၪ့ဆၧဆံၫပိၩ့လပိၩ့အဆၧဆိၪဂ့ၩလဖၪ လၧၦလလူၫလၩ့ဘၪ ဆံၫပိၩ့လပိၩ့နးဘျၩ့ဘၪနီၪဘဲၫ၁့ၪလဲၪ. ဆၧဖ့ၪလၫ့ဆံၫပိၩ့လပိၩ့ မၩဆိၪ့ထၪ့နဆၧ နဲၩ, အဆၧဆိၪဂ့ၩလဖၪနီၪ မွဲဆၧနီၫလဲၪ.