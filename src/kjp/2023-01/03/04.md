---
title:  ဆၧဆံၫပိၩ့လပိၩ့အဆၧထိစိၩ
date:   17/01/2023
---

`ဖီ ၃မိစ့ၭ ၂၇း၃၀ ဒဲ ၄မိစ့ၭ ၁၈း၂၁, ၂၄. ကဆါယွၩအဆၧထိစိၩလၧဆၧ ဆံၫပိၩ့လပိၩ့နီၪ မွဲဆၧနီၪလဲၪ.`

မွဲလၧကဆါယွၩနီၪ မွဲဆၧထီးအလူၬအကဆါအကၠီၩ့ (အၪ့ ၂၄း၁), အ၀့ၫ မိလိၪဘၪကျိၪ၁ံၪစ့ၩ၁ံၪအ့ၬ. လါနၫ့ဆၧဆံၫပိၩ့လပိၩ့နီၪ မွဲအ၀့ၫအဆၧတၭ, အ၀့ၫလီၩဘၪပၧၩလၧ ပမိဘၪမၩဘဲၫ၁့ၪလဲၪလၧဆၧဆိၫ့ကၩလၧဆၧ၁ၭထိၬ အပရၧၫ့အဆၧဖံၭဆၧမၩအဂးနီၪလီၫ. မွဲဆၧနီၪ, ယွၩအဆၧအၪ့မၧၫ့ဖိၪလဖၪ မိဒိၭန့ဘၪဆၧလုအၪ့လၧယွၩအဆၧဆံၫပိၩ့လပိၩ့နီၪလီၫ.

ၦလံ၀ဲၫဖိၪ၁ံၪ - ယွၩအဆၧအၪ့မၧၫ့ဖိၪ၁ံၪလၧလံၬလးလံၩအထီ - မွဲၦလၧ အဒိၭန့ဘၪဆၧစူၪလးခၪ့ခိၪအ့ၬ, ၦအံၫစရ့လၭဖိၪ၁ံၪအကျၩ မွဲၦအီၪထးအဘျဲၪ အဆဲလီၫ. ၦလံ၀ဲၫဖိၪဒိၭန့ဘၪဒၪဒိၩ့ (၀ံး) လနၩ့, ပၪဎုၬထဲးလၧ၀ံးၦအီၪ၁ူၪအလး (ဆၧဖလ့ၬအလး), ဒဲအီၪဎုၬထဲးလၧဖီၫ၀;ကျိၭဆ့နီၪလီၫ. အ၀့ၫ၁ံၪဘၪဆၧလုအၪ့လၧၦဂူၫဂၩအဆၧဆံၫပိၩ့လပိၩ့, ဒဲအ၀့ၫ၁ံၪဆ့အမူၩဒၩအီၪလၧ မိဘၪဖ့ၪ လၫ့ထဲၩ့ဆၧဆံၫပိၩ့လပိၩ့လၧအ၀့ၫ၁ံၪဒိၭန့ဘၪ၀့ၫအဖၧၩ့နီၪလီၫ.

`ဖီ မၩဆၧ ၂၀း၃၅. ဆၧပရၧၫ့ဆၧနီၪလမံၩ့ လၧအဘၪထွ့ၫလၧဆၧဆံၫပိၩ့ လပိၩ့နီၪလဲၪ.`

ဆၧဆံၫပိၩ့လပိၩ့နီၪ အကၧၩ့ဒိၪ၀့ၫမၬ မွဲလၧဆၧမၩဆၧၩ့ပၧၩလၧဆၧဒိၭနဲၩ့ ပ၁ၭလၧယွၩနီၪလီၫ. မၩန့ဆၧလပိၩ့လၧဆံၫပိၩ့အကျၩဒဲ, “ဖ့ၪလၫ့ခွံၬ” (မွဲယွၩ အဆၧလါနၫ့ဂ့ၩ) ဆၧနီၪ မွဲဆၧနဲၩအဆၧမၩတၡါ, ဒဲဆၧနဲၩအဆၧမၩနီၪ မၩအၪထၪ့နဆၧနဲၩလီၫ.

ဆီၫ့မီၪ့ယိ, လၧမုနံၩခဲၫ့ထုၬလဖၪအထီနီၪဆ့, လၧၦအတီၩဒဲယွၩလဖၪထီး အၪ့ဆၫဆၧဎွ့ၩဆၧလဂ့ၩအထီ ဘဲၫဆၧလီၩဖျီၪထၪ့၀့ၫလၧ နဲၪဖျီၪ ၁၃-၁၄ အဖၧၩ့နီၪလါဆံၭ. ဆၧမၩအၪထၪ့ဆၧဆူဆၧနဲၩယွၩဒဲအဆၧယိထွ့ၫအစီၩ့အမၩ့ လၧဆၧအဲၪနီၪမွဲဆၧအကၧၩ့ဒိၪထုၬ (အီၪဒဲလးလၩအထီၫထုၬ) ထီးဂၪ့ခိၪယီၩ, ဆၧထီးအလူၬလၧဂၪ့ခိၪယီၩ ထၪ့ဒၩပၧၩအခၫနီၪလီၫ. ဆၧတီၩလၧဆၧဖ့ၪလၫ့ ဆံၫပိၩ့လပိၩ့ယီၩဆ့ မိမၩအၪထၪ့ပဆၧနဲၩဒဲဆၧဒိၭနဲၩ့ပ၁ၭလၧယွၩတၡါလ့ၬနီၪလီၫ. ပမိဘၪအီၪတဲၩ့၀ဲၩပ၁ၭ လၧဆၧဒိၭနဲၩ့ပ၁ၭလၧယွၩနီၪ အကၧၩ့ဒိၪ၀့ၫမၬလီၫ.

ဆၧအကၧၩ့ဒိၪလၧခဲၫ့လထံၪနီၪ, မွဲဆၧထီၩ့စိၩထၪ့ဘၭလၧယွၩအဆၧအုၩ့လၩ့လၧဆၧဆိၪဂ့ၩလဖၪအလးလီၫ. ဘဲၫဆၧအုၩ့လၩ့ဆၧဆံၫပိၩ့လပိၩ့အ၁ိၭ, ယွၩအုၩ့လၩ့အဆၧဆိၪဂ့ၩဖၭဒိၪ ထီးဒၪလ့ၬပမိဒိၭန့အလးလထီလၧၫ့ဘၪနီၪလီၫ. လၧဆၧအဘျဲၪအဆဲနီၪ ပမိမၩဆၧၩ့ဘၪၦဂူၫဂၩဒဲယွၩအဆၧမၩလၧပဆၧမၩဘိၪ့ လဖၪနီၪလီၫ.

မွဲနဒိၭန့ဘၪ ဆၧလ့ၩခၫ့ဖျီၫ့ဆၧမွဲဆၧတီၩဖၭဒိၪလမံၩ့လၧ “ဖ့ၪလၫ့ဆၧနီၪ မွဲအဘၪဆိၪဂ့ၩအၪနဲၪ့ဒိၭန့ဆၧဒံၭလီၫ” နီၪတၡါဆ့ဧၪ.