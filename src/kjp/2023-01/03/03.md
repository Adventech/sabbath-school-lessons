---
title:  ဆၧအီၪကီၪ့အဂံၪ့နီၪအီၪခီၫခီၫလဲၪ
date:   16/01/2023
---

`ဖီ မၪလခဲၫ ၃း၁၀. ပဒိၭန့ဘၪဆၧမၩလိၪလမံၩ့မံၩ့ လၧပဘၪအီၪက့ၪပဆၧဆံၫပိၩ့လပိၩ့အလးခလဲၪနီၪဧၪ.`

လံၬဆံၫ့ဎံၪလဒုၭနဲၪဖျီၪဘၪ ဆၧလးဆၧကျဲၩ့လၩ့ထံးလၩ့ဆ့ၭဘၪလါနၫ့ဘိၩ, ယွၩအၡၩခမျၧး၁ံၪ၁့ၪယၫ၀့ၫဆၧချဲၩ့ “ဆၧအီၪကီၪ့အဂံၪ့” နီၪထံၫထံၫဆၭဆၭ လီၫ. ကဆါယွၩဖ့ၪလၫ့အဆၧနဲၪလၩ့လဖၪအဖၧၩ့စံၭ၀့ၫ, “ဘဲၫ၁ိၭဆၧအၪ့မိအီၪ လၧယဂံၪ့ဖၧၩ့” နီၪဆ့လီၫ. အခမျၧးလဖၪနၪ၀့ၫ၁့ၪလၧကဆါယွၩအဂံၪ့နီၪ ကဲၪထၪ့ဂုလၧဆၧလုဂံၪ့ - ဆၧလုဂံၪ့အဆၧ၁ုၪ့ထၪ့လၧစမိစ့ၭအထီနီၪ ယွၩအဆၧ ဖ့ၪနဲၪလၩ့ထးလၧခိၪလီၩ့စဲနၫနီၪလီၫ. လၧခဲၫ့ထဲၩ့ ထီးၦအံၫစရ့လၭဖိၪ၁ံၪအီၪဘၪ လၧဆၧစံၭ၀ဲၩအလးနီၪ, အ၀့ၫ၁ံၪအီၪက့ၪဂုဆၧလုအဂံၪ့နီၪလၧၡဲလိၫဒဲထီးလခဲၫ့ အီၪက့ၪဂုးခၧၫ့၀့ၫလၧယရှုစလံၫ့နီၪလီၫ. 

`ဖီ ၅မိစ့ၭ ၁၂း၅-၁၄. လံၬဆံၫ့ဎံၪအဆၧၫ့လဖၪယီၩ မွဲအဒုၭနဲၪဖျီၪပၧၩလၧ ပဘၪအီၪက့ၪပဆၧဆံၫပိၩ့လပိၩ့လၧပဆၧနၪ၁့ၪအ၁ိၭနီၪအ့ၬ. ကဆါယွၩအ၁နိၫ လဖၪလီၩဖျီၪထၪ့ဆၧလၧမုလနံၩယီၩ လၧပဂးနီၪမွဲဆၧနီၪလဲၪ.`

ဘဲၫပမွဲယူၭယွၩအဂံၪ့ဒီၪ့ဖိၪအ၁ိၭ, ပအဲၪဒိၭနၪ၁့ၪဒဲဖိၬထွ့ၫအဆၧဘၪအ၁ၭ လၧဆၧအီၪက့ၪဆၧဆံၫပိၩ့လပိၩ့နီၪဆ့လီၫ. လၧလံၬဆံၫ့ဎံၪအဆၧကွ့ၭဖၧၩ့နီၪ, ပ၁့ၪယၫဘၪလၧ လနံၪ့အထးဖၧၩ့ဆၧဘိၪအီၪ၀့ၫဒၪ၁ၧၫ့ဘျၩ့ၪ ဘိၪ့ကိၪလဘၪဘၪလၧမံၪ (ဘိၪ့လ့ၩဖၬ), ဘိၪ့ကူၭဆၧ (ဘိၪ့ယဲဆံၫ), ဒဲဘိၪ့အၪ့ထုၫ့ကီၪ့ဆၧ (ဘိၪ့တဲၩနွ့ၫနံၩ) အထီနီၪ (၂မိစ့ၭ ၂၃း၁၄-၁၇)- ယွၩအၡၩခမျၧးလဖၪ မိဘၪ ဂဲၫဆိၬန့အဆၧဆံၫပိၩ့လပိၩ့ဒဲဆၧမၩဘိၪ့လဖၪ လဂၩဘၪလဂၩဆုၬဆုၬ ဘဲၫအမိစံၭထၪ့အၪ့အူၭဒဲဘိၪ့ထၪ့ဘၩထၪ့ကဆါယွၩအ၁ိၭနီၪလီၫ. ဒဲၦလံ၀ဲၫဖိၪ လဖၪဘၪအၪ့နၩ့ဖၭဖ့ၪလၫ့ဆၧလၧ အထၧၫ့ဖု၀ဲ၁ံၪလၧအအီၪလၧခးအံၫစရ့လၭ ထၧၫ့ဘံၪ့ယၫအဖၧၩ့နီၪလီၫ (၂ကွ့ၭ ၃၁း၁၁-၂၁;  နံၫဟမဲအၫ ၁၂း၄၄-၄၇;  နံၫဟမဲအၫ ၁၃း၈-၁၄). ဘဲၫဆၧဘၪလၩ့ဎိၭလၧလံၬဆံၫ့ဎံၪအဆၧအီၪကီၪ့ အဂံၪ့အ၁နိၫအ၁ိၭ, ၦမုနွ့ၫနံၩအဆၧအီၪကီၪ့အီၪက့ၪနဲၪ့ထၬ၀့ၫလၧ လးကျဲၩ့ခၪ့ ထံၭ (local) လဖၪ, ခးရ့ၫအ၀ၩ့လဖၪ, လၧဆၧအီၪကီၪ့မုဒိၪလဖၪ ထီးအလူၬလၧ ဂၪ့ခိၪထၧၫ့ဘံၪ့ယၫအမၩဎွ့ၩလး (behalf) ဆၧအီၪကီၪ့အဂံၪ့နီၪ, ခီၫလၧဆၧအီၪကီၪ့အခၪ့ထံၭလဆၫ့ဘၪလဆၫ့နီၪလီၫ.

ဆၧအီၪကီၪ့ဖိၪ၁ံၪဂဲၫဆိၬအဆၧဆံၫပိၩ့လပိၩ့ ဒဲအဆၧမၩဘိၪ့လဖၪ ဘဲၫဆၧ ဘိၪ့ဆၧဘၩအဆၧလ့ၩခၫ့ဖျီၫ့အ၁ိၭ, ၦလနၩ့နၩ့၁ိၫ့အဆၧမၩဘိၪ့လၧ (online) ဆ့နီၪလီၫ. လၧဆၧဎိၭဒီၪအဖျီၩ့ဘၪ၀့ၫဘဲၫယီၩအ၁ိၭ ဆၧအီၪကီၪ့အဆၧဖံၭ ဆၧမၩလဖၪ အခိးအတၩထံးလၩ့ထီၩ့လၩ့၀့ၫလၧဆၧဒိၪထၪ့ထီၫ့ထၪ့အဖၧၩ့လီၫ.

ဆီၫ့မီၪ့ယိလၧ ၦကိၭဂၩဒ့ၭအ့ၪဖ့ၪလၫ့ထဲၩ့အဆၧဆံၫ့ပိၩ့လပိၩ့လၧအဆၧဘၪ အ၁ၭဒၪ၀့ၫအဖျီၩ့နီၪ, ဆၧမိမၩအ၁ၭလၧဆၧအီၪကီၪဘဲၫ၁့ၪလဲၪ. ဘၪမွဲနီၪ ဆၧမၩအ၁ၭဘဲၫနီၪနီၪ မိဒုၭကဲၪထၪ့ဆၧကၪဆၧဂဲၩလၧအလဘၪလၩ့ဎိၭလၧ လံၬဆံၫ့ဎံၪနီၪလဲၪ.