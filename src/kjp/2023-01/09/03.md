---
title:  ဆၧဘၪဆိၪအၧၩ့အီၪထၪ့၀့ၫလၧန၁ံၪအတဲၩကျၩ
date:   27/02/2023
---

ၦအံၫစရ့လၭဖိၪ၁ံၪအဂး လၧအ၀့ၫ၁ံၪဆၧဂဲးဖးဖီၩ့အဖၩ့ မွဲ၀့ၫဒၪအခံၫ့လၧ အကၧၩ့ဒိၪ၀့ၫဒၪနီၪလီၫ. အ၀့ၫ၁ံၪဂဲၫထဲၩ့ခၫ့ဖျီၫ့ထဲၩ့ဆၧလၧမံၩ့လၬကျၩအနံၪ့ ၄၀ ဂီၩ့နီၪတၭ ဘိၩ့နဲၪ့ယီၩအ၀့ၫ၁ံၪထီၩ့စိၩ၀့ၫဒၪလၧ ဆၧလးလၧယွၩအုၩ့လၩ့အီၪလၩ့ထၭအ၀့ၫ၁ံၪအဂးယူၭနီၪလီၫ. လၧဆၧလၩ့လၭအလၩ့ဆၫ့လၩ့မဲၩအဖၧၩ့ အ၀့ၫ၁ံၪခၫ့ထ့ၬထဲၩ့ယီၫဒၫ့ထံၫချိၬဂီၩ့၀့ၫဒၪယူၭ. ဆၧဂဲးဘၪဆဲၫ့လၧအ၀့ၫ၁ံၪခၫ့ထ့ၬ ထဲၩ့ယီဒၫ့ယီၩ မၩဂၭဂီၩ့ခွံၬၦကၫနအၫ့ဖိၪအစဎွၩ၁ံၪအ၁ၭထီးအလူၬ ဒဲအ၀့ၫ၁ံၪ၁ုၪ့မဲၪ၁ၭဖျဲၩ့ၦအံၫစရ့လၭဖိၪ၁ံၪဒိၪမါလီၫ. (ယီရှူၫအ့ၫ ၅း၁). 

အ၀့ၫ၁ံၪကမၩနၧၩ့ထဲၩ့ကၫနအၫ့ဖိၪ၁ံၪကန့အဂး ဆၧကၪဆၧဂဲၩအဒိၪထူၬ လမံၩ့နီၪ မွဲ၀့ၫဒၪ၀ံးယ့ၫရခိၫအဆၧဒီၪ့လဖၪနီၪလီၫ. ကမၩနၧၩ့ထဲၩ့ၦကၫနအၫ့ဖိၪ၁ံၪအဂး ၦၡၩစီၫလၧဘၪနးဂၩလါနၫ့ဂ့ၩ ကဆါယွၩဖ့ၪနဲၪထဲၩ့ ယီရှူၫအ့ၫဆၧထံၫလၩ့ဒီၪလၩ့ဘဲၫကမၩနၧၩ့ထဲၩ့၀ံးယ့ၫရခိၫယီၩ ကန့အဂးနီၪလီၫ. ထီးအ၀့ၫ၁ံၪ လီၩ့ဖိၬထွ့ၫယွၩအဆၧထံၫလၩ့ဒီၪလၩ့ဂီၩ့၀့ၫဒၪတၭ မၩနၧၩ့ခွံၬ၀ံးယ့ၫရခိၫဂီၩ့ အလးခဲၫ့နီၪ ဆၧအၧၩ့ဆၧ၁ၫ့ကဲၪထၪ့၀့ၫဒၪလၧ လၧၦအံၫစရ့လၭအတဲၩလဖၪ အဖၧၩ့နီၪလီၫ.

`ဖီထဲၩ့ ယီရှူၫအ့ၫ ၇. အ၀့ၫ၁ံၪမၩနၧၩ့ထဲၩ့ဒိၩ့ဖၭဒိၪယ့ၫရခိၫဂီၩ့အလးခဲၫ့နီၪ မွဲဆၧနီၪကဲၪထၪ့လဲၪ. လၧဆၧဂဲးဆၧဖးယီၩအဖၧၩ့ ပကဘၪမၩန့ဆၧမၩလိၪဘဲၫ ၁့ၪလဲၪ.`

ထီၩ့မွဲစအၫခၫ့အုၩ့လၩ့ထဲၩ့အဆၧဒဲၩဘၭ မွဲလၧအ၀့ၫလီၫ့ကီၩ့၁ၭကွံၩထဲၩ့ဆၧ လဖၪအကၠီၩ့ ဆၧအၧၩ့ဆၧ၁ၫ့ကဲၪထၪ့၀့ၫဒၪနီၪ အ၀့ၫ၁ံၪ၁့ၪယၫထဲၩ့နီၪလီၫ. လၧဟံၫဘြုအလံၬ chmd ယီၩ အခီၫပယီၫမွဲ၀့ၫဒၪ “ဆၧလီၫ့ကီၩ့၁ၭကွံၩဆၧ” နီၪလီၫ.

ဘၪဆဲၫ့လၧဆၧဂဲးအယီၩနီၪတၭ ဆၧလီၫ့ကီၩ့၁ၭကွံၩဆၧယီၩကဲၪထၪ့ဆၧအၧၩ့ဆၧ၁ၫ့ဒိၪဒိၪလ့ၬလီၫ. ကဆါယွၩမၪလူၬထၭအ၀့ၫ၁ံၪ ထီး၁ၭကွံၩမၩန့ထဲၩ့   ဆၧလၧ၀ံးယ့ၫရခိၫအဖၧၩ့ယီၩနးမံၩ့လဂ့ၩ (ယီရှူၫအ့ၫ ၆း၁၈, ၁၉). လါနၫ့နီၪ စအၫခၫ့လခိၭနၪဘၪယွၩအဆၧမၪလူၬနီၪလီၫ. ဆၧဒဲၩဘၭယီၩ ကဲၪထၪ့ဆၧဆိၪ အၧၩ့လၧၦအံၫစရ့လၭဖိၪ၁ံၪကိၭဆၨၩ့အဂး ဆၧဆိၪအၧၩ့နီၪလီၫ. လၧဆၧဒဲၩဘၭ နီၪအကၠီၩ့ အ၀့ၫ၁ံၪလ့ၩဒုၭထဲၩ့၀ံးဟဲၫယီၩတၭ အ၀့ၫ၁ံၪဘၪထိးစၪထဲၩ့အ၁ၭနီၪလီၫ. ဆၧနီၪအကၠီၩ့ စယီရှူၫအ့ၫခဲၫ့ကံၭၦကၫနအၫ့ဖိၪ၁ံၪလဖၪကစီၪဆံၭၦအံၫစရ့လၭဖိၪ ၁ံၪဒဲကမၩဂၭဂီၩ့ခွံၬအ၀့ၫ၁ံၪလၧဂၪ့ခိၪချိၫ့ဖၧၩ့ယီၩနီၪလီၫ. “အဂဲးဘဲၫယီၩ ၦကၫနအၫ့ဖိၪဒဲၦခးဖိၪထီးအလူၬမိနါဂၧၫ့တၭ, မိ၀ၩ့ထဲၩ့ပၧၩတၭ, မိဒၪ့ထ့ၬခွံၬပမံၩ့ လၧဂၪ့ခိၪချိၫ့တၭ, မွဲနမိမၩဆၧနီၪလၫလၧနမံၩ့ဖၭဒိၪနီၪလမံၩ့လဲၪ” (ယီရှူၫအ့ၫ ၇း၉). လၧအ၀့ၫ၁ံၪမၩနၧၩထဲၩ့၀ံးယ့ၫရခိၫယီၩ ယွၩမိဒုၭဖျီၪထၪ့အစီၩ့အမၩ့လၧ အ၀့ၫအခ့ၫအၡၩ၁ံၪအဂး ဘဲၫၦကၫနအၫ့ဖိၪ၁ံၪက၁့ၪယၫထဲၩ့ယွၩအစီၩ့အမၩ့အဂး နီၪလီၫ. လါနၫ့ဂ့ၩစအၫခၫ့အဆၧဒဲၩဘၭယီၩ မၩဂၭဂီၩ့ခွံၬအ၀့ၫ၁ံၪအမံၩ့ လၧၦကၫနအၫ့ဖိၪ၁ံၪအမ့ၬယၫနီၪလီၫ. ၦၡၩဘၪ၁ံၪလၧအ၀့ၫ၁ံၪလ့ၩဒုၭထဲၩ့၀ံးဟဲၫယီၩ အဘိၩ့ဘၭနီၪ မွဲဘၪ၁ံၫပျီၩပျီၩနီၪလီၫ.

ဆီၫ့မီၪ့ယိထဲၩ့စအၫခၫ့အဆၧဒဲၩဘၭယီၩဆံၭ. အ၀့ၫလီၩဖီၩ့ဖျ့ၭလၩ့အ၁ၭန့ ယီၫယီၫလါနၫ့ဂ့ၩ, ဆၧဘၪထံၭဘၪနဲၪ့အီၪထၪ့၀့ၫဒၪအၪမါလၧ အ၀့ၫအဆၧဒဲၩဘၭအကၠီၩ့နီၪလီၫ. ၦဂူၫဂၩလ၁့ၪယၫဘၪအ၀့ၫအဆၧမၩဂူၫမၩဘံၪ့ဆၧယီၩ လါနၫ့ဂ့ၩ ယွၩ၁့ၪယၫထီးအလူၬနီၪလီၫ. ၦဂံၪ့ဒီၪ့ဖၧၩ့လိၪဘၪကျိၪစ့ၩအကၠီၩ့ ဘဲၫၦလလၩ့ဘၪလၧဆၧဒဲၩဘၭဘဲၫနီၪအဖၧၩ့ ပကမၩဘဲၫ၁့ၪလဲၪ.