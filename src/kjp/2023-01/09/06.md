---
title:  မၩနၧၩ့ထဲၩ့ဆၧလီၫ့ကီၩ့၁ၭကွံၩဆၧ
date:   02/03/2023
---

ဆၧလီၫ့ကီၩ့၁ၭကွံၩဆၧယီၩ မွဲအီၪဂဲၫ၀့ၫဒၪလၧၦ၁ၭခံဖၧၩ့နီၪလီၫ. မီၪ့ဎီၩ့၀့ၫဒၪဘဲၫဆၧအီၪက့ၪထၪ့ထီၫ၁ၭ, ဆၧအဲၪလၩ့၁ၭအကၠီၩ့ လကၠၪလဘျၩ့ ၦ၁့ၪယၫလၩ့ထဲၩ့ပ၁ၭအ့ၬ. ၁ၭဘဲၫနီၪအၪ့လံၩ့အၪ့လီၫထဲၩ့ပၧၩဒဲလၩ့၁ၭမဲၪအၪမၬ လီၫ. ဆၧဒဲၩဘၭယီၩၦဘၪမၩနၧၩ့ကၪမီၪ့ဎီၩ့, ဆၧအၪ့လီၫဆၧ, ဆၧမၩမၪၦမၫ, ဆၧအၪ့ဂူၫအၪ့ဘျၪဆၧ, ဆၧဘၩဆၧဂၩ့, ဆၧလၨၪခၫ့ဖၬမုအီၪပွံၭနံၩအ၁ိၭနီၪလီၫ. လါနၫ့ဂ့ၩဆၧဒဲၩဘၭလဖၪယီၩ ဖျီၪထၪ့၀့ၫဒၪလၧနးခီၫ့အဆၧဖံၭဆၧမၩနီၪလီၫ. ဘဲၫပကမၩနၧၩ့ထဲၩ့ၦဆၧဆီၫ့မီၪ့ဆီၫ့မၬအဘၪမၪလဖၪယီၩ ယီၫဖိၭနီၪအ့ၬ.

`ဖီထဲၩ့ ၁ကီရံၫ့ ၁၀း၁၃. ဆၧအုၩ့လၩ့အီၪ၀့ၫဒၪဘဲၫ၁့ၪလဲၪ. ပကဘၪနၪ၁့ၪ ထဲၩ့ဆၧလီၫ့ကီၩ့၁ၭကွံၩဆၧ အခီၫပယီၫဂ့ၩဂ့ၩလ့ၬနီၪ မွဲဘၪနီၪလဲၪ.`

လၧကဆါယွၩအစီၩ့အမၩ့အဖၧၩ့ ပကမၩနၧၩ့ထဲၩ့ဆၧဒဲၩဘၭအယီၩ ကန့ဘဲၫ ၁့ၪလဲၪ. 

၁\. အုၩ့လၩ့န၁ၭ ဘဲၫနကမၩကဆါအဆၧဘၪအ၁ၭဒဲနကအီၪဘဲၫယွၩအဂံၪ့ ဒီၪ့ဖိၪအ၁ိၭဆံၭ. “လၧန၁ံၪမိမၩယဟိ၀ၩအဆၧနီၪ . . . ၦလၧန၁ံၪမိမၩအဆၧနီၪ, ရွံန့န၁ံၪ၀့ၫလၧမုဆၫလနံၩယီၩဆံၭ. အ့ၪမွဲယ၀့ၫဒၪယီၩ ဒဲယၡၩဂံၪ့ဖိၪလဖၪ, ပမိမၩယဟိ၀ၩအဆၧလီၩ” (ယီရှူၫအ့ၫ ၂၄း၁၅). 

၂\. လၧနဆၧအၪ့ကံၩ့ဘၩဆိၪဖၪကိၭနံၩဒ့ၭအဖၧၩ့ လီၩလၩ့ထဲၩ့ မၭ၁ုၫ ၆း၁၃ “ထီးဒုၭလ့ၩနုၬပၧၩ လၧဆၧကျဲၩ့ဖစီၩ့အဖၧၩ့နီၪလဂ့ၩ, ထုၭထၪ့ခွံၬလါပၧၩလၧဆၧ   အၧၩ့ဆၧ၁ၫ့အဖၧၩ့လါဆံၬ. အဂဲးဘဲၫယီၩဘၩ့၁ံၪမုး၁ံၪ, ဒဲဆၧစီၩ့စမၩ့, ဒဲဆၧအလၩအဖၩ့နီၪ မွဲန၀့ၫအဆိၩဆိၩအကၠၪကၠၪလီၫ” အၩမံၩ့. အ့ၪမွဲန၁ၭဖၧၩ့ နလီၫ့ကီၩ့၁ၭကွံၩထၪ့ဆၧတၭ အၪ့ကံၩ့ဘၩဆိၪဖၪလၧဆၧနီၪအဂးဆံၭ. ကိၭထၪ့ ထဲၩ့ယွၩအဆၧအုၩ့လၩ့လၧလံၬဆံၫ့ဎံၪဖၧၩ့ ဘဲၫ၁ိၭနကမၩနၧၩ့ထဲၩ့ဆၧကန့အဂးနီၪဆံၭ (၁ကီရံၫ့ ၁၀း၁၃).

၃\. အၪ့ဎၬထဲၩ့လံၬဆံၫ့ဎံၪကိၭမုနံၩဒ့ၭဆံၭ, “ဘဲၫ၁ိၭယထီးမၪဘၪနၧၩ လဂ့ၩတၭ, ယအီၪက့ၪကီၪ့ထၬနလူနထၫ လၧယ၁ၭခံဖၧၩ့လီၫ” (အၪ့အူၭ ၁၁၉း၁၁).

ကဆါယ့ၫရှူၬဂဲၫထဲၩ့ဘၪဆၧၫ့ယၫ ၦၡၩအဆၧဒဲၩဘၭအဆၧကၪဆၧဂဲၩထီး အလူၬနီၪလီၫ. ဘဲၫပဘၪထိးကျဲၩ့ဖစီၩ့အ၁ိၭ အ၀့ၫဘၪထိးဆ့ကိၭမံၩ့ဒ့ၭဆ့နီၪလီၫ. ဘဲၫအ၀့ၫကမၩနၧၩ့ထဲၩ့ဆၧဒဲၩဘၭလဖၪနီၪကန့အဂး အ၀့ၫအၪ့ကံၩ့ဘၩဆိၪဖၪ လၧဖါကဆါအီၪ၁ၫ့နၩချီၩ့နီၪလီၫ. အ၀့ၫအီၪမၧၫ့ထဲၩ့လၧအဖ့ၪထဲၩ့ပၧၩအဒီၩ့ အထ့ၬမွဲဘဲၫယီၩအ၁ိၭ, ၦလၧအအဲၪဒိၭဒုၭဂုးခၧၫ့ထၪ့ၦဎရံၬဖိၪအတခ့ၭဖ၀ၭလဖၪ နီၪတၭ, လၧကဆါအဆၧမၩဆၧၩ့ဒဲအစီၩ့အမၩ့အဖၧၩ့ ပမၩထူၭလၫ့ထၪ့ဘၭန့၀့ၫဒၪ အကၠီၩ့နီၪလီၫ.

“လၧၦဒၪန့ယဟိ၀ၩ၁့ၪအဘိၩ့ဘၭနီၪ, အၪ့ဎူၫအၪ့ဎၬန၁ံၪ၀့ၫဆံၭ, လၧအအီၪ ဘူၭအဘိၩ့ဘၭနီၪ ကိၭထၪ့န၁ံၪ၀့ၫဆံၭ. ၦလတီၩလလီၩ့ဘၪနီၪ, မွဲအခွံၬၡိၭခွံၬ      အဖၧၩ့၁ၭဒၪ၀့ၫတၭ, ၦအအၧၩ့နီၪ မွဲအခွံၬၡိၭခွံၬအဆီၫ့မီၪ့ဆၧတၭ, ဂဲၫထဲၩ့ထဲၩ့လၧ ယဟိ၀ၩအအီၪနီၪဆံၭ. မွဲအ၀့ၫဒၪမိယၫ့၁ုၪ့ယၫ့၁ၭ၀့ၫလီၫ. မွဲအဂဲၫလၧပယွၩ အအီၪဆံၭ, အဂဲးဘဲၫယီၩ, အ၀့ၫဒၪမိဖျါခွံၬဆၧအၪအၪလ့ၬလီၫ” (အဲၫစ့ယၫ ၅၅း၆, ၇).

လၧန၁ၭမၧၫ့ဖၧၩ့ အ့ၪမွဲနဘၪဒၪဆၧၫ့ယၫထဲၩ့ဆၧလီၫ့ကီၩ့၁ၭကွံၩဆၧ ဆၧဒဲၩဘၭအလံၩ့အလဲၫတၭ နကမၩဘဲၫ၁့ၪလဲၪ. နမၩလိၪထဲၩ့ဆၧန့ဘဲၫ၁့ၪလဲၪ. နကဘၪမၩလိၪဆၧလၧအ၀့ၫ၁ံၪအီၪလနၩ့နၩ့ဧၪ.