---
title:  ထုၪ့လၩ့၁ၭဂၭဎ့ၭခွံၬဆၧလီၫ့ကိၩ့၁ၭကွံၩဆၧ
date:   25/02/2023
---

### ဖီလနွ့ၫယီၩအဂးဆၧမၩလိၪ.
အဲၫစ့ယၫ ၁၄း၁၂-၁၄;  အ့ဖစၧၭ ၅း၅;  ယီရှူၫအ့ၫ ၇;  ယီဟၫ့ ၁၂း၁-၈;  မၩဆၧ ၅း၁-၁၁;  ၁ကီရံၫ့ ၁၀း၁၃.

> <p>၁နိၫထီၫ့</p>
> “အ၀့ၫဒၪစံၭအ၀့ၫ၁ံၪ, ဆၧလီၫ့ကီၩ့၁ၭကွံၩနီၪ, ထီးလၩ့န၁ံၪအ၁ၭ ဂၭဎ့ၭခွံၬဆံၭ. အဂဲးဘဲၫယီၩဆၧစူၪလးခၪ့ခိၪလၧၫ့လၧၫ့ဎွ့ၩဎွ့ၩနီၪ မွဲၦၡၩ အဆၧမၧၫ့အ့ၬ” (လုကၭ ၁၂း၁၅).

ဆၧလီၫ့ကီၩ့၁ၭကွံၩဆၧအခီၫပယီၫနီၪ မွဲ၀့ၫဒၪၦလၧအဲၪဒိၭမၩန့ထဲၩ့စူၪလး ခၪ့ခိၪလၧအ၀့ၫ၁ံၪလကြၨၭဒိၭန့ထဲၩ့ဘၪလဖၪနီၪလီၫ. ဆၧလီၫ့ကီၩ့၁ၭကွံၩဆၧယီၩ လမီၪ့ဎီၩ့ဘၪဆၧအၪ့လံၩ့အၪ့လီၫဆၧ, ဆၧအၪ့ဂူၪအၪ့ဘျၪဆၧ, ဒဲဆၧမၩ၁ံၫဆၧ ဘၪလါနၫ့ဂ့ၩ ဆၧဒဲၩဘၭယီၩဎိၩဒိၪ၀့ၫဒၪဒဲမၩဂၭဂီၩ့ခွံၬပ၁ၭမၧၫ့ယီၩ၁့ၪဒိၪမၬအကၠီၩ့ ယွၩဖ့ၪထုၪ့၁ၭထဲၩ့ပၧၩခၫ့ဖျီၫ့လၧယွၩအဆၧမၪလူၬဖၧၩ့နီၪလီၫ. “ထီး၁ၭကွံၩၦလၧ နနဲၩ့ထံၭအဂံၪ့လဂ့ၩ, ၦလၧနနဲၩ့ထံၭအမၫမွဲဂ့ၩ, အဎီးအၡၩခွၫမွဲဂ့ၩ, အဎီးအၡၩမုၪမွဲဂ့ၩ, အချီမွဲဂ့ၩ, အက၁့ၪယီၩမွဲဂ့ၩ, ထီးဒၪၦလၧနနဲၩ့ထံၭအဆၧလမံၩ့လါလါ မွဲဂ့ၩတၭ, ထီး၁ၭကွံၩလဂ့ၩ” (၂မိစ့ၭ ၂၀း၁၇).

ဆၧလီၫ့ကီၩ့၁ၭကွံၩဆၧယီၩဘၪဆၧဒုၭဖျီၪထၪ့၀့ၫဒၪ မွဲဘဲၫဆၧဒဲၩဘၭ အလၩ့၁ၭလိၪ, အၧၩ့၁ၫ့နၬလ့ၬ ထီးအီၪပဒၩ့ထၭၦလဂၩဘဲၫလနုၬဘၪမူၭခိၪဘၩ့မုး အဂးနီၪလီၫ. “ၦလတီၩလလီၩ့ဘၪလဖၪနီၪ, လန့၁ၫဘၪယွၩအဘၩ့အမုးနီၪ မွဲန၁ံၪလ၁့ၪယၫဘၪဧၪ. ထီးအၪ့လီၫ့လၩ့န၁ံၪအ၁ၭလဂ့ၩ, ၦမၩမၪၦမုၪၦမၧၩ့မွဲဂ့ၩ, ၦဘၩဆၧဂၩ့မွဲဂ့ၩ, ၦမၩမၪၦမၫမွဲဂ့ၩ, ၦဘၪဆၧအဲၪပခၧၩ့မွဲဂ့ၩ, ၦအဲၪပခၧၩ့မွဲဂ့ၩ, ၦအၪ့ဂူၪဆၧမွဲဂ့ၩ, ၦလီၫ့ကီၩ့၁ၭကွံၩဆၧမွဲဂ့ၩ, ၦအီၩမၧၩ့၁ံၭထံၫဂၬထံၫမွဲဂ့ၩ,               ၦဒုၪဒွ့ၪဆၧမွဲဂ့ၩ, ၦအၪ့ဘျံၭအၪ့ဘျၪဆၧမွဲဂ့ၩ, န့၁ၫယွၩအဘၩ့အမုးအ့ၬ” (၁ကီရံၫ့ ၆း၉, ၁၀).

ဆၧလီၫ့ကီၩ့၁ၭကွံၩဆၧ ဘၪဆၧဒုၭဖျီၪ၀့ၫဒၪမီၪ့ဎီၩ့လၧ ၦမၩမၪၦမုၪၦမၧၩ့, ဆၧဘၩဆၧဂၩ့, ၦမၩမၪၦမၫလဖၪနီၪမွဲအဘၪနီၪလဲၪ. လနွ့ၫယီၩၦကမၩလိၪအၪ့ဎၬထဲၩ့ဆၧလီၫ့ကီၩ့၁ၭကွံၩဆၧယီၩ မအၧၩ့၁ၫ့ဆံၭအၪလဲၪ, ဘဲၫၦကမၩနၧၩ့ဆၧ လီၫ့ကီၩ့၁ၭကွံၩဆၧယီၩနီၪ ၦကဘၪမၩဘဲၫ၁့ၪလဲၪနီၪလီၫ.