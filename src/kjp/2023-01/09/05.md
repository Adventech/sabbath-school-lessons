---
title:  စအၫ့နနဲအၭဒဲနးစဖဲရၫ
date:   01/03/2023
---

ဆၧအဆၧၫ့အထီယီၩ မွဲ၀့ၫဒၪၦလၧအကဲၪထၪ့ဎရံၬဖိၪလဖၪ အ၁ၭဂဲၩ၀ၭ လၧအ၀့ၫ၁ံၪကဲၪထၪ့ထဲၩ့ဎရံၬဖိၪအကၠီၩ့နီၪလီၫ. ၁ၭမုဆံၫ့ဎံၪလၫ့၀့ၫဒၪလၧအထံၩ အဖျဲလဖၪအလီၩ့တၭ အ၀့ၫလီၩလၩ့လၬလၩ့ထဲၩ့ဆၧ၁ၭထိၭပရၧၫ့လၧအစီၩ့အမၩ့ အဖၧၩ့နီၪလီၫ. ၦၡၩအယၪအၪထီၫ့လဖၪနုၬလၩ့ထဲၩ့လၧဆၧအီၪကီၪ့ဖၧၩ့နီၪလီၫ.

“အ၀့ၫ၁ံၪဘၩဆိၪဖၪဆၧအဘိၩ့ဘၭနီၪ ဆၧအီၪကိၩ့အီၪကီၪ့အလးနီၪ ၀ၭ၀့ၫတၭ, ၦထီးအလူၬလၧၫ့ထၪ့ဎွ့ၩထၪ့လၧ၁ၭမုဆံၫ့ဎံၪနီၪ လီၩလၩ့လၬလၩ့ ယွၩအလူအထၫလၧအ၁ၭဒူၩလီၫ. ၦခမျၧးလၧအနဲၩထဲၩ့၀့ၫလဖၪနီၪ အီၪ၀့ၫလၧအ၁ၭလဖျိၪ့ဎး ဒဲ၁ၭၡီၩ့လဖျိၪ့ဎးတၭ, ကယဲအစူၪလးအခၪ့ခိၪလဖၪနီၪ မွဲအဆၧဒၪ၀့ၫစံၭ၀့ၫနးဂၩအ့ၬ. အဆၧထီးအလူနီၪ မၩန့၀့ၫထီးဒၪအ၁ၭဆုၬဆုၬလီၫ” (မၩဆၧ ၄း၃၁, ၃၂).

စအၫ့နနဲအၭဒဲနးစဖဲရၫကဲၪထၪ့ဆၧအီၪကီၪ့ဖိၪ လၧဆၧအဘိၩ့ဘၭနီၪ မွဲ၀့ၫဒၪဆၧအခွ့ၩအယၫဖၭဒိၪနီၪလီၫ. “အဂဲးဘဲၫယီၩၦလၧအဘၪၡၪ့ဘၪယၬ အီၪလၧ အ၀့ၫ၁ံၪအကျၩနးဂၩအ့ၬ. အဂဲးဘဲၫယီၩထီးဒၪၦလၧအအီၪလၧဂၪ့ခိၪအ၀ၩ့, ဂံၪ့၁ံၪဎၫ့၁ံၪနီၪအၪ့ဆၫခွံၬ၀့ၫတၭ, ဂဲၫဆိၬဆၧလၧအအၪ့ဆၫခွံၬ၀့ၫန့အဎွ့ၩ နီၪ, အီၪက့ၪလၩ့၀့ၫလၧၦဆၧအၪ့မၧၫ့ဖိၪလဖၪနီၪအခၪ့ထံၭလီၫ.  ဘဲၫၦလဂၩဂၩ ကြၨၭန့ဘၪဆၧအလးအီၪ၀့ၫအ၁ိၭနီၪ အၪ့နၩ့ဖၭဖ့ၪလၫ့၀့ၫဆုၬဆုၬလီၫ” (မၩဆၧ ၄း၃၄, ၃၅).

စအၫ့နနဲအၭဒဲနးစဖဲရၫနံၩဂၩယီၩ အဲၪဒိၭမၩ၀့ၫဒၪဘဲၫနီၪအ၁ိၭအကၠီၩ့ အ၀့ၫ၁ံၪအုၩ့လၩ့အ၁ၭ ကအၪ့ဆၫလၩ့ထဲၩ့အ၀့ၫ၁ံၪအဆၧလနၩ့နၩ့ဂီၩ့ ကဖ့ၪလၫ့ မၩဘိၪ့ဆၧလၧဆၧအီၪကီၪ့အဂးနီၪလီၫ. ဆၧနီၪမွဲဆၧဂ့ၩတၡါလီၫ.

ဖီထဲၩ့ မၩဆၧ ၅း၁-၁၁. ဆၧအအၧၩ့လမံၩ့နီၪ မွဲဆၧနီၪလဲၪ. မၩန့၁ူၪထၭ ကျိၪစ့ၩလနၩ့နၩ့နီၪဧၪ, အ့ၪမွဲလခီၫဆၧအၪ့လံၩ့အၪ့လီၫဆၧဘၪဆဲၫ့လၧကျိၪစ့ၩနီၪဧၪ. ဆၧစ့ၩရၫ့ဆၧနီၪ မွဲဘၪနီၪဘၪချဲၫ့ဖိၭနီၪလဲၪ. 

အခၪ့ထံၭနီၪ ၦဒၪဘၪအ၀့ၫနံၫဂၩအ၁ၭတီၩ၀့ၫဒၪ, အ၁ၭအီၪ၀့ၫဒၪလၧအမိ ဖ့ၪလၫ့မၩဆၧၩ့ယူၭယွၩအဆၧ၁ၭထိၭပရၧၫ့အဆၧမၩနီၪလီၫ. လါနၫ့ဂ့ၩ “စအၫ့နနဲ အၭဒဲနးစဖဲရၫ မၩ၁ုၪ့ခိ၁ၭလၩ့ထဲၩ့၁ၭမုဆံၫ့ဎံၪခၫ့ဖျီၫ့လၧအ၀့ၫ၁ံၪဖ့ၪလၫ့ထဲၩ့အ၁ၭ လၧဆၧလီၫ့ကီၪ့၁ၭကွံၩထဲၩ့ကျိၪစ့ၩအကၠီၩ့နီၪလီၫ. အ၀့ၫ၁ံၪနီၫ့ယါလၩ့ထဲၩ့အ၁ၭ လၧအ၀့ၫ၁ံၪအဆၧအုၩ့လၩ့အီၪလၩ့လၧအ၀့ၫ၁ံၪကဖ့ၪလၫ့မၩဆၧၩ့ထဲၩ့ဆၧ၁ၭထိၭ ပရၧၫ့အဆၧမၩအကၠီၩ့ အ၀့ၫ၁ံၪအဖၫ့ခိၪဆၧအခိးအတၩလဖၪလၩ့မါခွံၬဒဲအ၀့ၫ၁ံၪ ဘၪထိးစၪခွံၬအခွ့ၩအယၫလၧကမၩထဲၩ့ယွၩအဆၧဖံၭဆၧမၩဖၭဒိၪနီၪလီၫ.” Ellen G. White, The Acts of the Apostles, p. 72. အ၀့ၫ၁ံၪစၭထၪ့၀့ၫဒၪ လၧဆၧ၁ုၪ့အီၪ၁ၭအီၪလါနၫ့ဂ့ၩ ဆၧလီၫ့ကီၩ့၁ၭကွံၩဆၧယီၩ ၁ိၫ့ထဲၩ့အ၀့ၫ၁ံၪလၧ ဆၧအၪ့လံၩ့အၪ့လီၫဆၧဒဲ ကျဲၩမၩအ၁ၭဘဲၫၦအတီၩအလီၩ့လဖၪအ၁ိၭနီၪလီၫ.

“ဆၧအီၪကီၪ့ထီးအလူၬ, ဒဲကယဲၦလၧအနါဂၧၫ့ဆၧမၩအ၁ၭလဖၪနီၪ, ဘၪဆၧ၁ၭမဲၪဒိၪမၬလီၫ” (မၩဆၧ ၅း၁၁). ဆၧကဲၪထၪ့ဘဲၫနီၪအလးခဲၫ့ ၦၡၩ လဖၪထုၪ့လၩ့အ၁ၭလၧအ၀့ၫ၁ံၪဖ့ၪလၫ့ထဲၩ့ဆံၫပိၩ့လပိၩ့နီၪလီၫ. လါနၫ့ဂ့ၩစအၫ့ နနဲအၭဒဲနးစဖဲရၫအဂဲးယီၩ မွဲကဲၪထၪ့ဆၧမၩလိၪအဂ့ၩလၧအဘၪဆဲၫ့ၦလၧအလူ တီၩလၧယွၩဆံၫပိၩ့လပိၩ့အဂးနီၪအ့ၬ. ဆၧယီၩမွဲအ၁ီၪ့လိၪထဲၩ့ပၧၩဆၧလီၫ့ကီၩ့ ၁ၭကွံၩဆၧနီၪ ၁ိၫ့ထဲၩ့ပၧၩထီၩ့လၧဆၧဂၭဂီၩ့ဂၭစၪအဖၧၩ့န့၀့ၫဒၪနီၪလီၫ.