---
title:  ဆၧဒဲၩဘၭအခၪ့ထံၭခၪ့ဎၧၩ့
date:   26/02/2023
---

ဆၧအၪ့စၪ့အီၪထၪ့၀့ၫဒၪခိၭမၬခိၭမၬဆၫ ဘၪဆဲၫ့ထဲၩ့လၧဆၧဒဲၩဘၭ အဂဲးနီၪ မွဲ၀့ၫဒၪဘဲၫယီၩအ၁ိၭ “လၧယွၩအဘၩ့အမုးအဖၧၩ့ဆၧဒဲၩဘၭနီၪ မအီၪကဲၪထၪ့ဘဲၫ၁့ၪလဲၪ.” လၧၦဆၧ၁့ၪယၫနၪ၁့ၪအဖၧၩ့ ၦ၁့ၪယၫထဲၩ့နီၪမွဲ၀့ၫဒၪ ဆၧလီၫ့ကီၩ့၁ၭကွံၩဆၧအီၪထၪ့အကၠီၩ့ ဆၧဒဲၩဘၭအီၪထၪ့၀့ၫဒၪနီၪလီၫ. ဆၧလီၫ့ကီၩ့ ၁ၭကွံၩဆၧနီၪ မွဲ၀့ၫဒၪဆၧဒဲၩဘၭအခၪ့ထံၭနီၪလီၫ. 

ဖီ အဲၫစ့ယၫ ၁၄း၁၂-၁၄. လူၫစံၫဖၫ လၩ့ထ့ၬလၧဆၧဒဲၩဘၭအဂဲး ဘၪဆၧကွ့ၭဖျီၪထၪ့ထၭဘဲၫ၁့ၪလဲၪ. လၧဆၧလၩ့ထ့ၭနီၪအဖၧၩ့ဆၧလီၫ့ကီၩ့ ၁ၭကွံၩဆၧယီၩ မွဲအဂ့ၩဒိၪဆံၭအၪလဲၪ. 

“ဆၧမံၫ့၁ုၪ့မံၫ့၁ၭလအီၪဘၪလၧအ၀့ၫအလးအကျဲၩ လၧမူၭခိၪအ၁ီၫ့လဖၪ အဖၫ့ခိၪလါနၫ့ဂ့ၩ အ၀့ၫလီၫ့ကီၩ့၁ၭကွံၩထဲၩ့ဆၧလၧအဘၪဆဲၫ့ဒၪ ဆၧတဲၩ့လၩ့ ကဆါယီၩနီၪလီၫ. အ၀့ၫမွဲဘၪဆၧတဲၩ့လၩ့၀့ၫဒၪလါနၫ့ဂ့ၩ, လၧအ၀့ၫဒိၭန့ထဲၩ့ ဘၪဆၧလဖၪယီၩ မွဲ၀့ၫဒၪဆၧလးအထီၫထုၬလၧဆၧဘၪတဲၩ့လဖၪအဖၫ့ခိၪအကၠီၩ့ အ၀့ၫကဘၪမၩလၩမၩဖၩ့ယွၩလါနၫ့ဂ့ၩ, အ၀့ၫမုၫလါထဲၩ့ၦထီးအလူၬမၩ ဆၧလၧအ၀့ၫအဂး, အီၪတီၩလၧအ၀့ၫအဂးနီၪလီၫ. အ၀့ၫလီၫ့ကီၩ့၁ၭကွံၩထဲၩ့ ဖါကဆါဖ့ၪလၫ့ထဲၩ့ဖိၪကဆါဆၧလၩဆၧဖၩ့လဖၪယီၩအကၠီၩ့ အ၁ီၫ့ခိၪနါ လဂၩယီၩ အဲၪဒိၭမၩန့ထဲၩ့ဆၧလၧအဘၪဆဲၫ့လၧဎရံၬကဆါလဂၩဎးနီၪလီၫ.” Ellen G. White, Patriarchs and Prophets, p. 35.

ဖီထဲၩ့ အ့ဖစၧၭ ၅း၅; ကလီစံၫ ၃း၅. စပီလူၫလီၩဖျီၪထၪ့ဆၧလီၫ့ကီၩ့၁ၭကွံၩ ဆၧယီၩဘဲၫ၁့ၪလဲၪ, မွဲဘၪနီၪလဲၪ.

ဆၧလီၫ့ကီၩ့၁ၭကွံၩဆၧဒဲဆၧဘၩဆၧဂၩ့နီၪ မီၪ့ဎီၩ့လိၬအ၁ၭဂဲးအကၠီၩ့ စပီလူၫလီၩဖျီၪထၪ့ယီၩလၩ့ဆၫ့အၪမၬလီၫ. ၦလၧအဖ့ၪလၫ့အခံၫ့, အ၁ၭမၧၫ့      လၧဆၧလမံၩ့မံၩ့အၪနဲၪ့ယွၩနီၪတၭ ဆၧနီၪမွဲ၀့ၫဒၪဆၧဘၩဆၧဂၩ့ဆၧဖၪ့ဆ့နီၪလီၫ. (ရိမၫ ၁း၂၅). ဆၧလီၫ့ကီၩ့၁ၭကွံၩဆၧယီၩဆ့ မွဲ၀့ၫဒၪဆၧ၁ၭကွံၩထၪ့ဆၧလၧလၦကြၨၭဒိၭန့ထဲၩ့ဘၪလဖၪ, ၦအဲၪဒိၭမၩန့ထဲၩ့ဆၧလဖၪနီၪ နၭနဲၪ့ဒံၭၦအဲၪဒိၭ ယွၩဒံၭအကၠီၩ့ ဆၧလီၫ့ကီၩ့၁ၭကွံၩဆၧယီၩ ကဲၪထၪ့ၦ၁ၭအဆၧလိၫဘၪနီၪလီၫ. ဆၧနီၪကဲၪထၪ့ဆၧဒဲၩဘၭနီၪနီၪလီၫ.

လူၫစံၫဖၫယီၩ အခၪ့ထံၭအ၀့ၫအ၁ၭကွံၩဆၧယီၩ က၁ိၪ့ထဲၩ့အ၀့ၫဒၪဆၧလး ခီၫခီၫလဲၪနီၪ အ၀့ၫ၁့ၪယၫထဲၩ့၀့ၫဒၪအ့ၬ. ဆၧယီၩမီၪ့ဎီၩ့၀့ၫဒၪလၧပၧၩနီၪနီၪလီၫ. ဆၧနီၪအကၠီၩ့ ယွၩအဆၧမၪလူၬလထံၫမွဲအဒုၭဖ့ၪထုၪ့၁ၭပၧၩ ဘၪဆဲၫ့လၧဆၧလီၫ့ကီၩ့၁ၭကွံၩဆၧယီၩကပဒၩ့ထၭပၧၩ ဘဲၫၦလမၩမၪဘၪဆၧအဂးနီၪလီၫ. (၂ စၫမုၫအ့လၭ ၁၁).

ဖီထဲၩ့ ၁ထံမ၁ံၫ ၆း၆, ၇. စပီလူၫအဆၧကွ့ၭယီၩ ဒုၭဖ့ၪထုၪ့၁ၭပၧၩ             ဘၪဆဲၫ့လၧဆၧလီၫ့ကီၪ့၁ၭကွံၩဆၧယီၩဘဲၫ၁့ၪလဲၪ.