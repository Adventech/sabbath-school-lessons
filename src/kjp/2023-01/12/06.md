---
title:  ယိစိၩခိၪဖၭ (ဆၧလူဒိၪဎွ့ၩဒိၪ)
date:   23/03/2023
---

ထီးဆၧအၪ့လဲၩထဲၩ့အ၁ၭဂီၩ့နီၪ, စပီလူၫနုၬလၩ့လၧဎရံၬအဆၧဖံၭဆၧမၩ အဖၧၩ့လထံၪဎးလီၫ. မွဲလၧၦကိၪ့၁့ၪကိၪ့ဘၪဒဲအ၁ၭဆီၪ့လဂၩ, ဒဲအၪ့ဎၬန့ဆၧဖျဲၪ လဂၩနီၪတၭ, လၧဂၪ့ခိၪအဆၧဒၪဖၧၩ့ မၩနၧၩ့ဆၧန့အၪမၬလီၫ. ဘဲၫစမိစ့ၭအ၁ိၭ, စပီလူၫရွံန့ဒၪဆၧထိးဆၫဎုၬအ၁ၭလၧယွၩအၦတီၩလီၩ့လဖၪ လၧဎရံၬအဂး နီၪလီၫ. အ၀့ၫဘၪထိးထးလၧနိၪထး, ဘၪဆၧခွံၬလၧလိး, ဘၪဆၧၫ့ယၫကဘၩ့ ဂၭဂီၩ့, ဘၪဆၧစၧၩ့ထၬ, ဘၪ၁ၭ၀ံလၩ့ဒိၩ, ဒဲဘၪထိးၡၪ့ထိးနၭလၧဆၧမၩထံၬထၬ အၪမၬလီၫ (၂ကီရံၫ့ ၁၁း၂၄-၃၃). အ၀့ၫထိးၡၪ့အ၁ၭဘဲၫနီၪနၧၩ့ဘဲၫ၁့ၪလဲၪ.

`ဖီ ရိမၫ ၈း၁၆-၁၈. မွဲလၧအဆၧအီၪတီၩအီၪလီၩ့အဖၧၩ့ အ၀့ၫထိးအ၁ၭလၧ ယွၩအဖိၪဘဲၫ၁့ၪလဲၪ.`

စပီလူၫအဆၧအီၪက့ၪဒိၪခိၪဖၭလၧဆၧအီၪတီၩအီၪလီၩ့နီၪ ဖ့ၪလၫ့အ၀့ၫ ဆၧစီၩ့ဆၧမၩ့လၧထိးဆၧၡၪ့ဆၧနၭလၧကဆါဎရံၬအဂးနၧၩ့နီၪလီၫ. အ၀့ၫ ကွ့ၭစိၩလံၬပရၧၫ့လၧဆၧစၧၩ့ထၬအလး - “ဖု၁ံၪ၀ဲ၁ံၪဧ့, ယလအီၪက့ၪဘၪယ၁ၭ ဘဲၫယဖီၪ့ထၬယူၭဆၧယူၭ, အ့ၪမဲွယမၩဆၧလမံၩ့ယီၩ, ယအီၪက့ၪ၁ၭနၪ့ခွံၬယ၁ၭ လၧဆၧအီၪလၧယလးခဲၫ့တၭ, ယူၬစိၩယ၁ၭလၧဆၧအီၪလၧယမ့ၬယၫ, ယလီၩ့ ဆီးလၧဆၧမၩနဲၪ့အအီၪ, ဘဲၫ၁ိၭယမိန့ဘၪယွၩအဆၧကိၭထဲၩ့ထၪ့ထီၫအခိၪဖၭ လၧယ့ၫရှူၬဎရံၬအဖၧၩ့နီၪလီၫ” (ဖလံဖံၫ ၃း၁၃, ၁၄).

`ဖီ ၁ထံမ၁ံၫ ၆း၆-၁၂, လၧပအၪ့ဎၬ၀ဲၩနီၪဆံၭ. ဆၧပရၧၫ့အမိၡါ, လၩ့ဆၫ့ ဒၪဆၧလၧပ၀့ၫ၁ံၪဎရံၬဖိၪအဂးနီၪ မွဲဆၧနီၪလဲၪ.`

လံၬဆံၫ့ဎံၪ၁ီၪ့လိၪပၧၩလၧဆၧကဲၪဒိၪကဲၪမုနီၪကြၨၭအီၪဒၪလၧပလိၪဘၪ အထီနီၪလီၫ. ဆၧနီၪမွဲလၧဆၧစူၭကီၪ့န့ထၬဆၧထူၭဆၧလၧၫ့အဂးမွဲအ့ၬ. ဆၧကဲၪဒိၪကဲၪမုနီၪမွဲ၀့ၫ ယွၩအဆၧအုၩ့လၩ့လမံၩ့ဆ့လီၫ (ဖလံဖံၫ ၄း၁၉)း “တၭဘဲၫ အလၩအဖၩ့လၧၫ့ဎွ့ၩအ၁ိၭနီၪ, ကယဲဆၧလမံၩ့လါလါလၧန၁ံၪန့ဘၪအလးအီၪ ၀့ၫနီၪ, ယယွၩမိဖ့ၪလၫ့န၁ံၪထီးအလူၬ လၧယ့ၫရှူၬဎရံၬအဖၧၩ့လီၫ.” လၧခဲၫ့ထုၬ, ဆၧကဲၪဒိၪကဲၪမုနီၪ မွဲဆၧစံၭထၪ့အၪ့အူၭယွၩအဂး လၧအ၀့ၫနဲၩန့ပၧၩဒဲဖ့ၪလၫ့   ပၧၩဆၧကိၭမံၩ့ဒ့ၭနီၪလီၫ. 

ကဆါယွၩနီၪ မွဲအုၩ့လၩ့ဆၧလၧအဖိၪ၁ံၪမိဒိၭန့ဘၪဆၧလၧဂၪ့ခိၪအဆၧထူၭ ဆၧလၧၫ့အဂးနီၪအ့ၬ. မွဲဘၪလဲၪနီၪ, အ၀့ၫစံၭလၧၦအီၪမၧၫ့ဘၪယွၩအ၁ၭလဖၪနီၪ မိဘၪထိးဘၪဆၧမၩနၧၩ့မၩစၪဆ့နီၪလီၫ. လါနၫ့ယွၩအဆၧဖ့ၪလၫ့လဖၪနီၪ ဂ့ၩနဲၪ့ဂၪ့ခိၪအဆၧထူၭဆၧလၧၫ့နီၪဒံၭလီၫ. ယွၩစံၭ၀့ၫ, “လၧန၁ံၪန့ဘၪအလး   အီၪ၀့ၫနီၪ, ယမိဖ့ၪလၫ့န၁ံၪ, ထီးဒၪနလ့ၩဆၧလစီၪ့လါလါနီၪ, ယမိယိထဲၩ့ခွါထဲၩ့ နၧၩ” နီၪလီၫ. ဒဲထီးအထုၬနီၪ အ၀့ၫမိဖ့ၪလၫ့ၦအီၪတီၩအီၪလီၩ့လဖၪနီၪလၧဆၧထူၭဆၧလၧၫ့အမွဲအတီၩ ဒဲလၧမူၩဒၩဒဲလၧ၁ၭမၧၫ့အဆိၩအကၠၪနီၪလီၫ. မွဲ၀့ၫ ခိၪဖၭလၧအလၩ့ယူၭယၪ့ဖၭဒိၪလီၫ.

လၩ့ဘူၭလၧအ၁ၭမၧၫ့အထုၬနီၪ စပီလူၫစံၭ၀့ၫနၧၩ့လၧ, “အဂဲးဘဲၫယီၩ ယမိဘၪဆၧလုထၪ့ယၧၩ အမုအလၩဘၪ၀့ၫဘိၩ့နဲၪ့ယီၩတၭ, ယထဲၩ့ယ၀့ၫအဆၧၫ့ အထီလၩ့ဘူၭ၀့ၫလီၫ. ဆၧဒုၭလၧအဂ့ၩနီၪယဒုၭယူၭ, ယစဲၪယူၭဆၧယူၭ, ယဖီၪ့ ထၬယူၭဆၧနဲၩယူၭ, ထီးယီၩလၧယၫလခီၫနီၪ, ဆၧတီၩဆၧလီၩ့အ၁ရဖူၩအီၪ၀ဲၩ ယူၭလၧယဂးယူၭ. လၧကဆါၦစ့ၩရၫ့ဆၧလၧအတီၩအလီၩ့လဂၩ မိဖ့ၪလၫ့ယၧၩ လၧမုလနံၩနီၪ, မွဲန့ၫယၧၩလဂၩလကၭလၧၩ့, မွဲကယဲၦလၧအအဲၪယူၭအဆၧနဲၪဖျီၪကိၭဂၩဒ့ၭဆ့လီၫ” (၂ထံမ၁ံၫ ၄း၆-၈). မွဲပ၀့ၫ၁ံၪထီးအလူၬ, ခၫ့ဖျီၫ့လၧယွၩ အခိးအတၩ, လီၩဖျီၪထၪ့ဆၧလမံၩ့ဎးယီၩမိန့၀့ၫ, ဒဲလၧဆၧထိးအ၁ၭတီၩလမံၩ့ယီၩ ဆ့နီၪလါဆံၭ.