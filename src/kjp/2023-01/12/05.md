---
title:  ဆၧမၩဂီၩ့ခွံၬဆရၫ့ပထးလဖၪ
date:   22/03/2023
---

ဘၩ့ဘူၭလၧယ့ၫရှူၬအဆၧမၩမိဂီၩ့၀့ၫနီၪ, အထံၩအဖျဲ၁ံၪဂဲၫလၧအနဲၩ့အဎီၩ့ ဒဲအၪ့စၪ့၀့ၫ, “ဆၧနီၪလဖၪဆံၭယံၬခိၬမိမၩအ၁ၭလဲၪး  နဂဲၫလၩ့နီၪဒဲဂၪ့ခိၪအထုၬ ဆၧမၩနဲၪ့နီၪ, မွဲအမိမၩအ၁ၭလၧဆၧနီၪလမံၩ့လဲၪ” (မၭ ၂၄း၃). ထီးနီၪလဖၧၫ့ ယ့ၫရှူၬစံၭဆၧၫ့၀့ၫနီၪ ဘၪဆၧကွ့ၭနဲၪ့ထၬလၧလံၬအဆၧၫ့နံၫဆၧၫ့လီၫ. မၭ၁ုၫ (၂၄) နီၪကွ့ၭဘၪထွ့ၫဂၪ့ခိၪအဆၧနဲၪ့လအီၪဘၪလၧပနဲၩ့ပဎီၩ့, ဆၧဒုၭဆၧယၩ အဂဲး, ဆၧ၁ၭ၀ံလၩ့ဒိၩအဂဲးလဖၪလီၫ. လၧ မၭ၁ုၫ (၂၅) စံၭဆၧအီၪကီၪ့အဆၧမၩအ၁ၭလၧယ့ၫရှူၬမိဂဲၫလၩ့ထီနီၪလီၫ. ဆၧမိမၩအ၁ၭလဖၪနီၪ ဖ့ၪနဲၪဒီၩ့၀့ၫလၧ ၡါဒီၩ့၁ၧၫ့ယွ့နီၪလီၫ. လၧဆၧနီၪအကျၩအဆၧဖ့ၪဒီၩ့လမံၩ့နီၪ မွဲတၫလၫ့လဖၪ, လၧအဎီးအၡၩလဖၪ ဆိၫ့ကၩဆၧဖ့ၪလၫ့လဖၪလၧ ယွၩဖ့ၪလၫ့ထၬပၧၩအဂဲးနီၪလီၫ.

`ဖီ မၭ၁ုၫ ၂၅း၁၄-၁၉. မွဲမပၫလဂၩ လ့ၩဆၧလၧထံၫခးအယဲၩ့နီၪလဲၪ. အ၀့ၫအီၪက့ၪထးအဆၧထူၭဆၧလၧၫ့လဖၪလၧမပၫအအီၪလဲၪ. ဆၧမၩဂီၩ့ခွံၬ ဆရၫ့ပထးနီၪ အခီၫပယီၫအီၪဘဲၫ၁့ၪလဲၪ (မၭ၁ုၫ ၂၅း၁၉).`

ဘၪလဖၧၫ့ဖၧၫ့ပဆီၫ့မီၪ့လၧ တၫလၫ့လဖၪနီၪ မွဲကဆါယွၩအဆၧဖ့ၪလၫ့ အီၪ၀ဲၩဘဲၫ၁ိၭၦ၁ၭအွံၪဆၧ, ၦချဲၩ့လၩ့ဆၧ, မွဲဆၧ၁့ၪဆၧဘၪလဖၪလီၫး  လါနၫ့ဂ့ၩ ဆၧမိလၩ့ဂၬလိၬ၁ၭစံၭ၀့ၫလၧစ့ၩလမဲနၫအဂဲးလၧ (လုကၭ ၁၉း၁၂-၂၄) အဖၧၩ့နီၪ ကျိၪစ့ၩဒဲဆၧယိထွ့ၫပၨၩ့ထၬဆၧနီၪ လီၩ၀့ၫဒၪလၩ့ထံးလၩ့ဆ့ၭလီၫ. Ellen G. White ဆ့စံၭ၀့ၫဒၪ, “ၡါဒီၩ့လၧဆၧဒုၭနဲၪဖျီၪယၧၩဘၪထွ့ၫလၧတၫလၫ့အဂဲးနီၪ ၦနၪ၁့ၪလူၬအ့ၬ. ဆၧအဒီၩ့နီၪ မွဲဆၧမၩလိၪလၧအထံၩအဖျဲ၁ံၪအဂးဘဲၫ၁ိၭ ၦဎရံၬဖိၪ၁ံၪလၧမုနံၩခဲၫ့ထုၬလဖၪ မိဒိၭန့ဘၪဆၧအခိးအတၩအဂးလီၫ. တၫလၫ့ လဖၪနီၪ ဘၪဒီၩ့၀့ၫမွဲန့ၫဆၧ၁့ၪလၧအလီၩလၩ့လၬလၩ့ဆၧဒဲ၁ီၪ့လိၪနဲၪဂၧၩ့ၦလၧ ယွၩအလူအထၫလဖၪထီးနီၪလီၫအ့ၬ. ဆၧချဲၩ့ဒီၩ့နီၪ မိစံၭ၀့ၫဆၧလဆိလလး လၧယွၩနဲၩန့အၡၩခမျၧးအဂးလီၫ.” Testimonies for the Church, vol. 1, p. 197.

`ဖီ မၭ၁ုၫ ၂၅း၂၀-၂၃. ကဆါယွၩလီၩဘၪၦလၧအတီၩ၀့ၫလၧဆၧယိထွ့ၫ ပၨၩ့ထၬကျိၪစ့ၩ လၧအမိဘၪခိးဘၪတၩလၧယွၩအဆၧမၩလးနီၪ မွဲဆၧနီၪလဲၪ. ဆၧချဲၩ့စံၭ၀့ၫ “နုၬထဲၩ့လၧနကဆါ အဆၧ၁ၭထိၬအဖၧၩ့ဆံၭ” နီၪ မွဲဆၧနီၪလဲၪ (မၭ ၂၅း၂၃).`

ဘဲၫၦၡၩအလုၫအလါအ၁ိၭ, ဆၧဆီၫ့မီၪ့လၧၦအဂူၫဂၩဒိၭန့ဘၪဆၧ (တၫလၫ့) နီၪ ဒိၪနဲၪ့အၪနဲၪ့ပၧၩဒံၭ, ဒဲမွဲဆၧနီၪအ၀့ၫ၁ံၪအမူၩဒၩအီၪလၧဘၪမၩဆၧ (ဖ့ၪလၫ့ထဲၩ့) အဒိၪနဲၪ့အၪနဲၪ့ဆ့လီၫ. လၧၡါဒီၩ့ဖၧၩ့ယီၩ, စံၭ၀့ၫ, ၦလၧအဒိၭန့ ဘၪတၫလၫ့အၡၩထုၬ, အဆံၭထုၬ (အပ့ၫထုၬ) လါနၫ့ဂ့ၩ, မွဲလၧလတီၩဘၪလၧ အဆၧအီၪၡၩခိၭနီၪအကၠီၩ့ နုၬဘၪလၧဘၩ့မုးဖၧၩ့အ့ၬဆ့လီၫ. ထီးပဆီၫ့မီၪ့ဆၧလၧ ၦဂူၫဂၩအမူၩဒၩအီၪနီၪလဂ့ၩ, မွဲပဆီၫ့မီၪ့အၪ့ဎၬဒၪလၧ ယွၩနဲၩန့ပၧၩဒဲဖ့ၪလၫ့ပၧၩ လဖၪယီၩ မိဘၪမၩလၩဖၩ့အ၀့ၫဘဲၫ၁့ၪလဲၪအဂးနီၪဆံၭ.

ထီးကဆါယွၩဂဲၫလၩ့ဒဲမၩဂီၩခွံၬဆၧမၩ (မၩပျၩ့ခွံၬဆရၫ့) အခၫနီၪ, ဆၧတီၩ မိအီၪလၧနၧၩဆ့ဧၪ.