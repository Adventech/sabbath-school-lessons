---
title:  ဆၧအခိးအတၩလၧဆၧတီၩဆၧလီၩ့အဂး
date:   19/03/2023
---

`ဖီ ဟံဘြုၫ ၁၁း၆. လံၬဆံၫ့ဎံၪယီၩမိလီၩဘၪပၧၩဆၧနီၪလဲၪ. ပကြၨၭစံၭဆၧ ဆၧနီၪဘဲၫ၁့ၪလဲၪ. ဖီဆ့ နဲၪ ၂၂း၁၂;  အဲၫ ၄၀း၁၀;  ဒဲ အဲၫ ၆၂း၁၁. လံၬဆံၫ့ဎံၪ အဆၧၫ့လဖၪယီၩ ၁ီၪ့လိၪပၧၩဆၧနီၪလဲၪ.`

ဆၧအခိးအတၩလၧကဆါဖ့ၪလၫ့အဖိၪအလံၩအတီၩအလီၩ့လဖၪနီၪ လၩ့ဆၫ့ဒိၪနဲၪ့ဆၧကိၭမံၩ့, ဘဲၫ၁ိၭ၁ၭမုအဆၧမၩလဖၪနီၪ ၦၡၩအၪ့ဎၬနၪ၁့ၪလလူၬ ဘၪနီၪလီၫ. “ၦၡၩအလၨဆၧချဲၩ့နီၪ လီၩဖျီၪထၪ့ယွၩအဆၧတီၩဆၧလီၩ့ထၪ့ဘၭ အ့ၬ. ၦလၧအဒိၭန့ဘၪဆၧနီၪလဂၩလါလါဒၪလီၫမိနၪ၀့ၫ၁့ၪ, အ့ၪမွဲ၁ၭလၧအဆၧၫ့ အထုၬ (အကန့်အသတ်) နီၪ အၪ့ဎၬဆီၫ့မီၪ့ကဆါယွၩအမူၭခိၪဘၩ့မုးအလၩအဖၩ့ အဂဲးထၪ့ဘၭန့အ့ၬ.” Ellen G. White, The Great Controversy, p. 674.

လၧကဆါယ့ၫရှူၬအဆၧလီၩလၩ့လၬလၩ့လၧခိၪလီၩ့ခိၪအခၫနီၪ, မၩထုၬ၀့ၫ လၧဆၧချဲၩ့လဖၪယီၩလီၫး “ထီးၦဒုၪဒွ့ၪန၁ံၪဒဲ မၩအၧၩ့မၩနၭန၁ံၪတၭ, စံၭအၧၩ့ စံၭ၁ၫ့န၁ံၪလၧဆၧကိၭမံၩ့ဒ့ၭ လတီၩဘၪလၧယကၠီၩ့တၭ, န၁ံၪမိအီၪမုၬ၀့ၫဒၪလီၫ. ၁ုၪ့ထိၬ၁ၭထိၬဒဲ၁ုၪ့ဎွံၫ၁ၭယီၫဖၭဒိၪဆံၭ. အဂဲးဘဲၫယီၩ န၁ံၪအခိးအတၩအီၪ၀့ၫလၧ မူၭခိၪဒိၪမၬလီၫ. အဂဲးဘဲၫယီၩ အ၀့ၫ၁ံၪမၩအၧၩ့မၩနၭမီၪလဖၪလၧ န၁ံၪလချုၭ အီၪဒံၭဘၪ ဘဲၫနီၪအ၁ိၭဆ့လီၫ” (မၭ ၅း၁၁, ၁၂). လံၬဟံဘြုၫ (၁၁) အဆၧကွ့ၭနဲၪ့လၧ ၦဆူနဲၩဖိၪ၁ံၪအဂဲးဂီၩ့နီၪ, လီၩဖျီၪထၪ့ဘၪမွဲနီၪယ့ၫရှူၬဘၪအဲၪဒိၭ ဂဲၫလၩ့ထိး၁ံၫအ၁ၭလၧထုၪ့စူၪယၫအလီၩ့နီၪလဲၪဆ့လီၫ.

“မၩအ၁ၭဘဲၫနီၪတၭ, ၦၡၩထိးအ၁ၭခံၭ၁ၧၫ့ခံၭလၫဎွ့ၩနီၪအီၪ၀ၬဖီၩ့ပၧၩတၭ, မွဲပအီၪက့ၪလၩ့ခွံၬကယဲဆၧအဎၧၫ့လမံၩ့လါလါ, ဒဲဆၧဒဲၩဘၭလၧအဘၪပၧၩယီၫ နီၪ, ဆၧစဲၪ့ပြၧၩ့အီၪလၧၦမ့ၬယၫတၭ, မွဲပစဲၪ့လၧ၁ၭဆၧၩ့ဆံၭ. ၦလၧအဒုၭကဲၪထၪ့ ၁ၫ့ဆၧနဲၩ ဒဲမၩလၧၫ့ထၪ့ဎွ့ၩထၪ့၀့ၫ, ယ့ၫရှူၬလဂၩနီၪ, ယိစိၩအ၀့ၫဒၪဆံၭ, အ၀့ၫ ဒၪနီၪလၧဆၧ၁ၭထိၬဆၧအီၪက့ၪလၩ့၀့ၫလၧအမ့ၬယၫအကၠီၩ့, ထိးထုၪ့စူၪယၫ တၭ, လအီၪက့ၪဘၪဆၧမ့ၬမဲနီၪ လၧဆၧနးမံၩ့တၭ, ဆၧၫ့နၩ့ယူၭလၧယွၩအလး ဆီၩ့ဆီ အစူၪထွ့ၪလခီၫယူၭလီၫ” (ဟံ ၁၂း၁, ၂).

ဆၧဖ့ၪလၫ့ဆၧအခိးအတၩ လၧဆၧတီၩဆၧလီၩ့အဂးနီၪ, မွဲဆၧမၩအ၁ၭလၧ ဆၧအၪ့ဎၬဒိၭန့ဆၧထိးထဲၩ့တၩ့ထဲၩ့လၧဆၧမၩနီၪအ၁ိၭအ့ၬ. ကယဲၦအီၪလၧပနဲၩ့ ပဎီၩ့၁ံၪ, ဒဲလၧၦၡၩအအီၪလၧလံၬဆံၫ့ဎံၪဖၧၩ့အကျၩဒၪလ့ၬလဖၪနီၪ အီၪလၧ အဘိၪ့အထးလၧၫ့ဎွ့ၩလၧယွၩအမ့ၬယၫဧၪ. အီၪအ့ၬ, အီၪနးဂၩအ့ၬ. မိလၧၫ့ထၪ့ ဎွ့ၩထၪ့၀့ၫဒၪလၧထုၪ့စူၪယၫအကၠီၩ့လီၫ. အ့ၪပထိးထဲၩ့ပ၁ၭလၧပဆၧမၩန့၁့ၪနီၪ, ဆါယ့ၫရှူၬမိဘၪထၪ့လၧထုၪ့စူၪယၫလီၩ့အလးအီၪအ့ၬ. မွဲဆၧနီၪ, မွဲလၧဆၧမၩ အ့ၬ, မွဲ၀့ၫဒၪလၧအခိးအတၩဖၧၩ့လီၫ. “အ့ၪဘၪဆဲၫ့လၧဆၧအခိးအတၩနီၪ,  ဘၪဆဲၫ့လၧၩ့လၧဆၧမၩအ့ၬ. အ့ၪလမွဲဘၪဘဲၫနီၪတၭ, ဆၧအခိးအတၩမွဲလၧၩ့ ဆၧအခိးအတၩအ့ၬ. «အ့ၪဘၪဆဲၫ့လၧဆၧမၩတၭ, ဘၪဆဲၫ့လၧၩ့လၧဆၧအခိး အတၩအ့ၬ. အ့ၪလမွဲဘၪဘဲၫနီၪတၭ, ဆၧမၩမွဲလၧၩ့ဆၧမၩအ့ၬ¬” (ရိမၫ ၁၁း၆). ဆၧဖ့ၪလၫ့, ဆၧအခိးအတၩနီၪ မွဲလၧပဆၧမၩအ့ၬ, ပမၩဆၧနီၪဆ့ မွဲဆၧမၩလၧပဆၧ၁ၭအီၪ, မွဲကဆါယွၩမၩ၀ဲၩဆၧလၧပဂးအကၠီၩ့လီၫ.

ဆၧထိးထဲၩ့တၩ့ထဲၩ့ခၫ့ဖျီၫ့လၧဆၧအခိးအတၩဒဲ လၧဆၧမၩအဆၧဖ့ၪလၫ့ အဘိၩ့ဆၧၩ့ အဆၧလၩ့ဆၫ့လိၬ၁ၭနီၪ မွဲပနၪ၁့ၪဘၪဘဲၫ၁့ၪလဲၪ.