---
title:  ၀ံးယရှုစလံၫ့အ၁ၫ့
date:   21/03/2023
---

လံၬဆံၫ့ဎံၪအဆၧဒုၭနဲၪဖျီၪဆၧလၧ၀ံးယရှုစလံၫ့အ၁ၫ့နီၪ မွဲဆၧလၧ စအၫဘြဟၫ့ဒၪစိၩ၀ဲၩ၀့ၫလၧ ဆၧဆူဆၧနဲၩအဖၧၩ့လီၫ. “အဂဲးဘဲၫယီၩ မွဲအယိလါအဒိၩ့အထၫ့လၧအအီၪလၧအခၪ့ထံၭလဖၪ, ၦလၧအမၩ၀့ၫဒဲဒုၭကဲၪထၪ့ ၀့ၫလဂၩနီၪ မွဲယွၩလီၫ” (ဟံ ၁၁း၁၀). ၀ံးယရှုစလံၫ့အ၁ၫ့နီၪ မွဲကဆါယွၩအစူၪလးအဂ့ၩထုၬ, လၧအ၁ုၪ့ထၪ့၀့ၫလၧ ၦအအဲၪအနၫ့ဆါဒဲဖိၬထွ့ၫအဆၧမၪလူၬ လဖၪနီၪအဂးလီၫ. ယရှုစလံၫ့အ၁ၫ့နီၪ မိမွဲယွၩအဖိၪအီၪတီၩအီၪလီၩ့လဖၪ မိဘၪ အီၪ၀့ၫအနံၪ့ (၁၀၀၀) လၧမူၭခိၪ, ဒဲလၧခဲၫ့ထဲၩ့, မိအီၪဘၪ၀့ၫလၧဂၪ့ခိၪအ၁ၫ့ယီၩ အဆိၩအကၠၪလီၫ. ဆၧနီၪမွဲဆၧပရၧၫ့အဂ့ၩလၧ ၦလမိ၁ုၭဘၪအလးလၧဆၧပိၭ ဆၧလိၬလဖၪနီၪအဂးလီၫ. ကဆါယွၩယိထွ့ၫဆၧထီးအလူၬလီၫ. စယီဟၫ့ စံၭ၀့ၫလၧအ၀့ၫဒၪဘၪ၀ံးဆံၫ့ဎံၪနီၪလီၫ. “တၭယဒၪဘၪဒိၩ့ဆံၫ့ဎံၪယရှုစလံၫ့ အ၁ၫ့နီၪ, ဂဲၫလၩ့လၧယွၩအအီၪ လၧမူၭခိၪတၭ, အီၪတဲၩ့၀ဲၩအ၁ၭဘဲၫတလၭမူၭ အမုၪ အီၪကယၧၩ့အ၁ၭ လၧအ၀ၩအဂးအ၁ိၭနီၪလီၫ” (နဲၪဖျီၪ ၂၁း၂).

`ဖီ နဲၪဖျီၪ ၂၁. ဆၧအုၩ့လၩ့မွဲနီၪအီၪလၧပဂးလဲၪ.`

ဆၧဂဲးအၪမံၩ့လၧပဆီၫ့မီၪ့လ၁့ၪဘၪ, မွဲဆၧဒဲၩဘၭမၩဂၭဂီၩ့ခွံၬပဆၧ၁့ၪယၫ နၪ၁့ၪ, ဒဲစီၪဆီၫ့မီၪ့ဆၧထီၩ့ဒၪထၧၫ့ဂၪ့ခိၪလၧ ဘၪဆၧဒဲၩဘၭအဆၧမၩဘၪထံၭ အဖၧၩ့လီၫ. လါနၫ့ဂ့ၩပမိမၩန့နၪ၁့ၪဆၧနီၪ အီၪဎွ့ၩဒဲဆၧယိလါလီၫ.

အဆိၫထုၬ, ဘဲၫကဆါဎရံၬဂဲၫအီၪမၧၫ့လၧပဂၪ့ခိၪအလၧၫ့ဎွ့ၩဒဲဆၧဒဲၩဘၭ, မၩန့ၦၡၩအခံးအဂၩ့အ၁ိၭ, မိအီၪဘူၭ၀့ၫလၧပၧၩ လၧဂၪ့ခိၪအ၁ၫ့အဖၧၩ့နီၪဆ့လီၫ. မွဲထးဂ့ၩထီဘၪလၩ့ဆၫ့ လၧပမိဒၪဘၪပကဆါလၧမ့ၬခီၫမ့ၬ, ပမိန့ဘၪထဲၩ့ဆၧ လၧၫ့ဆၧဎွ့ၩလၧဆၧဒဲၩဘၭမၩဘံၭပမ့ၬလန့လၧၩ့ဘၪနီၪလီၫ.

ဒဲ, ထီးနီၪဆ့, ပ၀့ၫ၁ံၪလၧပ၁့ၪယၫဘၪန့ၫဆၧ၁ုၪ့အုၭ၁ၭအုၭ, ဆၧဂၪ့အုၩ ဂၪ့ထိၬယီၩ ပမိနၪ၁့ၪဆၧအုၩ့လၩ့အဒိၪထုၬလၧလံၬဆံၫ့ဎံၪဖၧၩ့နီၪး “မွဲအထူၭခွံၬ အ၀့ၫ၁ံၪအမ့ၬထံၫထီးအလူၬ လၧအမ့ၬ၁-အဖၧၩ့တၭ, ဆၧ၁ံၫအီၪလၧၩ့အ့ၬ. ဒဲဆၧ၁ုၪ့အုၭ၁ၭအုၭလအီၪလၧၩ့ဘၪ, ဒဲဆၧဂၪ့ဆၧယၧၩ့လအီၪလၧၩ့ဘၪ, ဒဲဆၧ၁ုၪ့ ဎဲၫ၁ၭဎဲၫအီၪလၧၩ့ဆ့အ့ၬ. အဂဲးဘဲၫယီၩ ဆၧအီၪလၧအခၪ့ထံၭလဖၪနီၪ ဖီၩ့ခွံၬ ယူၭ၀့ၫယူၭ” (နဲၪ ၂၁း၄). “ဆၧအီၪလၧအခၪ့ထံၭလဖၪ” မိလ့ၩဖီၩ့ခွံၬ၀့ၫ, ဒဲဆၧလၧလမၩဒံၭဘၪအ၁ၭလဖၪမိကဲၪထၪ့၀့ၫဒၪနီၪလီၫ.

ဒဲ, ထံၫမၧၫ့အချိၬဎံၫလၧအဂဲၫလၩ့လၧယွၩဒဲ၁ိၪဖိၪအလးဆီၩ့ဆီအအီၪ, ဒဲ၀ါလခီၫနီၪ အီၪ၀့ၫလၧ၁ံၪ့မၧၫ့လၧအ၁ၪထၪ့၀့ၫလဆံၫနံၫဖၧၫ့လီၫ. ယွၩအလး ဆီၩ့ဆီအီၪ၀့ၫထီးနီၪ, ဒဲ “အ၀့ၫ၁ံၪမိဒၪဘၪ၀့ၫအမ့ၬ” လီၫ (နဲၪ ၂၂း၄).  ထီးနီၪ လဖၧၫ့, ၦဘၪဆၧထိးထဲၩ့တၩ့ထဲၩ့လဖၪ မိအီၪဘၪ၀့ၫဘူၭထံၭလၧယွၩ, လၧပလဒိၭန့ဒံၭဘၪထီးယီၩလီၫ.

ဖီ နဲၪဖျီၪ ၂၁း၈. ဆၧဘၪထွ့ၫလၧၦမိထိးဘၪဆၧ၁ံၫနံၫဖၧၫ့လဖၧၫ့အဂဲး လီၫ. ဆၧဒဲၩဘၭလၧအ၀့ၫမၩနီၪ ထီးဒၪလ့ၬ ကဆါဎရံၬလကွဲၪဖျါလၧၩ့ဘၪနီၪ မွဲဆၧနီၪလဲၪ. ဘၪမွဲနီၪၦလနၩ့နၩ့လၧမၩဆၧဒဲၩဘၭ လမံၩ့ဎးလၧအ၀့ၫ၁ံၪအ၁ိၭနီၪ န့ဘၪထိးထဲၩ့တၩ့ထဲၩ့လဲၪ. ဆၧလၩ့ဆၫ့အဂဲးမိၡါလၧၦနံၫဖုၫယီၩ မွဲဆၧနီၪလဲၪ.