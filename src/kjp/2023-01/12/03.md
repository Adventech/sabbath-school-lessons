---
title:  ၁ၭမၧၫ့အဆိၩအကၠၪ
date:   20/03/2023
---

ဘဲၫပမွဲၦၡၩအ၁ိၭ, ဆၧအဆိၩအကၠၪလမံၩ့နီၪ အီၪခိၭထၬပၧၩလီၫ. လံၬဆံၫ့ဎံၪလီၩဘၪပၧၩလၧဆၧအဆိၩအကၠၪယီၩ အီၪနံၫမံၩ့အကျၩ, ၦလဂၩ လါလါမိဒိၭန့ဘၪ၀့ၫလမံၩ့မံၩ့လီၫး မွဲဆၧမၧၫ့အဆိၩအကၠၪ ဒဲဆၧ၁ံၫအဆိၩအကၠၪ နီၪလီၫ. မွဲဆၧနီၪလီၫ. ဆၧဂၭဎ့ၭအလးအဂူၫဂၩအီၪအ့ၬ. ဆၧအီၪဎၩ့လၧအိၩဒဲ လၧယီၩန့အ့ၬ. ဆၧနီၪဆၧလမံၩ့မွဲ (ဆၧမၧၫ့) အ့ၪလမွဲ (ဆၧ၁ံၫ) လီၫ.

`ဖီ ရိမၫ ၆း၂၃ ဒဲ ယီဟၫ့ ၃း၁၆ နီၪဆံၭ. လၧပဂးဆၧရွံန့၁့ၪဆၧနီၪလဲၪ.`

လၧဆၧရွံန့ဆၧလၧဆၧနံၫမံၩ့ယီၩအကျၩ နဘၪဆီၫ့မီၪ့ကၪနၭလ့ၬဧၪ.

ထးဂ့ၩထီဘၪလၧ အ့ၪနဖီဘၪလံၬယီၩနီၪ, နမိရွံန့ဘၪဆၧမၧၫ့အဆိၩအကၠၪ လီၫ. ကဆါယွၩအီၪလၧအစီၩ့အမၩ့ဒဲအဆၧ၁့ၪဆၧဘၪအဂ့ၩထုၬ, မွဲဘဲၫလီၩ၀့ၫ အ၁ိၭနီၪ မၩလၧၫ့မၩဎွ့ၩ၀့ၫထီးအလူၬလီၫ. လၧပ၀့ၫဒၪလခီၫ ပဘၪမၩမွဲန့ၫပဘၪ ဆူနဲၩအ၀့ၫ, ဒဲဒိၭနဲၩ့၁ၭလၧယ့ၫရှူၬအဆၧမၩဂ့ၩလဖၪ, ဒဲလၧဆၧနဲၩအဖၧၩ့ ဘၪထီး နဲၪ့ဖိၬထွ့ၫအလူအထၫနီၪလီၫ.

`ဖီ ယီဟၫ့ ၁၄း၁-၃. ကဆါဖ့ၪကိၪ့ပၧၩလၧအဆၧၫ့ဖိၪ (၁) ဖၧၩ့နီၪမွဲဆၧနီၪလဲၪ, ဒဲလၧအဆၧၫ့ဖိၪ (၂) ဒဲ (၃) အဖၧၩ့နီၪ အ၀့ၫအုၩ့လၩ့ပၧၩဆၧနီၪလဲၪ.`

အမုနံၩခဲၫ့ထုၬလၧအ၀့ၫဂဲၫအီၪမၧၫ့၀့ၫအဖၧၩ့နီၪ, ယ့ၫရှူၬဖ့ၪလၫ့ဆၧယိလါ လၧအထံၩအဖျဲ၁ံၪအဂးလီၫ. အဆၧချဲၩ့လဖၪနီၪ ဖ့ၪဆီၪ့ထၪ့အ၀့ၫ၁ံၪအဂဲးအဘၭ လၧဆၧ၁ၭဂၭဂီၩ့ဒဲဆၧကၪဆၧဂဲၩအထီနီၪလီၫ. အဆၧချဲၩ့လဖၪနီၪ မိကဲၪဆၧဂဲး ဆၧဘၭလၧပဂးဆ့လီၫ. ယ့ၫရှူၬဂဲၫလၩ့လၧမူၭခိၪ, ထဲၩ့ထၪ့ထဲၩ့လၧမူၭခိၪ, ဒဲမၪလူၬထၬပၧၩ, “ဘဲၫ၁ိၭန၁ံၪမိအီၪဘၪ ထီးယအီၪအလးနီၪ ယမိဂဲၫထဲၩ့ဒီၭတၭ, မၩန့န၁ံၪလၧယအီၪလီၫ.”

ဆၧအကၧၩ့ဒိၪအၪနဲၪ့ဆၧအဂူၫဂၩ, မွဲကဆါဎရံၬအဆၧထိး၁ံၫအ၁ၭလၧ ထုၪ့စူၪယၫလီၩ့လၧအဂဲၫလၩ့အဂုခိၪလဖၧၫ့နီၪ မွဲဆၧမၩလၩ့ထံးအဆၧဂဲၫလၩ့ နံၫဖၧၫ့လဖၧၫ့အဂး, အ့ၪမွဲဆၧဂဲၫလၩ့ထဲၩ့နံၫဖၧၫ့လဖၧၫ့လအီၪဘၪနီၪ အဆၧဂဲၫလၩ့လၧအခၪ့ထံၭလဖၧၫ့အဆၧဂ့ၩနီၪ အီၪမိကဲၪဘဲၫ၁့ၪလဲၪ. ဘဲၫအ၀့ၫဂဲၫလၩ့ ထိး၁ံၫအ၁ၭယူၭနီၪ မွဲဆၧလၩ့ထံးလၧပမိန့ဘၪဘဲၫအ၀့ၫအုၩ့လၩ့၀ဲၩ၀့ၫအ၁ိၭလီၫ. “ဘဲၫ၁ိၭန၁ံၪမိအီၪဘၪထီးယအီၪအလးနီၪ ယမိဂဲၫထဲၩ့ဒီၭတၭ, မၩန့န၁ံၪလၧ ယအီၪလီၫ” (ယီဟၫ့ ၁၄း၃).

ဆီၫ့မီၪ့အီၪဂုးလၧကဆါဎရံၬအဆၧဂဲၫလၩ့အခၪ့ထံၭလဖၧၫ့နီၪ မွဲဆၧထိး အ၁ၭလၩ့ထံးလၧအဆၧဂဲၫလၩ့နံၫဖၧၫ့လဖၧၫ့အဂဲးနီၪဆံၭ. ဆၧဂဲၫလၩ့နံၫဖၧၫ့ လဖၧၫ့အဆၧအုၩ့လၩ့လၧပမိနဲၩန့ဘၪအဂး, ဆၧမၩအ၁ၭလၧအဂဲၫလၩ့အခၪ့ထံၭ နီၪ မွဲနီၪလဲၪ.