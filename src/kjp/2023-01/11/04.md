---
title:  အထီလၧၦကဘၪအီၪဘၪဘၪ (ယိၩယိၩ)
date:   14/03/2023
---

လၧဆၧကၪဆၧဂဲၩအထီ ၦမုနွ့ၫနံၩဖိၪ၁ံၪကဘၪအီၪမၧၫ့ဘဲၫ၁့ၪလဲၪ. ၦကအီၪမၧၫ့အီၪဂဲၩအဂးကၪနၭမၬဧၪ. ၦ၁့ၪယၫထဲၩ့ဂၪ့ခိၪယီၩ ကထုၬ၀့ၫဒၪဒဲ ဎရံၬကဂဲၫလၩ့အထီလၩ့ဘူၭ၀့ၫဒၪယူၭအကၠီၩ့တၭ, ကယဲၦဆၧအီၪလဖၪ ပက၁ိၫ့ ထဲၩ့လၧဆၧလီၩလၩ့လၬလၩ့ဆၧ၁ၭထိၭအပရၧၫ့အဂး လၧဂၪ့ခိၪဖိၪလဖၪအဂး မွဲ၀့ၫဒၪဆၧၫ့ထီဘၪ၀့ၫဒၪယူၭ. ၦ၁့ၪယၫတၡါၡါလယံၬလမီၭဘၪနီၪ ကယဲဆၧအီၪလၧဂၪ့ခိၪလဖၪယီၩ ကဘၪဆၧဆူၭခဲၩထၪ့လၧမ့ၪနီၪလီၫ.

`ဖီ ၂ပံတၧၫ ၃း၃-၁၂. စပံတၧၫချဲၩ့၀့ၫဒၪဘၪဆဲၫ့လၧမုနံၩထုၬအဂဲးဘဲၫ၁့ၪလဲၪ.`

လၧယွၩအလူအထၫအဖၧၩ့ ပ၁့ၪယၫထဲၩ့ဘၪမွဲယွၩကမၩန့ပဆၧလဖၪလၧ မူၭခိၪနီၪအ့ၬ. ဆၧထီးအလူၬကဘၪဂၭဂီၩ့ခွံၬဎုၬလၧဆၧဒဲၩဘၭဒဲဆၧအၧၩ့ဆၧ၁ၫ့ လဖၪနီၪလီၫ. ကယဲဆၧအီၪလၧဂၪ့ခိၪချိၫ့လဖၪယီၩ ကခဲၩထၪ့ဒဲကဂၭဂီၩ့ခွံၬထီး အလူၬလါနၫ့ဂ့ၩ ဎရံၬအစူၪ, အခၪ့လီၩ့အဎိၩ့လးလဖၪနီၪ ကအီၪထး၀့ၫဒၪလၩ့ဆိၬ လၩ့ကၠၪနီၪလီၫ.

မွဲဘဲၫနီၪတၭ, လၧၦဆၧပၨၩ့ဆၧလဖၪယီၩ ၦကမၩဘဲၫ၁့ၪလဲၪ. “အဆၧၫ့ အထီဘိၩ့နဲၪ့ယီၩ ၦထၧၫ့ဖု၀ဲလဖၪကြၨၭအီၪက့ၪလၩ့ၡၩအ၀့ၫ၁ံၪအစူၪလးခၪ့ခိၪနီၪ လီၫ. မွဲကဘၪမၩဂုထၪ့ဎွ့ၩထၪ့ဆၧအထီအ့ၬ. လယံၬလမီၭဘၪၦကဘၪလ့ၩထၪ့ လၧမူၭခိၪလီၫ. ဆၧနီၪအကၠီၩ့အီၪမၧၫ့ဘဲၫဂၪ့ခိၪဖိၪအ၁ိၭလဂ့ၩ, ၁ိၩ့ထဲၩ့နဆၧလဖၪဘဲၫကကဲၪထၪ့ဆၧန့၁ၫလၧမူၭခိၪအဂးဆံၭ.” E. G. White, Counsels on Stewardship, p. 59.

အ၀့ၫကွ့ၭထဲၩ့လံၬယီၩလၧအဖီၩ့ခွံၬအနံၪ့အယၩဘျဲၪအိၩလါနၫ့ဂ့ၩ ၁နိၫယီၩ အီၪဂုးခၧၫ့ထီၩ့လၧမုဆၫလနံၩယီၩဆ့လီၫ. ၦ၁ၭမၧၫ့ယီၩ မွဲဖၨၪခိၬလီၫတၭၦခံၫ့ ၦခၫယီၩအီၪယံၭနးမံၩ့အ့ၬ. အနံၪ့ ၆၀, အနံၪ့ ၈၀, အနံၪ့ ၁၀၀ ယီၩ အ့ၪမွဲၦထိၪနဲၪဎီၩ့လၧဆၧလၩ့ဆိၩလၩ့ကၠၪတၭ, ၦ၁ၭမၧၫ့ယီၩလၩ့လီၫ့ကီၩ့ဆံၭအၪလဲၪ. ချုၭနဖီလံၬလနွ့ၫယီၩအဂးလဂီၩ့ဒံၭဘၪ န၁ၭမၧၫ့ထုၬမွဲ၁့ၪအကၠီၩ့တၭ, လခဲၫ့န၁ံၪ က၁့ၪယၫလမံၩ့နီၪ မွဲဎရံၬအဆၧဂဲၫလၩ့နံၫဖၧၫ့လဖၧၫ့နီၪလီၫ. (အခံၫ့နီၪဖျီးခွံၬချဲၫ့ မၬနီၪမွဲအ့ၬဧၪ).

ၦမုနွ့ၫနံၩဖိၪ၁ံၪယီၩ ကြၨၭအီၪမၧၫ့လၧဆၧလၩ့ဆိၩလၩ့ကၠၪအဆၧဖၩ့အဖၧၩ့  နီၪလီၫ. ၦကဘၪမၩဆၧဖံၭဆၧမၩဘဲၫၦကလုအၪ့လုအီၪၦဂံၪ့ဒီၪ့ဖိၪ၁ံၪလၧၫ့လၧၫ့ ဎွ့ၩဎွ့ၩကန့အဂးလါနၫ့ဂ့ၩ အ့ၪမွဲၦကဲၪဒိၪကဲၪမုထၪ့တၭ ထီးအဲၪလၩ့နစူၪလးခၪ့ခိၪဂီၩ့လီၫ့ကီၩ့၁ၭကွံၩဆၧလဂ့ၩ, ဖ့ၪလၫ့မၩဆၧၩ့ယူၭၦၡၪ့ဖိၪယၬဖိၪဆံၭ. အ့ၪမွဲၦထုၪ့ ပ၁ၭလန့လချုၭဘၪတၭ ၦနး၁ၭကဂၭဂီၩ့ခွံၬတၡါနီၪလီၫ.

လၧခဲၫ့ ၁၀ နံၪ့အဖၧၩ့ အ့ၪမွဲပ၁့ၪယၫထဲၩ့ဎရံၬကဂဲၫလၩ့တၭ နကအၪ့လဲၩထၪ့ န၁ၭမၧၫ့ဘဲၫ၁့ၪလဲၪ. ၅ နံၪ့အဖၧၩ့ အ့ၪလမွဲဘၪ ၃ နံၪ့အဖၧၩ့ နကမၩဘဲၫ၁့ၪလဲၪ.