---
title:  အထီလၧၦအၪ့ဎွ့ၩအၪ့ဆၫလန့ဘၪနးဂၩ
date:   16/03/2023
---

လံၬဆံၫ့ဎံၪဒုၭနဲၪဖျီၪထၭဆၧအဂဲးလၧ မုနံၩခဲၫ့ထုၬဆၧကကဲၪထၪ့လဖၪနီၪ လီၫ. စဒၫ့နအ့လၭကွ့ၭထၭမုနံၩခဲၫ့ထုၬအဂဲး “တၭဆၧၡၪ့ဆၧနၭအထီမိအီၪထၪ့ ၀့ၫလၧထီးဒၪၦလဆၨၩအီၪထၪ့၀့ၫ ခီၫလၧအထီလထီနီၪ, နၭ၀့ၫဘဲၫနီၪအ၁ိၭ လအီၪဘၪတၭ (ဒၫ့ ၁၂း၁). အ့ၪမွဲပယိဆီၫ့မီၪ့ထဲၩ့ဆၧၡၪ့ဆၧနၭအဆၧၫ့အထီ အဖီၩ့ခွံၬအခံၫ့အခၫအိၩတၭ မွဲအဒုၭ၁့ၪယၫထဲၩ့ပၧၩဆၧကအၧၩ့က၁ၫ့ဘဲၫ၁့ၪလဲၪနီၪ ပ၁့ၪယၫထဲၩ့ဘၪနီၪလီၫ. 

လံၬနဲၪဖျီၪဖၧၩ့လီၩဖျီၪထၪ့၀့ၫဒၪ ဆၧၡၪ့ဆၧနၭအထီဖၭဒိၪကအီၪထၪ့၀့ၫဒၪချုၭယ့ၫရှူၬလဂဲၫလၩ့ဒံၭဘၪ နံၫဖၧၫ့လဖၧၫ့အထီနီၪလီၫ.

`ဖီ နဲၪဖျီၪ ၁၃း၁၁-၁၇. မုနံၩထုၬဆၧမၩနၧၩ့မၩစၪဆၧလဖၪအဖၧၩ့ ဘၪဆဲၫ့ ထဲၩ့လၧကျိၪစ့ၩယီၩ ယွၩဒုၭဖ့ၪထုၪ့၁ၭပၧၩဘဲၫ၁့ၪလဲၪ.`

“နအၪ့ဎွ့ၩ, အၪ့ဆၫဆၧန့အ့ၬ” ၦ၁ၭမၧၫ့မုလနံၩယီၩ မွဲပအၪ့ဎွ့ၩအၪ့ဆၫဆၧ ဆံၭအၪလဲၪ. မုလနံၩယီၩၦအၪ့ဆၫလၩ့ပဂဲးဘၭ, ၦဆၧလဖၪလၧၦလအဲၪဒိၭမၩန့ လဖၪအစူၪဖၧၩ့တၭ ပမၩန့ထဲၩ့အလံၩ့အလဲၫ, အဎွ့ၩလဖၪနီၪလီၫ. နအၪ့ဎွ့ၩ အၪ့ဆၫဆၧလန့ဘၪနးမံၩတၭ အခီၫပယီၫနီၪ နလ့ၩလ့ၩထဲၩ့ထဲၩ့, မၩထဲၩ့ဖံၭထဲၩ့ ဆၧလၧၦၡၩအကျၩလန့ဘၪနီၪလီၫ. ၦလၧအလူတီၩလၧကဆါယွၩလဖၪ ကဘၪဒၪဆၧၫ့ယၫဆၧလဖၪယီၩ ဆီၪ့ဆီၪ့လ့ၬလီၫ. အ့ၪမွဲနကျိၪစ့ၩအီၪအၪတၭ, နကဘၪၡၪ့ဘၪနၭအၪဒဲ ဆၧမၩဆီၪ့မၩနီၩ့လၧနဖၫ့ခိၪကအၪတၭ လၧနဂးကကၪဂဲၩအၪမၬလီၫ.

မွဲဘဲၫနီၪအကၠီၩ့တၭ, ၦကဘၪအီၪတဲၩ့၀ဲၩပ၁ၭဘဲၫ၁့ၪလဲၪ. လၧယွၩအဆၧမၩ ဆၧၩ့အဖၧၩ့ ၦကဘၪစဲၪ့ထၪ့ခွံၬလၧမၫမၧၫ့ဆၧအဆၧအၪ့မၧၫ့ဎီးပၧၩနီၪလီၫ. အ့ၪမွဲပလဘဲၩ့ဘၪပ၁ၭလၧဂၪ့ခိၪအဆၧလဖၪတၭ အ့ၪမွဲပကဘၪဖ့ၪလၫ့ခွံၬဆၧလဖၪ နီၪထီးအလူၬနီၪ မွဲမၩကၪမၩဂဲၩပၧၩကန့အ့ၬ. ၦအီၪလူတီၩလၧယွၩကန့နီၪလီၫ.

`ဖီ ၅မိစ့ၭ ၁၄း၂၂ ဒဲ အဆၧၫ့ဖိၪ ၂၃ အလးခဲၫ့နီၪဆံၭ. ယွၩအၡၩ၁ံၪဘဲၫန့ ဘၪဆၧဂုထၪ့အၪထၪ့အ၁ိၭ, အ၀့ၫ၁ံၪကဘၪမၩ၀့ၫဘဲၫ၁့ၪလဲၪနီၪ ယွၩဖ့ၪကိၪ့ဆၧအီၪဘဲၫ၁့ၪလဲၪ. မွဲဘၪနီၪယွၩအၪ့မၧၫ့အ၀့ၫ၁ံၪဘဲၫနီၪ၁ိၭလဲၪ.`

ယွၩချဲၩ့ပျၩ့ထၪ့ဆၧခၫ့ဖျီၫ့လၧ စမိစ့ၭဘၪဆဲၫ့ထဲၩ့လၧဆံၫပိၩ့လပိၩ့အဂဲး “ဘဲၫ၁ိၭနမိမၩလိၪဆၧ၁ၭမဲၪ ယဟိ၀ၩနယွၩကိၭမုနံၩကိၭမုနၩဒ့ၭလီၫ့” (၅မိစ့ၭ ၁၄း၂၃). ဘဲၫလံၬအၪ့အူၭစံၭ၀့ၫဒၪလၧ အၪ့အူၭ ၃၁း၁၉ အဖၧၩ့အ၁ိၭ ဆၧ၁ၭမဲၪ ယွၩနီၪ မွဲ၀့ၫဒၪဆၧဒိၭနဲၩ့အ၁ၭလၧယွၩနီၪလီၫ. “နဆၧဂ့ၩဆၧဘွၩလၧနအီၪက့ၪ ကီၪ့လၧ ၦလၧအ၁ၭမဲၪနၧၩအဂး, လၧနမၩ၀ဲၩလၧၦလၧအဒိၭနဲၩ့အ၁ၭလၧနၧၩ အဂး, လၧၦၡၩအဖိၪခွၫ၁ံၪအမ့ၬယၫနီၪ မွဲအဆံၭဒိၪဆံၭအၪလဲၪ” (အၪ့အူၭ ၃၁း၁၉).

ဆၧယီၩဒုၭဖျီၪထၪ့၀့ၫဒၪ ဆၧ၁ၭမဲၪယွၩနီၪ မွဲဆၧဒိၭနဲၩ့အ၁ၭလၧယွၩနီၪလီၫ. ယွၩအီၪက့ၪလၩ့ဆၧဖ့ၪလၫ့ဆံၫပိၩ့လပိၩ့နီၪ ဘဲၫကပဒၩ့ထၭပၧၩလၧဆၧအဲၪလၩ့၁ၭ, ဆၧအီၪက့ၪဖိၪလိၫ၁ၭဒဲ ဖ့ၪဂဲးထၪ့ပၧၩ ဘဲၫပကဒိၭနဲၩ့အ၁ၭလၧအ၀့ၫအဂး နီၪလီၫ. လါနၫ့ဂ့ၩဆၧလူတီၩလၧဆၧဖ့ၪလၫ့ဆံၫပိၩ့လပိၩ့ယီၩ မွဲ၀့ၫဒၪၦလၧ ကဂုးခၧၫ့ထၧၫ့မုနံၩထုၬနီၪ မွဲ၀့ၫဒၪဆ့အ့ၬ. လါနၫ့ဂ့ၩၦလၧအမီၪ့ဘံၭခွံၬဆၧဖ့ၪလၫ့ ဆံၫပိၩ့လပိၩ့ယီၩ မွဲအအီၪက့ၪကီၪ့ဆၧၡၪ့ဆၧနၭလၧမုနံၩအထုၬနီၪလီၫ.