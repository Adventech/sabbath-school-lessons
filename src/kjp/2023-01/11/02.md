---
title:  ဆၧအီၪက့ၪဆိၫယွၩ
date:   12/03/2023
---

`ဖီထဲၩ့ ၂ကွ့ၭနဲၪ့ဆၧ ၂၀း၁-၂၂. နး၁ၭအဂး၁နိၫအီၪ၀့ၫဒၪဘဲၫ၁့ၪလဲၪ. ပဘၪဒၪဆၧၫ့ယၫထဲၩ့ဆၧကၪဆၧဂဲၩလဖၪနီၪ မွဲဘဲၫ၁့ၪလဲၪ.`

ယဟီၡဖၭအဆၧပၨၩ့လၩ့ဘူၭကဂီၩ့ထီ ၦယုဒၫဖိၪ၁ံၪဒုၪဒၩဂဲၫဒုၭခွံၬနီၪလီၫ. စဎွၩယဟီၡဖၭယီၩ မွဲပၧၩလၧအ၁ုၪ့ဒူၩ၁ၭဒူၩအီၪ၀့ၫဒၪလဂၩနီၪလီၫ. အ၀့ၫအီၪ တဲၩ့၀ဲၩအ၀့ၫအ၁ုၭမု၁့ၪဘီၩ့ဒဲ အ၀ံးလဖၪအီၪ၀့ၫဒၪအၪနံၪ့အၪလၩယူၭနီၪလီၫ. အ၀့ၫအီၪက့ၪလၩ့အ၁ၭဘဲၫကအၪ့ဎၬယွၩအကၠီၩ့ အ၀့ၫအီၪက့ၪလၩ့အလူဘဲၫ ၦယုဒၫခးထၧၫ့ဘံၪ့ယၫကဒုၪအဆၪဒဲအၪ့ကံၩ့ဘၩဆိၪဖၪအဂးနီၪလီၫ. ၦၡၩထီး အလူၬဂဲၫစူၭကီၪ့အ၁ၭလၧ၁ရိၬအမ့ၬယၫ ဘဲၫ၁ိၭစဎွၩစစီၩ့လမၧၫ့အၪ့ကံၩ့ဘၩဆိၪဖၪ၀ဲၩအ၁ိၭနီၪလီၫ. အ့ၪမွဲအ၀့ၫ၁ံၪဘၪဒၪဆၧၫ့ယၫဆၧၡၪ့ဆၧနၭတၭ, ကဘၪဂဲၫအၪ့ကံၩ့ဘၩဆိၪဖၪလၧဆၧလုဂံၪ့အလးနီၪလီၫ. ၦၡၩအခွၫထီးအလူၬဆၧၫ့ထုၪ့ အီၪလၧယွၩအမ့ၬယၫ ဎူၬလၧအ၀့ၫ၁ံၪအမၫဒဲအဖိၪ၁ံၪလဖၪနီၪလီၫ. အ၀့ၫ၁ံၪအၪ့ကံၩ့ဘၩဆိၪဖၪ ဘဲၫယွၩကပဒၩ့အ၀့ၫ၁ံၪလၧဒုၪဒၩအစူၪဖၧၩ့ဒဲ ဘဲၫယွၩအမံၩ့ ဆံၫ့ဎံၪ ကဘၪလၩဘၪဖၩ့အဂးနီၪလီၫ. စဎွၩယဟီၡဖၭအၪ့ကံၩ့ဘၩဆိၪဖၪ “ပယွၩဧ့, နမိစ့ၩရၫ့၀့ၫအ့ၬဧၪ. အဂဲးဘဲၫယီၩလၧၦခမျၧးဖၭဒိၪလၧအဂဲၫထၫ့ ဒၩဘၪပၧၩယီၩ အမ့ၬယၫပဂဲးပဘၭလၧပမိထၫ့ဒၩအ၀့ၫ၁ံၪအီၪအ့ၬ. တၭပမိမၩ ဘဲၫ၁့ၪလဲၪ, ဘဲၫ၁့ၪလဲၪနီၪ ပ၁့ၪယၫဆ့အ့ၬ. အ့ၪမွဲပမ့ၬ၁-အီၪ၀့ၫလၧနအီၪလီၫ” (၂ကွ့ၭနဲၪ့ဆၧ ၂၀း၁၂).

ဘၪဆဲၫ့ထဲၩ့လၧဆၧကဲၪထၪ့နီၪ ထီးအ၀့ၫ၁ံၪဖ့ၪလၫ့အ၁ၭလၧယွၩအစူၪ ဖၧၩ့ဂီၩ့နီၪတၭ, ကဆါယွၩအ၁ၭမုဆံၫ့ဎံၪဂဲၫလၩ့လၧယွၩအၡၩလဂၩအလီၩ့ဒဲ စံၭ၀့ၫဒၪ “ယုဒၫထီးအလူၬ, ဒဲၦအီၪ၀့ၫလၧယရှုစလံၫ့အဖၧၩ့န၁ံၪ၀့ၫဒၪ, ဒဲန၀့ၫဒၪ စဎွၩယဟီၡဖၭဧ့, ခိၭနၪဆံၭ. ယဟိ၀ၩစံၭန၁ံၪဘဲၫယီၩ, ထီး၁ၭမဲၪဆၧလဂ့ၩ, ထီးအၪ့ယိၪဆၧလၧၦခမျၧးဖၭဒိၪယီၩအကၠီၩ့လဂ့ၩ. အဂဲးဘဲၫယီၩ, ဆၧဒုၭ၁ုၭနီၪ မွဲန၁ံၪအဆၧအ့ၬ, မွဲယွၩအဆၧလီၫ. ကဲဂီၩခိၬလနံၩနီၪ လ့ၩလၩ့ထၫ့ဒၩအ၀့ၫ၁ံၪဆံၭ. ယိခွါ, အ၀့ၫ၁ံၪဂဲၫထၪ့၀့ၫလၧခိၪလီၩ့ဇံဇၭအဖၧၩ့၁ၭလၧခိၪလီၩ့ဆူၭလၧအအီၪ ၀့ၫလၧ ယရှုၫအ့လၭအမံၩ့လၬကျၩနီၪလီၫ. န၁ံၪဒုၭဘၪဆၧလၧဆၧဒုၭယီၩအဖၧၩ့ အလးအီၪအ့ၬ. တဲၩ့၀ဲၩန၁ံၪအ၁ၭ, ဆၧၫ့ထုၪ့တၭ, ဒၪဘၪယဟိ၀ၩအဆၧထိးထဲၩ့ တၩ့ထဲၩ့အီၪလၧန၁ံၪအဂးဆံၭ” (၂ကွ့ၭနဲၪ့ဆၧ ၂၀း၁၅-၁၇).

လၧမုဂိးထၪ့လခဲၫ့အနံၩ စဎွၩစူၭကီၪ့ထၪ့ၦၡၩ၁ံၪ ဒဲလၧအ၀့ၫ၁ံၪအ၁ုၭမု အမ့ၬယၫ မွဲပၧၩ၁ၭအွံၪစံၭထၪ့အၪ့အူၭယွၩလဖၪအီၪ၀့ၫဒၪနီၪလီၫ. အနီၪဂီၩ့တၭ အ၀့ၫဖ့ၪဂဲးထဲၩ့ၦၡၩ၁ံၪ “နဲၩထဲၩ့ယဟိ၀ၩန၁ံၪအယွၩဆံၭ. တၭန၁ံၪမိအီၪဂုးအီၪခၧၫ့ လီၫ. နဲၩအမီၪလဖၪဆ့း တၭန၁ံၪမိဘီၪထၪ့ယီၫထၪ့လီၫ” (၂ကွ့ၭနဲၪ့ဆၧ ၂၀း၂၀). ထီးအ၀့ၫစၭထၪ့၁ၭအွံၪစံၭထၪ့အၪ့အူၭယွၩတၭ, အ၀့ၫ၁ံၪအဒုၪဒၩခမျၧးလဖၪမၩဘၪထံၭလိၬအ၁ၭလဂၩဘၪလဂၩဒဲ၁ံၫခွံၬထီးအလူၬ “ၦဖီၩ့ဖျ့ၭအီၪနးဂၩအ့ၬ” (၂ကွ့ၭနဲၪဆၧ ၂၀း၂၄). အ၀့ၫ၁ံၪဘၪအၪ့ထုၫ့ကီၪ့န့ဒုၪဒၩအဆၧလဖၪယံၬ၀့ၫဒၪ၁ၧၫ့နံၩဂီၩ့အလးခဲၫ့လံနံၩလနံၩနီၪ အ၀့ၫ၁ံၪထဲၩ့ထဲၩ့လၧယရှုစလံၫ့ဒဲစံၭထၪ့ အၪ့အူၭယွၩ ဘဲၫအ၀့ၫ၁ံၪအ၁ၭအီၪအ၁ိၭနီၪလီၫ.

ယွၩလၧအထိးထဲၩ့တၩ့ထဲၩ့အ၀့ၫ၁ံၪယီၩ မွဲယွၩလၧၦအဲၪဒဲၦဘိၪ့ထၪ့ဘၩထၪ့ မုဆၫလနံၩယီၩနီၪလီၫ. အ၀့ၫဒၪအစီၩ့အမၩ့ဎိၩ၀့ၫဒၪမုဆၫလနံၩယီၩ ဘဲၫအဖီၩ့ခွံၬ အခံၫ့အိၩနီၪလီၫ. လၧပဂးဆၧဖံၭ၁ိၭနီၪ ၦကဆူနဲၩအ၀့ၫဒဲလီၩ့ဖိၬအ၀့ၫအဆၧ၁ိၫ့ ပၧၩဧၪ.

ဖီထဲၩ့ ၂ကွ့ၭနဲၪ့ဆၧ ၂၀း၂၀. လၧၦမုနွ့ၫနံၩဖိၪလဖၪအဂး လံၬဆံၫ့ဎံၪ        အဆၧၫ့ယီၩဆၧဂဲးလၩ့ဆၫ့အီၪလမံၩ့နီၪ မွဲဆၧနီၪလဲၪ.