---
title:  ဒိၭနဲၩ့၁ၭလၧယွၩ, မွဲနစူၪလးခၪ့ခိၪအ့ၬ
date:   13/03/2023
---

စဎွၩစဒၫ၀ံၭကြၨၭ၁့ၪယၫထဲၩ့ဂ့ၩဘၪစဲၪ ဘဲၫအ၀့ၫန့ဘၪအထံၩ၁ိၭအတီၩ အလီၩ့ စယီန၁ၫ့အ၀့ၫဖီၩ့ဖျ့ၭလၧဆၧအၧၩ့အ၁ိၭ အ့ၪမွဲၦ၁ုၪ့ထၪ့ဆၧအုၩ့လၩ့လၧယွၩ တၭ, ဒုၪဒၩအီၪ၀့ၫဒၪအၪလါနၫ့ဂ့ၩ, ပအီၪယီၩၦၡၩအီၪၡၩလါနၫ့ဂ့ၩ ယွၩကဖ့ၪလၫ့ထၪ့ ဆၧဘီၪထၪ့ယီၩထၪ့ဒဲနကမၩနၧၩ့ထဲၩ့ဆၧကန့အဂးနီၪလီၫ. လၧ ၁စမုၫအ့လၭ ၁၄း၁-၂၃. လံၬဆံၫ့ဎံၪကွ့ၭစဲၩနဲၪ့ထၭစစီလူအဖိၪခွၫ စယီန၁ၫ့ဒဲအ၀့ၫအၦၡၩလၧ အဆိၬန့စူၪဂဲၩလၧအ၀့ၫလဖၪမၩနၧၩ့ၦဖလံၡၫဖိၪ၁ံၪ လၧယွၩအဆၧမၩဆၧၩ့     အဖၧၩ့အဂဲးနီၪလီၫ. ဘၪဆဲၫ့ထဲၩ့လၧဆၧဒၪခီၩ့ဘဲၫနီၪ အီၪ၀့ၫဒၪလၧဆၧဂဲးဖးဖီၩ့ အၪမၬလါနၫ့ဂ့ၩ ထီၩ့လၧစဎွၩစဒၫ၀ံၭအထီအ၀့ၫဖ့ၪလၫ့မုၪခီၩလဲးအခွ့ၩအယၫ လၧကကျဲၩ့ဖစီၩ့အ၀့ၫ ဘဲၫအ၀့ၫကနဲၩလၩ့အ၁ၭဒဲကနဲၩလၩ့အ၀့ၫအ၁ုၭမု၁့ၪဘီၩ့ဒဲ အ၀့ၫအဆၧကိၪ့ဘၪကိၪ့၁့ၪနီၪလီၫ.

ဖီ ၁ကွ့ၭနဲၪ့ဆၧ ၂၁း၁-၁၄. မွဲဘၪနီၪစဒၫ၀ံၭအၪ့မၧၫ့လၩ့အခ့ၫအၡၩ၁ံၪ ကအၪ့ထုၫ့ဆၧ၀ံဆၧနၬၦအံၫစရ့လၭဖိၪ၁ံၪဒဲ အ၀့ၫအ၁ုၭဖိၪ၁ံၪနီၪလဲၪ. မွဲဘၪနီၪ စယိအၭချဲၩ့ထၪ့ဒုၪဒၩထဲၩ့အ၀့ၫနီၪလဲၪ.

ထီးန့ထၬဆၧလမံၩ့ စဒၫ၀ံၭအဆၧကိၪ့လၧကအၪ့ထုၫ့ဆၧ၀ံဆၧနၬယီၩ မွဲ၀့ၫဒၪမုၪခီၩလဲးအဆၧဖ့ၪကိၪ့နီၪလီၫ. အ၀့ၫကျဲၩ့ဖစီၩ့ထဲၩ့စဒၫ၀ံၭဘဲၫကနဲၩလၩ့ အ၁ၭဒဲလၧအ၁ုၭမု၁့ၪဘီၩ့အဖၫ့ခိၪနၭနဲၪ့ဒံၭကဒိၭနဲၩ့အ၁ၭလၧယွၩနီၪဒံၭလီၫ. စယိအၭ မွဲ၀့ၫဒၪ၁ုၭမုခိၪနါလၧၦအံၫစရ့လၭအဖၫ့ခိၪလဂၩအကၠီၩ့ အ၀့ၫချဲၩ့ပဒၩ့ စဎွၩစဒၫ၀ံၭ ဘဲၫ၁ိၭလ၀ံနၬထဲၩ့ထဲၩ့ဘၪၦအံၫစရ့လၭ၁ုၭမုအဂး လါနၫ့ဂ့ၩစဎွၩ အဆၧချဲၩ့ယီၩ နၧၩ့ဆၧၫ့အနၫ့ဆါအဆၧချဲၩ့တၭ, အ၀့ၫဘၪလ့ၩ၀ံထၪ့နၬထၪ့ဆၧနီၪလီၫ. အ၀့ၫ၁့ၪယၫထဲၩ့ယွၩအဆၧထိးထဲၩ့တၩ့ထဲၩ့ဂ့ၩဘၪစဲၪလါနၫ့ဂ့ၩ ဘၪခိၭနၪ စဎွၩအဆၧချဲၩ့နီၪလီၫ. လၧစဒၫ၀ံၭအဆၧမၩအဘၪမၪယီၩအကၠီၩ့ ဆၧၡၪ့ဆၧနၭ ဂဲၫဘၪလၧအံၫစရ့လၭဖိၪ၁ံၪအကၠီၩ့ ၦဒၪဘၪလၧလံၬဆံၫ့ဎံၪအဆၧၫ့ဖၧၩ့ယီၩနီၪ လီၫ.

ၦၡၩဆူနဲၩယွၩပျီၩပျီၩအီၪနးဂၩအ့ၬ. အ့ၪမွဲနဘၪဒုၭဆၧလၧယွၩအဂးတၭ, အီၪတဲၩ့၀ဲၩန၁ၭဆံၭ, အီၪတဲၩ့၀ဲၩဂ့ၩဂ့ၩဘၪဘၪဆ့ဆံၭ. ဆၧလးယီၩ British ခိၪနါလဂၩအဆၧချဲၩ့အီၪ၀့ၫဒၪ “ဒိၭနဲၩ့န၁ၭလၧယွၩဆံၭ. ယၦၡၩ၁ံၪဧ့, ဒဲမၩဎဲၫ့ထၪ့ န၁ံၪအယၩ့မုၭနီၪဆ့ဆံၭ.” (Oliver Cromwell, 1599-1658). လၧဆၧချဲၩ့အဂူၫဂၩ မွဲ၀့ၫဒၪဘဲၫယီၩကျ့ၭစၨၭမၩလူၬထွၭ ဘဲၫနကဘီၪထၪ့ယီၫထၪ့အဂး လါနၫ့ဂ့ၩ အထုၬနီၪ၁့ၪယၫထဲၩ့ၦလၧအဖ့ၪလၫ့နၧၩဆၧမၩနၧၩ့ဆၧနီၪမွဲယွၩလီၫ.

လၧၦ၁ၭမၧၫ့ဖၧၩ့ပမိဒိၭနဲၩ့ယူၭပ၁ၭလၧထံၫခးခိၪနါ, ၦကျိၪစ့ၩ, လါနၫ့ဂ့ၩ အ့ၪမွဲဆၧကၪဆၧဂဲၩဘဲၫလံၬဆံၫ့ဎံၪစံၭအ၁ိၭနီၪတၭ, ၦလၧအဒိၭနဲၩ့အ၁ၭလၧယွၩနီၪ ယွၩဎိၭဒီၪထဲၩ့အ့ၪအ၀့ၫ၁ံၪနီၪလီၫ. 

မုဆၫလနံၩယီၩ ၦကဘၪမၩန့ဆၧဘၪလိၬအိၭလိၬလၧယွၩ, ၦကဘၪလူတီၩ လၧယွၩနီၪလီၫ. လံၬ၁ၭအွံၪအီၪ၀့ၫဒၪလဖျီၩ့စံၭ၀့ၫဒၪဘဲၫယီၩ၁ိၭ “အဖီၩ့ခွံၬအခံၫ့ အခၫအိၩၦလိၫဘၪယွၩအ၁ိၭ မုလနံၩယီၩ မွဲပလိၫဘၪယွၩဆ့လီၫ.”

လၧကျိၪစ့ၩဒဲၦစူၪလးခၪ့ခိၪအဖၫ့ခိၪ ဘဲၫကဂုးခၧၫ့ဒဲလၧၫ့ဎွ့ၩအ၁ိၭ ပကဘၪ ကျ့ၭစၨၭမၩလူၬဂဲးလူၬဘၭအ၁ိၭ အဘိၩ့ဘၭနီၪ ၦကဘၪဒိၭနဲၩ့ပ၁ၭလၧယွၩ လၧဆၧ ထီးအလူၬအဖၫ့ခိၪနီၪဘဲၫ၁့ၪလဲၪ.