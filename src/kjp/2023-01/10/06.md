---
title:  နး၁ၭအဆၧန့၁ၫ
date:   09/03/2023
---

ၦၡၩလမၩဒဲၩဘၭဘၪဆၧတၭ, ၦဂၪ့ခိၪချိၫ့ယီၩ ကကဲၪဘဲၫ၁့ၪလဲၪ, ၦ၁ၭမၧၫ့ ကကဲၪဘဲၫ၁့ၪလဲၪနီၪ ၦလၧ၁့ၪယၫဘၪလါနၫ့ဂ့ၩ အ့ၪမွဲဆၧဒဲၩဘၭလနုၬလၩ့ဘၪနီၪ “ဆၧအီၪ၁ူၪအီၪဘံၪ့ဆၧ, ဆၧမ့ၬလဲၩ၁ၭဂဲၫဆၧ, ၁ၭလိဖၭဆၧ, ဆၧၡၪ့ဆၧနၭ, မွဲကအီၪအ့ၬ. ၦ၁ၭဆီၫ့မီၪ့ဆီၫ့မၬအဖၧၩ့ “ဆၧယီၩမွဲယဆၧ” “မွဲအဘၪဆဲၫ့ဒၪ လၧယၧၩလီၫ.” ၁ၭဘဲၫနီၪအီၪ၀့ၫဒၪနီၪလီၫ. “အ့ၪမွဲပဖံၭမၩထဲၩ့တီၩတီၩလီၩ့လီၩ့တၭ ကဲၪထၪ့မွဲပဆၧ၁့ၪလၧယွၩအခိးအတၩအကၠီၩ့လါနၫ့ဂ့ၩ, လၧဆၧဒဲၩဘၭအဂၪ့ခိၪ ယီၩအဖၧၩ့ ဆၧဂုးခၧၫ့အီၪနးမံၩ့အ့ၬ. မုနံၩအထုၬၦစူၪလးခၪ့ခိၪအီၪအၪမွဲဂ့ၩ, ၡၩမွဲဂ့ၩ ၦကဘၪအီၪက့ၪထးခွံၬထီးအလူၬနီၪလီၫ.

`ဖီထဲၩ့လံၬဆံၫ့ဎံၪအဆၧၫ့လဖၪယီၩဆံၭ. ဆၧဂဲးအ၁ၭကျၩလမံၩ့နီၪ မွဲဆၧနီၪ လဲၪ. ဆၧဂဲးယီၩကြၨၭဒုၭ၁့ၪယၫထဲၩ့ပၧၩဆၧနီၪလဲၪ. (အၪ့အူၭ ၂၄း၁;  ဟံဘြုၫ ၃း၄;  အၪ့အူၭ ၅၀း၁၀;  ၁မိစ့ၭ ၁၄း၂၉;  ကလီစံၫ ၁း၁၅-၁၇).`

ၦမွဲ၀့ၫဒၪယွၩအၡၩၦပၨၩ့စ့ၩလဖၪ မွဲၦဘၪယိထဲၩ့ခွါထဲၩ့ယွၩအခိးအတၩလၧ အဖ့ၪလၫ့လၩ့ထၭပၧၩလဖၪနီၪလီၫ. ယွၩနီၪမွဲၦပၨၩဆၧထီးအလူၬဒဲ ဖ့ၪလၫ့ပၧၩ ၁ၭမၧၫ့, ဂဲးဘၭဘဲၫၦကကျ့ၭစၨၭမၩထဲၩ့ဆၧကန့အဂးနီၪလီၫ. ဆၧနီၪအကၠီၩ့ကယဲ ယွၩဖ့ၪလၫ့ထၭပၧၩဆၧလဖၪယီၩ အ့ၪမွဲပ၁ိၩ့ဂီၩ့တၭ, အ့ၪမွဲပဎိၭဒီၪထၭလၧၦဂံၪ့ဖိၪ ၁ံၪအဂးဂီၩ့နီၪတၭ, ကယဲဆၧအီၪထးလဖၪယီၩ ၦကဘၪဖ့ၪထဲၩ့ယွၩနီၪလီၫ.

“နဖ့ၪလၫ့မၩဆၧၩ့ထဲၩ့ယွၩအဆၧဖံၭဆၧမၩနီၪ မွဲနအီၪက့ၪကီၪ့ယူၭဆၧလၧ မူၭခိၪအဘၩ့မုးအစ့ၩတၨၭဖၧၩ့နီၪလီၫ. ကယဲနအီၪက့ၪကီၪ့ဆၧလၧမူၭခိၪနီၪ ဂၭဂီၩ့ ဂၭစၪလန့လၧၩ့ဘၪနီၪလီၫ. ဂုးခၧၫ့၀့ၫဒၪအဆိၩအကၠၪနီၪလီၫ.” Ellen G. White, Counsels on Stewardship, p. 342.

နဖ့ၪလၫ့ထဲၩ့လၧယွၩအဆၧဖံၭဆၧမၩအဖၧၩ့ အခိးအတၩအီၪ၀့ၫဒၪအၪမၬဒဲ လယီၩကွ့ၭဖျီၪထၪ့၀့ၫဒၪလနၩ့နၩ့.

၁\. ၦလၧဖ့ၪလၫ့မၩဘိၪ့ဆၧလၧယွၩအဂးလဖၪ ဒၪထဲၩ့ဘၪဘၩယွၩ၁ရိၬ ၁ုၪ့ထၪ့အ၁ၭ, ဒၪထဲၩ့ဘၪၦ၁ၭဘၪ့မၩလိၪလံၬလၧဆၧမၩလိၪလး, ဆၧလီၩလၩ့လၬလၩ့ယွၩအလူအထၪအဆၧၫ့အထီလဖၪနီၪလီၫ.

၂\. ဆၧ၁ၭထိၬအပရၧၫ့ဆၧမၩမွဲဂ့ၩ, ၦၡၩလၧအလိၫဘၪဆၧမၩဆၧၩ့မွဲဂ့ၩ န့ခိးန့တၩဘဲၫယီၩ.

၃\. လၧဂံၪ့ဒီၪ့ဖၧၩ့မွဲဂ့ၩ, ထံၩ၁ိၭဖၧၩ့မွဲဂ့ၩ, ဆၧဘၪထံၭလိၬ၁ၭမွဲကအီၪလၧၩ့ အ့ၬ.

၄\. ဆၧနီၪကဲၪထၪ့ဒီၩ့ဂ့ၩထ့ၬဘၪလၧဂံၪ့ဒီၪ့အဆၧန့၁ၫဒဲဆၧအဲၪဆၧကွံၩ ၦဂူၫဂၩအဂးနီၪလီၫ.

၅\. ဆၧနီၪမၩလၩ့ၡၩဆၧအၪ့ထုၫ့ဆၧအခီၫ့နီၪလီၫ.

၆\. န၁ၭအဆၧလိၫဘၪလဖၪ ကလၧၫ့ထၪ့ဎွ့ၩထၪ့နီၪလီၫ.

၇\. ၦလၧအမၩဘိၪ့မၩထးဆၧလဂၩ အ၁ၭအၪ့လဲၩထၪ့အ၁ၭ, ဆၧအဲၪလၩ့၁ၭ ယီၩကဲၪထၪ့၁ၭအဲၪၦဂူၫဂၩနီၪလီၫ.

၈\. ဆၧနီၪမွဲဆၧအီၪက့ၪကီၪ့ဆၧလၧမူၭခိၪဘၩ့မုးနီၪလီၫ.