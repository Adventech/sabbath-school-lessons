---
title:  ၦ၁ထံၫအၧၩ့နၬခၬ၁ံၫ
date:   05/03/2023
---

`ဖီ လုကၭ ၁၂း၁၆-၂၁. လၧပဂးဆၧပရၧၫ့အီၪဘဲၫ၁့ၪလဲၪ. ယွၩဖ့ၪဆၧချဲၩ့ ဆီၫ့လၧ အၧၩ့နၬခၬ၁ံၫလဖၪအဂဲးဘဲၫ၁့ၪလဲၪ. လၧအ၀့ၫ၁ံၪအစူၪလးခၪ့ခိၪအဖၫ့ခိၪအ၀့ၫ၁ံၪကြၨၭစံၭထဲၩ့ပၧၩဘဲၫ၁့ၪလဲၪ.`

ဆၧပရၧၫ့ယီၩအခီၫပယီၫ အၪနဲၪ့လဲးနဲၪ့ပနၫ၁့ၪဒံၭလါနၫ့ဂ့ၩ ၦကဘၪ၁့ၪယၫထဲၩ့ဆၧလမံၩ့နီၪ မွဲ၀့ၫဒၪအ့ၪမွဲၦအီၪပွံၭလၧၦဆၧဖံၭဆၧမၩဒဲအ့ၪမွဲပစူၭကီၪ့ထၬ စူၪလးခၪ့ခိၪအီၪအၪအၪတၭ, ၦကြၨၭအီၪက့ၪ၁ၭဘဲၫၦ၁ထံၫယီၩအ့ၬနီၪလီၫ. ကျ့ၭစၨၭဖံၭမၩဆီၪ့ဆီၪ့ဒဲနကဲၪဒိၪကဲၪမုထၪ့နီၪ မွဲဆၧဒဲၩဘၭအ့ၬ. ဆၧဒဲၩဘၭနီၪ မွဲ၀့ၫဒၪနဆၧအီၪက့ၪ၁ုၪ့အီၪက့ၪ၁ၭ လၧနစူၪလးနခၪ့ခိၪလဖၪအဖၫ့ခိၪနီၪလီၫ. “တၭဆီၫ့မီၪ့၀့ၫလၧအ၁ၭစံၭ၀့ၫယမိမၩဘဲၫ၁့ၪလဲၪ. အဂဲးဘဲၫယီၩ ယဆၧ၁ူၫဆၧ၁-နီၪ ယအီၪက့ၪကီၪ့ထဲၩ့အလးအီၪအ့ၬ” “ယမိစံၭယ၁ၭၡီၩ့, ၁ၭၡီၩ့ဧ့, နဆၧဂ့ၩ နဆၧဘွၩအၪအၪလ့ၬ အီၪ၀ဲၩယူၭလၧအၪနံၪ့အၪလၩအဂးယူၭ. အီၪပွံၭဒၪခလူၬတၭ, အၪ့ဆၧအီၩဆၧတၭ, မုၬလၩန၁ၭဘီၪ” (လုကၭ ၁၂း၁၉).

“ၦလဂၩယီၩအဆၧအီၪက့ၪ၁ုၪ့အီၪက့ၪ၁ၭနီၪ မီၪ့ဎီၩ့၀့ၫဒၪလၧဆၧဖိၪဆၧဎါ အီၪလၧမံၩ့လၬကျၩနီၪလီၫ. အ၀့ၫအီၪမၧၫ့ဘဲၫယွၩလအီၪဘၪအ၁ိၭ, ဘဲၫမူၭခိၪ ဘၩ့မုးလအီၪဘၪအ၁ိၭ, ဘဲၫ၁ၭမၧၫ့လၧယၫလအီၪဘၪအ၁ိၭ, ဒဲကယဲအဆၧထီး အလူၬယီၩ ဆီၫ့မီၪ့၀့ၫဒၪအဆၧဒၪ၀့ၫအနၫ့ဆါနီၪလီၫ. အ၀့ၫဆီၫ့မီၪ့ယွၩအ့ၬဒဲ ဆီၫ့မီၪ့ၦၡၩအဂးနးမံၩ့အ့ၬ.” Christ's Object Lessons, pp. 257, 258.

ၦဆၧအီၪမၧၫ့အီၪဂဲၩမုဆၫလနံၩယီၩဆ့ အ့ၪမွဲၦစူၪလးခၪ့ခိၪအီၪဒဲ ၦမီၪ့ဘံၭခွံၬၦၡၪ့ဖိၪယၬဖိၪလဖၪနီၪတၭ, မွဲဘဲၫၦလီၩ့ဖိၬထွ့ၫယူၭ ၦ၁ထံၫအၧၩ့နၬ ခၬ၁ံၫအခဲၫ့ဆ့နီၪလီၫ. လၧဎရံၬအဆၧချဲၩ့ဒီၩ့အဖၧၩ့ ၦ၁ထံၫယီၩ မွဲလတီၩလလီၩ့ ဘၪအ့ၬ. မွဲၦကၠုၪ့ဘျီၩ့လဂၩဆ့အ့ၬ. လါနၫ့ဂ့ၩအဆၧမၪနီၪ မွဲ၀့ၫဒၪအ၀့ၫ၁ိၩ့ထဲၩ့ အဆၧလဖၪ ဘၪဒၪအ၀့ၫအ၁ၭအကၠီၩ့နီၪလီၫ. အဆၧလဖၪနီၪ မွဲယွၩဖ့ၪလၫ့ထၬ အ၀့ၫနီၪ ၁့ၪယၫနၪ့ထၪ့၀့ၫဒၪအ့ၬ. ၦက၁ံၫအမုနံၩပလ၁့ၪယၫထဲၩ့ဘၪအကၠီၩ့တၭ ၦကဘၪအီၪတဲၩ့၀ဲၩၦ၁ၭကိၭအဆၧၫ့အထီနီၪလီၫ. မွဲၦကဘၪလီၩ့လၩ့ၦ၁ၭအ့ၬ, မၩယွၩအ၁ၭနီၪဆံၭ.

လံၬဆံၫ့ဎံၪဖၧၩ့ပဒၪထဲၩ့ဘၪ အ့ၪမွဲနဂဲးဘၭအီၪဒဲဆၧဆီၪ့ဆၧချဲၫ့အ့ၪမွဲအီၪတၭ နမၩဆၧမၩန့၀့ၫဒၪဒံၭနီၪလီၫ. မီၪစဒၫ့နအ့လၭဒဲစယီဟၫ့အ၀့ၫနံၫဂၩယီၩ ထီးမွဲအ၀့ၫ၁ံၪကွ့ၭထဲၩ့လံၬဒၫ့နအ့လၭဒဲနဲၪဖျီၪယီၩဂီၩနီၪ အ၀့ၫ၁ံၪအ၁ၭအီၪ ၈၀ အထးဖၧၩ့ယူၭနီၪလီၫ. လၧအ၀့ၫ၁ံၪအဆၧၫ့အထီနီၪ ၦၡၩအၪဒၪဆၧ၁ံၫခွံၬလၧ အ၁ၭ ၅၀ အထးဖၧၩ့အၪဒၪဆၧလီၫ. အဲၫလၧၫ့ဝှဲၭဆ့အ၀့ၫကွ့ၭထဲၩ့အလံၬ "The Desire of Ages" လၧအ၀့ၫအ၁ၭအီၪ ၇၀ အထးဖၧၩ့နီၪလီၫ. အခီၫပယီၫ မွဲ၀့ၫဒၪၦ၁ၭၡါလါနၫ့ဂ့ၩ အ့ၪမွဲဆၧဆီၪ့ဆၧချဲၫ့အီၪတၭ မၩထဲၩ့ဆၧဂ့ၩဆံၭ.

ၦဆၧအီၪမၧၫ့အဖၧၩ့ လၧၦစူၪလးခၪ့ခိၪအၪမွဲဂ့ၩ, ၡၩမွဲဂ့ၩအဖၧၩ့ ဘဲၫပလလၩ့ ထ့ၬဘၪဘဲၫၦ၁ထံၫအၧၩ့နၬခၬ၁ံၫလဂၩအ၁ိၭ ၦကဘၪထုၪ့လၩ့၁ၭဘဲၫ၁့ၪလဲၪ. အၪ့စၪ့လၩ့ထဲၩ့န၁ၭ နဆၧအီၪမၧၫ့ယီၩ မွဲဆၧနီၪအကၠီၩ့လဲၪ.