---
title:  စၭထၪ့လၧၦနၫ့ဆါအဆၧလိၫဘၪလဖၪ
date:   07/03/2023
---

လၧလံၬဆံၫ့ဎံၪလးလံၩအထီ ၦအံၫစရ့လၭဖိၪလဖၪနီၪ အၪဒၪဆၧၦမၩဆံၭ ဖိၪဒဲၦယူၬ၁ိၪဖိၪလဖၪနီၪလီၫ. ဆၧနီၪအကၠီၩ့တၭ ယွၩအဆၧအုၩ့လၩ့လနၩ့နၩ့နီၪ မွဲဘၪဆဲၫ့အ၀့ၫ၁ံၪအဆၧဖံၭဆၧမၩနီၪလီၫ. “နဖၫ့၁ံၪမိလၧၫ့ဎွ့ၩ လၧဆၧအၪအၪ လ့ၬ” နီၪလီၫ. (ဒီၩ့လၩ့ ၃း၉, ၁၀). မုဆၫလနံၩယီၩ ၦဎရံၬဖိၪအၪဒၪဆၧအဖၫ့ လအီၪဘၪဒဲလမၩဘၪဆံၭလါနၫ့ဂ့ၩ ယွၩကဆိၪဂ့ၩအ၀့ၫ၁ံၪအဆၧဖံၭဆၧမၩလဖၪ နီၪလီၫ. လါနၫ့ဂ့ၩပကဘၪလီၩ့ဖိၬထွ့ၫယွၩအဆၧဘၪအ၁ၭလဖၪနီၪလီၫ.

`ဖီ ဒီၩ့လၩ့ ၂၇း၂၃-၂၇. လၧဎရံၬဖိၪအဆၧအီၪမၧၫ့အီၪဂဲၩအထီဘိၩ့နဲၪ့ယီၩ “န၁ိၪ၁ံၪဘ့ၪ၁ံၪအဒီၪ့လဖၪနီၪ, ယိထဲၩ့ခွါထဲၩ့ဂ့ၩဘၪစဲၪ, ဒဲထီးလၩ့န၁ၭလၧချီအဒီၪ့ ၁ံၪအဂးဘီၪ.”`

လံၬဆံၫ့ဎံၪဖ့ၪထုၪ့၁ၭဘၪဆဲၫ့လၧ ၦကဲၪဒိၪကဲၪမုလၧအမၩနၩ့မၩစၪၦၡၪ့ဖိၪ ယၬဖိၪဒဲအ၀့ၫ၁ံၪအဆၧလီၫ့ကီၩ့၁ၭကွံၩဆၧအဂဲးလဖၪနီၪလီၫ. လါနၫ့ဂ့ၩ ၦလၧ အၪ့ဎူၫအၪ့ဎၬထဲၩ့စူၪလးခၪ့ခိၪဒဲဆၧကဲၪဒိၪကဲၪမုလဖၪ ကဆါဎရံၬစံၭနးမံၩ့အ့ၬ. လါနၫ့ဂ့ၩလၧဆၧမၩနၧၩမၩစၪဆၧလၧၦၡၪ့ဖိၪယၬဖိၪအဖၫ့ခိၪနီၪ ယ့ၫရှူၬဘၪ အ၁ၭအ့ၬ. လနံၩယီၩလံၬဆံၫ့ဎံၪအဆၧၫ့စံၭထဲၩ့ပၧၩ ၦကဘၪဎိၭဒီၪၦစူၪလးခၪ့ခိၪ ကျိၪစ့ၩ လၧဆၧ၁့ၪယၫနၪ၁့ၪအဖၧၩ့ဘဲၫ၁ိၭၦဂံၪ့ဒီၪ့ဖိၪလဖၪ ကလၧၫ့ဎွ့ၩအဂးဆ့ နီၪလီၫ. “ဒဲဘ့ၪအနူထံၫလၧၫ့လၧနဆၧအၪ့အဂး, ဆၧအၪ့လၧနဂံၪ့ဖိၪ၁ံၪအဂး, ဒဲနၡၩမုၪ၁ံၪအဆၧအၪ့အဂးနီၪဆ့လီၫ” (ဒီၩ့လၩ့ ၂၇း၂၇).

လံၬဆံၫ့ဎံၪလဆၧၫ့ယီၩ ဖ့ၪကိၪ့ထဲၩ့ဆၧလၧၦဂးဘဲၫ၁့ၪလဲၪ. “ယိလၩ့ထဲၩ့ နစူၪလးခၪ့ခိၪဂီၩ့ဎိၭဒီၪ့ဂ့ၩဘၪစဲၪ ဘဲၫ၁ိၭနဂံၪ့ဖိၪ၁ံၪဆၧအၪ့ကလၧၫ့ဎွ့ၩအဂးနီၪလီၫ.” နဆၧပၨၩ့လဖၪနကအၪ့နၩ့ဘဲၫ၁့ၪလဲၪ, နစူၪလးခၪ့ခိၪလဖၪ နအဲၪဒိၪဎိၭဒီၪဘဲၫ၁့ၪလဲၪ, နမုၫလါထဲၩ့မပၩလဲၪကဘၪဒိၭန့ထဲၩ့နီၪလဲၪ. ဆၧအ၀့ၫ၁ံၪနီၪ နကဘၪဎိၭထံၫဎိၭဒီၪထဲၩ့ချုၭနခံၫ့လဖီၩ့ခွံၬဒံၭဘၪနီၪလီၫ. အ့ၪလမွဲဘၪဘဲၫနီၪ  ဆၧကၪဆၧဂဲၩကအီၪထၪ့လၧနဂံၪ့ဒီၪ့ဖၧၩ့နီၪလီၫ. 

အ့ၪမွဲၦလီၩဖၨၪဖၨၪတၭ ယွၩဖ့ၪလၫ့ထၭပၧၩၦစူၪလးခၪ့ခိၪ, ဆၧလူဒိၪဎွ့ၩဒိၪဒဲကျိၪစ့ၩလဖၪယီၩ ထီၩ့မွဲၦဘၪယိထဲၩ့ဂ့ၩဂ့ၩဘၪဘၪ လၧၦဆၧအီၪမၧၫ့အထီဖၧၩ့ အ၁ိၭ အ့ၪမွဲၦလအီၪလၧၩ့ဘၪလါနၫ့ ဆၧလၧယွၩဆိၪဂ့ၩထၭပၧၩလဖၪယီၩ ဘဲၫကကဲၪထၪ့အခိးအတၩ လၧယွၩအဆၧဖံၭဆၧမၩအဂး ၦကဘၪဎိၭဒီၪဂ့ၩဂ့ၩ ဘၪဘၪနီၪလီၫ.

“အဂဲးဘဲၫယီၩ ဆၧလူဒိၪဎွ့ၩဒိၪအီၪ၀့ၫအဆိၩအကၠၪအ့ၬ” (ဒီၩ့လၩ့ ၂၇း၂၄). အီၪက့ၪထၭဆၧချဲၩ့ယီၩလၧန၁ၭဖၧၩ့တၭ, ဎိၭဒီၪထဲၩ့ဆၧလူဒိၪဎွ့ၩဒိၪလၧန၁ၭမၧၫ့ လၧယၫအဂး ဒဲဘဲၫကကဲၪထၪ့အခိးအတၩလၧနဂံၪ့ဆါ၁ံၪအဂးဆ့ဆံၭ. မွဲယွၩ အဘၩ့အမုးကလဲထၪ့အ၁ိၭ ဎိၭထံၫဎိၭဒီၪဂ့ၩဂ့ၩဘၪဘၪဆံၭ.