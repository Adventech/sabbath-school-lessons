---
title:  ဆၧဖ့ၪလၫ့မၩဆၧၩ့ဆၧလၧအီၪလၧဆၧ၁ံၫလးမံၫအဖၫ့ခိၪ
date:   08/03/2023
---

**လံၬဆံၫ့ဎံၪအဆၧၫ့လဖၪယီၩ ဖ့ၪကိၪ့ထဲၩ့ပၧၩဘဲၫၦကဎိၭထံၫဎိၭဒီၪထဲၩ့ ၦစူၪလးခၪ့ခိၪကျိၪစ့ၩ၁ံၪဂ့ၩဂ့ၩဘၪဘၪအဂးနီၪ မွဲဘဲၫ၁့ၪလဲၪ.**

`၁ထံၫမ၁ံၫ ၆း၁၇`

`၂ကီရံၫ့ ၄း၁၈`

`ဒီၩ့လၩ့ ၃၀း၈`

`လီၩလၩ့ ၅း၁၀`

ကျိၪစ့ၩယီၩအစီၩ့အမၩ့အီၪလၧၦၡၩအဖၫ့ခိၪအၪမၬလီၫ. ဆၧယီၩမၩဂၭဂီၩ့ ၦၡၩအ၁ၭမၧၫ့န့အၪမၬလီၫ. ၦလၧအစူၪလးခၪ့ခိၪအီၪ၀ဲၩအၪမၬ လၧကဖံၭမၩ, အၪ့အီၩအဂးလါနၫ့ဂ့ၩ လၧအ၀့ၫ၁ံၪအ၁ၭလိဖၭဒဲလီၫ့ကီၩ့၁ၭကွံၩကျိၪစ့ၩအကၠီၩ့ မၩထဲၩ့ဆၧဖံၭဆၧမၩအအၧၩ့အ၁ၫ့ အီၪ၀့ၫဒၪအၪမၬၦဒၪထဲၩ့ဘၪနီၪလီၫ.

ၦကြၨၭကဲၪထဲၩ့ဘဲၫနီၪအ၁ိၭအ့ၬ. လၧကဆါယွၩအစီၩ့အမၩ့အဖၧၩ့ ၦကဘၪ မၩနၧၩ့ထဲၩ့ၦဒုၪဒၩအဆၧကျဲၩ့ဖစီၩ့လဖၪဒဲ ကယဲယွၩဆိၪဂ့ၩထၭပၧၩလဖၪယီၩ ဘဲၫကကဲၪထၪ့ၦဂူၫဂၩအဂးအခိးအတၩနီၪ ၦကဘၪဖံၭထၪ့မၩထၪ့နီၪလီၫ. အ့ၪလမွဲဘၪဘဲၫနီၪ ယွၩအခိးအတၩဒဲအဆၧဆိၪဂ့ၩလဖၪယီၩ ကကဲၪထၪ့ဆၧဆိၪအၧၩ့  နီၪလီၫ.

ၦပၨၩ့စ့ၩအတီၩအလီၩ့လဂၩ ထီးအ၀့ၫဎိၭဒီၪထဲၩ့ကျိၪစ့ၩလဖၪချုၭအ၀့ၫ      လၧ၁ံၫဒံၭဘၪနီၪ အ၀့ၫ၁ံၪကဘၪထုၪ့၁ၭအီၪ၀့ၫဒၪလမံၩ့နီၪလီၫ. ဆၧနီၪမွဲ၀့ၫဒၪ အ၀့ၫ၁ံၪအဲၪဒိၭအီၪက့ၪ၁ူၪကျိၪစ့ၩ၁ံၪလဖၪနီၪလီၫ. လနၩ့နၩ့အ၀့ၫ၁ံၪအဲၪဒိၭအီၪက့ၪ၁ူၪဘၪအဆၧလဖၪလါနၫ့ဂ့ၩ “အ့ၪမွဲယ၁ံၫတၭ, ယကမၩဘိၪ့ခွံၬယစူၪလးခၪ့ခိၪထီးအလူၬ” ၦဘဲၫနီၪအီၪ၀့ၫဒၪဆ့လီၫ. လါနၫ့ဂ့ၩယွၩအၡၩအတီၩ အလီၩ့ၦပၨၩ့စ့ၩလဂၩ မွဲကမၩ၀့ၫဒၪဘဲၫနီၪအ၁ိၭအ့ၬ. မွဲၦကြၨၭဎိၭထံၫဎိၭဒီၪထဲၩ့ ဂ့ၩနဲၪ့ဆၧဘဲၫနီၪလဖၪအ၁ိၭဒံၭလီၫ.

ၦၡၩလနၩ့နၩ့ထီးအ၀့ၫ၁ံၪ၁ံၫအခၫ အဲၪဒိၭမၩန့အမံၩ့လၧအ၀့ၫ၁ံၪဖ့ၪလၫ့ မၩဆၧၩ့ယူၭၦၡၩနီၪလီၫ. အ၀့ၫ၁ံၪအီၪမၧၫ့အထီ အီၪ၁ူၪအီၪဘံၪ့အ၁ၭ, မၩဆၧၩ့ ၦၡၪ့ဖိၪယၬဖိၪအ့ၬ. မုၫလါထဲၩ့ၦၡၩအူၭဘၪဎၧၩ့ဘၪအ၀့ၫ၁ံၪအကၠီၩ့ ကျဲၩ့မၩဘိၪ့ မၩထးဆၧအီၪ၀့ၫဒၪဆ့လီၫ. လါနၫ့ဂ့ၩဘဲၫၦဒိၭန့ထဲၩ့ဘၪယွၩအဆၧဆိၪဂ့ၩ   လဖၪအၪမွဲဂ့ၩ, ၡၩမွဲဂ့ၩ ကဘၪကဲၪထၪ့အခိးအတၩလၧၦဂူၫဂၩအဂးနီၪလီၫ. ဘဲၫပမၧၫ့ဒံၭအထီ ၦမၩဆၧၩ့ၦၡၩန့အ၁ိၭ အ့ၪမွဲၦမိ၁ံၫထီဒဲဘၪအီၪလၧလးမံၫခိၪ လါနၫ့ဂ့ၩ ၦဎိၭဒီၪထဲၩ့စူၪလးခၪ့ခိၪဘဲၫကကဲၪထၪ့ဆၧဆိၪဂ့ၩလၧၦဂူၩဂၩအဂး န့၀့ၫဒၪဆ့လီၫ. ဆၧနီၪမွဲ၀့ၫဒၪ ယွၩအၡၩအတီၩအလီၩလဂၩအဆၧဖံၭဆၧမၩနီၪ လီၫ.