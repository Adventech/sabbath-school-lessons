---
title:  ဆၧဖ့ၪလၫ့ထဲၩ့ဆၧ
date:   04/03/2023
---

### ဖီလနွ့ၫယီၩအဂးဆၧမၩလိၪ.
လုကၭ ၁၂း၁၆-၂၁;  လီၩလၩ့ ၂း၁၈-၂၂;  ဒီၩ့လၩ့ ၂၇း၂၃-၂၇;  ၂ကီရၫ့ ၄း၁၈;  လီၩလၩ့ ၅း၁၀;  ကလီစံၫ ၁း၁၅-၁၇.

> <p>၁နိၫထီၫ့</p>
> “တၭယနါဂၧၫ့ဆၧ၁ီၫလၩ့လၧမူၭခိၪတၭ, စံၭ၀့ၫဒၪး ကွ့ၭဘီၪ, ထီးယီၩလၧယၫၦ၁ံၫလၧအ၁ံၫ၀့ၫ လၧကဆါအဖၧၩ့လဖၪနီၪ, ဘၪဆိၪဂ့ၩ ၀့ၫလီၫ. မွဲယူၭ, ၁ၭမုနီၪစံၭ၀့ၫဒၪ, ဘဲၫ၁ိၭအမိအီၪပွံၭ၀့ၫ လၧအဆၧမၩတၭ, အဆၧမၩလဖၪ ဖိၬထၪ့အ၀့ၫ၁ံၪအခဲၫ့လီၫ” (နဲၪဖျီၪ ၁၄း၁၃).

ထီးမွဲၦဖံၭထၪ့မၩထၪ့ဆၧလၩ့ဘူၭကဂီၩ့ထီ (လၩ့ဘူၭၦကအီၪပွံၭမွဲၦ၁ၭၡါထၪ့ အကၠီၩ့)တၭ ၦစူၭကီၪ့ၦစူၪလးခၪ့ခိၪလၧၦ၁ၭမၧၫ့အလးခဲၫ့အဂး လၧၦအီၪပွံၭဒဲ  ဆၧဖံၭဆၧမၩလအီၪလၧၩ့ဘၪအထီနီၪလီၫ. ၦဂဲၫထဲၩ့ဖံၭမၩဆၧလၧၦ၁ၭမၧၫ့ထၧၫ့ ထီယၫအဖၧၩ့ ၦဆၧဒၪခီၩ့လဖၪယီၩ အရ့ၩဒိၪအၪမၬလီၫ. လါနၫ့ဂ့ၩဘၪဆဲၫ့ထဲၩ့ လၧကျိၪစ့ၩဒဲစူၪလးခၪ့ခိၪနီၪ ပကဘၪဎိၭဒီၪဘဲၫ၁့ၪလဲၪ. ဖၧၩ့၁ၭအဂ့ၩထုၬနီၪ မွဲဘဲၫ၁့ၪလဲၪ.

ၦၡၩအ့ၪမွဲအ၁ၭဂဲၫၡါထၪ့တၭ အ၀့ၫ၁ံၪစၭထၪ့အၪ့ယိၪဆၧလၧအ၀့ၫ၁ံၪ အ၁ၭမၧၫ့ကဂဲၫလၧယၫအဂးလီၫ. အၪဒၪဆၧအ၀့ၫ၁ံၪအၪ့ယိၪထဲၩ့ဆၧလဖၪနီၪ မွဲ၀့ၫဒၪချုၭအ၀့ၫ၁ံၪအဂံၪ့ဒီၪ့ဖိၪ၁ံၪ ယိထဲၩ့ခွါထဲၩ့လၩ့အ၁ၭလ၁့ၪဒံၭဘၪ အ၀့ၫ၁ံၪ အဲၪဒိၭ၁ံၫအ့ၬ. အ၁ၭအ့ၪမွဲၡါနၭလၨၪတၭ မိအီၪမၧၫ့၀့ၫဒၪဆ့အ့ၬ. အ၀့ၫ၁ံၪ၁ၭမဲၪ လၧကကဲၪထၪ့ဆၧကၪဆၧဂဲၩလၧၦဂူၩဂၩအဂးနီၪလီၫ. အ၀့ၫ၁ံၪ၁ၭမဲၪလၩ့အ၁ၭ ကဘၪထိးထဲၩ့ဆၧစူၭဆၧဆၫ မွဲဘဲၫလံၩဖ့ၬထ့ၬဒဲဆၧဆၫဎၧၫ့လဖၪနီၪလီၫ. အ့ၪမွဲအ၀့ၫ၁ံၪကဲၪဘဲၫနီၪ၁ိၭတၭ မပၧၩလဲၪကယိယၧၩလဲၪ. အ၀့ၫ၁ံၪအၪယိၪခဲၫ့ကံၭ ၁ၭမဲၪ၀့ၫဒၪနီၪလီၫ. 

ဘၪဆဲၫ့ထဲၩ့လၧဆၧ၁ၭမဲၪဘဲၫနီၪလဖၪ အဲၫလၧၫ့ဝှဲၭကွ့ၭ “ဆၧ၁ုၪ့မဲၪ၁ၭဖျဲၩ့ ဘဲၫနီၪလဖၪ အီၪဂဲၫလၧမုၪခီၩလဲးအအီၪနီၪလီၫ. အ့ၪမွဲအ၀့ၫ၁ံၪအီၪမၧၫ့ဘဲၫ ကဆါယွၩအဆၧဘၪအ၁ၭတၭ, အ၀့ၫ၁ံၪအ၁ၭမၧၫ့မုနံၩအထုၬအထီအဖၧၩ့ ကမွဲ ၀့ၫဒၪအဂ့ၩထုၬဒဲဆၧမုၬလၩ၁ၭဎွံၫအထီၫထုၬနီၪလီၫ. အ၀့ၫ၁ံၪကြၨၭအီၪပဲၩခွံၬ ဆၧ၁ုၪ့ခိ၁ၭဂီၩ, ဆၧအၪ့ယိၪခဲၫ့ကံၭလဖၪဂီၩ့တၭ, အီၪမၧၫ့ဘဲၫအ၀့ၫ၁ံၪအဆၧၫ့ အထီဖ့ၪလၫ့ထဲၩ့အ၁ိၭ လၧဆၧမုၬလၩ၁ၭဎွံၫအဖၧၩ့နီၪလီၫ. အ၀့ၫ၁ံၪကဘၪမံၫ့ထၪ့ လၧမူၭခိၪဘၩ့မုးအဂးနီၪလီၫ.” Testimonies for the Church, vol. 1, p. 424.

လနွ့ၫယီၩ ၦကအၪ့ဎၬထဲၩ့ဘၪဆဲၫ့လၧ ၁ၭမၧၫ့အမုနံၩခဲၫ့ထုၬအဆၧဖ့ၪကိၪ့ လဖၪနီၪလီၫ. ၦကဘၪမၩဆၧဘဲၫ၁့ၪလဲၪ. ၦလကြၨၭမၩဘၪဆၧလဖၪနီၪ မွဲဆၧနီၪလဖၪလဲၪ. ၦကဘၪလီၩ့ဖိၬထွ့ၫ၁နိၫလဖၪနီၪ မွဲဘဲၫ၁့ၪလဲၪ.