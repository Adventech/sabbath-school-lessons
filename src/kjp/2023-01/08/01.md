---
title:  ကိၪ့ဆိၫ၀ဲၩဆၧလၧဆၧမၩနၧၩအဂး
date:   18/02/2023
---

### ဖီလနွ့ၫယီၩအဂးဆၧမၩလိၪ.
လီၩလၩ့ ၁၂း၁;  ၁မိစ့ၭ ၂း၁၅;  ၁ထံမ၁ံၫ ၅း၈;  ကလီစံၫ ၃း၂၃, ၂၄;  ၁မိစ့ၭ ၃၉း၂-၅;  ဒီၩ့လၩ့ ၃း၅-၈.

> <p>၁နိၫထီၫ့</p>
> “ကယဲန၁ံၪမၩဆၧလမံၩ့လါလါ လမွဲဘၪဘဲၫၦၡၩအဂးနီၪ အ့ၪမွဲ ဘဲၫလၧယွၩအဂးအ၁ိၭတၭ, မၩလၧန၁ံၪအ၁ုၪ့ခံ၁ၭလဲၫဆံၭ. န၁ံၪ၁့ၪယၫလၧ န၁ံၪမိဒိၭန့ဆၧဖ့ၪထဲၩ့ဘၪဆဲၫ့လၧဆၧဖ့ၪ၁ၫနီၪ လၧကဆါအအီၪလီၫ. မၩကဆါဎရံၬအဆၧနီၪဆံၭ” (ကလီစံၫ ၃း၂၃, ၂၄).

ၦၡၩအၪဒၪဆၧမိအီၪမၧၫ့လၧ၁ၭမၧၫ့အလၧၫ့ဎွ့ၩလၧဆၧ၁ုၪ့ဎွံၫ၁ၭယီၫဒဲ အမၩနၧၩ့ဆၧန့ကိၭမံၩ့ဒ့ၭနီၪလီၫ. လါနၫ့ဂ့ၩၦအီၪမၧၫ့လၧဆၧၡၪ့ဆၧနၭလူဘံၭထၭ ဂၪ့ခိၪချိၫ့ဖၧၩ့ယီၩအကၠီၩ့တၭ ဆၧကၪဆၧဂဲၩ, ဆၧၡၪ့ဆၧနၭဒဲဆၧ၁ုၪ့ခါ၁ၭလၩ့ ဂဲၫဘၪထဲၩ့ပၧၩ၁့ၪ၀့ၫဒၪကိၭဆၧၫ့ထီဒ့ၭအကၠီၩ့ ၦဆၧမုၬလၩ၁ၭဎွံၫဆၧထိစိယီၩထူၭ လၫ့ထၪ့ဘၭမိန့ယီၫယီၫအ့ၬ. 

လၧဆၧလးယီၩတၭ “ဆၧမၩနၧၩ့ခၫ့ဖျီၫ့ဆၧ” ယီၩၦကမၩန့အခီၫပယီၫဘဲၫ ၁့ၪလဲၪ. ၦဒၪထဲၩ့ဘၪစယိ၁ၭအ၁ၭမၧၫ့လၧခးအံဇံၭအဖၧၩ့အ၀့ၫဘၪလၩ့ထီၫ့ဖၧၩ့ဒဲ ထီၩ့ထဲၩ့လၧနီးဖၧၩ့လဖၧၫ့တၭ ၁ၭမၧၫ့ယီၩအၪ့လဲၩထၪ့အ၁ၭန့၁့ၪယီၫမၬ ၦ၁့ၪယၫ ထဲၩ့ဘၪနီၪလီၫ. အ့ၪမွဲပယိထဲၩ့ၦဘၭတံၫဇၫ့ဆၧစယီဟၫ့အ၁ၭမၧၫ့တၭ အ၀့ၫ မီၪ့ဎီၩ့ထဲၩ့စယိ၁ၭအ့ၬ. အ၀့ၫဘၪလၩ့ထီၫ့ဖၧၩ့ဂီၩ့တၭ ဘၪဆၧမၩ၁ံၫခွံၬနီၪလီၫ. အ၀့ၫအ၁ၭမၧၫ့ယီၩမၩနၧၩ့ခၫ့ဖျီၫ့ဆၧအီၪလမံၩ့ဧၪ. “ဆၧမၩနၧၩ့ခၫ့ဖျီၫ့ဆၧ” နီၪအခီၫပယီၫအီၪ၀့ၫဒၪ ဘဲၫန၁ံၪဒိၭန့ဒဲထိးဆၧၫ့အ၁ိၭနီၪလီၫ.

လနွ့ၫယီၩၦကအၪ့ဎၬမၩလိၪထဲၩ့ “ဆၧမၩနၧၩ့ခၫ့ဖျီၫ့ဆၧ” အဂဲးနီၪလီၫ. လၧ “ဎရံၬအခ့ၫအၡၩၦယိဆၧလဖၪ” ဒဲ ကျိၪ၁ံၪစ့ၩ၁ံၪအ၁နိၫထီၫ့အဖၧၩ့ ၦကအၪ့ဎၬထဲၩ့ “ဆၧမၩနၧၩ့ခၫ့ဖျီၫ့ဆၧ” အဂဲးနီၪလီၫ. ၦအီၪအလးလစီၪ့စီၪ့လဲၪ, ၦမွဲမပၧၩလဲၪ, ကျိၪ၁ံၪစ့ၩ၁ံၪယီၩအကၧၩ့ဒိၪ၀့ၫဒၪအလးအၪစီၪ့နီၪလီၫ. ၦအဲၪဒိၭ မွဲဂ့ၩ, ၦလၧအဲၪဒိၭဘၪမွဲဂ့ၩ, ဆၧနီၪၦကဘၪထိးဆၧၫ့နီၪလီၫ. ၦဆၧအီၪမၧၫ့    အီၪဂဲၩအထးဖၧၩ့ယီၩ ၦကဘၪအၪ့ဎၬထဲၩ့ဖၧၩ့၁ၭအၪဖျီၩ့ ဘဲၫၦကမၩနၧၩ့ခၫ့ဖျီၫ့ဆၧကန့အဂးလါနၫ့ဂ့ၩ ၦကဘၪ၁့ၪယၫထဲၩ့ဆၧလၧအမၩလၩ့ထ့ၬ, လၩ့ထံဖါ၁့ၪလဖၪအဂဲးဆ့နီၪလီၫ.