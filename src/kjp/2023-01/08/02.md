---
title:  ဆၧအခၪ့ထံၭနီၪအီၪက့ၪလၧအခၪ့ထံၭ
date:   19/02/2023
---

ဖီထဲၩ့ လီၩလၩ့ ၁၂း၁. ဆၧ၁ၭထိၭအပရၧၫ့အီၪလၧပဂးဘဲၫ၁့ၪလဲၪ. 

ထီၦ၁ၭဘၪ့ဂဲၫဎိၩထၪ့ဒိၪထၪ့အခၫတၭ အ၀့ၫ၁ံၪအဆၧဆီၫ့မီၪ့ဆီၫ့မၬလၧ အ၀့ၫ၁ံၪအဆၧအၪ့ဆၧအီၩအဂး, ဆၧကီၩ့ဆၧ၁ိၭအဂး, ဒဲဆၧအီၪကဒူၩအ၁ၭ အလးအဂး အီၪထၪ့၀့ၫဒၪနီၪလီၫ. ယ့ၫရှူၬစံၭ၀့ၫဒၪၦကအီၪက့ၪဆၧအဂုခိၪနီၪ မွဲဘဲၫ၁့ၪလဲၪၦဒၪထဲၩ့ဘၪဘဲၫယီၩ၁ိၭ “အ့ၪမွဲအၪ့ဎၬဆိၫယွၩအဘၩ့အမုးအဆၧ တီၩဆၧလီၩ့ဆံၭ. ဆၧမိဖ့ၪလၫ့န၁ံၪလၧဆၧလဖၪနီၪ ထီးအလူၬလၧအဖၫ့ခိၪလီၫ.

ၦ၁ၭၡါလၧအ၀့ၫ၁ံၪအ၁ၭဘၪ့အထီ လရွံထဲၩ့ဒံၭဘၪဎရံၬလဖၪအဂး အခွ့ၩ အယၫအီၪ၀့ၫဒၪဆ့နီၪလီၫ. လၧၦယိဆၧအဂး အ၀့ၫ၁ံၪရွံထဲၩ့ဒၪန့နီၪလီၫ.

အ့ၪမွဲၦယိထဲၩ့လၧ ၁မိစ့ၭ ၂၈း၂၀-၂၂, စယၫကူၭရွံန့ထဲၩ့ဆၧၦဒၪဘၪလၧ အ၀့ၫအနး၁ၭအဂး ဒဲအစူၪလးခၪ့ခိၪလၧယွၩဖ့ၪလၫ့အ၀့ၫလဖၪအဂးနီၪလီၫ. လၧစယၫကူၭအဆၧဒၪဆၧလၧယၫအဖၧၩ့ ကဆါယွၩဒုၭဖျီၪထၪ့အနၫ့ဆါဒၪ၀့ၫအ၁ၭ “ယ၀့ၫဒၪယီၩ, ယမွဲယဟိ၀ၩ, နဖါစအၫဘြဟၫ့အယွၩ, ဒဲစအံစၭအယွၩလီၫ” (၁မိစ့ၭ ၂၈း၁၃). ထီးနီၪလဖၧၫ့စယၫကူၭအုၩ့လၩ့အ၁ၭလမံၩ့စံၭ၀့ၫဒၪ “ထီနီၪ လဖၧၫ့ယဟိ၀ၩ မိကဲၪထၪ့ယယွၩလီၫ” (၁မိစ့ၭ ၂၈း၂၁). 

`ဖီထဲၩ့ ၁မိစ့ၭ ၂၉း၉-၂၀ နီၪဆံၭ.  စယၫကူၭအဆၧအီၪမၧၫ့အီၪဂဲၩအဖၧၩ့ ဆၧကဲၪထၪ့ယီၩအကျၩ ဆၧအကၧၩ့ဒိၪအီၪ၀့ၫဒၪလမံၩ့နီၪ မၩဆၧနီၪလဲၪ.`

ထီးစယၫကူၭအုၩ့လၩ့အီၪလၩ့အ၁ၭလၧယွၩ လၧနးခီၫ့အဂးမွဲဂ့ၩ, လၧအ၀့ၫ အစူၪလးခၪ့ခိၪလဖၪအဂးမွဲဂ့ၩဂီၩ့အခံၫ့နီၪတၭ ယွၩ၁ိၫ့ထဲၩ့အ၀့ၫလၧနးရၫခ့လၭ အအီၪနီၪလီၫ (၁မိစ့ၭ ၂၉း၉-၂၀). ဆၧနီၪအကၠီၩ့ ၦဒၪထဲၩ့ဘၪချုၭနလထၪ့ၡါလၩ့ ဖၭဒံၭဘၪအထီ နကြၨၭအုၩ့လၩ့အီၪလၩ့န၁ၭလၧယွၩ လၧနနး၁ၭအဂးဒဲနဆၧဖံၭ ဆၧမၩအဂးနီၪနီၪလီၫ. ၦလၧကအီၪလၧနၧၩလဂၩကဘၪ၁့ၪယၫထဲၩ့ “အ၀့ၫမမၩ ဆၧနီၪလဲၪ” နီၪလီၫ. ၦလဂၩယီၩ မတီၩလီၩ့ဂုးခၧၫ့လၧယွၩဧၪ. အ၀့ၫအဆၧဖံၭ ဆၧမၩနီၪ မွဲဆၧဖံၭဆၧမၩဘဲၫ၁့ၪလဲၪနီၪ ၦလၧနဘၪန၁ၭလဂၩ ကဘၪ၁့ၪယၫထဲၩ့ ၀့ၫဒၪနီၪလီၫ. ၦလဂၩယီၩကမွဲၦ၁ီၪ့လိၪဆၧလဂၩဧၪ. ကမွဲၦယိဆၧဆၫဆါလဂၩ ဧၪ. ၦလဂၩယီၩမပၧၩခီၫ့ရးလဂၩဧၪ. ကဲၪဘဲၫကဲၪကဲၪယကလ့ၩနုၬလၩ့ဆၧလးယီၩ မမွဲဆၧလးလမံၩ့နီၪလဲၪ, ၦမုၪကဘၪ၁့ၪယၫအၪ့ဎၬထဲၩ့နီၪလီၫ. ဆၧအၪ့စၪ့လလိၫဘၪစစံၭဆၧၫ့ချုၭလထၪ့ၡါဒံၭဘၪလဖၪနီၪ အ၀့ၫမွဲမၩလိၪဆၧထီၩ့ ဎွ့ၩဖူၫလဲၪ. အ့ၪမွဲယထၪ့ၡါလၩ့ဖၭတၭ ယဒ့ၪယမါကထၪ့ဆံၭအၪလဲၪ.  ဆၧထီး အလူၬယီၩယထိးဆၧၫ့န့တၡါၡါဧၪ. ယမၩန့ထဲၩ့ဆၧယိၬအယီၩကန့တၡါဧၪ. 

ဖီထဲၩ့ ၂ကီရၫ့ ၆း၁၄, ၁၅. နလီၩ့အၪ့ဎၬနဂံၪ့ဒီၪ့ဖိၪနီၪတၭ ၁နိၫဒဲဆၧဖ့ၪကိၪ့ယီၩအကၨၩ့ဒိၪအၪမၬနီၪ မွဲအဘၪနီၪလဲၪ. ဆၧရွံဘဲၫနီၪ မွဲဖ့ၪလၫ့ပၧၩဂံၪ့ဒီၪအဆၧမုၬတၡါၡါလန့ဘၪလၧၫ့လၧၫ့ဎွ့ၩဎွ့ၩလါနၫ့ဂ့ၩ ဘဲၫၦကရွံန့ဆၧအဂ့ၩအဂး ဖ့ၪကိၪ့ထဲၩ့ပၧၩဘဲၫ၁့ၪလဲၪ.