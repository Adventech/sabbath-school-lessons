---
title:  အၪ့ဎၬထဲၩ့ဆၧကိၪ့ထၪ့ဖၭလၩ့လၧဆၧယူၭယၫ့ယွၩအဖၧၩ့
date:   23/02/2023
---

မုဆၫလနံၩယီၩ ၦလၧအ၁့ၪအ၁ီၫ လၧဎိၭထံၫဎိၭဒီၪထဲၩ့ကျိၪ၁ံၪစ့ၩ၁ံၪန့ အီၪ၀့ၫဒၪအၪမၬလါနၫ့ဂ့ၩ ယွၩဖ့ၪထုၪ့၁ၭပၧၩ ထီးပလ့ၩမၩန့ဆၧဖ့ၪကိၪ့ဘဲၫ ၦကထံၫလၩ့ဒီၪလၩ့ယွၩအဖ့ၪထၭပၧၩ ဆၧလဖၪအဂးလဂ့ၩနီၪလီၫ. လံၬဆံၫ့ဎံၪ စံၭ၀့ၫဒၪ, "ၦလၧအလလ့ၩဘၪ၀့ၫ လၧၦလတီၩလလီၩ့ဘၪအဆၧကိၪ့ထၪ့ဖၭ လၩ့အဖၧၩ့တၭ, လဆၧၫ့ထုၪ့ဘၪ၀့ၫလၧၦမၩဆၧဒဲၩဘၭအဖၧၩ့၁ၭ, ဒဲလဆၧၫ့နၩ့ဘၪ၀့ၫလၧ ၦဒုၪဒွ့ၪဆၧအလးဆၧၫ့နၩ့ဖၧၩ့နီၪ ဘၪဆိၪဂ့ၩ၀့ၫလီၫ. အ၀့ၫဒၪမုၬလၩ ၀့ၫလၧ ယဟိ၀ၩအဆၧ၁ီၪ့ဆၧ၁ၫ့အဖၧၩ့တၭ, လၧဆၧ၁ီၪ့ဆၧ၁ၫ့အဖၧၩ့နီၪ ဆီၫ့မီၪ့ ၀့ၫလၧမုဆၫဆၫမုနၩနၩဆ့လီၫ. ဆၧမိမၩအ၁ၭဘဲၫ၁ံၪ့၁ုၪ့လၩ့အ၁ၭလၧထံၫဖိၪချိၬ နဲၩ့ထံၭအ၁ိၭနီၪ လၧအဆၧၫ့အထီဘၪနီၪ၁-ထၪ့၀့ၫဒၪတၭ, အလၪလလၩ့ယံၭဘၪ လီၫ. တၭကယဲအမၩဆၧလမံၩ့လါလါနီၪ မိကဲၪထၪ့ကဲၪထီၫ၀့ၫဒၪလီၫ" (အၪ့အူၭ ၁း၁-၃).

ဆၧနီၪအကၠီၩ့တၭ, ၦလၧအမုၬလၩ၁ၭဎွံၫလၧယွၩအဆၧမၪလူၬ (ယွၩအလူ အထၫ) ဖၧၩ့လဖၪနီၪ ဘၪဆိၪဂ့ၩ၀့ၫဒၪနီၪလီၫ. ဆၧနီၪမွဲယိၩယိၩဖိၪလီၫ. ဒဲအ၀့ၫ ဖံၭထၪ့မၩထၪ့ဆၧကိၭမံၩ့ကလ့ၩထၪ့လ့ၩထီၫကိၭမံၩ့ဒ့ၭနီၪလီၫ.

`ဖီထဲၩ့ ဒီၩ့လၩ့ ၃း၅-၈, လၧၦဆၧထံၫလၩ့ဒီၪလၩ့ၦကျိၪ၁ံၪစ့ၩ၁ံၪအဖၧၩ့ ၦကလီၩ့ဖိၬထွ့ၫ၁နိၫယီၩကန့ဘဲၫ၁့ၪလဲၪ.`

ၦကဎိၭဒီၪထဲၩ့ကျိၪစ့ၩ၁ံၪကန့အဂး လံၬဆံၫ့ဎံၪဖၧၩ့ဖ့ၪကိၪ့ထၭပၧၩအီၪ၀့ၫဒၪ နီၪလီၫ. ၦကအၪ့ဎၬထဲၩ့ဆၧမၪလူၬနွ့ၫထံၫအဂဲးနီၪဆံၭ....

၁\. ဎိၭဒီၪ၀ါၡီၩ့ဆၧဂ့ၩဂ့ၩဘၪဘၪဆံၭ.  ကျ့ၭစၨၭဖိၬထွ့ၫဆၧထံၫလၩ့ဒီၪလၩ့ ဆၧဖ့ၪကိၪ့လၧ (ဒီၩ့လၩ့ ၂၇း၂၃, ၂၄) နီၪဆံၭ. ဂံၪ့ဒီၪ့ဖၧၩ့ဆၧထံၫလၩ့ဒီၪလၩ့ဘၪ ဆဲၫ့လၧကျိၪစ့ၩန့ဆံၭအၪလဲၪ, ၦက၁ိၩ့ဆံၭအၪလဲၪ. ၦကစူၭကီၪ့ဆံၭအၪလဲၪ, ဆၧထံၫလၩ့ဒီၪလၩ့ဘဲၫနီၪလအီၪဘၪတၭ ၦ၁ၭမၧၫ့ယီၩဆၧခိဆၧ၀ီၩမိအၪထၪ့နီၪလီၫ.

၂\. ၁ိၩ့ထဲၩ့မွဲၡၩနဲၪ့နန့ဘၪကျိၪစ့ၩနီၪဆံၭ.  အီၪက့ၪလၩ့န၁ၭဘဲၫနကအီၪအၪ့လၧကျိၪစ့ၩနဒိၭန့ထဲၩ့ဘၪအဖၧၩ့ထၨၪအလၧၫ့နီၪဆံၭ. (ဒီၩ့လၩ့ ၁၅း၁၆). လၧခးမုနုၬလခီၫၦၡၩလဖၪ၁ိၩ့ထဲၩ့ကျိၪစ့ၩအၪနဲၪ့အ၀့ၫ၁ံၪဒိၭန့ဘၪဒံၭနီၪလီၫ. ဆၧနီၪ အကၠီၩ့အဒ့ၪအမါအၪထၪ့တၭ ဆၧ၁ုၪ့ခိ၁ၭဂီၩမၩဂၭဂီၩ့ထဲၩ့အ၀့ၫ၁ံၪအ၁ၭမၧၫ့နီၪလီၫ.

၃\. စူၭကီၪ့ထဲၩ့စ့ၩလၧနဒိၭန့ထဲၩ့ဘၪကိၭထီဒ့ၭနီၪဆံၭ.   (ဒီၩ့လၩ့ ၆း၆-၈).  ဆၧစူၭကီၪ့စ့ၭနီၪ မွဲဘဲၫ၁ိၭၦကအၪ့ဎွ့ၩထဲၩ့ဆၧလၧၦအဲၪဒိၭ, ၦလိၫဘၪလၧဂံၪ့ဒီၪ့အဂးမွဲဂ့ၩ, အၪ့ဎၬဆၧကိၪ့ဘၪကိၪ့၁့ၪအဂးမွဲဂ့ၩ ဒဲလကၭဒံၭဘၪဘဲၫဆၧအဆၧၫ့အထီ ၦလယိလါထၭဘၪဘဲၫဆၧဘၪထံၭဘၪနဲၪ့မွဲဂ့ၩ, ဆၧစူၭဆၧဆၫဂဲၫနုၬလၫ့အခၫ ဆၧလိၫဘၪ၁ံၪအဂးနီၪ ၦဘၪစူၭကီၪ့ထဲၩ့စ့ၩကယဲအန့နီၪလီၫ. အ့ၪမွဲနစူၭကီၪ့ထၭ စ့ၩအ့ၪအီၪတၭ န၁ၭၡါထၪ့မွဲဂ့ၩ, နဖံၭမၩဆၧလန့လ၁့ၪလၧၩ့ဘၪမွဲဂ့ၩ နစူၭကီၪ့ထၭဆၧလဖၪ ကမၩဆၧၩ့ထဲၩ့နၧၩနီၪလီၫ.

၄\. စဲၪ့ဖီၩ့န၁ၭလၧဒ့ၪမါအဖၧၩ့ဆံၭ (ဒီၩ့လၩ့ ၂၂း၇). အ့ၪမွဲနအၪ့လီးကျိၪစ့ၩတၭ နဘၪဖ့ၪလၫ့ထဲၩ့အထိၭနၫနီၪလီၫ. ၦၡၩလဂၩမွဲဂ့ၩ, ဂံၪ့ဒီၪ့လဒီၪ့မွဲဂ့ၩ အ့ၪမွဲအီၪမၧၫ့လၧအဒ့ၪအမါကဘၪလိၭထဲၩ့အၪအၪတၭ ၁ုၪ့၁ၭၡၪ့အၪမၬလီၫ. ဆၧနီၪ အကၠီၩ့တၭ, ဆၧအၪ့လီးစ့ၩလၧၦဂူၫဂၩအီၪဒဲမၩထၪ့ဒ့ၪမါနီၪ လၧခဲၫ့ထဲၩ့ကဲၪထၪ့ ဆၧကၪဆၧဂဲၩဒိၪဒိၪလ့၁့ၪ၀့ၫဒၪတၡါၡါနီၪလီၫ. 

၅\. ကျ့ၭစၨၭဖံၭမၩထဲၩ့ဆၧဖံၭဆၧမၩဆံၭ.  "ၦအကၠုၪ့နီၪ အ၁ၭဆိၫ့န့ဘၪ   ဆၧလါနၫ့တၭ, အဆၧအီၪနးမံၩ့အ့ၬ, အ့ၪမွဲၦအဎၭနီၪ, မိထူၭထၪ့လၧၫ့ထၪ့၀့ၫဒၪ လီၫ" (ဒီၩ့လၩ့ ၁၃း၄). 

၆\. ဘၪဆဲၫ့ထဲၩ့လၧကျိၪစ့ၩနီၪ ဆၧ၁ၭတီၩအီၪလၧယွၩဆံၭ.  (၅မိစ့ၭ ၂၈း၁-၁၄). ယွၩအခိးအတၩလအီၪဘၪဂံၪ့ဒီၪ့ထီးအလူၬ လုအၪ့လုအီၩထဲၩ့အ၁ၭလန့  ဘၪလီၫ.

၇\. ထီးန့ဖံၭထၭဂၪ့ခိၪချိၫ့ယီၩ မွဲၦဂံၪ့အၡါမၬအ့ၬ.  ၦဆၧထံၫလၩ့ဒီၪလၫ့ ဆၧယီၩမွဲအဒုၭဖျီၪထၪ့ၦဆၧအီၪက့ၪဎိၩအီၪက့ၪဒိၪဆၧနီၪလဲၪ ဒဲဆၧလးခီၫခီၫလဲၫ နီၪလီၫ (မၭ၁ုၫ ၂၅း၁၄-၂၁).