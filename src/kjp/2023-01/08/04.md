---
title:  နံၪ့လၧအခိးအလါအီၪလဖၪ
date:   21/02/2023
---

ဘဲၫၦဒၪထဲၩ့ဘၪယွၩဖ့ၪလၫ့ထၭၦၡၩ ဘဲၫကဖံၭထၪ့မၩထၪ့ဆၧဖံၭဆၧမၩ အဂးနီၪလီၫ. လၧၦ၁ၭမၧၫ့ဖၧၩ့ အနံၪ့ ၄၀ အထးဖၧၩ့ ၦဘၪဖံၭထၪ့မၩထၪ့ဆၧအၪမၬနီၪလီၫ. ၦအၪဂၩအဂး အနံၪ့ ၄၀ အထးဖၧၩ့ ဖိၪ၁ံၪလဖၪဎိၩထၪ့ဒိၪထၪ့ဒဲ, မၩန့ထဲၩ့အ၀့ၫ၁ံၪအဆၧကိၪ့ဘၪကိၪ့၁့ၪ ဆၧထိစိၩလဖၪနီၪလီၫ. လနၩ့နၩ့လၧ အနံၪ့ ၄၀ အထးဖၧၩ့၁ုၪ့ထၪ့လမွဲဘၪအၪ့ဎွ့ၩထဲၩ့ဂံၪ့၁ံၪ ဒဲဆၧလၧအရ့ၩဒိၪအလိၫ ဘၪ၁ံၪလဖၪန့၀့ၫဒၪယူၭနီၪလီၫ. အခံၫ့အခၫအနီၪ လၧၦစူၪလးခၪ့ခိၪအဂးဒဲ   ကျိၪ၁ံၪစ့ၩ၁ံၪကၪဂဲၩအဆၧၫ့အထီနီၪလီၫ. ဆၧအခံၫ့အခၫဘဲၫနီၪအထးဖၧၩ့ဂံၪ့ဒီၪ့ ဖိၪ၁ံၪလဖၪ အၪ့ဎၬမၩလိၪထဲၩ့ဆၧဖံၭဆၧမၩလၩ့ဎိၭလၧဂံၪ့ဆါ၁ံၪကဂၩဘၪကဂၩ, ဒဲမွဲ၀့ၫဒၪဂံၪ့ဒီၪ့ဖိၪ၁ံၪ၁ုၪ့ထၪ့ဆၧအဲၪဆၧကွံၩဘဲၫကဂုးခၧၫ့လဆိၩဒၪ၁ၭမၧၫ့အဂး အကၠီၩ့ ဆၧကၪဆၧဂဲၩအီၪ၀့ၫဒၪအၪမၬလီၫ. လၧဆၧအဆၧၫ့အထီဘဲၫနီၪအဖၧၩ့ ကျိၪ၁ံၪစ့ၩ၁ံၪကၪဂဲၩထၪ့အကၠီၩ့ ဂံၪ့ဒီၪ့လဖၪလၩ့ဖၭ၁့ၪအၪမၬလီၫ. ၦဎရံၬဖိၪအဂံၪ့ဒီၪ့, ဒဲဂံၪ့ဒီၪ့မိဖါနံၫခီၫလါဘၩယီၩ အ့ၪမွဲၦဎရံၬဖိၪဒဲအ၀့ၫ၁ံၪအ့ၪမွဲထၪ့ၡါလၧ ဎရံၬဖိၪအလုၫအလါလဖၪနီၪ ဂံၪ့ဒီၪ့မိဂုးခၧၫ့အၪဒၪဆၧနီၪလီၫ.

`ဖီထဲၩ့ ၁ထံမ၁ံၫ ၅း၈;  ဒီၩ့လၩ့ ၁၄း၂၃;  ဒဲ ကလီစံၫ ၃း၂၃, ၂၄. ဂံၪ့ဒီၪ့ဖၧၩ့ ဘဲၫၦကထံၫလၩ့ဒီၪလၩ့ထဲၩ့ကျိၪ၁ံၪစ့ၩ၁ံၪ ကန့က၁့ၪဂ့ၩဂ့ၩဘၪဘၪအဂး ဆၧဖ့ၪကိၪ့ လၧၦကမၩန့အဂး မအီၪဘဲၫ၁့ၪလဲၪ. `

အၪဒၪဆၧလၧဂံၪ့ဒီၪ့လၧဒီၪ့အဖၧၩ့ ဖါလဂၩယီၩမွဲၦလၧအလုအၪ့လုအီၩ ဂံၪ့ဒီၪဖိၪလါနၫ့ဂ့ၩ ဂံၪ့ဒီၪ့လနၩ့နၩ့မိဒဲဖါနံၫဂၩလူၬမၩထဲၩ့ဆၧဖံၭဆၧမၩဘဲၫကလုအၪ့ လုအီၪဂံၪ့ဒီၪ့ဖိၪ၁ံၪအဂးနီၪလီၫ. ဆၧအဘိၩ့ဘၭနီၪ ဆၧလၧၦလယိလါဘၪ မွဲဘဲၫ ဆၧစူၭဆၧဆၫ, ဆၧဖံၭဆၧမၩလၩ့ဆံၭလၩ့ယွါ, အ့ၪအီၪထၪ့တၭ ဆၧကၪဆၧဂဲၩ အီၪအၪထၪ့နီၪလီၫ. ဆၧနီၪအကၠီၩ့ ၦကဘၪထံၫလၩ့ဒီၪလၩ့ဆၧဂ့ၩမၬလီၫ.

လၧဂံၪ့ဒီၪ့ဖၧၩ့ဖိၪ၁-လၧအအီၪဖျဲၪထၪ့လဖၪယီၩ မွဲ၀့ၫဒၪ “ဆၧန့၁ၫလၧ ယဟိ၀ၩဖ့ၪလၫ့၀့ၫလီၫ” (အၪ့အူၭ ၁၂၇း၃). ဆၧလးယီၩၦကဘၪနၪ့ထၪ့ထဲၩ့  ဆၧလမံၩ့မွဲ၀့ၫဒၪဖိၪ၁-လဖၪဆ့ အ၀့ၫ၁ံၪအဂးအတၫလၫ့အီၪ၀့ၫဒၪဆ့နီၪလီၫ. ၦဎရံၬဖိၪမိဖါ၁ံၪလဖၪ အ၀့ၫ၁ံၪကဘၪ၁ီၪ့လိၪထဲၩ့ဖိၪ၁ံၪ ဘဲၫကဎိၩထၪ့ဒိၪထၪ့ဒဲ ဘဲၫ၁ိၭကဒိၭနဲၩ့လၩ့ဒၪအ၁ၭလၧ အ၀့ၫ၁ံၪအဆၧအီၪမၧၫ့အီၪဂဲၩအဖၧၩ့ဒဲ၁ၭမၧၫ့ ကဂဲၫလၧယၫအဂး ဘဲၫဖိၪ၁ံၪကအီၪတဲၩ့၀ဲၩအ၁ၭကန့အဂး မိဖါလဖၪကဘၪ၁ီၪ့လိၪထဲၩ့အဂးတၫလၫ့အီၪနီၪလီၫ. လၧဆၧလးယီၩ ဆၧဖ့ၪကိၪ့အီၪ၀့ၫဒၪလၧ မိဖါ၁ံၪအဂး၁ၧၫ့မံၩ့နီၪလီၫ. 

၁\. ဖိၬလိၬဂ့ၩထၪ့ဎရံၬဖိၪအဂံၪ့ဒီၪ့ဆၧန့၁ၫဆံၭ. လၧဆၧယီၩအဖၧၩ့ဂံၪ့ဒီၪ့ ဆၧဘိၪ့ဆၧဘၩ (လၧဂီၩဂံၪ့ဒီၪ့စဘၩဒဲဂၪဂံၪ့ဒီၪ့စဘၩ) ကြၨၭအီၪ၀့ၫနီၪလီၫ. ဆၧလ့ၩထၪ့လံၬဆံၫ့ဎံၪဆၧမၩလိၪလး, လ့ၩဘၩယွၩလၧ၁ရိၬဖၧၩ့ကဘၪအီၪဆ့လီၫ. ဆၧဖ့ၪလၫ့ဆံၫပိၩ့လပိၩ့ဒဲဆၧမၩဘိၪ့မၩထးလဖၪ ကဘၪအီၪလၧဂံၪ့ဒီၪ့ဖိၪကိၭဂၩ အဂးနီၪလီၫ. တခ့ၭဖ၀ၭအလုၫအလါဘဲၫနီၪ ကဘၪအီၪ၁ုၪ့ထၪ့အ၁ၭလၧဖိၪ၁- အ၁ၭဘၪ့ဒံၭအဆၧၫ့အထီနီၪလီၫ.

၂\. ၁ီၪ့လိၪထဲၩ့အ၀့ၫ၁ံၪဘဲၫကအဲၪဒိၭဖံၭမၩဆၧဖံၭဆၧမၩဒဲကအဲၪဆၧဖံၭ ဆၧမၩအခိးအတၩအဂးနီၪဆံၭ. ဖိၪ၁-လဖၪကဘၪ၁့ၪယၫထဲၩ့ဆၧတီၩဆၧလီၩ့ဒဲ ဆၧကျ့ၭစၨၭလၧဆၧဖံၭဆၧမၩအဖၧၩ့နီၪ ဘၪဆၧထီးန့ဖံၭထၭ၀့ၫဒၪလၧ ၦဂူၫဂၩ အမ့ၬယၫဒဲ, ၦၡၩဘၪအ၁ၭအၪမၬ, ဒဲအခိးအတၩန့၀့ၫဒၪနီၪ အ၀့ၫ၁ံၪကဘၪ၁့ၪ ယၫထဲၩ့နီၪလီၫ. အ့ၪမွဲၦဖ့ၪလၫ့အခံၫ့ဒဲဖံၭမၩထဲၩ့ဆၧဖံၭဆၧမၩနီၪတၭ, အလံၩ့ အလဲၫလၧအကြၨၭဒၪဆၧဖံၭဆၧမၩလဖၪနီၪ ကဒိၭန့ထဲၩ့ဘၪ၀့ၫအကၠီၩ့ အ၀့ၫ၁ံၪကဘၪ၁့ၪယၫမၩလိၪ၀့ၫတၡါၡါနီၪလီၫ.

၃\. ဖ့ၪလၫ့ထဲၩ့ဆၧကိၪ့ဘၪကိၪ့၁့ၪလၧအဂ့ၩနီၪဆံၭ. မုဆၫလနံၩယီၩ ဆၧအၪ့ဎၬဆၧကိၪ့ဘၪကိၪ့၁့ၪယီၩ အီၪဒဲဆၧအဂဲးထုၬလန့ဘၪ လၩ့ဆၫ့ဒၪဆၧ ဎရံၬဖိၪ၁ံၪအဆၧကိၪ့ဘၪကိၪ့၁့ၪဆၧမၩလိၪအလးလဖၪနီၪလီၫ. လါနၫ့ဂ့ၩ အ့ၪမွဲနယိထဲၩ့နဖိၪအဆၧအီၪမၧၫ့အီၪဂဲၩအဂးဒဲ ၁ၭမၧၫ့ကဂဲၫလၧယၫအဂးတၭ,        နဘၪဖ့ၪလၫ့ထိးလူၬထဲၩ့ဆၧလဖၪယီၩနီၪ န့ကၩဆၧအၪမၬလီၫ. အခိးအတၩအီၪ ၀့ၫဒိၪမၬလီၫ.

နကြၨၭစၨၭကယဲနမၩန့လဖၪလါနၫ့ဂ့ၩ နဖိၪနဒံၪ၁ံၪလဖၪ ကလ့ၩဖိၬထဲၩ့   ဖၧၩ့၁ၭဘဲၫ၁့ၪလဲၪနီၪ ၦၡၩ၁့ၪယၫထံၫထံၫဆၭဆၭနးဂၩအ့ၬ. ဆၧနီၪအကၠီၩ့အ့ၪမွဲဖိၪ၁ံၪမၩန့ရွံန့ထဲၩ့ဖၧၩ့၁ၭအဘၪမၪနီၪတၭ, မိဖါလဖၪကြၨၭအီၪက့ၪဆၧမၪလၧအနၫ့ဆါဒၪအ၀့ၫအလီၩ့လဂ့ၩအဂးနီၪ မွဲဘၪနီၪအရ့ၩဒိၪနီၪလဲၪ.