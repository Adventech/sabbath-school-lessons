---
title:  ဖံၭမၩဆၧလၧ၁ၭတီၩ၁ၭလီၩ့အဖၧၩ့
date:   22/02/2023
---

၁ၭမၧၫ့လၧအမၩနၧၩ့ခွံၬဆၧန့အဂး ဆၧအကၧၩ့ဒိၪလခဲၫ့လမံၩ့နီၪမွဲ၀့ၫဒၪ, ဆၧ၁ၭတီၩ၁ၭလီၩ့နီၪလီၫ. ဆၧ၁ၭတီၩ၁ၭလီၩ့အ့ၪမွဲအီၪဂုးခၧၫ့လၧဖိၪ၁-ဆံၭအခံၫ့, ဂံၪ့ဒီၪ့ဖၧၩ့ဆၧကဲၪဒိၪကဲၪမုလအီၪဘၪလါနၫ့ ဆၧလၧၫ့ဆၧဎွ့ၩအ့ၪမွဲအီၪ, မိဖါ၁ံၪ ဆ့အ့ၪမွဲဂဲၫထဲၩ့ယိဎိၩထၪ့ထဲၩ့ဖိၪ၁ံၪဘဲၫကဒိၭနဲၩ့လၩ့အ၁ၭ, ဘဲၫကဖံၭထၪ့မၩထၪ့ ၁့ၪအဂး, ဘဲၫ၁ိၭလအီၪက့ၪဘၪအဒ့ၪအမါအဂး, ဒဲမၩလၧၫ့ဎွ့ၩထၪ့ဆၧလၧ အလိၫဘၪလၧဂံၪ့ဒီၪ့ဖၧၩ့နီၪတၭ, ဖိၪလဖၪယီၩအ၁ၭမၧၫ့လၧယၫအဂး ဆၧခိ ဆၧ၀ီၩလမိအီၪဘၪလီၫ.

ယွၩကိၭထဲၩ့အဖိၪ၁ံၪ ဘဲၫကဖံၭထၪ့မၩထၪ့ဆၧလၧဆၧလးထီၫဒဲ၁ၭမၧၫ့  အလၧၫ့အဎွ့ၩအဂးနီၪလီၫ. ဆၧအီၪမၧၫ့အီၪဂဲၩအဖၧၩ့မွဲဂ့ၩ, ဆၧဖံၭဆၧမၩအဖၧၩ့ မွဲဂ့ၩဘဲၫအဆၫ့ကအီၪအဂးယွၩမုၫလါထဲၩ့၀့ၫဒၪလီၫ. ၁ၭမၧၫ့လၧအဆၫ့အီၪနီၪ မွဲ၀့ၫဒၪလၧအဘၪဆၧကွ့ၭထၭ ယွၩအဆၧမၪလူၬလဖၪနီၪလီၫ. (ယ့ၫရမဲအၫ ၃၁း၃၃). ဒဲဆၧမၪလူၬလၧဘၪဆၧကွ့ၭလၧၦ၁ၭခံဖၧၩ့ယီၩ ကဘၪဖျီၪထၪ့၀့ၫဒၪ လၧၦတခ့ၭဖ၀ၭအဖၧၩ့နီၪလီၫ. ၦၡၩအၪမၬလဖၪဆၧအီၪမၧၫ့ဒဲတခ့ၭဖ၀ၭလၩ့ဆံၭ လၩ့ယွါ, ဎရံၬဖိၪအဆၧ၁ီၪ့ဆၧ၁ၫ့လဖၪ ဂဲၫလၩ့မါခွံၬအထီယူၬအကၠီၩ့ ၦမွဲဎရံၬဖိၪ လဖၪ ၦကဘၪအီၪမၧၫ့လၧ၁ၭမၧၫ့အဆၫ့အီၪဒဲလၧဆၧ၁ၭတီၩအဖၧၩ့နီၪလီၫ. လံၬဆံၫ့ဎံၪစံၭ၀့ၫဒၪ, "ၦအၪ့ဎူၫအၪ့ဎၬအမံၩ့ဂ့ၩနီၪ မွဲဂ့ၩနဲၪ့ဒံၭဆၧလူဒိၪဎွ့ၩဒိၪဖၭဒိၪ, ဒဲဆၧအဲၪအခိးအတၩနီၪ, အၪနဲၪ့ဒံၭကျိၪ၁ံၪစ့ၩ၁ံၪ, ထီၫ့၁ံၪလွ့ၫ၁ံၪနီၪလီၫ" (ဒီၩ့လၩ့ ၂၂း၁).

လံၬဆံၫ့ဎံၪဖၧၩ့ကွ့ၭစဲၩနဲၪ့ထၭ၀့ၫဒၪ ၦ၁ထံၫ (ဆၧမၩလးကဆါ) လၧအန့ဘၪ ၦမၩဆၧဖိၪအတီၩအလီၩ့လဖၪနီၪ ဘၪဆိၪဂ့ၩ၀့ၫအဂဲးနီၪလီၫ. ထီးစယၫကူၭအဲၪဒိၪစဲၪ့ထၪ့လၧအမံၩ့ၡါလၫဘၫ့အဂံၪ့နီၪတၭ စလၫဘၫ့မုၫလါ ထဲၩ့အ၀့ၫထဲၩ့အ့ၬအကၠီၩ့စံၭ၀့ၫဒၪ "ယဘၪခိးဘၪတၩလၧနမ့ၬယၫ ဘဲၫယဖၭဆၧ အ၁ိၭနီၪ, ယဟိ၀ၩဆိၪဂ့ၩယၧၩလၧနကၠီၩ့လီၫ" (၁မိစ့ၭ ၃၀း၂၇). ထီးစယိ၁ၭ       ဘၪဆၧအၪ့ဆၫလၩ့ခွံၬလၧခးအံဇံၭ အ၀့ၫအကဆါစပီတံၫဖၫဆ့အီၪက့ၪဎိၩဒိၪထဲၩ့စယိ၁ၭဘဲၫခိၪနါလၧကပၨၩ့အ၀့ၫအဂံၪ့ဒီၪ့ ဒဲစူၪလးခၪ့ခိၪလဖၪအဂးနီၪလီၫ.

`ဖီ ၁မိစ့ၭ ၃၉း၂-၅. လံၬဆံၫ့ဎံၪအဆၧၫ့ယီၩ လီၩဖျီၪထၪ့စယိ၁ၭအဆၧဖံၭ ဆၧမၩအဂဲးလၩ့ထံးလၩ့ဆ့ၭအ့ၬလါနၫ့ဂ့ၩ မွဲဘၪနီၪအကဆါစပီတံၫဖၫအဲၪအနၫ့ ဆါဒိၪမၬနီၪလဲၪ.`

"မၩအ၁ၭဘဲၫနီၪတၭ, န၁ံၪအၪ့ဆၧမွဲဂ့ၩ, န၁ံၪအီၩဆၧမွဲဂ့ၩ, ကယဲန၁ံၪမၩဆၧလမံၩ့လါလါနီၪ, မၩဆၧထီးအလူၬ ဘဲၫ၁ိၭအမိဒုၭလၩဖၩ့ထၪ့ယွၩဆံၭ" (၁ကီရံၫ့ ၁၀း၃၁). လၧပဆၧဖံၭဆၧမၩကိၭမံၩ့ဒ့ၭဎူၬ ဆၧဎိၭထံၫဎိၭဒီၪကျိၪ၁ံၪစ့ၩ၁ံၪအဖၧၩ့ ၦကဘၪမၩဘဲၫဒုၭလၩဖၩ့ယွၩအမံၩ့အဂးနီၪလီၫ. ယွၩနီၪမွဲၦလၧဖ့ၪလၫ့ပၧၩ ဆၧကိၪ့ဘၪကိၪ့၁့ၪဒဲဂဲးဘၭဘဲၫၦကမၩနၧၩ့ဆၧကန့အဂးနီၪလီၫ. "ယဟိ၀ၩဧ့, ဆၧဖၭဒိၪနီၪ, ဒဲဆၧအစီၩ့အမၩ့နီၪ, ဒဲဆၧလၩဆၧဖၩ့နီၪ, ဒဲဆၧမၩနၧၩ့မၩစၪနီၪ, ဒဲဆၧ၁ူၭဆၧ၁ဲၪ့နီၪ, မွဲနဆၧဒၪန၀့ၫ, အဂဲးဘဲၫယီၩ ကယဲဆၧအီၪလၧမူၭခိၪဖၧၩ့, ဒဲလၧဂၪ့ခိၪချိၫ့ယီၩ, မွဲနဆၧ, ယဟိ၀ၩဧ့, ဆၧအဘၩ့အမုးနီၪ မွဲနဆၧတၭ, နဘၪဆၧအီၪက့ၪထၪ့ထီၫနၧၩ, ဘဲၫဆၧအခိၪလၧဆၧထီးအလူၬအဖၫ့ခိၪအ၁ိၭနီၪလီၫ. ဆၧလူဒိၪဎွ့ၩဒိၪမွဲဂ့ၩ, ဆၧအလၩအဖၩ့မွဲဂ့ၩ, ဂဲၫလၩ့လၧနၧၩတၭ, နပၧၩ့ဆၧလၧဆၧထီးအလူၬအဖၫ့ခိၪတၭ, လၧနစူၪဖၧၩ့နီၪဆၧအစီၩ့အမၩ့, ဒဲဆၧဂဲးဆၧဘၭ       အီၪ၀့ၫတၭ, ဆၧမၩဘၪဆဲၫ့လၧဆၧဒိၪဆၧမုနီၪ, ဒဲမၩဆီၪ့ထၪ့ဆၧထီးအလူၬနီၪ အီၪလၧနစူၪဖၧၩ့လီၫ" (၁ကွ့ၭနဲၪ့ဆၧ ၂၉း၁၁, ၁၂).

လၧနဆၧအီၪမၧၫ့ဖၧၩ့, လၧနဆၧဖံၭဆၧမၩအဖၧၩ့ နဖီၪ့ဂုးဒဲလီၩ့ဖိၬထွ့ၫထဲၩ့ ၁နိၫနီၪ မွဲဘဲၫ၁့ၪလဲၪ. နကြၨၭအၪ့လဲၩထၪ့န၁ၭဒဲနဆၧရွံအီၪ၀့ၫဒၪလမံၩ့မံၩ့ဧၪ.