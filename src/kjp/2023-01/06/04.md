---
title:  စလီၭအဆၧရွံန့ဆၧလဖၪလၧအလဂ့ၩဘၪ
date:   07/02/2023
---

ထီးစအၫဘြၫ့အီၪက့ၪထးအထံၫအခး လၧဆၧစံၭဆၧၫ့ထဲၩ့ယွၩအဆၧကိၭ အ၀့ၫအခၫနီၪ, အ၀့ၫအမၧၩ့ခွၫစလီၭဆ့ရွံန့ဆၧလ့ၩဎုၬဆၧလၧအ၀့ၫအဆၧလ့ၩ လၧ ဆၧဘိၪ့ဆၧဘၩအလးနီၪလီၫ. ၁မိစ့ၭ ၁၃ ကွ့ၭနဲၪ့၀့ၫလၧစအၫဘြၫ့ဘၪဆိၪဂ့ၩထီးဒၪလၧ “လၧဆၧဖိၪဆၧဎါ, ကျိၪ၁ံၪစ့ၩ၁ံၪ, ထီၫ့၁ံၪလွ့ၫ၁ံၪအၪမၬလီၫ (၁မိ ၁၃း၂). စလီၭဆ့ “လၧ၁ိၪအဒီၪ့လဖၪ, ဒဲချီအဒီၪ့လဖၪ, ဒဲတဲၩလဖၪနီၪလီၫ” (၁မိ ၁၃း၅). အ၀့ၫ၁ံၪနံၫဂၩလူၬနီၪ အဆၧထူၭဆၧလၧၫ့အၪထၪ့ဂီထၪ့ ထီးအ၀့ၫ၁ံၪနံၫဒီၪ့အီၪလၧဆၧလးလပိၩ့ဎးလထီလၧၫ့ဘၪနီၪလီၫ. ထီးဆၧအဲၪ့လိၬဆိၭချဲၩ့ မိအီၪထၪ့ဘၪ၀့ၫလၧ စလီၭအၦၡၩယိဆၧဖိၪဆၧဎါဒဲ အ၀့ၫအၦၡၩယိဆၧဖိၪဆၧဎါ၁ံၪအဘိၩ့ဆၧၩ့လဂ့ၩအဂးနီၪ စအၫဘြၫ့ဖ့ၪလၫ့စလီၭမိရွံန့ဆၧလးလၧအဘၪအ၁ၭလၧမိအီၪ၀့ၫအဂးနီၪလီၫ. မွဲတၡါလၧအ၀့ၫ၁ံၪမိဘၪအီၪလၩ့ဖၭလိၬ၁ၭ လါနၫ့ဂ့ၩ, စလီၭဒုၭနဲၪဖျီၪဆၧအခိးအတၩလၧ အဒိၭန့ဘၪဆၧထးဂ့ၩထီဘၪလၩ့ဆၫ့နီၪအ့ၬ. အ၀့ၫရွံန့ဆၧလးအဂ့ၩထုၬလၧအ၀့ၫအဂးဒၪလီၫ.

`ဖီ ၁မိစ့ၭ ၁၃း၁၀-၁၂. မွဲစလီၭအဆၧရွံန့ဆၧနီၪ မိကဲၪထၪ့ဆၧနီၪလမံၩ့လၧ အ၀့ၫအဂးလဲၪ.`

မွဲလၧစလီၭရွံန့ဆၧလၧမိလ့ၩအီၪလဒီၩ့ (၀ံး) ဖၧၩ့နီၪကြၨၭဘၪ၀့ၫလါနၫ့ဂ့ၩ, ဆၧမိမၩအ၁ၭလၧယၫခီၫအဂးနီၪဂ့ၩဘဲၫနီၪအ့ၬ. ထီးစအၫဘြၫ့နါဂၧၫ့ဆၧမၩအ၁ၭလၧစလီၭနီၪ, စအၫဘြၫ့ချဲၩ့ထၪ့ဆၧချဲၩ့လၧ “ယိဘီၪ, ကၪမၬလဲၪ စလီၭဧၪ. နကူၭဘၪထဲၩ့နဎွံၪလၩ့ဆၧယူၭလီၫ” နီၪအ့ၬ. အ့ၪမွဲလခီၫ, အ၀့ၫလ့ၩ ထုၭထၪ့လၧဆၧဖျ့ၭအဂးလီၫ (ဖီ ၁မိစ့ၭ ၁၄).

ဘၪလဖၧၫ့ဖၧၫ့လၧပအဲၪဒိၭမၩအၪထၪ့ဆၧအဂးနီၪ, ပမၩလိၪဆၧဂ့ၩဂ့ၩအ့ၬ. စလီၭ၁ုၭအ၁ၭလၧစီဒၧၫ့ထီးနီၪလီၫ. လါနၫ့ဂ့ၩလၧဆၧယၫ့၁ုၪ့ယၫ့၁ၭအဖၧၩ့, ကဆါယွၩ၁ိၫ့လၩ့မူၭခိၪအ၁ီၫ့လဖၪလၧမိဖ့ၪထုၪ့၁ၭ (လီၩဘၪ) စလီၭဒဲအဂံၪ့ဒီၪ့နီၪ, ဒီၭမိဒုၭ၁့ၪယၫ၀့ၫလၧ ကဆါယွၩမိမၩဂၭဂီၩ့ခွံၬဒိၩ့၁ံၪလဖၪနီၪလီၫ.

`ဖီ ၁မိစ့ၭ ၁၈း၂၀-၃၃. မွဲကဆါယွၩလီၩဘၪစအၫဘြဟၫ့ဆၧနီၪလၧ ဘၪ ဆၧနီၪအ၀့ၫဂဲၫလၩ့အီၪကွ့ၩဂၪ့ခိၪယီၩလဲၪ. စအၫဘြဟၫ့စံၭဆၧၫ့ဆၧနီၪ လၧဒိၩ့ အအၧၩ့အ၁ၫ့လဖၪမိဘၪဆၧမၩဂၭဂီၩ့ခွံၬ၀့ၫအဂးနီၪလဲၪ.`

မဲွလၧစအၫဘြဟၫ့အၪ့ယိၪအၪ့မီၫ့ဆၧလၧ စလီၭဒဲအဂံၪ့ဒီၪ့အဂးနီၪ, အ၀့ၫလီၩထဲၩ့ဎိၭလၩ့ဆၧလၧကဆါယွၩ လၧမိပျဲၩဖျါဒိၩ့လဖၪလၧ ၦအတီၩအလီၩ့ လဖၪအဂးလီၫ. အ၀့ၫစၭထၪ့အၪ့ကံၩ့၀့ၫလၧၦအတီၩအလီၩ့အ့ၪမွဲအီၪန့ၫ (၅၀) အဂး, ဒဲလဆၫ့ဘၪလဆၫ့ထီၩ့လၩ့လၧအဂၩ (၁၀) အဂးနီၪလီၫ. ဘဲၫအ၁ၭဘၪ လၩ့ဎိၭလိၬ၁ၭလၧကဆါယွၩအဆၧအဲၪအ၁ိၭ, ကဆါယွၩအီၪပထုၬစအၫဘြဟၫ့ အဆၧအၪ့ယၫဆၧနီၪနးထံၪအ့ၬ. ကဆါယွၩဒဲမူၭခိၪအ၁ီၫ့နံၫဂၩထုၭဖီၩ့ဖျ့ၭခွံၬ စလီၭ, အမၫ, ဒဲအဖိၪမုၪနံၫဂၩနီၪလၧအစူၪဒၪ၀့ၫလီၫ. လါနၫ့ဂ့ၩမွဲလၧစလီၭအမၫ ယိခ့ၭလၩ့ထဲၩ့အလးခဲၫ့နီၪတၭ အ၀့ၫကဲၪထၪ့ခွံၬထံၫလၪအထုၪ့ထီးနီၪလီၫ. ၦကဲၪဒိၪစလီၭလဂၩအဆၧအီၪနးမံၩ့လၧၩ့အ့ၬ. ပဆၧအီၪက့ၪ၁ုၪ့အီၪက့ၪ၁ၭဆၧလၧ ပဆၧရွံန့ဆၧနီၪအကၧၩ့ဒိၪ၀့ၫဆံၭအၪလဲၪ, လၩ့ဆၫ့ဒၪဆၧပဆၧရွံန့ဆၧလၧဆၧထိစိၩအဖၨၪခိၭဖိၪနီၪဆီၫ့မီၪ့လါဆံၭ (ယိ မၫကၧၭ ၈း၃၆, ၃၇).