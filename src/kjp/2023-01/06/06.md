---
title:  စမိစ့ၭလၧခးအံဇံၭအဖၧၩ့
date:   09/02/2023
---

စမိစ့ၭအတခ့ၭဖ၀ၭနီၪ ဖျီၪလၩဖၩ့၀့ၫလၧ ဆၧကွ့ၭနဲၪ့နံၪ့အခၪ့ထံၭလဖၪနီၪ လီၫ. အ၀့ၫအီၪမၧၫ့ဘၪလၧ ယွၩအဆၧယိထွ့ၫခွါထွ့ၫ, လၧမိလၧအမၩဎိၭလၩ့ ဆၧလၧယွၩအဆၧကိၪ့ဆၧတဲၩ့, ဒဲလၧ၀ဲနးလဂၩလၧအယိထွ့ၫမၩဆၧၩ့ဆၧအကၠီၩ့ နီၪလီၫ. လၧစဎွၩဖၫရိၫအဖိၪမုၪဒၪန့ဖိၪ၁-မိစ့ၭဖိၪနီၪလၧဆူၬဖၧၩ့အခၫထီးနီၪ, အ၀့ၫအၪ့မၧၫ့ၦဟံဘြုၫမိလဂၩ လၧဘၪယိထွ့ၫဖိၪ၁-နီၪတၭ ဖ့ၪလၫ့၀့ၫအလံၩ့ အလဲၫဆ့နီၪလီၫ. မွဲဆၧဆိၪဂ့ၩလမံၩ့လၧမိလၧအဘၪကဲၪဎီးလၧဆၧစၧၩ့ထၬ အလးလဂၩအဂးနီၪလီၫ. နးယီၭကဘ့ၭအဆၧၫ့အထီအီၪဒၪ ၁၂ နံၪ့လၧမိဘၪ၁ီၪ့ လိၪအဖိၪခွၫလၧဆၧအၪ့ကံၩ့ဘၩဆိၪဖၪဆၧ, ဆၧဘၪဆူနဲၩယွၩဒဲယူၭယၪ့ယွၩ, ဒဲ၁ီၪ့လိၪနဲၪဂၧၩ့ဒုၭဖျီၪထၪ့ဆၧအီၪမၧၫ့လၧအကြၨၭလၧယွၩအဆၧမၩအဂးလီၫ. အနံၪ့အၪဒၪဆၧနီၪ စမိစ့ၭဘၪဆၧမၩယံၫယါ၁ီၪ့လိၪ၀့ၫလၧခးအံဇံၭအနီးဖၧၩ့လီၫ. “စမိစ့ၭမၩလိၪၦအံဇံၫဖိၪအဆၧကိၪ့ဘၪကိၪ၁့ၪထီးအလူၬတၭ, အီၪလၧအစီၩ့အမၩ့ လၧဆၧချဲၩ့, ဒဲလၧအဆၧမၩလဖၪလီၫ” (မၩဆၧ ၇း၂၂). ထီးမွဲစမိစ့ၭဒိၪထၪ့၀့ၫ ဘဲၫၦၡၩလဂၩယူၭနီၪ, အ၀့ၫဆီၫ့မီၪ့အၪ့ဎၬရွံန့ဆၧလၧဒုၭအၪ့လဲၩထဲၩ့အဆၧအီၪ မၧၫ့ဒဲဖးဖီၩ့ (history) ဆၧကွ့ၭနဲၪ့ဆၧလၧၦၡၩအဆၧမၩအ၁ၭလဖၪအဖျီၩ့နီၪလီၫ.

`ဖီ ဟံဘြုၫ ၁၁း၂၄-၂၉. ဆီၫ့မီၪ့ယိလၧအဘၪဒၪဆၧၫ့ယၫဆၧအကျၩ စမိစ့ၭအီၪက့ၪထးဆၧလဖၪနီၪဆံၭ. ကျ့ၭစၨၭယိထၪ့အလးအလၩလၧဒိၭန့ဘၪ၀့ၫ, လချုၭဘၪရွံန့ဆၧအထီ အ၀့ၫအီၪက့ၪထးဆၧနီၪလဲၪ, ဒဲအ၀့ၫရွံန့ဆၧနီၪလၧ အထိးဆၧၫ့၀့ၫမိန့အဂးနီၪလဲၪ.`

ခးအံဇံၭနီၪ မွဲအအီၪလၧအဂဲးအဘၭအလၩအဖၩ့အဒိၪထုၬလၧဂၪ့ခိၪလၧ အထီဒၪ၀့ၫနီၪလီၫ. နဲၩလ်ထံၫချိၬမိဎွါ (Nile River) နီၪ ဒုၭကဲၪထၪ့ဖံၬလးအယၫ ဂ့ၩဒဲဘုၪ၁ံၪဂူၫ၁ံၪ, ဆၧမုဆၧဘီၩ့လၧဆၧအၪ့အဂးကဲၪထၪ့၀့ၫအၪမၬတၭ, ထံၫခး နီၪအီၪဎွ့ၩဒဲဂဲးဘၭ စမိစ့ၭဆ့အီၪ၀့ၫလၧဘၩ့မုးအဒိၪထုၬထီၫထုၬအလးထီးနီၪလီၫ. လၧဂၪ့ခိၪအဆၧကျဲၩ့ဖစီၩ့အဖၧၩ့ ပဘၪဆီၫ့မီၪ့ကၪမၬလ့ၬလၧစမိစ့ၭမိအီၪက့ၪထး ခးအံဇံၭအဆၧထူၭဆၧလၧၫ့၁ံၪလဖၪ လၧအ၀့ၫအ၁ၭဘၪ့ဒံၭအခၫနီၪလီၫ. ဆၧမိထုၭန့အ၀့ၫအ၁ၭတၡါ လၧအမိဘၪမုၬ၀့ၫလၧၦအီၪက့ၪဒိၪမၩလၩဖၩ့အ၀့ၫ, ဆၧမုၬလၩ၁ၭဎွံၫလဖၪ, ဆၧကဲၪဒိၪကဲၪမုလဖၪ, ဒဲလၧဆၧချဲၩ့ဖစီၩ့လဖၪထီးအလူၬနီၪ လီၫ. ဆၧမိရွံန့ဆၧနီၪမိဂ့ၩနဲၪ့ဆၧခွံၬၡိၭထးဆၧနီၪလၧ ဘၪအီၪမၧၫ့လၧဎီးအလး နီၪဒံၭမွဲအ့ၬဧၪ. 

မွဲလါနၫ့ဘိၩ, ဆၧနီၪလဲၪ, လံၬဆံၫ့ဎံၪစံၭ၀့ၫဒၪ, “ဘၪၡၪ့ဘၪနၭဎုၬလၧယွၩအၡၩခမျၧးနီၪ, ဘၪအ၁ၭဒိၪနဲၪ့အမုၬလၩ ဆၧလၧဆၧဒဲၩဘၭအဆၧမုၬဆၧလၩ အဖၧၩ့လဆိလလးနီၪဒံၭလီၫ” (ဟံ ၁၁း၂၅). ဒဲယိထၪ့ဒိၭလၧဆၧၡၪ့ဆၧနၭဘီၪ. လံၬ ၂မိစ့ၭ အဆၧဂဲးမိၡါနီၪ ဘၪထွ့ၫလၧစမိစ့ၭအဆၧဘၪဂဲၩဖျုဂဲၩ၀ၭဒဲဆၧမၩခွါမၩနၭလဖၪ, ထီးဒၪလ့ၬလၧအထုၬနီၪအ၀့ၫနုၬဘၪလၧခးဆၧစံၭ၀ဲၩအဖၧၩ့ လန့လၧၩ့ဘၪနီၪလီၫ (ယိ ၄မိစ့ၭ ၂၀း၁၂ နီၪဆံၭ). ပ၁့ၪယၫကိၭဂၩဒ့ၭလၧစမိစ့ၭ အီၪက့ၪဆၧရွံလၧအကြၨၭ, အဘၪအကၠီၩ့, အ၀့ၫဆိၫ့ဒၪဘၪဆၧလၩ့လၭနီၪ           ဒၪဘၪ၀့ၫတၡါၡါဆ့လီၫ.

အ့ၪပယိထၪ့လၧဂၪ့ခိၪအဆၧဒၪနီၪ, စမိစ့ၭကြၨၭအီၪထးလၧခးအံဇံၭအဖၧၩ့ လီၫ. လါနၫ့ဂ့ၩ, အ့ၪမွဲလၧၦဎရံၬဖိၪအဆၧဒၪနီၪဘိၩ, ပဒိၭန့ဘၪဆၧဒၪအမွဲအတီၩ လမံၩ့လၧအ၁ိၫ့စိၩပၧၩလၧ ယဲၩ့နဲၪ့ဒံၭဂၪ့ခိၪယီၩဒံၭလီၫ. ထီးပဘၪဂၪ့ခိၪအဆၧထုၭ န့ပၧၩနီၪ, မွဲပဒၪန့ဆၧဒၪဖၭဒိၪ (ဆၧဂၩ့ဖၭလဲ) မွဲအအီၪလၧပမ့ၬယၫနီၪဘဲၫ၁့ၪ   လဲၪ. ဘၪမွဲနီၪဆၧနီၪအကၧၩ့ဒိၪ၀့ၫမၬ လၧပဘၪမၩဘဲၫနီၪအ၁ိၭလဲၪ.