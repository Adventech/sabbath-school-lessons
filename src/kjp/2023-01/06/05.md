---
title:  လၧၦအၪ့လံၭအၪ့လီၫဆၧ, ထီးစဎွၩဖိၪအလး
date:   08/02/2023
---

မွဲၦ၁ၭဘၪ့ဖိၪလၧအဲၪယွၩဒဲ၁ၭမဲၪယွၩလဂၩလါနၫ့ဘိၩ, စယၫကူၭကိၪ့ဂူၪ  အၧၩ့ဆၧလၧအမိမိ, နးရဘ့ၭကၫ, မိအၪ့လီၫအဖါလၧမိဒိၭန့ဘၪအဆၧဆိၪဂ့ၩ အဂးနီၪလီၫ. ဆၧမၩအ၁ၭလၧအဖိၬထွ့ၫထၪ့အခဲၫ့နီၪ, ဘၪဒိၪထၪ့၀့ၫလၧဆၧအီၪ မၧၫ့အကၪအဂဲၩဖၧၩ့, ဘၪစဲၪ့ဖျိၭထီးဒၪလ့ၬဘၪဆၧၫ့ယၫလၧဆၧ၁ံၫဆိၫဆိၫလ့ၬ နီၪလီၫ. နးရဘ့ၭကၫလီၩဘၪစယၫကူၭနီၪ, “စဲၪ့ထီၩ့လၧယထၧၫ့ဖု၀ဲခွၫစလၫဘၫ့ အအီၪ, . . . တၭအီၪလၧအ၀့ၫဒၪအ၁ိၭမုနံၩလနၩ့နၩ့, ထီးန၀ဲအ၁ၭခဲၩထၪ့နီၪ မိကၠၪခွံၬအ၁ၭ, . . . တၭယမိအၪ့မၧၫ့ၦလ့ၩလၧဆၧအလးနီၪ ဂဲၫထဲၩ့၁ိၫ့နၧၩလီၫ” (၁မိ ၂၇း၄၃-၄၅). အၡါမၬလခီၫစယၫကူၭလၩ့မါခွံၬ၀့ၫအနံၪ့ (၂၀), ဒဲထဲၩ့ဘၪအမိမိ နီၪလၧၩ့အ့ၬ.

`ဖီ ၁မိစ့ၭ ၃၂း၂၂-၃၁. ဆၧမၩအ၁ၭမွဲနီၪလၧစယၫကူၭ, ဒဲနး၁ၭအဂး ဆၧမၩလိၪမွဲနီၪ လၧဆၧမၩအ၁ၭယီၩဖၧၩ့ ပမိဒၪန့ဘၪယွၩအခိးအတၩ, ထီးပမၩဘၪ ဆၧရွံန့အဘၪမၪနီၪလဲၪ.`

“ခၫ့ဖျီၫ့လၧဆၧဆၫ့လၩ့၁ၭ, ဆၧနီၫ့ယါလၩ့၁ၭ, ဒဲဆၧဖ့ၪလၫ့၁ၭအဖၧၩ့, ၦမၩမၪဆၧလဂၩယီၩ, မၩနၧၩ့ဎုၬဘၪဆၧလၧမူၭခိၪစဎွၩအလၩအဖၩ့နီၪလီၫ. အ၀့ၫ ဖီၪ့ဂုးထၬကဆါယွၩအဆၧအုၩ့လၩ့လဖၪဂုးဂုးခၧၫ့ခၧၫ့, တၭဆၧအဲၪ၁ၭဘီၩ့ ကဆါယွၩနီၪ အီၪပဲၩခွံၬၦဒဲၩဘၭဖိၪလဂၩအဆၧအၪ့ယၫယီၩလ၁့ၪလၧၩ့ဘၪနီၪလီၫ. ဆၧဘၪမၪလၧစယၫကူၭမၩန့ဖိၪ၀ဲၡါအဆၧန့၁ၫ လၧဆၧအၪ့လံၭအၪ့လီၫ နီၪဘိၩ့ယီၩဖျီၪထၪ့၀့ၫဒၪလၧအနၫ့ဆါဒၪ၀့ၫအမ့ၬယၫပျၩ့ပျၩ့လ့ၬလီၫ. အ၁ၫ့ဒၪ အိၩအ၀့ၫနဲၩကဆါယွၩအဆၧအုၩ့လၩ့လဖၪအ့ၬ, ဆၧလၧကဆါယွၩမိမၩလၧၫ့ မၩဎွ့ၩ၀့ၫလၧဘၪထီဘၪခၫလၧအဖၧၩ့၁ၭဒၪ၀့ၫနီၪ, စယၫကူၭကျ့ၭစၨၭအၪ့ဎၬန့ ၀့ၫလၧအနၫ့ဆါအဂဲးအဘၭဒၪ၀့ၫလီၫ. . . ဘိၩ့ယီၩစယၫကူၭမၩန့ထဲၩ့ဆၧဆိၪဂ့ၩလၧအ၀့ၫအ၁ၭၡီၩ့အဲၪဒိၭ၀့ၫနီၪလီၫ. အဆၧဒဲၩဘၭလၧအၪ့ဂူၬန့ၦဂူၫဂၩအလး လၧဆၧကိၪ့ဂူၪအၧၩ့၁ၫ့နီၪဆ့ဘၪဆၧကွဲၪဖျါခွံၬ၀့ၫဒၪလီၫ.” Ellen G. White, Patriarchs and Prophets, pp. 197, 198.

`ဖီ ၁မိစ့ၭ ၄၉း၂၉-၃၃. စယၫကူၭအစူၪလးခၪ့ခိၪလအီၪလၧၩ့ဘၪလၧ ခးကၫနအၫ့ဖၧၩ့လါနၫ့ဂ့ၩ, အ၀့ၫမၪလူၬထွ့ၫအဖိၪခွၫ၁ံၪဆၧနီၪလဲၪ. လၧမိဘၪခုၪ့လၩ့အ၀့ၫအလးနီၪလဲၪ. မွဲမပၫအဂူၫဂၩ၁ံၪဆ့ဘၪဆၧခုၪ့လၩ့ဘၧၩ့၀့ၫလၧဆၧ လးထီးနီၪလဲၪ. နဆီၫ့မီၪ့ဘၪမွဲနီၪလၧစယၫကူၭအၪ့ကံၩ့ဆၧဘဲၫနီၪလဲၪ.`

လံၬဆံၫ့ဎံၪလီၩဘၪပၧၩလၧဖါ၁ၭၡါ၁ၧၫ့ဂၩဒဲအမၫလဖၪဘၪဆၧခုၪ့လၩ့ ဘၧၩ့၀့ၫ လၧဆၧလးထီးနီၪလပိၩ့ဎးလီၫ. စယၫကူၭအဆၧနဲၩကဆါယွၩနီၪ အဂဲးဆီၪ့၀့ၫ, ဒဲအ၀့ၫထိးဆၧၫ့အုၩ့လၩ့၀့ၫလၧအ၀့ၫမွဲၦမွံၩ, ဒဲလခီၫဘၩ့မုးဖိၪလၧဂၪ့ခိၪချိၫ့လီၫ (ယိ ဟံဘြုၫ ၁၁း၁၃). ဆၧဘၪ၁ူၭဘၪမၪလဖၪအီၪလါနၫ့ဂ့ၩ, အ၀့ၫစဲၪ့ထၪ့လၧဂံၪ့လၧဆၧပျီၩပျီၩလါနၫ့ ဂဲၫထဲၩ့ထဲၩ့လၧကၫနအၫ့လၧဆၧထူၭ ဆၧလၧၫ့လဖၪလီၫ.

ပဆၧ၁ူၭဆၧမၪအီၪလါနၫ့ဂ့ၩ, ကဆါယွၩဆိၪဂ့ၩပၧၩန့ (ကဲၪ) ဒံၭ. မွဲဘဲၫနီၪတၭ, ပမိမၩထဲၩ့ဆၧအဂ့ၩနဲၪ့လၧပဂၭဎ့ၭဆၧမၪလဖၪ မိကဲၪဆံၭအၪလဲၪ. ဘိၩ့ယီၩ နဘၪဒၪဆၧၫ့ယၫဆၧလၧနမိဘၪရွံန့ဆၧနီၪလဲၪ, ဒဲနမိဂၭဎ့ၭဆၧရွံန့ဆၧဘၪမၪ ဘဲၫ၁့ၪလဲၪ.