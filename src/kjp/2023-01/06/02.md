---
title:  စနိအၫဒၪန့ဆၧယၫ့၁ုၪ့ယၫ့၁ၭ
date:   05/02/2023
---

ဆၧလမံၩ့လၧပကြၨၭဆီၫ့မီၪ့အၪ့ဎၬထဲၩ့နီၪ, မွဲၦအၪ့ဎၬမူၭခိၪအဆၧလူဒိၪ ဎွ့ၩဒိၪလၧယွၩကိၭအ၀့ၫ၁ံၪလၧ အမိဒုၭကဲၪထၪ့ဆၧအီၪမၧၫ့အီၪဂဲၩ့အဆၧအၪ့လဲၩ ထဲၩ့ဖၭဒိၪလၧဂၪ့ခိၪချိၫ့ယီၩလီၫ. အီၪက့ၪတဲၩ့၀ဲၩ၁ၭလၧ ဆၧမိဒၪဆၧၫ့ယၫဘၪဆၧ ဘဲၫနီၪအ၁ိၭ, အ့ၪကြၨၭအ့ၪဘၪနီၪဆံၭ.

`ဖီ ၁မိစ့ၭ ၆း၅-၁၄. ဆၧအၪ့လဲၩထဲၩ့၁ၭလဖၪ လၧဂဲၫထီၩ့လၧစနိအၫ, မွဲၦအခိၭနၪယွၩအလူလဂၩအအီၪနီၪ မွဲဆၧနီၪလဲၪ. ဆၧ၁ီၪ့ဆၧ၁ၫ့လဖၪလၧ အဒုၭ၁့ၪယၫပၧၩထီးယီၩ, လၧပကဘၪဒုၭထုၪ့၁ုၪ့ထုၪ့၁ၭ (လီၩဘၪ) ဂၪ့ခိၪလဖျိၪ့ လၧအလၩ့ဘူၭလၧဆၧဂၭဂီၩ့ဂၭစၪနီၪ မွဲဆၧနီၪလဲၪ.`

စနိအၫမၩန့အဆၧၫ့အထီလၧမိ၁ုၪ့ထၪ့အနၫ့ဆါအဂံၪ့ဒၪ၀့ၫန့လါနၫ့ဂ့ၩ, အ၀့ၫရွံန့ဆၧမၩလၧ အမိဒုၭကဲၪထၪ့ဆၧအၪ့လဲၩခွံၬအ၁ၭဖၭဒိၪ လၧအလၩ့၁ၭမဲၪ ဘၪယူၫလၧအဆၧအီၪမၧၫ့အီၪဂဲၩဖၧၩ့နီၪ အ၀့ၫမၩန့အဆၧၫ့အထီ အနံၪ့ (၁၂၀) ထီးနီၪဒီၪနါဖိၬထွ့ၪယွၩအဆၧကိၭလၧ အ၁ုၪ့ထၪ့တလၫဖၭဒိၪအဂးနီၪလီၫ.

ၦအၪဂၩလၧလဆူလနဲၩဘၪယွၩမုဆၫလနံၩယီၩ အီၪက့ၪပဲၩခွံၬဆၧကွ့ၭနဲၪ့ စနိအၫဒဲထံၫလုၬဘံၭဆၧအဂဲး, ဒဲအီၪက့ၪ၀့ၫဘဲၫၦလီၩန့ဆၧလၧအလဘၪဘၪ (ဆၧဆီၫ့မီၪ့) လမံၩ့, ဒိၭနဲၩ့အ၁ၭလၧစဲၩယၧၫ့ (science)  အဆၧထယၬဆီၫ့မီၪ့ ဆၧဘဲၫအစံၭ၀့ၫလၧ န့ဆၧၫ့အဆၧတီၩအဖျီၩ့ (laws of nature) အ၁ိၭနီၪလီၫ. ဆၧယီၩမွဲဆၧအ၁ၫ့နးမံၩ့အ့ၬ. “ၦအီၪမၧၫ့လၧထံၫလုၬဘံၭဂၪ့ခိၪအမ့ၬယၫလဖၪနီၪ ဆီၫ့မီၪ့ဆၧလၧန့ဆၧၫ့ဆၧတီၩအဖျီၩ့နီၪ ဂဲၫထဲၩ့အီၪဂုးအီၪခၧၫ့၀ဲၩအနံၪ့အီၪလၧ အထီၫ့လဖၪယူၭ. ခီၫလၧနီၪအိၩဆၧဆၧၩ့လၩ့လၧဂၪ့ခိၪချိၫ့ဒံၭအ့ၬ, ဆၩ့ထံၫလၩ့ လၧမူၭခိၪဒဲဆၧအွံၩထၪ့လၧဂၪ့ခိၪ, ဒဲမၩဘၪစီၪဂၪ့ခိၪလီၫ. ဘံၩဒဲထံၫချိၬမိဎွါလဖၪ ယွၩလၩ့ဒၪလၧအချိၬဖၧၩ့ ဒဲထဲၩ့လၩ့လၧပၪ့လဲၪဖၧၩ့ဂ့ၩဂ့ၩဘၪဘၪလီၫ. ထံၫယွၩလၩ့ အဖျီၩ့လၧဆၧအီၪက့ၪထီးနဲၪ့အဖၧၩ့လီၫ.” Ellen G. White, Patriarchs and Prophets, p. 96. လချုၭထံၫလုဘံၭဒံၭဘၪဂၪ့ခိၪအခၫနီၪ, ၦၡၩခမျၧးလဖၪ ဂဲးလိၬဆၧလၧ ဆၧနီၪမိမၩအ၁ၭနးဆိၭအ့ၬ, မွဲလၧအ၀့ၫ၁ံၪဒိၭနဲၩ့လၩ့ဒၪအဆၧ၁့ၪ ယၫနၪ၁့ၪအဖၧၩ့နီၪလီၫ. ဒဲၦၡၩခမျၧးလၧထံၫလုၬဘံၭဆၧဂီၩ့အလးခဲၫ့လဖၪဆ့ အ၀့ၫ၁ံၪဒိၭနဲၩ့လၩ့ဒၪအ၁ၭလၧ အဆၧ၁့ၪယၫအဘၪမၪလဖၪနီၪ, စံၭ၀့ၫဒၪလၧ ဆၧမိမၩဘၪ၁ၭဘဲၫနီၪနးဆိၭအ့ၬဆ့နီၪလီၫ. ဘဲၫလံၬဆံၫ့ဎံၪစံၭ၀့ၫအ၁ိၭ, “လၧမုအဖၫ့လၬယီၩဆၧအ၁ၫ့အီၪနးမံၩ့အ့ၬ” (လီၩလၩ့ ၁း၉) နီၪလီၫ.

ဆၧၫ့ထီဘိၩ့ယီၩ, လံၬဆံၫ့ဎံၪလီၩ၀့ၫဆ့လၧၦၡၩခမျၧးလဖၪ မိဒုၪဒွ့ၪဆၧလၧ မုနံၩအထုၬလဖၪအဆၧမၩအ၁ၭလမံၩ့, ဘဲၫ၁ိၭၦအီၪမၧၫ့လၧထံၫလုၬဘံၭဂၪ့ခိၪ ယီၩအထီအိၩလီၫ (ဖီ ၂ပံ ၃း၃-၇). မွဲဆၧနီၪတၭ, ပမိအီၪတဲၩ့၀ဲၩ့ဆၧလၧဆၧဂၭဂီၩ့ နီၪဘဲၫ၁့ၪလဲၪ. ဆၧနီၪမွဲဆၧ၁့ၪယၫရွံန့ဆၧလမံၩ့လၧၦကိၭ၀့ၫ “ဆၧ၁ုၪ့မံၫ့၁ၭမံၫ့ လၧဆၧအီၪယံၬနးအ၁ၭအဖၧၩ့” (delayed gratification) လီၫ. အခီၫပယီၫနီၪ မွဲပကဘၪမၩယွၩအဆၧမၩလၧအကိၭန့ပၧၩနီၪ, လၧဆၧ၁ုၪ့ဆၧၩ့၁ၭဆၧၩ့ဘဲၫ ပမိဒၪန့အလၩအဖၩ့လၧယၫခီၫဒိၪနဲၪ့အၪနဲၪ့ဘိၩ့ယီၩလီၫ. ဎရံၬမိဂဲၫထဲၩ့လၩ့ ဆံၭယံၬလဲၪနီၪပ၁့ၪယၫအ့ၬ. ထၧၩ့ဒၪမိမွဲအဆၧၫ့အထီနီၪအတွၭအီၪအ့ၬ. ဆၧအကၧၩ့ဒိၪနီၪ, ဘၪမၩဆၧလၧကဆါယွၩအၪ့မၧၫ့ပၧၩအထီ ဘဲၫစနိအၫမၩ၀့ၫ အ၁ိၭ,  မွဲဆၧအၪ့လဲၩခွံၬဆၧအီၪမၧၫ့အဆၧမၩအ၁ၭလနၩ့နီၪလီၫ.

မွဲနမိတဲၩ့၀ဲၩန၁ၭ လၧဆၧအၪ့လဲၩခွံၬနဆၧအီၪမၧၫ့ဒိၪဒိၪမုမု, အ့ၪမွဲယွၩ အၪ့မၧၫ့, ဘဲၫစနိအၫမၩ၀့ၫအ၁ိၭ, မၩဒၪဆၧလၧကဆါယွၩအၪ့မၧၫ့ဆၧလီၫနီၪ ဘဲၫ၁့ၪလဲၪ.