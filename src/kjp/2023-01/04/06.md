---
title:  ဆၧဎိၭဒီၪလၩ့ဆၫ့လဖၪၪဖီၩ့ဖၭဒိၪအဆၧဖ့ၪလၫ့
date:   26/01/2023
---

ၦအၪ့ဎၬမၩလိၪဆၧထုၭဖျီၪ၀့ၫဒၪလၧ ၦၡၩအဆၧပိၭဆၧလိၬအလူဒိၪဎွ့ၩဒိၪ လဖၪအကျၩ ဆၧလၧပဆိၫ့ကၩ၁့ၪဘဲၫကျိၪစ့ၩအ၁ိၭန့ဒၪ ၉ ယၩဒုၩ (၉%) လၧဆၧဖ့ၪလၫ့ဆၧမၩဘိၪ့အဂးလီၫ. စူၪလးခၪ့ခိၪလၧအအီၪဒဲပၧၩအကျၩ, ၉၁ ယၩဒုၩ (၉၁%) နီၪ ပအီၪက့ၪဆူၫလၩ့ (ရင်းနီး) ဘဲၫပဂံၪ့ဎၫ့, ဆၧဖိၪဆၧဎါလၧဘၪဆၧ အၪ့လု, ဒဲဆၧလၧလမွဲဘၪကျိၪ၁ံၪစ့ၩ၁ံၪနီၪလီၫ.

ဆၧလၩ့ဆၫ့လိၬ၁ၭလၧ ကျိၪစ့ၩဒဲဆၧလမွဲဘၪကျိၪစ့ၩအယၩဒုၩနီၪ ဘၪဆၧဒုၭနဲၪ၀့ၫ၁့ၪဘဲၫဆၧအဒီၩ့, ထီးပအီၪက့ၪလၩ့စ့ၩအလၩ့ဎွံၪအဘံၪ့ (၁,၀၀၀) လၧ နွၫဖီၩ့ (ဖန်ဘူး) နံၫဖျိၪ့အဖၧၩ့း  ဆူၫလၩ့ထီးအဘံၪ့ (၁၀) လၧဖီၩ့လဖျိၪ့အဖၧၩ့ဒဲ (၁)ဘံၪ့နီၪလၧဖီၩ့အဂၩလဖျိၪ့ဖၧၩ့နီၪလီၫ. မွဲဆၧနီၪနမိဒၪဘၪထီးလၩ့ဎွံၪအဘံၪ့ (၉၀) ဖီၩ့အဆံၭ (အပံၫ) လဖျိၪ့အဖၧၩ့မွဲဆၧဒီၩ့ ၉%, ဒဲ အဘံၪ့ (၉၁၀) နီၪလၧ ဖီၩ့အဒိၪလဖျိၪ့အဖၧၩ့ မွဲဆၧဒီၩ့လၧ ၉၁% နီၪလီၫ.

ၦၡၩအၪဒၪဆၧဖ့ၪလၫ့အဆၧမၩဘိၪ့(အ့ၪ)ဆၧမၩဘိၪ့မၩထးလၧဖီၩ့အဆံၭ ဖိၪနီၪလီၫ. လါနၫ့ၦလနၩ့လၧအဒၪဘၪဆၧလူဒိၪဎွ့ၩတၡါလဖၪနီၪ ဖ့ၪလၫ့မၩဘိၪ့ ဆၧလၧဖီၩ့အဒိၪလဖျိၪ့အဖၧၩ့လီၫ. လံၬဆံၫ့ဎံၪလီၩဘၪပၧၩ ၡါဒီၩ့ဘဲၫနီၪအ၁ိၭ   အီၪအၪမၬလီၫ.

`ဖီ မၫကၧၭ ၁၄း၃-၉ ဒဲ ယီဟၫ့ ၁၂း၂-၈. မွဲပၫလဲၪလဖၪနီၪ ကဲၪၦဒုၭနဲၪ ဒီၩ့ဆၧလၧစစဲမၧၫ့အဆၧဘိၪ့ဖၧၩ့နီၪလဲၪ. နးမၫရံၫအဆၧဖ့ၪလၫ့လူဒိၪနီၪ မွဲဆၧနီၪလဲၪ. ဘၪမွဲနီၪအ၀့ၫဘၪဂုၪယ့ၫရှူၬလၧဆၧအဆၧၫ့အထီနီၪလဲၪ.`

နးမၫရံၫအဆၧဖ့ၪလၫ့နီၪ အလူအဎွ့ၩအီၪ၀့ၫ ဒန့ရံၫ ၃၀၀ - ဎွ့ၩဎီၩ့လၧ ၦမၩဆၧဖိၪလဂၩအလၩလံၩ့လနံၪ့အဂးလီၫ. ဆၧနီၪမွဲအလၩ့ဂၬလၧ “ဖီၩ့ဖၭဒိၪ” အဆၧဖ့ၪနီၪလီၫ. ဆၧမၩအ၁ၭနီၪဂီၩ့လၧခဲၫ့နီၪ စယုဒၭအၪ့ဆၫလၩ့ (ဖ့ၪလၫ့ခွံၬ) ယ့ၫရှူၬလၧစ့ၩအဘံၪ့ (၃၀) လၧအနၫ့ဆါအဂးဒၪ၀့ၫ (မၭ ၂၆း၁၅) - ဆၧအထိၪ အဎၩ့လၧ “ဖီၩ့အဆံၭဖိၪ” အဆၧဖ့ၪလၫ့လီၫ. ဆၧအဲၪအတီၩအဆၧဖ့ၪလၫ့နီၪ မၩန့၀့ၫလၧဖီၩ့ဖၭဒိၪဖၧၩ့လီၫ. လါနၫ့ဂ့ၩထီးမွဲပအ့ၪ၁ၭကွံၩဆၧနီၪတၭ, မၩအ၁ၭ ဘဲၫစယုဒၭအ၁ိၭ, ပမိအၪ့ဆၫလၩ့ခွံၬ (ဖ့ၪလၫ့ခွံၬ) ပ၁ၭၡီၩ့လၧဆၧလမွဲဘၪဆၧ နးမံၩ့နီၪလီၫ.

စဘၫနဘၭအဆၧမၩဒဲအဆၧဂဲၩဆၧ၀ၭလဖၪနီၪ ဘၪဆၧလီၩဖျီၪထၪ့၀့ၫ ၂၈ ဘျၩ့လၧလံၬဆံၫ့ဎံၪအ၁ၫ့ဖၧၩ့လီၫ. ပ၁့ၪယၫလၧအ၀့ၫမွဲစပီလူၫအထံၩအ၁ိၭ, အၦမၩဎုၬဆၧဒဲၦဆိၬဆၧ၁ၭထိၬအပရၧၫ့အဒိၪလဂၩလီၫ.  ဘဲၫပဖီဘၪလၧ (မၩဆၧ ၄း၃၆, ၃၇) ဖၧၩ့နီၪအ၁ိၭ ပ၁့ၪယၫလၧအ၀့ၫမွဲၦဖ့ၪလၫ့ဆၧလၧအမွဲတၡါ “ဖီၩ့ဖၭဒိၪ” အဆၧဖ့ၪလၫ့လီၫ. ကဆါဎရံၬအဆၧချဲၩ့ဒီၩ့ယီၩ အီၪလၧအဂဲးအဘၭ အစီၩ့အမၩ့ဒိၪနီၪလီၫး  “အဂဲးဘဲၫယီၩ ထီးဒၪအလး လၧန၁ံၪအစူၪလးခၪ့ခိၪအီၪ၀့ၫလစီၪ့စီၪ့နီၪ, န၁ံၪအ၁ၭမိအီၪ၀့ၫထီးနီၪဆ့လီၫ” (မၭ ၆း၂၁).

ဘၪမွဲနီၪဆၧလုဆၧအဆၧဖ့ၪလၫ့နီၪ အကၧၩ့ဒိၪ၀့ၫလၧၦလၧအဖ့ၪလၫ့ ဆၧလဖၪ ဘဲၫၦဒိၭန့ဘၪဆၧ၁ံၪလဖၪနီၪလဲၪ.