---
title:  ကျိၪစ့ၩမွဲနီၪလပိၩ့လၧဆၧမၩဘိၪ့လဖၪအဂးလဲၪ
date:   23/01/2023
---

`ဖီ ၅မိစ့ၭ ၁၆း၁၇. အၪန့ယၩဒုၩအဆၧ၀ံနီၪ, ဆၧမၩဘိၪ့လဖၪလၧ ပမိဘၪ ဖ့ၪလၫ့ဆံၭအၪဆံၭအၪလဲၪနီၪ ကဆါယွၩဒုၭနဲၪပၧၩဆၧနီၪလဲၪ.`

ပဆၧမၩဘိၪ့လဖၪယီၩ မွဲပဆၧထိးဆၧၫ့ဒဲပဆၧဒုၭဖျီၪထၪ့ပဆၧစံၭခိးစံၭတၩ ယွၩ မွဲလၧယွၩအဆၧဖ့ၪလၫ့ပၧၩ ၁ၭအဆၧလၧၫ့ဆၧဎွ့ၩ, ဆၧထိးထဲၩ့တၩ့ထဲၩ့, ဆၧယိထွ့ၫမၩဆၧၩ့, ဒဲအဆၧဆိၪဂ့ၩအၪမံၩ့လဖၪအကၠီၩ့လီၫ. မွဲဆၧနီၪ, ပဆၧမၩဘိၪ့ အဆၧ၀ံအထိၪအဎၩ့နီၪ ဒိၭနဲၩ့အ၁ၭလၧ ပဒိၭန့ဘၪဆၧဆိၪဂ့ၩဎွ့ၩပ၁့ၪလဲၪအဖၫ့ခိၪ လီၫ.

“ကယဲၦလၧအန့ဘၪဆၧအၪလဂၩလါလါနီၪ, ဆၧမိအၪ့ကံၩ့န့ထဲၩ့ဆၧလၧ အအၪလၧအ၀့ၫနီၪလီၫ” (လုကၭ ၁၂း၄၈). 

`ဖီ အၪ့အူၭ ၁၁၆း၁၂-၁၄. ပကြၨၭစံၭဆၧၫ့ဆၧအၪ့စၪ့လၧအဆၧၫ့ဖိၪ (၁၂) ဖၧၩ့နီၪဘဲၫ၁့ၪလဲၪ. ကျိၪစ့ၩအဆၧဘၪလၩ့ဎိၭလၧဆၧစံၭဆၧၫ့ဘဲၫ၁့ၪလဲၪ.`

ပဖ့ၪဆၧၫ့ထဲၩ့ယွၩအဆၧဆိၪဂ့ၩလဖၪ န့ကဲၪ၀့ၫဘဲၫ၁့ၪလဲၪ. အ့ၪပစံၭဆၧၫ့ တီၩတီၩနီၪ န့ကဲၪနးဆိၭအ့ၬလီၫ. ဆၧအဂ့ၩထုၬလၧပမၩ၁့ၪနီၪ မွဲဆၧ၁ုၪ့အီၪ၁ၭအီၪ ဆၧလၧယွၩအဆၧဖံၭဆၧမၩဒဲဆၧမၩဆၧၩ့ၦအီၪလၧပနဲၩ့ပဎီၩ့လဖၪလီၫ. ထီးကဆါယ့ၫရှူၬဖျါလၩ့အထံၩအဖျဲ၁ံၪလၧအဆၧဖံၭဆၧမၩအဂးနီၪ, အ၀့ၫလီၩ အ၀့ၫ၁ံၪ, “န၁ံၪဒိၭန့ဆၧပျီၩပျီၩတၭ, ဖ့ၪလၫ့ဆၧပျီၩပျီၩဆံၭ” (မၭ ၁၀း၈). ပဆၧမၩဘိၪ့လဖၪနီၪ မၩဆၧၩ့ပဆၧဒိၪထၪ့လၧကဆါဎရံၬအတခ့ၭ (အလၩအဖၩ့) ဖၧၩ့နီၪလီၫ. ထီးနီၪလဖၧၫ့ဆၧအဲၪလၩ့ဒၪပ၁ၭနီၪ အၪ့လဲၩထဲၩ့အ၁ၭလၧဆၧအဲၪ, ပဆီၫ့မီၪ့ဆၧအၪထၪ့ထဲၩ့လၧၦဂူၫဂၩအဂး ဒဲယွၩအဆၧမၩအဂး, ဘဲၫကဆါဎရံၬ မၩ၀့ၫအ၁ိၭနီၪလီၫ.

မွဲပနၪ့ထၪ့ထဲၩ့ကိၭအဆၧၫ့အထီဒ့ၭလၧ “ယွၩအဲၪၦဂၪ့ခိၪဖိၪ..., ထီးအဖ့ၪ လၫ့ခွံၬ၀့ၫ...” (ယီဟၫ့ ၃း၁၆). လၧအဂၩလခီၫနီၪၪ ဘဲၫဆၧခံၭဂဲၫထီၩ့၀့ၫအ၁ိၭၪ ဒံၩ့ပစူၭကီၪ့၁ူၪထၬဆၧလၧပဂးနီၪ, ဒံၩ့ဆၧ၁ၭကွံၩဒဲဆၧအဲၪလၩ့ဒၪပ၁ၭအၪထၪ့ ၀့ၫဒၪ, ဒဲဒံၩ့ဆၧ၁ၭလမုၬလပျၩ့ဘၪအၪထၪ့၀့ၫဆ့လီၫ. 

ပမိဖ့ၪလၫ့အထိၪအဎၩ့ဎွ့ၩပ၁့ၪလဲၪနီၪ တီၩဒၪလၧပ၁ၭလီၫ. လါနၫ့ဂ့ၩ ဆၧဖ့ၪလၫ့ထဲၩ့ဆၧမၩဘိၪ့လၧယွၩအအီၪနီၪ မွဲၦဎရံၬဖိၪလဂၩအမူၩဒၩဒဲဆၧမၩလၧ အဘၪထွ့ၫလိၬ၁ၭလၧနး၁ၭဒဲတခ့ၭဖ၀ၭအဆၧမၩအ၁ၭလဖၪလီၫ. ဆၧယိဖၬခွံၬ (ဆၧအီၪက့ၪပဲၩထၬခွံၬ) ဆၧယီၩနီၪ မွဲဆၧမၩဂၭဂီၩ့လၩ့ဒၪပနး၁ၭ, ထီးပဆီၫ့မီၪ့ လဘၪဘၪဆ့နီၪလီၫ.

နဆၧမၩဘိၪ့လဖၪဒဲ နဆၧအီၪက့ၪန၁ၭလၧနဆၧဖ့ၪလၫ့အဖၫ့ခိၪနီၪ မွဲဆၧနီၪလဲၪ, နဆၧဘၪထွ့ၫလိၬ၁ၭလၧကဆါယွၩနီၪ အီၪဘဲၫ၁့ၪလဲၪ.