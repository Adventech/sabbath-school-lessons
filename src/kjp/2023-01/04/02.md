---
title:  ဆၧဖ့ၪဂဲးဖ့ၪဘၭလၧဆၧဖ့ၪလၫ့ဆၧအဂး
date:   22/01/2023
---

ပအဲၪယွၩလၧအ၀့ၫအဲၪဆိၫပၧၩနီၪလီၫ. ပဆၧဖ့ၪလၫ့ယီၩ မွဲဆၧစံၭဆၧၫ့ ထဲၩ့ယွၩအမၩလၩ့လိလၩ့လၭလၧပဂး, မွဲယ့ၫရှူၬအကၠီၩ့နီၪလီၫ. အၡါမၬနီၪ, ဘဲၫၦစံၭ၀့ၫအ၁ိၭ, “ကဆါယွၩနီၪမွဲလိၫဘၪပဆၧမၩဘိၪ့လဖၪအ့ၬ. ပမၩဒိၪထၪ့ အၪထၪ့ဆၧအ၀့ၫအဂး လၧပဆၧဖ့ၪလၫ့ယီၩန့အ့ၬဆ့လီၫ. ၦကွ့ၭထၩစံၭ၀့ၫဒၪး ‘ဆၧထီးအလူၬနီၪဂဲၫလၧနၧၩတၭ, ဆၧလၧအမွဲနဆၧဒၪန၀့ၫနီၪ, ပ၀့ၫဒၪပဖ့ၪလၫ့ထဲၩ့နၧၩဆ့လီၫ.’ လါနၫ့ဂ့ၩယွၩဘၪအ၁ၭလၧ ပမိစံၭထၪ့အၪ့အူၭထဲၩ့အ၀့ၫ အဆၧအဲၪအဆၧယၫ့၁ၭလၧအဖ့ၪလၫ့ခွံၬအ၁ၭ, ဒဲအမိဖ့ၪလၫ့၀့ၫၦဂူၫဂၩဆ့နီၪ လီၫ. အယီၩမွဲဖၧၩ့၁ၭလဘီၩ့ယၫ လၧပမိထုၭဖျီၪထၪ့ပဆၧအဲၪဒဲပဆၧစံၭခိးစံၭတၩ ယွၩနီၪလီၫ. ဖၧၩ့၁ၭအဂၩအီၪအ့ၬ.” Ellen G. White, Counsels on Stewardship, p. 18.

ထီးမွဲပဖ့ၪလၫ့ “ပဆၧ” ကျိၪစ့ၩလၧယ့ၫရှူၬအီၪနီၪ, ဆၧမၩအၪထၪ့ပဆၧအဲၪအ၀့ၫတၡါ ဒဲပဆၧအဲၪၦဂူၫဂၩအၪထၪ့၀့ၫဆ့လီၫ. မွဲဆၧနီၪ, ကျိၪစ့ၩနီၪ အဂဲးအဘၭဒိၪ၀့ၫလၧဆၧအဂ့ၩအဂးလီၫ. ယ့ၫရှူၬလီၩထဲးဆၧဘၪထွ့ၫလၧ ကျိၪစ့ၩဒဲဆၧထူၭဆၧလၧၫ့အဂဲးနီၪ အၪနဲၪ့ဆၧအဂူၫဂၩဒံၭလီၫ. ဆၧချဲၩ့ဎူၫထံၪ လထံၪလၧ လံၬမၭ၁ုၫ, မၫကၧၭ, ဒဲလုကၭဖၧၩ့နီၪ ဘၪထွ့ၫလၧကျိၪစ့ၩအဂဲးလီၫ. ဆၧ၁ၭထိၬအပရၧၫ့လၧယွၩမၩဖီၩ့ဖျ့ၭပၧၩ၁့ၪနီၪ မွဲဆၧဂၭဎ့ၭဆၧဆိၫ့ကၩဘၪမၪဒဲ ဆၧအဲၪကျိၪစ့ၩနီၪလီၫ.

`ဖီ မၭ၁ုၫ ၆း၃၁-၃၄ ဒဲ ၅မိစ့ၭ ၂၈း၁-၁၄. ယွၩအဆၧ အုၩ့လၩ့မိမၩဆၧလၧပဆၧခိၭနၪဆၧအဂးနီၪ မွဲဆၧနီၪလဲၪ. ပဘၪကိၭထၪ့ယွၩ အဆၧအုၩ့လၩ့လဖၪလၧပဆၧအဲၪလၩ့ထဲၩ့ဒၪပ၁ၭအဖၧၩ့ဧၪ.`

ပဆၧမၩဘိၪ့လဖၪယီၩ မွဲပဆၧ၁ုၪ့အီၪ၁ၭအီၪအဆၧထိးအ၁ၭလမံၩ့လီၫ. မွဲနး၁ၭအဆၧလ့ၩခၫ့ဖျီၫ့, ဒဲဆၧထုၭဖျီၪထၪ့လၧပဆၧဖ့ၪလၫ့ပ၁ၭမၧၫ့လၧလူၬလူၬ ဆံၫ့ဆံၫ့အဆၧနဲၪ့လမံၩ့ဆ့လီၫ. ဘဲၫအံၩ့ဂလံၭအဆၧချဲၩ့စံၭ၀့ၫအ၁ိၭ, “အီၪက့ၪ ပကျိၪပစ့ၩလၧပနိၭဖၧၩ့အီၪအလး.” နအဲၪယွၩနီၪ နလီၩလၧနနိၭ၁့ၪ, လါနၫ့ နဆၧဖ့ၪလၫ့လၧဆၧ၁ုၪ့အီၪ၁ၭအီၪနီၪ ထုၭဖျီၪထၪ့နဆၧအဲၪနီၪလီၫ.

ဆၧလၧဆၧမၩဘိၪ့နီၪ အီၪဂဲၫလၧ၁ၭလၧအနဲၩန့ယွၩ, ဘဲၫၦလဂၩလၧ အတဲၩ့၀ဲၩဆၧအဂ့ၩထုၬလၧပကြၨၭန့ဘၪလဖၪနီၪလီၫ. ပဆၧမၩဘိၪလဖၪ အီၪဒိၭနဲၩ့အ၁ၭလၧဆၧထိးအ၁ၭလၧ ပဒိၭန့ဘၪဆၧထိးထဲၩ့တၩ့ထဲၩ့နီၪလီၫ. ဆၧလဖၪနီၪ မွဲဆၧမၩမုၬမၩမံၫ့၁ၭလမံၩ့ ဘဲၫ၁ိၭပမိဒိၭန့ဘၪယွၩအဆၧထိးဆၧၫ့ပၧၩနီၪအ့ၬ. အ့ၪမွဲလခီၫ, ပဆၧမၩဘိၪ့လဖၪယီၩ အီၪဂဲၫလၧပ၁ၭလၧကဆါဎရံၬထိးဆၧၫ့ပၧၩ အကၠီၩ့, မွဲဖၧၩ့၁ၭလဖျီၩ့ဒၪလၧဆၧအခိးအတၩ ဒဲဆၧရွံန့ထဲၩ့အဆၧမၩအ၁ၭလီၫ.

ဖီ ၂ကီရံၫ့ ၉း၆, ၇. ကဆါယွၩလီၩပၧၩဆၧနီၪထီးယီၩလဲၪ. ဆၧအခီၫပယီၫ လၧၦလဂၩ “အဆၧထိစိၩအီၪလၧအ၁ၭဖၧၩ့” နီၪ မွဲဆၧနီၪလဲၪ. ပမိဘၪမၩလိၪ ဖ့ၪလၫ့ဆၧလၧဆၧ၁ုၪ့ဎွံၫ၁ၭယီၫဘဲၫ၁့ၪလဲၪ.