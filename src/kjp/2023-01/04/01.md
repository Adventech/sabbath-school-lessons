---
title:  ဆၧမၩဘိၪ့လၧယ့ၫရှူၬအဂးလဖၪ
date:   21/01/2023
---

### ဖီလနွ့ၫယီၩအဂးဆၧမၩလိၪ.
၂ကီ ၉း၆, ၇;  ၅မိ ၁၆း၁၇;  အၪ့ ၁၁၆း၁၂-၁၈;  ၁ကွ့ၭ ၁၆း၂၉;  မၫ ၁၂း၄၁-၄၄;  မၫ ၁၄း၃-၉.

> <p>၁နိၫထီၫ့</p>
> “တၭယမိဖ့ၪထဲၩ့ယဟိ၀ၩ လၧအမၩဂ့ၩယၩလၧဆၧထိးအလူၬအကၠီၩ့ နီၪ လၧဆၧနီၪလမံၩ့လဲၪ. ယမိမၩန့ဆၧထိးထဲၩ့တၩ့ထဲၩ့အလိၫ့လဖျိၪ့ ဒဲကိၭထၪ့ယဟိ၀ၩအမံၩ့လီၫ. ဘိၩ့နဲၪ့ယီၩယမိမၩဘိၪ့ယဟိ၀ၩလၧဆၧဘၪဆဲၫ့ လၧယဆိၪလၩ့ယ၁ၭလၧအၡၩခမျၧးထီးအလူးအမ့ၬယၫ ဘိၩ့နဲၪ့ယီၩ လီၫ” (အၪ့အူၭ ၁၁၆း၁၂-၁၄). 

လၧဆၧဆံၫပိၩ့လပိၩ့အမ့ၬယၫနီၪ, ဆၧမၩဘိၪ့လဖၪ, လၧအအီၪထးလၧ ၉၀ ယၩဒုၩအဖၧၩ့ အီၪ၀့ၫဒၪဆ့လီၫ. အယီၩမွဲလၧဆၧ၁ုၪ့အီၪ၁ၭအီၪအဖၧၩ့လီၫ. ဆၧမၩဘိၪ့လဖၪနီၪအီၪလၩ့ဆၫ့လိၬ၁ၭ၀့ၫ, ဘဲၫအမွဲဆၧလုဆၧဒဲၩဘၭလၧဆၧဖ့ၪဆၧၫ့ထဲၩ့ဆၧလၧယွၩအခိးအတၩအဂး, ဆၧစံၭထၪ့အၪ့အူၭအဆၧလု မွဲလၧအ၁့ၪ ယၫဘၪယွၩအယိထွ့ၫခွါထွ့ၫ, ဒဲဆၧအီၪဆီၪ့အီၪချဲၫ့အဆၧဆိၪဂ့ၩလဖၪ, ဆၧဒိၪထၪ့ထီၫ့ထၪ့, ဒဲဂဲးဘၭလၧဆၧအီၪဂုးအီၪခၧၫ့အဂးဆ့နီၪလီၫ. ဒဲဆၧမၩဘိၪ့လၧ ၦၡၪ့ဖိၪယၬဖိၪ၁ံၪအဂး, ဒဲလၧဆၧ၁ုၪ့ထၪ့ဂံၪ့လၧဆၧဘိၪ့ဆၧဘၩအဂး ဆၧယိထွ့ၫ ဖီၪ့ဂုးထၬဆၧဖိၪဆၧလံၩ၁ံၪအဂး အီၪ၀့ၫဒၪဆ့လီၫ.

ထီးပဆီၫ့မီၪ့ယွၩအဆၧဖ့ၪလၫ့အဒိၪအအၪလၧပဂးလဖၪနီၪတၭ, ပဆိၫ့လၧ ပဆၧဖ့ၪလၫ့၁ံၪလဖၪမိအီၪလၧအလူအဎွ့ၩနီၪလီၫ. ပဂဲၫဆိၬပဆၧဖ့ၪလၫ့လဖၪ လၧဆၧမၩဆၧၫ့ထဲၩ့ဆၧလၧကဆါယွၩမၩဆၧလၧပဂးလဖၪ, လၩ့ဆၫ့ဒၪဆၧလၧ ကဆါဎရံၬအဆၧဖ့ၪလၫ့အ၁ၭလၧပဂးလဖၪအကၠီၩ့နီၪလီၫ. “ပ၀့ၫဒၪယီၩ ပအဲၪဆၧမွဲလၧအ၀့ၫဒၪနီၪအဲၪဆိၫပၧၩအကၠီၩ့လီၫ” (၁ယီဟၫ့ ၄း၁၉). ထီးနီၪလဖၧၫ့  ဆၧအီၪကီၪ့အဆၧမၩလၧလးကျဲၩ့ခၪ့ထံၭမွဲဂ့ၩ, လၧခးရ့ၫအ၀ၩ့မွဲဂ့ၩ, ဒဲလၧဆၧအီၪ ကီၪ့မုဒိၪမွဲဂ့ၩ ဆၧလးဎံၩ့စီၪ့နီၪ ပဆၧဖ့ၪလၫ့ဆၧလဖၪယီၩဘၪဆၧဆိၫ့ကၩ (၁ိၩ့) ၀့ၫလၧယွၩအဘၩ့အမုးအဂး၁့ၪ၁့ၪဘၪဘၪလီၫ. လနွ့ၫယီၩ ပမိယိကဒၩထဲၩ့ လံၬဆံၫ့ဎံၪလီၩဘၪပၧၩလၧ ပဆၧယိထွ့ၫပၨၩ့ထၬဆၧလၧယွၩအဆၧဖံၭဆၧမၩလၧဂၪ့ခိၪယီၩအဂဲးနီၪလီၫ.