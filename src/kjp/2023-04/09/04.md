---
title:  ထိးအ၁ၭလၧၦကိၪ့၁့ၪအအီၪ-စနံၭကဒံမၧၭ
date:   28/11/2023
---

စနံၭကဒံမၧၭယီၩ မွဲၦကိၪ့၁့ၪလဂၩဒဲၦပၨၩ့ဆၧလၧၦယုဒၫဖိၪ၁ံၪအဖၫ့ခိၪလီၫ (ယီ ၃း၁). ဎရံၬစံၭ၀့ၫဒၪ အ၀့ၫမွဲၦ၁ီၪ့ဆၧ၁ၫ့ဆၧလဂၩ (ယီဟၫ့ ၃း၁၀) အ၀့ၫ၁့ၪ ယၫနၪ၁့ၪထဲၩ့လံၬဆံၫ့ဎံၪဒဲ, လီၩ့ဖိၬထွ့ၫဆၧမၪလူၬ, အ၀့ၫဘၪဆၧယူၭယၫ့၀့ၫ   ခိၪနါလဂၩနီၪလီၫ. အ၀့ၫအီၪလၧအစီၩ့အမၩ့ ဒဲလၧၫ့ဎွ့ၩလၧဆၧလုဒိၪဎွ့ၩဒိၪနီၪလီၫ.

`ဖီထဲၩ့ ယီဟၫ့ ၃း၁-၁၂. လၧလံၬဆံၫ့ဎံၪအဆၧၫ့ဖၧၩ့ဒုၭဖျီၪထၪ့ စနံၭကဒံမၧၭအနး၁ၭအဆၧလိၫဘၪလဖၪ အီၪဘဲၫ၁့ၪလဲၪဒဲယ့ၫရှူၬဒုၭဖျီၪ ထၪ့အ၀့ၫအ၁ၭဖၧၩ့ ဆၧလိၫဘၪလဖၪဘဲၫ၁့ၪလဲၪ.`

စနံၭကဒံမၧၭ ဂဲၫလၧယ့ၫရှူၬအအီၪနီၪ အ၀့ၫမိစီၪဎိၩလၩ့အ၁ၭ, မိအီၪဂုးလၩ့ အ၁ၭလါနၫ့ဂ့ၩ ယွၩ၁့ၪယၫ့ထဲၩ့အ၀့ၫအ၁ၭ, ကဲၪဒိၪဆံၭအၪလဲၪ. အစီၩ့အမၩ့အီၪဘဲၫ၁့ၪလဲၪနီၪလီၫ. စနံၭကဒံမၧၭဂဲၫလၧယ့ၫရှူၬအီၪ မွဲလၧယ့ၫရှူၬအဆၧ၁ီၪ့ဆၧ၁ၫ့ ယီၩအၪ့လဲၩထၪ့အ၀့ၫအ၁ၭအကၠီၩ့နီၪလီၫ, လါနၫ့ဂ့ၩအုၩ့လၩ့ထဲၩ့ယ့ၫရှူၬယီၩ မွဲယွၩ နီၪဒံၭအ့ၬ, လါနၫ့ဂ့ၩမုလနံၩလၧအ၀့ၫလ့ၩထဲၩ့လၧယ့ၫရှူၬအီၪနီၪ အၪ့လဲၩထၪ့ခွံၬ အ၀့ၫအ၁ၭမၧၫ့ထၧၫ့ထီယၫနီၪလီၫ.

`ဖီထဲၩ့ ယီဟၫ့ ၇း၄၃-၅၂ ဒဲ ယီဟၫ့ ၁၉း၃၉. လံၬဆံၫ့ဎံၪအဆၧၫ့ ယီၩ လီၩထဲၩ့စနံၭကဒံမၧၭဒဲယ့ၫရှူၬအဂဲးဘဲၫ၁့ၪလဲၪ.`

ပဒၪထဲၩ့ဘၪစနံၭကဒံမၧၭ ပဒၩ့ထဲၩ့ယ့ၫရှူၬလၧယ့ၫရှူၬအီၪမၧၫ့အထီဒဲ ထီးယ့ၫရှူၬထိး၁ံၪအ၁ၭတၭ အ၀့ၫလ့ၩဂုၪ၀့ၫလၧ၁ိၪနၧၫ့မၧၫ့နီၪလီၫ. စနံၭကဒံမၧၭ ယီၩဆၧကိၪ့၁့ၪအီၪ, ကျိၪစ့ၩအီၪ, ဎီးၡၩအီၪအၪမၬလါနၫ့ဂ့ၩ အ၀့ၫအဆၧလိၫဘၪ ထုၬနီၪ မွဲ၀့ၫဒၪဆၧထိးထဲၩ့တၩ့ထဲၩ့အကဆါအ၁ိၭ, ၦလိၫဘၪယ့ၫရှူၬဘဲၫနီၪအ၁ိၭ ဆ့လီၫ.

`ပကဘၪထီးလၩ့ပ၁ၭလၧ ၦဒိၭန့ထဲၩ့ဘၪဆၧမွဲဆၧတီၩယီၩ လၧၦဆၧထိးတၩ့ထဲၩ့အဂးလၧၫ့ဎွ့ၩယူၭ မွဲဘဲၫနီၪ၁ိၭအ့ၬ. ၦကိၪ့၁့ၪအၪမၬလဖၪ ကလၩ့မါခွံၬအီၪ၀့ၫဒၪအၪမၬနီၪလီၫ. ၦ၁့ၪယၫထဲၩ့အ၁ီၫ့၁ၧၫ့ဂၩအဆၧပရၧၫ့လါနၫ့ ၦလၩ့မါထဲၩ့၁့ၪဆ့လီၫ.`