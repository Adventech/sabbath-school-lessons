---
title:  ဆၧအၪ့မၧၫ့လၩ့ပၧၩလၧၦ၁ထံၫလဖၪအဂး
date:   29/11/2023
---

`ဖီထဲၩ့ မၭ၁ုၫ ၁၉း၁၆-၂၂. လၧဆၧဂဲးယီၩအဖၧၩ့ ဆၧမၩလိၪအီၪလၧပဂးဘဲၫ၁့ၪလဲၪ. ဆၧလၩ့ဆၫ့ဘဲၫစနံၭကဒံမၧၭအ၁ိၭ အီၪထၪ့လါနၫ့ ၦလၧအမီၪ့ဘံၭခွံၬယ့ၫရှူၬအဂဲးအီၪဘဲၫ၁့ၪလဲၪ.`

ယ့ၫရှူၬဒၪထဲၩ့လိၬအ၁ၭလၧ ၦ၁ထံၫဖိၪလဂၩအဂဲးယီၩ ဒုၭ၁့ၪယၫထဲၩ့ပၧၩ ၦဆၧပၨၩ့ဆၧပြၭယီၩကဲၪထၪ့ပဂး ဆၧလၩ့ထံၩဖါ၁့ၪဒိၪဒိၪလ့ၬနီၪလီၫ. ယ့ၫရှူၬ စံၭ၀့ၫဒၪ “ယလီၩဘၪန၁ံၪလၧကလအူၭနုၬဖျီၫ့ထၭမ့ခဲၫ့ဖၧၩ့ယီၫနဲၪ့ဒံၭၦ၁ထံၫလဂၩ လ့ၩနုၬလၧမူၭခိၪအဘၩ့အမုးအဖၧၩ့ဒံၭလီၫ” (မၭ၁ုၫ ၁၉း၂၄). ဆၧယီၩမွဲအစံၭထဲၩ့ ၀့ၫဒၪ ၦ၁ထံၫလဖၪလ့ၩနုၬမူၭခိၪအဘၩ့မုးလန့ဘၪအဂဲးနီၪအ့ၬ. အ့ၪမွဲလခီၫ အ၀့ၫ၁ံၪလထီးလၩ့ဘၪအ၁ၭ အ၀့ၫ၁ံၪကဘၪထိးစၪထဲၩ့ ဆၧထိးထဲၩ့တၩ့ထဲၩ့နီၪ လီၫ.

ဆၧဂဲးလၧခဲၫ့ထုၬနီၪ ၦၡၪ့ဖိၪမွဲဂ့ၩ, ၦ၁ထံၫ့လဖၪမွဲဂ့ၩ ဘၪဆၧၫ့ယၫထဲၩ့    ဆၧရွံမီၪ့ဎီၩ့ဒၪ၀့ၫနီၪလီၫ. ကဘၪ၁ံၪမီၪ့ဎီၩ့ဒၪနီၪလီၫ. ၦ၁ထံၫလဖၪလိၫဘၪယူၭ ဆၧထိးထဲၩ့တၩ့ထဲၩ့နၭနၭလ့ၬနီၪလီၫ. လံၬဆံၫ့ဎံၪစံၭ၀့ၫဒၪ “ယ၀့ၫဒၪယီၩ ယမွဲဆၧဂဲထုၪ့ထဲၩ့ဒဲဆၧမၧၫ့လီၫ. ၦလၧအနဲၩထဲၩ့ယၧၩယီၩ, အ့ၪ၁ံၪလါနၫ့နီၪ,    မိမၧၫ့၀့ၫဒၪလီၫ” (ယီဟၫ့ ၁၁း၂၅). ပကဘၪ၁့ၪယၫထဲၩ့ကျိၪစ့ၩဒဲဆၧလုဒိၪဎွ့ၩဒိၪလဖၪယီၩ ဎွ့ၩန၁ၭလန့ဘၪလီၫ.

`ဖီထဲၩ့ လုကၧၭ ၁၉း၁-၁၀. လၧဆၧဂဲးယီၩ ဒုၭ၁့ၪယၫထဲၩ့ပၧၩ လၧဆၧလၩ့ဆၫ့ဘဲၫၦ၁ထံၫဖိၪလဂၩ ဒဲအ၀့ၫအဆၧရွံအဂဲးဒဲ ၦလဂၩလၧ  အဖ့ၪလၫ့ခွံၬဆၧလဂၩအဂဲးနီၪလီၫ.`

စဇၭခံအၧၭထိးဆၧၫ့ထဲၩ့ဎရံၬ မွဲလမီၪ့ဎီၩ့ဘၪလၧ ၁ၭဘၪ့ၦ၁ထံၫလဂၩအ၁ိၭ နီၪအ့ၬ. ယ့ၫရှူၬစံၭထဲၩ့စဇၭခံအၧၭဘဲၫကအၪ့ဆၫလၩ့ခွံၬအစူၪလးခၪ့ခိၪ ဘဲၫ ၦ၁ထံၫဖိၪလဂၩနီၪဆ့အ့ၬ. ယ့ၫရှူၬ၁့ၪယၫထဲၩ့ၦ၁ထံၫ့ဖိၪယီၩ အ၀့ၫလီၫကီၩ့၁ၭကွံၩ ထဲၩ့အစူၪလးခၪ့ခိၪကျိၪစ့ၩ၁ံၪအၪမၬအကၠီၩ့, ယ့ၫရှူၬအၪ့မၧၫ့လၩ့ထဲၩ့အ၀့ၫကမၩ ၀့ၫဘဲၫ၁့ၪလဲၪအဂးနီၪလီၫ. လါနၫ့ဂ့ၩ စဇၭခံအၧၭလဂၩ ထီးထိးဆၧၫ့ယ့ၫရှူၬ     နီၪတၭ,  အ၀့ၫ၁့ၪယၫထဲၩ့ကဘၪအၪ့လဲၩထၪ့အ၁ၭမၧၫ့နီၪလီၫ. လၩ့ဆၫ့ဒၪဆၧဘၪဆဲၫ့ထဲၩ့လၧအ၀့ၫအစူၪလးခၪ့ခိၪ ဒဲအဆၧကဲၪဒိၪကဲၪမုလဖၪယီၩ ဖ့ၪလၫ့ထဲၩ့ ၦၡၪ့ဖိၪဒဲဖ့ၪဆၧၫ့ထဲၩ့လၧအ၀့ၫ အၪ့ထုၫ့ထဲၩ့အခီၪ့အထီဒၪအိၩနီၪလီၫ.

`“အဂဲးဘဲၫယီၩ ၦအ့ၪန့ဘၪဂၪ့ခိၪထၧၫ့ဖျိၪ့ယၫတၭ, အ၁ၭၡီၩ့အ့ၪလၩ့မါခွံၬနီၪ, မွဲအန့ကၩဆၧနီၪလဲၪ. လၧအ၁ၭၡီၩ့အဂးနီၪ, မွဲပမိဖ့ၪလၫ့ အဎွ့ၩလၧဆၧနီၪလမံၩ့လဲၪ” (မၭ၁ုၫ ၁၆း၂၆). လံၬဆံၫ့ဎံၪယီၩ ကြၨၭစံၭ ထဲၩ့ပၧၩ့ဘဲၫ၁့ၪလဲၪ.`