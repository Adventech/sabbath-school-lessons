---
title:  ဆၧအၪ့မၧၫ့လၩ့ပၧၩလၧၦဒိၪၦမုလဖၪအဂး
date:   30/11/2023
---

ယ့ၫရှူၬ၁့ၪယၫထဲၩ့ကဘၪမၩထံၩမၩ၁ိၭ လၧၦဒိၪၦမု၁ံၪနီၪလီၫ. ၦဒိၪၦမုလဖၪ ၁့ၪယၫယူၭယၪ့ထဲၩ့အ၀့ၫအီၪအၪမၬ ဒဲၦဂူၫဂၩလဖၪဆ့မ့ၬလဲၩထဲၩ့အ၀့ၫအီၪဆ့ လီၫ. ၦဒိၪၦမုဒဲခိၪနါလၧအဂဲၫလၧယ့ၫရှူၬအီၪလဖၪယီၩ ၁့ၪယၫထဲၩ့၀့ၫဒၪယ့ၫရှူၬ ယိထဲၩ့ခွါထဲၩ့, မၩဆၧၩ့ထဲၩ့အ၀့ၫ၁ံၪအကၠီၩ့နီၪလီၫ. ၦဒိၪၦမုဒဲခိၪနါလဖၪဆ့မွဲဂဲၫ ထဲၩ့လၧယ့ၫရှူၬအီၪယီၫယီၫအ့ၬ. စနံၭကဒံမၧၭဒဲစယိစ့ၭလဖၪယီၩ ၁့ၪယၫထဲၩ့ ယ့ၫရှူၬလၧမွဲယွၩအကၠီၩ့ အ၀့ၫဂဲၫလၧအအီၪနီၪလီၫ.

`ဖီထဲၩ့ မၭ၁ုၫ ၂၇း၅၇-၆၀ (ယိထဲၩ့ မၫကၧၭ ၁၅း၄၃-၄၇; လုကၧၭ ၂၃း၅၀-၅၃ ဒဲ ယီဟၫ့ ၁၉း၃၈-၄၂). ယ့ၫရှူၬ၁ိၩ့ထဲၩ့ၦ၁ထံၫဖိၪ၁ံၪလၧဆၧ၁ၭထိၬပရၧၫ့ဆၧမၩအဂးဘဲၫ၁့ၪလဲၪ.`

လချုၭထီးဒံၭဘၪအခံၫ့ဘဲၫနီၪ စယိစ့ၭယီၩၦ၁့ၪယၫအ့ၪ. အီၪဂဲၫအလး  ခလဲၪ, ထိးဆၧၫ့ယ့ၫရှူၬဆံၭယံၬယူၭလဲၪနီၪ ပ၁့ၪယၫအ့ၬ. ယွၩ၁ိၫ့ထဲၩ့ၦ၁ထံၫ လဖၪလၩ့ဆၫ့ဒိၪမၬအ၁ိၭ မုနံၩလခဲၫ့ယီၩအ၀့ၫက၁ိၫ့ထဲၩ့ဘဲၫနီၪအ၁ိၭဆ့လီၫ. ဆၧနီၪအကၠီၩ့ ပကဘၪမၩဆၧ၁ၭထိၬအပရၧၫ့လၧအ၀့ၫ၁ံၪအဂးဆ့လီၫ.

လါနၫ့ဂ့ၩဘဲၫၦကမၩထံၩမၩ၁ိၭ လၧၦဒိၪၦမုၪ, ၦ၁ထံၫလဖၪယီၫအ့ၬ.      ဆၧနီၪအကၠီၩ့ဘဲၫယ့ၫရှူၬမၩ၀့ၫဒၪအ၁ိၭ အၪ့မၧၫ့ထဲၩ့အ၀့ၫ၁ံၪဂဲၫလၧနအီၪဆံၭ. အ၀့ၫ၁ံၪနါဂၧၫ့ထဲၩ့ယ့ၫရှူၬအဆၧလီၩလၩ့လၬလၩ့ဆၧ, ဒၪထဲၩ့ဘၪယ့ၫရှူၬမၩဆၧ လၩ့လိလၩ့လၭလၧအီၪဂဲၫလၧဖါယွၩကဆါအီၪနီၪတၭ, အ၀့ၫ၁ံၪ၁့ၪယၫထဲၩ့ ယ့ၫရှူၬယီၩ မွဲယွၩအဖိၪခွၫတၡါၡါလီၫ.

ၦဒိၪၦမုၦ၁ထံၫလဖၪယီၩ လီၩ့အၪ့ဎၬထဲၩ့ဆၧလၧအဂ့ၩ, ဆၧလၩ့လၭလၧ အမၩအၪ့လဲၩထၪ့ထဲၩ့ၦၡၩအ၁ၭမၧၫ့လဖၪနီၪလီၫ. မွဲဘၪနီၪလဲၪနီၪ ဆၧအနီၪ မၩအၪ့လဲၩထၪ့အ၀့ၫ၁ံၪအ၁ၭမၧၫ့ကန့က၁့ၪဆ့ နဲၩ၀့ၫဘဲၫနီၪအကၠီၩ့နီၪလီၫ.

ပကဘၪမၩထဲၩ့ဆၧ၁ၭထိၭအပရၧၫ့ လၧဆၧ၁ုၪ့အီၪ၁ၭအီၪလၧၦ၁ထံၫဒဲ ၦဒိၪၦမု၁ံၪလဖၪအဂးနီၪလီၫ. ဖ့ၪလၫ့ထဲၩ့အခံၫ့လၧနကမၩဆၧ၁ၭထိၬအပရၧၫ့ အဆၧမၩလၧ ၦဒိၪၦမုဒဲၦ၁ထံၫ၁ံၪအဂးနီၪလီၫ.

`လၧနဆၧဘၩဆိၪဖၪလၧ ၦ၁ထံၫ, ၦဒိၪၦမုအီၪလၧန၁ံၪအနဲၩ့အဎီၩ့ ဘၩဆိၪဖၪထဲၩ့အ့ၪအ၀့ၫ၁ံၪဆံၭ. အ၀့ၫနီၪကဘၪမွဲၦလၧနဘၪလ့ၩကၪဒဲနကလၩ့ဒိၩ့အဂး, ကၪဂဲၩလဖၪအဂး အၪ့ကံၩ့ဘၩဆိၪဖၪဆီၪ့ဆီၪ့ဆံၭ.`

`လီၩ၁့ၪယၫထဲၩ့ၦလဂၩဂၩလၧ ၦကဲၪဒိၪဒဲၦဒိၪၦမုလၧနအၪ့ကံၩ့ ဘၩဆိၪဖၪထဲၩ့အ့ၪအ၀့ၫ၁ံၪအဂးနီၪဆံၭ.`