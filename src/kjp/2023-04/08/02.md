---
title:  ၦထံၫ၁ိၭလဖၪအဆၧနဲၩ
date:   19/11/2023
---

လၧလံၬဆၧ၁ၭထိၬပရၧၫ့အဖၧၩ့ ပဒၪထဲၩ့ဘၪထံၫ၁ိၭလဖၪအဆၧနဲၩ မွဲလၧ အ၀့ၫ၁ံၪလ့ၩဆိၬန့ၦအဆၧဖိၪလၧယ့ၫရှူၬအအီၪနီၪလီၫ. ပဒၪထဲၩ့ဘၪလကၠၪ လဘျၩ့ဘဲၫ ပမၩဆၧၩ့ထဲၩ့ၦၡၩကန့အဂး ပဘၪခိးဂဲးခိးဘၭဆီၪ့ဆီၪ့လ့ၬနီၪလီၫ.

`ဖီထဲၩ့ လုကၭ ၅း၁၇-၂၆ (ယိထဲၩ့ မၭ၁ုၫ ၉း၁-၈;  မၫကၧၭ ၂း၃-၁၂). လၧဆၧဂဲးလဖၪယီၩအဖၧၩ့ ပမၩန့ထဲၩ့ဆၧမၩလိၪလၧ ယွၩအဆၧဖံၭဆၧမၩအဂးန့ဘဲၫ၁့ၪလဲၪ.`

ဘဲၫထံၫ၁ိၭလဖၪယီၩ လ့ၩကိၭန့အ၀့ၫ၁ံၪအထံၫ၁ိၭလၧယ့ၫရှူၬအီၪအ၁ိၭ ယွၩကိၭပၧၩဘဲၫၦကမၩဘဲၫနီၪအ၁ိၭဆ့လီၫ. ဆၧမၩယီၩ မွဲၦလိၫဘၪဆၧနဲၩ, ဆၧခိးဂဲးခိးဘၭ, ဆၧအွံၪ၁ၭဆၧၩ့, ဒဲဆၧ၁ုၪ့အီၪ၁ၭအီၪနီၪလီၫ. ၦလဖၪလ့ၩလၧဎရံၬ အီၪလါနၫ့ဂ့ၩ ဆၧကၪဆၧဂဲၩအီၪ၀့ၫဒၪလါနၫ့ဂ့ၩ အ၀့ၫ၁ံၪအ၁ၭလူၬအ့ၬ. အ၀့ၫ၁ံၪ အၪ့ဎၬထဲၩ့ဖၧၩ့၁ၭအကၠီၪ့ဂူၫဂၩ ဘဲၫကထီၩ့စိၩလၧဎရံၬအီၪအဂးနီၪလီၫ. “အ၀့ၫ၁ံၪဆဲၩလၩ့၀့ၫလၧအမၩဖိးထၭဂံၪ့ခိၪအလး လၧဎရံၬအမ့ၬယၫနီၪလီၫ” (လုကၭ ၅း၂၀).

ယ့ၫရှူၬအဲၪဒိၭထဲၩ့ ဘဲၫပကလ့ၩဆိၭန့ၦထံၫ၁ိၭလၧအလိၫဘၪဆၧလဖၪဆ့ နီၪလီၫ. လံၬဆံၫ့ဎံၪစံၭဎရံၬယီၩ မွဲၦဖျါဆၧမၪဒဲမၩဘျၪထဲၩ့ဆၧဆၫန့ဒဲဖ့ၪထဲၩ့  ဆၧမံၫ့၁ၭန့၀့ၫဒၪအကၠီၩ့နီၪလီၫ.

Ellen White ဖ့ၪဂဲးထဲၩ့ပၧၩ “အီၪခိၭထဲၩ့ဘဲၫၦၡၩကအၪ့မၧၫ့ထဲၩ့နၧၩ မၩဘဲၫအံၫမၩဘဲၫအိၩလဂ့ၩ, ၀ဲထၪ့နမ့ၬ ယိထဲၩ့ၦလၧနနဲၩ့နဎီၩ့, မၩဆၧၩ့ထဲၩ့ၦလၧ အလိၫဘၪဆၧလဖၪဆံၭ. အီၪ၁ူၪန၁ံၪအ၁ၭလၧ အ၀့ၫ၁ံၪအမ့ၬယၫလဂ့ၩ, မီၪ့ဘံၭထဲၩ့အ၀့ၫ၁ံၪအဆၧလိၫဘၪလဖၪနီၪလဂ့ၩ, မၩထဲၩ့ဆၧဘဲၫၦလၧအလူတီၩ လၧဆၧဘိၪ့ဆၧဘၩအ၁ိၭဆံၭ. Testimonies for the Church, vol. 2, p. 29.

ယ့ၫရှူၬမၩထဲၩ့အ၁ိၭ ပကဘၪမၩဆ့နီၪလီၫ. အခၪ့ထံၬပကဘၪကဲၪထၪ့ထံၩ ၁ိၭ, ဒဲအၪ့ဎၬထဲၩ့အ၀့ၫ၁ံၪအဆၧဘၪလိၫလဖၪ, ဒဲအလးခဲၫ့ အ၀့ၫ၁ံၪက၁့ၪယၫ အၪ့ဎၬထဲၩ့ယ့ၫရှူၬနီၪလီၫ. အ၀့ၫ၁ံၪကဘၪ၁့ၪယၫထဲၩ့ယ့ၫရှူၬလဂၩလီၫ. အ၀့ၫ၁ံၪ အဂးဆၧမၩဆၧၩ့နီၪလီၫ. အၪ့ဎၬထဲၩ့ဖၧၩ့၁ၭ, ဘဲၫပကမၩဆၧၩ့ထဲၩ့ၦၡၩကန့အဂး နီၪလီၫ.

လၧနနဲၩ့နဎီၩ့ ၦလၧအလိၫဘၪဆၧမၩဆၧၩ့အီၪလနၩ့နၩ့ဧၪ. နကမၩ ဆၧလၧအ၀့ၫ၁ံၪအဂးဘဲၫ၁့ၪလဲၪ.