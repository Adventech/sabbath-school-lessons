---
title:  မၩဆၧၩ့ထဲၩ့ၦလၧအဘၪဆၧမၩဆၫလဖၪ
date:   22/11/2023
---

ၦကိၭဂၩဘၪဆၧၫ့ယၫထဲၩ့ ဆၧမၩဆၫဆၧလၧပဆၧအီၪမၧၫ့ဖၧၩ့နီၪလီၫ. ဆၧကဲၪဒိၪကဲၪမုအီၪမွဲဂ့ၩ ဆၧၡၪ့ဆၧယၬအီၪမွဲဂ့ၩ ပ၁ၭမၧၫ့ယီၩ အဘၪဆၫအထီ အီၪထဲၩ့၀့ၫဒၪကိၭဂၩဒ့ၭနီၪလီၫ.

“ယွၩအ၁ၭအီၪလၧယလီၩ့လီၫ. အဂဲးဘဲၫယီၩဂုၪယူၭယၧၩ ဘဲၫ၁ိၭ ယမိလီၩလၩ့လၬလၩ့ဆၧ၁ၭထိၬအပရၧၫ့ လၧၦၡၪ့ဖိၪယၬဖိၪလီၫ. အၪ့မၧၫ့ လၩ့ယၧၩ ဘဲၫ၁ိၭယမိမၩဘျၪထဲၩ့ၦအ၁ုၪ့ခါအ၁ၭလၩ့, ဘဲၫ၁ိၭယမိကိၭထၪ့ ဆၧဖီၩ့ဖျ့ၭလၧၦဘၪဆၧအၪ့မၧၫ့ဎီး၀့ၫအဂး ဒဲဒုၭဒၪထၪ့ထဲၩ့ၦလၧအမ့ၬဘျီၪ, ဘဲၫ၁ိၭယမိဖျါခွံၬ, ၦဘၪဆၧမၩအၧၩ့မၩနၭ၀့ၫ” (လုကၭ ၄း၁၈).

`ဆၧယီၩမွဲအဒုၭ၁့ၪယၫထဲၩ့ပၧၩ ယ့ၫရှူၬမၩဆၧနီၪလဲၪ, ပကဘၪမၩဘဲၫ၁့ၪလဲၪ, ဒဲပကြၨၭမၩဆၧၩ့ထဲၩ့ ၦလၧအဘၪဆၧမၩအၧၩ့မၩနၭဒဲ အ၁ုၪ့ခါအ၁ၭလၩ့လဖၪနီၪဘဲၫ၁့ၪလဲၪ.`

ယွၩကိၭထဲၩ့ပၧၩ ဘဲၫပကမၩဆၧၩ့ၦၡၩ ပ၁့ၪယၫမွဲဂ့ၩ, ပလ၁့ၪယၫဘၪမွဲဂ့ၩ, ဎရံၬဖိၪမွဲဂ့ၩ လမွဲဎရံၬဖိၪဂ့ၩနီၪလီၫ. ဆၧနီၪမွဲၦဆၧအီၪမၧၫ့ဒဲဆၧအၪ့မၧၫ့အဆၧ ထိစိၩနီၪလီၫ. ၦထိးဆၧၫ့ထဲၩ့ဎရံၬအကၠီၩ့ ဘဲၫအ၀့ၫမၩအ၁ိၭပမၩထဲၩ့၀့ၫဒၪနီၪလီၫ.

ဆၧနီၪမွဲဎရံၬအဆၧဘၪအ၁ၭနီၪလီၫ. ဎရံၬမၩဆၧၩ့ထဲၩ့ၦၡၩလဖၪယီၩ ထိးဆၧၫ့ထဲၩ့အ၀့ၫဧၪ, လထိးဆၧၫ့ဘၪ၀့ၫဧၪနီၪ ပ၁့ၪယၫအ့ၬ.

ဘဲၫပကမၩဆၧၩ့ထဲၩ့ၦၡၩကန့အဂး ပကဘၪ၁့ၪယၫထဲၩ့အ၀့ၫ၁ံၪအဆၧလိၫဘၪလဖၪနီၪလီၫ. ၦၡၩအလုၫအလါအီၪ၀့ၫဒၪအၪမံၩ့အၪမၠိၩ့အကၠီၩ့ ပကဘၪ အၪ့ဎၬထဲၩ့ဖၧၩ့၁ၭနီၪလီၫ. လၧခး India အလုၫအလါအဖၧၩ့ ၦလၧအဂဲၫအီၪကွ့ၩထဲၩ့လဖၪနီၪအဂး ဖ့ၪလၫ့ဆၧအၪ့ဆၧအီၩနီၪလီၫ. လၧအ၀့ၫ၁ံၪလိၫဘၪဆၧ လဖၪနီၪ အၪ့ဎၬထဲၩ့ဒဲဖ့ၪလၫ့မၩဆၧၩ့ထဲၩ့အ၀့ၫ၁ံၪနီၪတၭ, ဂ့ၩ၀့ၫဒၪအၪမၬနီၪလီၫ. ဆၧယၫ့၁ုၪ့ယၫ့၁ၭဆၧ, ဒဲဆၧဖ့ၪလၫ့မၩဆၧၩ့ဆၧလၧ ၦလၧ၁ုၪ့ခါ၁ၭလၩ့ဒဲဘၪ   ဆၧမၩအၧၩ့မၩဆၫလဖၪနီၪ မွဲဎရံၬအဆၧမၪလူၬ လၧဎရံၬဖိၪကိၭဂၩအဂးနီၪလီၫ.

ဖီထဲၩ့ မၭ၁ုၫ ၂၅း၃၄-၄၀. လၧပဂးဆၧပရၧၫ့အီၪ၀့ၫဒၪဘဲၫ၁့ၪလဲၪ.