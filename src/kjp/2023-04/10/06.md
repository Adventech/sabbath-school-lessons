---
title:  ခၪ့ဂၬထဲၩ့ဆၧအဆၧၫ့ (ဆၧမၩထံၬထၬဆၧအကၠီၪ့အဖျီၩ့)
date:   07/12/2023
---

`ဖီထဲၩ့ မၩဆၧ ၁၇း၂၄-၃၄. ဆၧပီလူၫထိးအ၁ၭဘဲၫ၁့ၪလဲၪ.`

စပီလူၫယီၩဆၧကိၪ့၁့ၪအီၪ၀့ၫဒၪဒိၪဒိၪလ့ၬ, မွဲလၧအမၩန့ချဲၩ့ထဲၩ့ ၦကွ့ၭလံၬ ဖိၪ၁ံၪလၧၦအၭ၁ံၫ့ဖိၪ၁ံၪအကျၩ အလံၬဆၧကွ့ၭလဖၪဂီၩ့တၭ စပီလူၫမၩလၩဖၩ့ထၪ့ ထဲၩ့ယွၩအလူအထၪလဖၪနီၪလီၫ. လၧအ၀့ၫ၁ံၪအဆၧကွ့ၭဒဲဆၧနဲၩလဖၪအဖၧၩ့ လၧအလၩ့ဆၫ့လိၬအ၁ၭလၧလံၬဆံၫ့ဎံၪလဖၪ စပီလူၫမၩန့၁ိၩ့ထဲၩ့၀့ၫဒၪဘဲၫ ကလီၩနၪ၁့ၪထဲၩ့ၦအၭ၁ံၫ့ဒိၩ့ဖိၪ၁ံၪလဖၪအဂးနီၪလီၫ. ဆၧနီၪမွဲပဂးဘဲၫၦလ့ၩဆိၬ ဆၧ၁ၭထိၬပရၧၫ့လၧ ၦလၧခီၫ့ဘၩ့မုးလဖၪအဂး ပကဘၪမၩန့အဒီၩ့နီၪလီၫ.

စပီလူၫဒုၭ၁့ၪယၫထဲၩ့အ၀့ၫ၁ံၪ ဎရံၬမၧၫ့ထၪ့ထဲၩ့အဂဲး, လၧဆၧယိလါလၧ ဎရံၬအီၪအဂဲး ဂ့ၩဂ့ၩလ့ၭနီၪလီၫ. လါနၫ့ဂ့ၩ ၦလနၩ့နၩ့မီၪ့ဘံၭခွံၬစပီလူၫအဆၧလီၩ လၩ့လၬလၩ့လဖၪလါနၫ့ဂ့ၩ ၦလနၩ့နၩ့မိခိၭနၪထဲၩ့၀့ၫနးဖၧၫ့ဒီၭ ဘၪဆဲၫ့လၧဆၧဂဲး ယီၩနီၪလီၫ. ၦလနၩ့နၩ့ဆူနဲၩ၀့ၫဒၪနီၪလီၫ. “လၧပဂးဆၧဆီၫ့မီၪ့အီၪ၀့ၫဒၪလမံၩ့ ဆၧနီၪမွဲၦအၭ၁ံၫ့ဖိၪ၁ံၪလဖၪခိၭနၪဆၧဂ့ၩဂ့ၩလ့ၬနီၪလီၫ.” ဆၧနီၪမွဲစပီလူၫ အဆၧယိလါဘဲၫၦၡၩကခိၭနၪဆၧလဖၪယီၩအဂးနီၪလီၫ.

ၦ၁့ၪယၫထဲၩ့ ၦၡၩကမီၪ့ဘံၭလထိးဆၧၫ့ဘၪဆၧ၁ၭထိၬပရၧၫ့ယီၩလါနၫ့ဂ့ၩ ချုၭအ၀့ၫ၁ံၪလၧမီၪ့ဘံၭဒံၭဘၪနီၪ အ၀့ၫ၁ံၪကဘၪနၪ၁့ၪထဲၩ့ဆၧဖံၭ၁ိၭလၧ အ၀့ၫ၁ံၪမီၪ့ဘံၭထဲၩ့နီၪ မွဲဘဲၫ၁့ၪလဲၪအ၁ိၭနီၪလီၫ. စပီလူၫလီၩလၩ့ဆၧဂဲးလိၬ တ့ၭလိၬဆၧလဖၪယီၩ ဘၪဆဲၫ့လၧယွၩအမၩကဲၪထၪ့အ၀့ၫ၁ံၪလၧ အ၀့ၫ၁ံၪလ၁့ၪ ယၫနၪ၁့ၪဘၪယွၩလါနၫ့ဂ့ၩနီၪလီၫ. ယွၩယီၩအဲၪအ၀့ၫ၁ံၪဒဲအဲၪဒိၭထဲၩ့ ဘဲၫၦၡၩ လဖၪက၁့ၪယၫထဲၩ့အ၀့ၫနီၪလီၫ. ယွၩယီၩအ၀့ၫ၁ံၪမီၪ့ဘံၭခွံၬလါနၫ့ဂ့ၩ ယိထဲၩ့ ခွါထဲၩ့အ၀့ၫ၁ံၪနီၪလီၫ. လါနၫ့ဂ့ၩဆၧစ့ၩရၫ့ခွးမုနံၩအရ့ၩဒိၪအၪမၬနီၪလီၫ. ဆၧစ့ၩရၫ့ယီၩ မွဲဂၪ့ခိၪဖိၪကိၭဂၩဒ့ၭအဂးနီၪလီၫ. ထီးၦလဖၪနါဂၧၫ့ထဲၩ့စပီလူၫအဆၧ လီၩလၩ့တၭ လနၩ့နၩ့ထိးဆၧၫ့၀့ၫဒၪ, လနၩ့နၩ့အၪ့ဎၬထဲၩ့၀့ၫဒၪ ဒဲလနၩ့နၩ့ဆီၫ့မီၪ့ ထၪ့ထဲၩ့စပီလူၫအဆၧလီၩလၩ့လဖၪနီၪလီၫ.