---
title:  ၦဟံဘြုၫဖိၪလၧအၭ၁ံၫ့၀ံးဖၧၩ့
date:   03/12/2023
---

`ဖီထဲၩ့ မၩဆၧ ၁၇း၁-၁၆. စပီလူၫအၪ့ဎၬထဲၩ့၀ံးအၭ၁ံၫ့ဂီၩ့လၧအ၀့ၫအဆၧဒၪအဖၧၩ့ အ၀့ၫချဲၩ့ထၪ့မၩထၪ့ဆၧဘဲၫ၁့ၪလဲၪ.`

၀ံးအၭ၁ၫ့ယီၩ “ဎွ့ၩ၀့ၫဒၪလၧဆၧဂၩ့ဆၧဖၪ့” နီၪလီၫ (မၩဆၧ ၁၇း၁၆). စပီလူၫ၁့ၪယၫထဲၩ့ဆၧဘၩဆၧဂၩ့ဆၧဖၪ့ယီၩ မွဲဆၧဒဲၩဘၭအၧၩ့၁ၫ့အကၠီၩ့, အ၀့ၫ အ၁ၭခိထၪ့၀့ၫဒိၪမၬလီၫ. ဆၧနီၪအကၠီၩ့, အ၀့ၫအ၁ၭအီၪထၪ့ဘဲၫကလီၩထဲၩ့ ၦအၭ၁ံၫ့၀ံးဖိၪ၁ံၪလၧ ဆၧ၁ၭထိၬအပရၧၫ့အဂးနီၪလီၫ. အ၀့ၫ၁ံၪကြၨၭ၁့ၪယၫထဲၩ့ ယွၩအမွဲအတီၩနီၪလီၫ.

မုလနံၩယီၩ လၧၦအီၪအလးယီၩ ဎွ့ၩလၫ့၀့ၫဒၪလၧဆၧဂၩ့ဆၧဖၪ့နီၪလီၫ. ၦဆူနဲၩဖိၪ၁ံၪလ့ၩဆၧလၧဆၧဂၩ့ဆၧဖၪ့အကျၩလါနၫ့ဂ့ၩ အ၀့ၫ၁ံၪအ၁ၭခိ၀ီၩအီၪ နးမံၩ့အ့ၬ. လါနၫ့ဂ့ၩစပီလူၫယီၩလၧၫ့ဎွ့ၩလၧ၁ၭမုဆံၫ့ဎံၪအကၠီၩ့တၭ, အ၀့ၫကဘၪ မၩထဲၩ့ဘဲၫ၁့ၪလဲၪနီၪ၁့ၪယၫ၀့ၫဒၪနီၪလီၫ. စပီလူၫ၁့ၪယၫထဲၩ့မွဲအၭ၁ံၫ့၀ံးဖိၪ၁ံၪ လဖၪယီၩ ဘဲၫကန့ထဲၩ့ဆၧထိးထဲၩ့တၩ့ထဲၩ့နီၪလီၫ. အ၀့ၫ၁့ၪယၫထဲၩ့ဆၧ၁ၭထိၬ ပရၧၫ့အဆၧမၩယီၩ ကဘၪထီၩ့၀့ၫလၧ ၦလထီၩ့စိၩဘၪလဖၪအအီၪနီၪလီၫ.

ဆၧနီၪအကၠီၩ့ စပီလူၫလ့ၩလၧ၁ရိၬဖၧၩ့, လၧဖၠၫဖၧၩ့, ဂဲးလိၬတ့ၬလိၬအ၁ၭ လၧၦယုဒၫဖိၪ၁ံၪကိၭမုနံၩမုနၩဒ့ၭနီၪလီၫ. အ၀့ၫမွဲၦလဂၩလၧအစၭထၪ့မၩထဲၩ့ ဆၧ၁ၭထိၬအပရၧၫ့လၧ ၦလခီၫဘၩ့မုးလဖၪအဂးနီၪလီၫ.

စပီလူၫ၁့ၪယၫထဲၩ့ လၧအမၩထဲၩ့ဆၧ၁ၭထိၬပရၧၫ့လၧ အၭ၁ံၫ့၀ံးဖိၪ၁ံၪယီၩ မွဲမီၪ့ဎီၩ့လၧယုဒၫဖိၪဒဲၦဆၨၩ့ဂူၩဂၩလၧအ၁ၭမဲၪယွၩလဖၪနီၪအ့ၬ. ဆၧနီၪအကၠီၩ့ စပီလူၫလီၩလၩ့ထဲၩ့ဆၧ၁ၭထိၬအပရၧၫ့လၧဖၧၩ့၁ၭအဂူၫဂၩ လမီၪ့ဎီၩ့ဘၪလၧ ၦယုဒၫဖိၪဒဲၦလခီၫဘၩ့မုးဖိၪလၧ အ၁ၭမဲၪထဲၩ့ယွၩလဖၪနီၪလီၫ. ၀ံးအၭ၁ံၫ့ဖိၪ လဖၪယီၩ မွဲလၩ့ဆၫ့လိၬအ၁ၭလၧၦယုဒၫဖိၪ၁ံၪနးမံၩ့အ့ၬ.

မုလနံၩယီၩဆ့ လၧပအဲၪဒိၭမၩထဲၩ့ဆၧ၁ၭထိၬအပရၧၫ့လၧ ၦလ၁့ၪယၫဘၪ ဆၧတဲၩ့လၩ့ကဆါယွၩယီၩလဖၪအဂးအကၠီၩ့တၭ, ဘဲၫစပီလူၫမၩထဲၩ့အ၁ိၭ ပကဘၪအၪ့ဎၬထဲၩ့ဖၧၩ့၁ၭအ၁ၫ့ဘဲၫၦကထီၩ့ထဲၩ့အ၀့ၫ၁ံၪအအီၪကန့အဂးနီၪလီၫ.

`လၧနနဲၩ့နဎီၩ့နီၪ ၦဘိၪ့ထၪ့ဘၩထၪ့ဆၧဂၩ့ဆၧဖၪ့ဘဲၫ၁့ၪလဲၪ. နက၀ဲ ထၪ့ထဲၩ့အ၀့ၫ၁ံၪအမ့ၬ ဘဲၫအ၀့ၫ၁ံၪကဒၪထဲၩ့ဆၧအဘၪမၪလဖၪယီၩ ဘဲၫ၁့ၪလဲၪ.`