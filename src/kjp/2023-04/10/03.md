---
title:  စပီလူၫလၧအၫရအီၭပဂၧၭ
date:   04/12/2023
---

ကမွဲဒၪအလးလစီၪ့လါလါ စပီလူၫမၩထဲၩ့ယွၩအဆၧအၪ့မၧၫ့လၩ့အ၀့ၫလၧ အလီၩလၩ့လၬလၩ့ထဲၩ့ဆၧ၁ၭထိၬပရၧၫ့အဂးနီၪလီၫ.

`ဖီထဲၩ့ မၩဆၧ ၁၇း၁၈-၂၁. ၦဘၩဆၧဂၩ့လၧစပီလူၫဒၪခီၩ့လၧ ဖၠၪဖၧၩ့လဖၪ စံၭဆၧၫ့ထဲၩ့စပီလူၫဘဲၫ၁့ၪလဲၪ.`

စပီလူၫမၩန့ထဲၩ့အခွ့ၫအယၫ လၧအ၀့ၫ၁ံၪအဆၧချဲၩ့ဘၪဆဲၫ့ “ၦလခီၫဘၩ့မုး အကဆါ” (မၩဆၧ ၁၇း၁၈) ဒဲလီၩလၩ့ထဲၩ့ဆၧ၁ၭထိၬပရၧၫ့အဂဲးနီၪလီၫ. လကၭဒံၭဘၪအ၀့ၫ၁ံၪလ့ၩကိၭန့စပီလူၫလၧ အၫရအီၭပဂၧၭခိၪလီၩ့ဂီၩ့တၭ, ခိၭနၪထဲၩ့စပီလူၫအဆၧလီၩလၩ့လၬလၩ့လဖၪနီၪလီၫ (မၩဆၧ ၁၇း၁၉).

“ၦအၭ၁ံၫ့ဖိၪ၁ံၪဒဲ ၦမွံၩအီၪ၀့ၫထီးနီၪလဖၪ လမၩဘၪဆၧမၩအဂူၫဂၩ နးမံၩ့တၭ, မွဲအလီၩထဲၩ့ဆၧဒဲခိၭနၪဆၧအ၁ၫ့လဖၪနီၪလီၫ” (မၩဆၧ ၁၇း၂၁). ၦအၭ၁ံၫ့ဖိၪ၁ံၪယီၩ မွဲၦလၧအဆီၫ့မီၪ့ဆီၫ့မၬဆၧ, ကိၪ့ဆၧ, အၪ့ဎူၫအၪ့ဎၬဆၧဂ့ၩဂ့ၩ ဘၪဘၪလဖၪနီၪလီၫ. ဆၧနီၪကၠီၩ့ၦဂြံစၭဖိၪ၁ံၪအကျၩ ၦကိၪ့၁့ၪဆၧဘဲၫ Plato, Socrates ဒဲ Aristotle မွဲလၧၦအမံၩ့ဎိၩ၁-ဖျီၪထီၩ့စိၩၦမုနံၩယီၩနီၪလီၫ. အၭ၁ံၫ့၀ံးယီၩအမံၩ့ဎိၩ၀့ၫဒၪ ဘၪဆဲၫ့လၧဆၧကိၪ့၁့ၪအၪနံၪ့အၪယၩနီၪလီၫ. ၦလနၩ့နၩ့မွဲအဘၩဆၧဂၩ့ဆၧဖၪ့အ့ၬ. အ၀့ၫ၁ံၪအဆၧကိၪ့ဒဲ, ဆၧဆီၫ့မီၪ့ဆီၫ့မၬ လဖၪ မွဲလၩ့ဎိၭထဲၩ့လၧဎရံၬဖိၪဆ့အ့ၬ. ဆၧနီၪအကၠီၩ့ ပကဘၪလီၩထဲၩ့ယ့ၫရှူၬ အဆၧထိးထဲၩ့အဂဲးယီၩမွဲယီအ့ၬ.

လၧအၭ၁ံၫ့၀ံးဖိၪ၁ံၪအဂး စပီလူၫယိလါထဲၩ့၁ၭမုဆံၫ့ဎံၪက၁ိၩ့ထဲၩ့အ၀့ၫလၧအ၀့ၫအဆၧကိၪ၁့ၪအီၪလၧအ၀့ၫအအီၪ လၧမၩန့၁ီၪ့လိၪဘၪ၀့ၫလၧ စဂမၫလအ့လၭအအီၪနီၪလီၫ. လါနၫ့ဂ့ၩ၁ၭမုဆံၫ့ဎံၪ၁ိၫ့ထဲၩ့အ၀့ၫ လၧ၁ၭ၁ံၫ့၀ံးဖၧၩ့ ၁ၭအကျၩလၧအ၀့ၫဂဲးလိၬတ့ၭလိၬအ၁ၭ လၧၦယုဒၫဖိၪ၁ံၪဒဲအၭ၁ံၫ့၀ံးဖိၪ၁ံၪအဘိၩ့ဘၭနီၪလီၫ. “ၦလၧအကိၪ့၁့ၪအီၪလဖၪ ထီးအ၀့ၫ၁ံၪနါဂၧၫ့ထဲၩ့စပီလူၫ အဆၧချဲၩ့ဆၧၫ့ဆၧ လဖၪ, အဆၧလီၩလၩ့ဆၧလဖၪနီၪတၭ, အ၀့ၫ၁ံၪအၪ့ဎၬ ဆီၫ့မီၪ့ထဲၩ့ဂ့ၩဂ့ၩဘၪဘၪနီၪလီၫ. စပီလူၫဒုၭနဲၪဖျီၪထဲၩ့အ၁ၭလၧ အ၀့ၫ၁့ၪယၫထဲၩ့ အ၀့ၫ၁ံၪအလံၬ၁ံၪလဲ၁ံၪ, အ၀့ၫ၁ံၪအဆၧမၩ, ဒဲအ၀့ၫ၁ံၪအဆၧဘိၪ့ဆၧဘၩအကၠီၩ့ နီၪလီၫ.” Ellen G. White, The Acts of the Apostles, p. 237.

`စပီလူၫဒၪခီၩ့လိၬအ၁ၭလၧ အၭ၁ံၫ့၀ံးဖိၪ၁ံၪဂီၩ့အလးခဲၫ့ အ၀့ၫကွ့ၭ၁ိၫ့ စိၩလံၬလၧၦကီရံၫ့ဖိၪ၁ံၪအအီၪ “အဂဲးဘဲၫယီၩ အ့ၪလမွဲဘၪယ့ၫရှူၬဎရံၬဒဲ အ၀့ၫဒၪထိး၁ံၪအ၁ၭ လၧထုၪ့စူၫယၫအလီၩ့နီၪ, ယအီၪက့ၪလၩ့ယူၭယ၁ၭ လၧယမိ၁့ၪယၫဆၧလၧန၁ံၪအကျၩနးမံၩ့အ့ၬ” (၁ကီရံၫ့ ၂း၂). လၧဆၧလးယီၩ ပဒၪထဲၩ့ဘၪဆၧလမံၩ့ ကယဲပဒၪခီၩ့ၦၡၩကမံၩလါလါ, လၧအ၀့ၫ၁ံၪအဆၧဆူဆၧနဲၩ, အဆၧဘိၪ့ဆၧဘၩကိၭမံၩဒ့ၭအဂး ထီးၦလီၩ လၩ့ဆၧ၁ၭထိၬပရၧၫ့အခၫတၭ, ဎရံၬနီၪကဘၪမွဲ၀့ၫ ဆၧဂဲးတိၩ့၁ၭလၧၦဆၧချဲၩ့လဖၪအဖၧၩ့နီၪလီၫ.`