---
title:  ဆၧဖ့ၪလၫ့ (ဆၧဂ့ၩ) လၧဆၧအဲၪထိးဆၧၫ့ၦမွံၩ
date:   22/10/2023
---

`ဖီ ၁မိစ့ၭ ၁၈း၁-၁၅. မွဲဆၧနီၪလဖၪမၩအ၁ၭ လၧစအၫဘြဟၫ့ အဆၧအဲၪထိးဆၧၫ့ၦမွံၩထီးနီၪလဲၪ.`

စအၫဘြဟၫ့ဆၧၫ့နၩ့အီၪလၧဂံၪ့အတရၫ့ထံၭနီၪ မွဲဆၧမၩယုၩယါအ၁ၭ အ့ၬ. ထီးမုခိလၩ့အဆီၪ့ထုၬအခၫနီၪ ၦကိၭဂၩမိအၪ့ဎၬဆၧအီၪဒုၩအီၪရှူၫအလး လီၫ. အ့ၪမွဲစအၫဘြဟၫ့နီၪ, ထိးမုအဆၧခိဒဲမိမၩဆၧၩ့ဖ့ၪလၫ့ဆၧအီၪဒုၩအလး လၧၦလ့ၩဆၧ၁ံၪလဖၪအဂးလီၫ.

ဆၧအဲၪထိးဆၧၫ့ၦမွံၩနီၪ မွဲစအၫဘြဟၫ့အဆၧအီၪက့ၪ၁ၭလမံၩ့လၧ အဆၧ လ့ၩခၫ့ဖျီၫ့အဖၧၩ့လီၫ. မွဲဆၧနီၪတၭ ဆၧနုၬလၩ့မၩဎုၬဆၧထီးနီၪနီၪ အီၪဂဲၫလၧ စအၫဘြဟၫ့လီၫ - လံၬဆံၫ့ဎံၪစံၭ၀့ၫလၧ အ၀့ၫစဲၪ့တလဲးခွံၬ၀့ၫလၧအတရၫ့ ဘဲၫ၁ိၭအမိအၪ့ဂၬထၪ့ၦမွံၩနီၪလီၫ. ဆၧအကၧၩ့ဒိၪပကြၨၭထီးနဲၪ့, စအၫဘြဟၫ့ လ့ၩကိၭဂုၦမွံၩ၁ံၪနီၪ လၧလချုၭအ၀့ၫ၁ံၪဂဲၫဒံၭဘၪနီၪလီၫ.

“မွဲၦဂဲၫဆိၬထံၫလဆံၭတၭ, ၁ူၫ၀ၭခွံၬန၁ံၪအခၪ့, အီၪပွံၭဒၪခလူၬလၧ၁ံၪ့ အဖၫ့လၬနီၪဘီၪ. ယမိမၩန့ကိၪလကဲၩ့တၭ, မၩဂုးထၪ့ထဲၩ့န၁ံၪအ၁ၭဆံၭ, လၧခဲၫ့ တၭ န၁ံၪမိလ့ၩဒံၭဆၧလီၫ, အဂဲးဘဲၫယီၩ လၧဆၧလမံၩ့အကၠီၩ့နီၪ, န၁ံၪဂဲၫလၧ န၁ံၪအဎီးအၡၩအအီၪလီၫ” (၁မိ ၁၈း၄, ၅).

စအၫဘြဟၫ့၁့ၪယၫနၪ၁့ၪအဆၧမၩ, မိဘၪအၪ့နၩ့လၩ့ထဲၩ့အဆၧ၁့ၪယၫ ယွၩအဂးနီၪ, လၧၦအလနဲၩဘၪယွၩ, လၧၦဘၩဆၧဂၩ့ဆၧဖၪ့, ဒဲလၧၦဘၩ အကဆါယွၩအၪဂၩ၁ံၪလဖၪအ၀ၩ့အကျၩနီၪလီၫ. လၧဆၧမၩရှူၭအ၁ၭထီးနီၪ, ပဒၪဘၪအ၀့ၫအဆၧ၁ၭအီၪ မၩကဲၪထၪ့အဆၧမၩချဲၫ့ချဲၫ့လ့ၬလီၫ.

လၧဆၧၫ့ထီအခၫနီၪ, စအၫဘြဟၫ့အဂံၪ့ဒီၪ့ဖၭဒိၪနီၪ ၦၡၩအီၪလၧအဂၩ အထီၫ့ဘျဲၪ, မွဲဂံၪ့ဒီၪ့ခိၪနါလဖၪ, ဒဲၦလၧအၪ့လဲၩထဲၩ့အ၁ၭ အီၪဂဲၫလၧၦလခီၫ ဘၩ့မုးလဖၪ အီၪထဲးဎုၬ၀့ၫဒၪလီၫ. မွဲဆၧနီၪ အ၀့ၫမွဲၦပၧၩ့ဆၧနၧၩ့လၧအဂဲး ဆီၪ့ဘၭဆီၪ့လဂၩလီၫ. မွဲၦအဂဲးဆါဒဲဘၪအီၪလယၧး၁ၭ (ချီတံုချတံု) ဒဲမွဲလၧဆၧဆီၫ့မီၪ့လထ့ၬလဘျ့ၭဘၪလဂၩအ့ၬ...ထီးအ၀့ၫ၁ုၪ့ထၪ့ဂံၪ့လး (ယါလၪတဲၩ) လစီၪ့စီၪ့နီၪ အ၀့ၫအီၪက့ၪထဲးဎုၬ ဆၧလုလးလၧဆၧဘိၪ့ဆၧဘၩအဂးထီးနီၪ လထံၪဎးလီၫ. ထီးအ၀့ၫ၁ုၭခွံၬအ၁ၭလၧဆၧလးအဂၩနီၪ, ဆၧလုလးအီၪထး၀့ၫထီးနီၪလီၫ. ဒဲၦကၫနအၫ့ဖိၪ၁ံၪလၧအလ့ၩ၀ံၩ့၀ၩ့ဆၧလဖၪ, လၧအ၁့ၪယၫယွၩလဖၪနီၪ, ဘၪခိးဘၪတၩ ခၫ့ဖျီၫ့လၧစအၫဘြဟၫ့အဆၧအီၪက့ၪ၁ုၪ့အီၪက့ၪ၁ၭလၧ ဆၧဘိၪ့ဆၧဘၩ့အဖၫ့ခိၪနီၪ ဒိၪဒိၪအၪအၪလ့ၬလီၫ.” Ellen G. White, Education, p. 187.

ခီၫလၧအခၪ့ထံၭနီၪ, ၦလဂၩယီၩ နၪ၁့ၪကဆါယွၩအဆၧကိၭလၧဆၧမၩ (ဆၧအၪ့မၧၫ့လၩ့ဆၧ) နီၪ, ဒဲအ၀့ၫအဆၧလ့ၩလၧ ဆၧအုၩ့လၩ့၀ဲၩဆၧအလးနီၪ မွဲဆၧမၩလုအၪ့၁ၭမၧၫ့အဂးလမံၩ့အ့ၬ, မွဲဒၪဆၧမိဘၪကဲၪထၪ့ဆၧဆိၪဂ့ၩလၧၦအနဲၩ့အဎီၩ့လဖၪအဂး, ဒဲခၫ့ဖျီၫ့လၧအ၀့ၫအချံၫအ၁ၪ, ဂၪ့ခိၪမိဘၪဆၧဆိၪဂ့ၩ အဂးလီၫ.

`စအၫဘြဟၫ့အဒီၩ့အထ့ၬလၧ အဲၪထိးဆၧၫ့ၦမွံၩနီၪ ဖ့ၪလၫ့နၧၩဆၧမၩလိၪမွဲနီၪ လၧနဆၧအီၪမၧၫ့အီၪဂဲၩအဖၧၩ့လဲၪ.`