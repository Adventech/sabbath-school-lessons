---
title:  စအၫဘြဟၫ့အမ့ၡၧၫ့ (mission) ဆၧမၩ
date:   25/10/2023
---

`ဖီ ၁မိစ့ၭ ၁၉း၁-၂၉. စအၫဘြဟၫ့အဆၧအီၪက့ၪ၁ၭ လၧဆၧထိး ဆၧၫ့မုၬၦမွံၩ, အဆၧအဲၪ, ဒဲအဆၧအၪ့ကံၩ့ဘၩဆိၪဖၪဆၧအဖၧၩ့နီၪ န့ဘၪဆၧအခိးအတၩဆၧနီၪလဲၪ.`

လံၬဆံၫ့ဎံၪအဆၧၫ့စံၭဘၪပၧၩလၧ စလီၭအထုၪ့အလး (အနေအထား) လၧဒိၩ့စီဒၧၫ့အဖၧၩ့နီၪလီၫၪ “စလီၭဆၧၫ့နၩ့၀့ၫလၧစီဒၧၫ့အတရၫ့ဖၧၩ့” (၁မိ ၁၉း၁). ဆၧနီၪအခီၫပယီၫ မွဲၦအဎိၩအဒိၪလဂၩ, ၦစ့ၩရၫ့ပၧၩ့ဆၧလဂၩ, ဒဲၦအီၪက့ၪ၀့ၫ ဘဲၫစဎွၩအ၁ိၭနီၪဆ့လီၫ (၂စၫ ၁၉း၈; မဲအၫ ၃၈း၇; ရှု ၄း၁).

၁မိစ့ၭ ၁၉ နီၪ မိလၩ့ဂၬလိၬ၁ၭလၧ ဆၧမၩအ၁ၭလၧမူၭခိၪအ၁ီၫ့ဒဲ စအၫဘြဟၫ့လၧ ၁မိစ့ၭ ၁၈ ဖၧၩ့နီၪလီၫ. ဆၧၫ့နၩ့လၧတရၫ့ဖၧၩ့ (၁မိ ၁၈း၁; ၁မိ ၁၉း၁)း ဖံၭ၁ိၭၦမွံၩ၁ံၪလၧအဂံၪ့ (၁မိ ၁၈း၃, ၄; ၁မိ ၁၉း၂)း မၩဆၧအၪ့ဆၧအီၩ လၧၦမွံၩ၁ံၪအဂး (၁မိ ၁၈း၄-၈; ၁မိ ၁၉း၃). စလီၭအဆၧရွံန့ဆၧလဘၪလၩ့ဎိၭ ဘၪလၧစအၫဘြဟၫ့လါနၫ့ဂ့ၩ, အဆၧအီၪက့ၪ၁ၭအဂ့ၩ လၩ့ဂၬလိၬ၁ၭအီၪ၀့ၫဒၪ ဆ့လီၫ.

“ထီးနီၪလဖၧၫ့ ယဟိ၀ၩအၪ့မၧၫ့ဆၧဂဲၫဆၧၩ့လၩ့လၧကးဒဲမ့ၪတၭ, ဂဲၫလၩ့ လၧယဟိ၀ၩအအီၪ လၧမူၭခိၪနီၪ, ဘၪလၧဒိၩ့စီဒၧၫ့, ဒဲဂမီရၫအဖၫ့ခိၪလီၫ. တၭအ၀့ၫမၩဂၭဂီၩ့ခွံၬဒိၩ့လဖၪနီၪ, ဒဲဆၧပျၩ့ထၧၫ့ဘံၪ့ယၫ, ဒဲကယဲၦဒိၩ့ဖိၪလဖၪ, ဒဲဆၧမဲၪထၪ့လၧဂၪ့ခိၪချိၫ့နီၪလီၫ” (၁မိ ၁၉း၂၄, ၂၅).

ၦၡၩလၧအထီၫ့လဖၪအဖၧၩ့ ၦစဲၪ့ထၪ့လၧဒိၩ့ဖၧၩ့အီၪလံဂၩဒၪ, ဒဲၦအီၪမၧၫ့ ထး၁ၧၫ့ဂၩဒၪနီၪလီၫ. ဆၧမၩအ၁ၭဘဲၫ၁ိၭဒၪလၧ ထံၫလုၬဘံၭခွံၬဂၪ့ခိၪအခၫနီၪ လီၫ.

ၦၡၩအီၪလၧဒိၩ့စီဒၧၫ့ဒဲဂမီရၫအဖၧၩ့လအၪလဂီဘၪနီၪ မွဲဆၧနဲၪဒီၩ့လၧ ပမ့ၡၧၫ့ (mission) ဒၪပ၀့ၫအဖၧၩ့လီၫ. ၦမိန့ဘၪဆၧထိးထဲၩ့တၩ့ထဲၩ့ကိၭဂၩဒ့ၭ အ့ၬ. ပအဲၪဒိၭလၧၦကိၭဂၩဒ့ၭ မိထိးဆၧၫ့ကဆါဎရံၬဒဲအဆၧထိးထဲၩ့တၩ့ထဲၩ့လီၫ, လါနၫ့ ၦကိၭဂၩဒ့ၭအီၪလၧဆၧပျီၩဖျ့ၭရွံန့ဆၧလီၫ. ပမူၩဒၩ (ဆၧမၩ) မွဲပဘၪဖံၭ၁ိၭ ထံၩ၁ိၭအၪအၪလၧ အမိထိးဆၧၫ့ဘၪဎရံၬအဂးလီၫ. ထီးပဆိၬထၪ့ပမ့ၡၧၫ့ (mission) အဆၧမၩအထးဖၧၩ့နီၪ, ကဆါယွၩမၩဘိၭမၩဆၧၩ့ပၧၩလၧ၁ၭမုဆံၫ့ဎံၪလီၫ. ၁ၭမုဆံၫ့ဎံၪနီၪ မၩဆၧၩ့ပၧၩ၁့ၪလါနၫ့ဂ့ၩ ပဆၧရွံအၪ့ထုၫ့ဆၧနီၪအ၀့ၫ ပဒၩ့ထၬ၀့ၫနးဆိၭအ့ၬ. ဆၧပျီၩဖျ့ၭရွံန့ဆၧ, အခီၫပယီၫမွဲပမၩဆၧလမံၩ့လါလါဂီၩ့ လၧခဲၫ့ထုၬနီၪ, ဆၧထိးထဲၩ့တၩ့ထဲၩ့မိဂဲၫထီၩ့ဒၪလၧ ၦလဂၩဘၪလဂၩအဆၧရွံန့ဆုၬဆုၬလီၫ.

`ထီးပ၁ၭလဂံၩ့ဂၩ့ (ဂၭဂီၩ့) ဘၪလၧဆၧမၩအ၁ၭ လဘၪလၩ့ဎိၭဘၪလၧပမ့ၡၧၫ့အဆၧယိလါ (ဆၧအခိးအလၩလဖျီၪဘၪ) နီၪ, ပမိမၩန့ဆၧမၩလိၪဘဲၫ၁့ၪလဲၪ.`