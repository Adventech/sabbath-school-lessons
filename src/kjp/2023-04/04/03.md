---
title:  စအၫဘြဟၫ့အဆၧအဲၪလၧၦကိၭဂၩဒ့ၭအဂး
date:   23/10/2023
---

`ဖီ ၁မိစ့ၭ ၁၈း၁၆-၃၃. စအၫဘြဟၫ့အဆၧမၩဖိၬထွ့ၫ အဆၧအဲၪအလွ့အလဲၫ (quality) ဂ့ၩဘၪနီၪ, လၧၦကိၭဂၩဒ့ၭၪလအီၪက့ၪလၩ့ဆၫ့ ဖၨၪထီၫဘၪၦအဆၨၩ၁ံၪ, အဖုၫအဆၫ့၁ံၪဘၪနီၪ မွဲဘဲၫ၁့ၪလဲၪ.`

စအၫဘြဟၫ့အဆၧဂ့ၩနံၫမံၩ့လမံၩ့နီၪ ပဒၪဘၪလၧ ၁မိစ့ၭ (၁၈) အဖၧၩ့, အဆၧအဲၪလၧၡၩခမျၧးအဖၫ့ခိၪ, ၦလၧအ၀့ၫလ၁့ၪယၫဘၪလဖၪအဂးဒၪလ့ၬဆ့ လီၫ. မွဲဆၧမၩလိၪအဂ့ၩဖၭဒိၪလၧပဂးလီၫ. ၦၡၩခမျၧးအအီၪလၧ စီဒၧၫ့ဒဲဂမီရၫ လဖၪနီၪ အၧၩ့၁ၫ့ဒဲလလၩ့ဂၬဘၪလၧအ၀့ၫလါနၫ့ဂ့ၩ, ဆၧအဲၪလၧအီၪဎွ့ၩအ၁ၭ ဖၧၩ့နီၪ အီၪက့ၪလၩ့ဆၫ့ဆၨၩဆၬလူချဲၩ့, မုၪခွၫ, ဒဲလၧဆၧဘိၪ့ဆၧဘၩနးမံၩ့အ့ၬ.

ထီးကဆါယွၩထုၭဖျီၪထၪ့အဆၧကိၪ့လၧ မိမၩဂၭဂီၩ့ခွံၬ စီဒၧၫ့ဒဲဂမီရၫ, “ဒဲစံၭ၀့ၫ, ‘မွဲဒိၩ့စီဒၧၫ့ဒဲဂမီရၫအဆၧဂၪ့ကိၭဒိၪ၀့ၫအၪ၀့ၫအကၠီၩ့တၭ, ဒဲအဆၧဒဲၩဘၭယိၬမၬအကၠီၩ့, ယမိလ့ၩလၩ့တၭ, အ၀့ၫ၁ံၪမၩ၀့ၫထီးအလူၬ ဘဲၫအဆၧဂၪ့ကိၭလၧ အဂဲၫထၪ့လၧယအီၪအ၁ိၭနီၪဧၪ, ယမိယိတၭ, အ့ၪလမွဲဘၪတၭ, ယမိ၁့ၪယၫလီၫ’” (၁မိ ၁၈း၂၀, ၂၁). လၧဆၧဆၪ့လၩ့၁ၭဖၭဒိၪဒဲဆၧယူၭယၪ့ အဖၧၩ့ အ၀့ၫအၪ့ကံၩ့အၪ့ယၫဆၧလၧကဆါအအီၪလီၫၪ “မွဲနထီးမၩဘဲၫနီၪလဂ့ၩ, မၩ၁ံၫဎုၬၦအတီၩအလီၩ့ဒဲၦလတီၩလလီၩ့ဘၪတၭ, ၦအတီၩအလီၩ့မိမၩ အ၁ၭဘဲၫၦလတီၩလလီၩ့ဘၪအ၁ိၭနီၪ, မွဲဆၧထီးမၩအ၁ၭဘဲၫနီၪလၧနၧၩလဂ့ၩ, ၦလၧအစ့ၩရၫ့ဂၪ့ခိၪထၧၫ့ဖျိၪ့ယၫလဂၩနီၪ, မွဲအမိမၩတီၩအ့ၬဧၪ” (၁မိ ၁၈း၂၅).

လၧအ၀့ၫအဆၧအဲၪနီၪ, စအၫဘြဟၫ့အဲၪဒိၭမၩဖီၩ့ဖျ့ၭကယဲၦခမျၧးအအီၪ လၧဒိၩ့စီဒၧၫ့ဒဲဂမီရၫအဖၧၩ့, လမွဲဘၪန့ၫၦအတီၩအလီၩ့ဘၪနီၪလီၫ. ၦအီၪထီးနီၪ လဖၪ မွဲၦအၧၩ့၁ၫ့ဖိၪလဖၪနီၪ စအၫဘြဟၫ့၁့ၪယၫ၀့ၫတၡါလီၫ. ပဒၪဘၪဆၧမၩအ၁ၭလၧ စလီၭအဂံၪ့မ့ၬယၫနီၪဆ့လီၫ (၁မိ ၁၉း၁-၁၁).

အ့ၪမွဲစအၫဘြဟၫ့နီၪ, ၁့ၪယၫကဆါယွၩအဆၧအဲၪအ၀့ၫတၭ, အၪ့ကံၩ့ အၪ့ယၫဆၧလၧၦ၁ံၪလဖၪနီၪအဂးလီၫ. စအၫဘြဟၫ့၁့ၪယၫလၧၦကိၭဂၩဒ့ၭ လၧနီၫ့ယါလၩ့ထဲၩ့၁ၭ ဂဲၫထဲၩ့လၧကဆါယွၩအီၪန့ကိၭအဆၧၫ့အထီဒ့ၭနီၪတၭ, အ၀့ၫအဲၪဒိၭလၧၦဒိၩ့ဖိၪလဖၪနီၪ မိဒိၭန့ဘၪဒံၭအဆၧၫ့အထီလဖၧၫ့ဒီၭဒံၭနီၪလီၫ.

လၧခဲၫ့ထုၬနီၪ, စအၫဘြဟၫ့အၪ့ယၫဆၧလၧ ယွၩအဆၧယၫ့၁ုၪ့ယၫ့၁ၭ အဖၫ့ခိၪလီၫ. ဒဲလၧဆၧယိလါအီၪလၧၦကိၭဂၩဒ့ၭအဂးအဖၧၩ့နီၪဆ့လီၫ.

`ဘၪမွဲနီၪဆၧအၪ့ကံၩ့ဘၩ့ဆိၪဖၪဆၧနီၪ အကၧၩ့ဒိၪ၀့ၫလၧပဆၧအီၪမၧၫ့ အီၪဂဲၩအဖၧၩ့လဲၪ. ဆၧအၪ့ကံၩ့ဘၩဆိၪဖၪန့အ့ၪၦဂူၫဂၩအဂးနီၪ ဒုၭမၩအၪထၪ့ ပ၁ၭမုအဂဲးအဘၭ ဒဲဆၧလ့ၩခၫ့ဖျီၫ့ဆၧလၧ ကဆါယွၩအဆၧအဲၪအဖၧၩ့နီၪဘဲၫ၁့ၪလဲၪ.`