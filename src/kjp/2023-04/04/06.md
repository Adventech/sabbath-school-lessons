---
title:  ဆၧဖ့ၪလၫ့၁ၭလၧယွၩအဆၧဘၪ၁ၭဖၧၩ့
date:   26/10/2023
---

`ဖီ ၁မိစ့ၭ ၁၂း၁-၉. ဆၧမၩလိၪမွဲဆၧနီၪလဲၪလၧအဘၪထွ့ၫလၧ ဆၧဖ့ၪလၫ့၁ၭလၧယွၩအဆၧဘၪ၁ၭ, ထီးဒၪလ့ၬဖၧၩ့၁ၭလၧအီၪလၧပမ့ၬ ယၫ ဖျီၪလပျၩ့ဘၪနီၪလဲၪ.`

စအၫဘြဟၫ့အဆၧအီၪက့ၪ၁ၭအဂ့ၩဒိၪထုၬလမံၩ့နီၪ မွဲအဆၧဖ့ၪလၫ့၁ၭလၧ ကဆါယွၩအဆၧဘၪ၁ၭနီၪလီၫ. အ၀့ၫအဆၧလ့ၩခၫ့ဖျီၫ့လၧကဆါယွၩထီးအလူၬ နီၪ အီၪဖျီၪ၀့ၫဒၪလၧအဆၧဖ့ၪလၫ့၁ၭ လမံၩ့ဒၪယီၩအဖၧၩ့လီၫ.

အဆၧကိၭန့အ၀့ၫ - စအၫဘြဟၫ့ဒိၭန့ဆၧအၪ့ထၩ (ဆၧကိၭန့အ၀့ၫ) လၧမူၭခိၪလီၫၪ “တၭယဟိ၀ၩစံၭစအၫဘြဟၫ့နီၪ, ‘စဲၪ့ထၪ့ခွံၬန၀့ၫလၧနထံၫနခး အဖၧၩ့, ဒဲလၧနဘူၭနထံးအအီၪ, ဒဲလၧနဖါအဂံၪ့ဖၧၩ့, လ့ၩလၧခးလဘံၪ့လၧ ယမိဒုၭနဲၪနၧၩနီၪဆံၭ’” (၁မိ ၁၂း၁). ထီးအ၀့ၫနါဂၧၫ့ဆၧလူလၧမူၭခိၪနီၪ, မိအီၪလၧဆၧ၁ုၪ့ဖီး၁ၭ၀ၭလီၫ. အ့ၪလမွဲ, မၩအ၁ၭဘဲၫဆၧအၪ့ထၩဆၧတၭ, မိစံၭ၀့ၫ “ယမိလ့ၩအ့ၬ, ယအီၪမုၬထီးယီၩလီၫ.” လါနၫ့ဆၧချဲၩ့စံၭ၀့ၫ, “ခးလဘံၪ့လၧ ယမိဒုၭနဲၪနၧၩ” နီၪ, မိမၩအ၁ၭဘဲၫ ဆၧအီၪပထုၬလၩ့ဆၫ့လမံၩ့အ၁ိၭလီၫ. လါနၫ့ဂ့ၩ အ၀့ၫထိးဆၧၫ့၀့ၫဒၪ, အ၀့ၫဖ့ၪလၫ့အဆၧဘၪအ၁ၭလၧ ယွၩအဆၧ ဘၪအ၁ၭဖၧၩ့ ဒဲအ၀့ၫအီၪက့ၪထးခွံၬအဖါအဂံၪ့ဒီၪ့ဒဲအထံၫအခးနီၪ, “စအၫဘြၫ့ စဲၪ့ထၪ့ခွံၬ ဘဲၫယဟိ၀ၩမၪလူၬ၀့ၫအ၁ိၭနီၪလီၫ” (၁မိ ၁၂း၄).

ဆၧရွံန့ဂၪ့ခိၪလး - ဆၧအဲၪ့လိၭဆိၭချဲၩ့အီၪထၪ့လၧစအၫဘြဟၫ့အခ့ၫအၡၩ ဒဲစလီၭအခ့ၫအၡၩအဘိၩ့ဆၧၩ့, လါနၫ့စအၫဘြဟၫ့မွဲအဲၪဒိၭဒုၭဆၧလိၬ၁ၭလၧ ဖု၀ဲ ဂံၪ့ဒီၪ့ဖိၪ၁ံၪလဖၪအ့ၬ. အ၀့ၫပျဲၩကဆါယွၩလၧအဆိၪဂ့ၩအ၀့ၫလဂၩအဆၧဘၪ၁ၭ လီၫ. “စလီၭလၩ့မုလၩ့ဖၭလၧအ၀့ၫဒၪအလးခဲၫ့နီၪ ယဟိ၀ၩစံၭစအၫဘြၫ့, ကျဲၪ့ထၪ့နမ့ၬတၭ, ထီးနအီၪအလးနီၪယိထၪ့လၧမုဖၩ, ဒဲမုခံၫ့, ဒဲမုထၪ့, ဒဲလၧ မုနုၬနီၪဆံၭ. အဂဲးဘဲၫယီၩ ခးလၧနဒၪဘၪနီၪ ယမိဖ့ၪလၫ့နၧၩထၧၫ့ဘဲၪ့ယၫ, ဒဲလၧနချံၫန၁-အဆိၩအဆိၩအကၠၪကၠၪလီၫ” (၁မိ ၁၃း၁၄, ၁၅).

စီဒၧၫ့ဒဲဂမီရၫအဆၧဂၭဂီၩ့ - လၧယွၩထုၭဖျီၪထၪ့အ၁ၭလၧ ဆၧမိမၩဂၭဂီၩ့ ခွံၬဒိၩ့နံၫဖျိၪ့အခၫနီၪ, စအၫဘြဟၫ့အၪ့ကံၩ့အၪ့ယၫဆၧလၧဒိၩ့၁ံၪနီၪအဂး လၧအဆၧအဲၪ, လၧအဆၧယၫ့၁ၭအဖၧၩ့လီၫ. အဂဲးဘဲၫယီၩ ၦအတီၩအလီၩ့န့ၫအဂၩ လဆံၫလအီၪဘၪလၧဒိၩ့နံၫဖျိၪ့အဖၧၩ့နီၪ မိဘၪထီၩ့လၧဆၧဂၭဂီၩ့အဖၧၩ့လီၫ. စအၫဘြဟၫ့ထိးဆၧၫ့ယွၩအဆၧစ့ၩရၫ့ထီးနီၪဆ့လီၫ.

ကဆါယွၩမၩန့စအၫဘြဟၫ့လၧအ mission အဂး မွဲလၧအဆၧဖ့ၪလၫ့ အ၁ၭ လၧဆၧမၩအ၁ၭကိၭမံၩ့ဒ့ၭအဖၧၩ့နီၪတၭ, ကဆါယွၩမိမၩ၀့ၫလၧပၧၩဘိၩ့ယီၩ ဘဲၫနီၪအ၁ိၭဆ့လီၫ.

`လၧဆၧမၩခွါဒဲဆၧကၪဆၧဂဲၩအဂး - ဆၧလီၩလၩ့လၬလၩ့ဆၧလၧ ဒိၩ့၁ံၪ ၀ံး၁ံၪအဖၧၩ့ ပဘၪဒၪဆၧၫ့ယၫဘၪ ဆၧအီၪပဒၩ့ဆၧအၪမံၩ့လ့ၬ. ဘဲၫပမိ မၩဘၪလၧအကြၨၭအဘၪဖၧၩ့နီၪ ပဘၪအၪ့ကံၩ့ဆၧလၧယွၩ လၧအ၀့ၫ မိနုၬလၩ့မၩဆၧအဂးလီၫ.`

`မၩခွါအၪထၪ့ - အၪ့ဎၬၦလဂၩဂၩ အလ့ၩခၫ့ဖျီၫ့မိဘၪလၩ့ဎိၭလၧနဆၧလ့ၩ ခၫ့ဖျီၫ့ လၧဆၧကၪဆၧဂဲၩအဖၧၩ့နီၪဆံၭ. စံၭအ၀့ၫလၧနအၪ့ကံၩ့ဘၩဆိၪဖၪန့ဆၧလၧအ၀့ၫအဂး, ဒဲအၪ့ကံၩ့ယွၩအဆၧမၩဆၧၩ့ မွဲအမိဖ့ၪနဲၪနၧၩ ဆၧလၧနမိမၩဆၧၩ့ ၦလၧနအၪ့ကံၩ့ဘၩဆိၪဖၪန့အ့ၪလဂၩအဂးနီၪဆ့ဆံၭ.`