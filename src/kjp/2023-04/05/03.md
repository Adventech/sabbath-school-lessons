---
title:  ပဆၧချဲၩ့ဎဲၪ့လီၩဖီၩ့ဖျ့ၭပ၁ၭလဖၪ - ဆၧဒၪနၪ၁့ၪဆၧအဘၪမၪလဖၪ
date:   30/10/2023
---

ထီးလံၩမုလဖုၬဂဲၫဘၪနီၪ, စယိနၫအီၪက့ၪဆၧမၪလၧနၫ့ဆါဒၪ၀့ၫအလီၩ့ (နၫ ၁း၁-၁၂). လၧၦၡၩလဖၪခိ၀ီၩဆၧထဲၩ့ထဲၩ့ (ကိၭထၪ့) အနၫ့ဆါ၁ံၪအကဆါယွၩလဖၪဆုၬဆုၬနီၪ, စယိနၫထုၭဖျီၪထၪ့အဆၧအီၪက့ၪ၁ၭလၧကဆါယွၩဒဲယွၩအဂူၫဂၩလဖၪအဖၫ့ခိၪလီၫ. လၧၦဂူၫဂၩဆူနဲၩအ၀့ၫ၁ံၪအကဆါ အၪမံၩ့အၪဂၩအခၫနီၪ, ပၪ့လဲၪလခီၫ၀ၭၡီၩ့ရှူိၭဒံၩ့ဆီၪ့ထၪ့လၧ ဆၧမိမၩဂၭဂီၩ့ဆၧအဖၧၩ့လီၫ. လၧၦကဘၩ့ဖိၪလဖၪအဆၧအီၪက့ၪ၁ၭဒဲဆီၫ့မီၪ့၀့ၫနီၪ, မိဘၪမၩဆၧလုထၪ့ဆၧလၧ မိမၩမုၬထဲၩ့အကဆါယွၩ၁ံၪအ၁ၭထၪ့ဆၧနီၪလီၫ. စယိနၫနီၪ မွဲၦဟံဘြုၫဖိၪလဂၩလါနၫ့ဂ့ၩ, ၦဂူၫဂၩလၧအ၀့ၫအနဲၩ့အဎီၩ့လဖၪ အဆၧဆူဆၧနဲၩနီၪ မိဘၪဂၬလၧအ၀့ၫဒၪကဲၪ၁့ၪဆ့လီၫ.

`ဖီ ယိနၫ ၂း၁-၃, ၇-၁၀. ဆၧနဲၪဖျီၪ စယိနၫအဆၧနၪ၁့ၪလၧယွၩအဆၧယိထွ့ၫမၩဆၧၩ့အဖၫ့ခိၪ ဘဲၫ၁့ၪလဲၪ.`

စယိနၫမွဲဎဲၪ့ဖီၩ့အ၁ၭလၧယွၩအအီၪ (လၧၦဆူနဲၩယဟိ၀ၩမွဲယွၩနီၪလဖၪ အီၪအလး၀ၩ့) လါနၫ့ဂ့ၩ, အ၀့ၫ၁့ၪယၫလၩ့အ၁ၭလၧ ဆၧစဲၪ့ဖီၩ့အ၁ၭဒဲနုၬလၩ့လၧ ၦဆၨၩဂူၫဂၩအလုၫအလါဖၧၩ့လါနၫ့ဂ့ၩ အီၪဒံၭဒၪလၧယွၩအဆၧပၧၩ့အဖၫ့လၬဒံၭ နီၪလီၫ. လဖုၬဒဲလပီၩနီၪ မွဲယွၩအဆၧမၩလီၫ. ဒဲယၪဖၭဒိၪနီၪမွဲအဆၧတဲၩ့၀ဲၩဆ့ လီၫ. “ဂၪ့ခိၪဒဲဆၧလၧအမၩဎွ့ၩ၀့ၫနီၪ မွဲယဟိ၀ၩအဆၧ, ဂၪ့ခိၪဒဲၦအီၪ၀့ၫလၧ အဖၧၩ့နီၪလီၫ” (အၪ့ ၂၄း၁). စယိနၫဂဲၫထဲၩ့ခ့ၬထဲၩ့လၧယွၩအဆၧပၧၩ့ဂၪ့ခိၪဒဲ ပၪ့လဲၪ, အ၀့ၫနီၫ့ယါလၩ့ထဲၩ့အ၁ၭဒဲဒိၭန့ဘၪဆၧဖီၩ့ဖျ့ၭအလးလီၫ.

ပ၀့ၫ၁ံၪဆ့, ပဆီၫ့မီၪ့ဘၪမၪဆၧ လၧကဆါယွၩယိလါဆၧလၧပအီၪနီၪ ကဲၪ၁့ၪဆ့လီၫ. အၪဒၪဆၧဆၧဆီၫ့မီၪ့ဘၪမၪလၧ ယွၩအဲၪဒိၭပယိလၩ့ထဲၩ့ဒၪပနၫ့ဆါ အထိးထဲၩ့တၩ့ထဲၩ့ဒဲဘၪစဲၪ့ဖီၩ့ပ၁ၭလၧ ၦအီၪပနဲၩ့ပဎီၩ့လဖၪအအီၪလီၫ. အၡါမၬ မွဲပကဘၪအီၪတီၩအီၪလီၩ့လၧအ၀့ၫ၁ံၪအကျၩနီၪ ဘဲၫစံၭ၀့ၫအ၁ိၭ, “..ဒဲဆၧထီး လၩ့အ၁ၭ ဘဲၫ၁ိၭအထီးဘၪဂၪ့ခိၪအဆၧကံၪဆၧမူၭလဂ့ၩနီၪလီၫ” (ယ့ ၁း၂၇). ပဆၧအီၪက့ၪ၁ၭမိဘၪမွဲ၀့ၫ ဆၧဆိၬန့ယွၩအဆၧဆိၪဂ့ၩလဖၪ ဒဲဆၧယိလါလၧ ၦအလိၫဘၪဆၧမၩဆၧၩ့လဖၪအအီၪလီၫ.

ဆၧဆီၫ့မီၪ့ဘၪမၪဆၧလခဲၫ့လမံၩ့နီၪ မွဲဆၧဒိၭနဲၩ့လၩ့ဒၪပ၁ၭ လၧကဆါယွၩ အဆၧအၪ့မၧၫ့လၩ့ပၧၩ့နီၪလီၫ. ပမၩဆၧန့မိအၪနဲၪ့စယိနၫမၩဖီၩ့ဖျ့ၭနံန၀့ၫနီၪ အလးအီၪအ့ၬလီၫ. ပမိဒိၭန့ဘၪ “ဆၧထိးတၩ့ကဆါ” လဂၩလီၫ. ဆၧကိၭန့ပၧၩ လၧပဘၪမၩဆၧနီၪ မွဲပဘၪထိးတၩ့ဆၧ (saving) နီၪအ့ၬ, မွဲဒၪဆၧလၩ့ဎိၭဆၧ (မၩၡီၩ့ဆၧ) ယွၩအဆၧထိးထဲၩ့တၩ့ထဲၩ့အဆၧမၩအဖၧၩ့လီၫ. ပဖ့ၪလၫ့ဆၧထိး အ၁ၭအၪ့အူၭယွၩ လၧပဆၧမၩလၩ့ဆၫ့န့၁့ၪ, လါနၫ့ဂ့ၩ ကဆါယွၩလဂၩဒၪလီၫ ကၠူၭန့ (ထုၭန့) ၦအ၁ၭလၧအ၀့ၫအအီၪနီၪလီၫ. ပ၁ုၪ့လၩ့ဖျါလၩ့ဆၧမွဲဆၧတီၩ အချံၫန့လါနၫ့ဂ့ၩ ကဆါယွၩဒၪ၀့ၫ လၧဒုၭအၪ့လဲၩ့ထဲၩ့ၦအ၁ၭ၁့ၪနီၪလီၫ. ဘၪလဖၧၫ့ဖၧၫ့ပဆီၫ့မီၪ့အီၪက့ၪဘၪမၪပ၁ၭလၧ ယွၩအဆၧမၩအလးလီၫ. မွဲ၀့ၫလီၫ, ကဆါယွၩမၩန့စယိနၫနီၪ, လါနၫ့ဂ့ၩ ၦလၧအဒုၭခ့ၬထဲၩ့နံန၀့ၫအ၁ၭနီၪ မွဲဒၪကဆါယွၩလီၫ, မွဲစယိနၫအ့ၬ.

`ဆၧထုၭန့၁ၭမုနီၪ မွဲဆၧမၩအကၪလမံၩ့, လၧၦၡၩအဆၧမၩဒၪ၀့ၫနီၪ မွဲဆၧကၪနၭလ့ၬလီၫ. အ့ၪမွဲဘဲၫနီၪတၭ, ပပျဲၩကဆါယွၩမၩဆၧလၧပနၫ့ဆါဆၧထိးအ၁ၭအဂးနီၪ, ပမၩန့ဆၧမၩလိၪဘဲၫ၁့ၪလဲၪ.`