---
title:  ပဆၧချဲၩ့စဲၪ့ဖျ့ၭပ၁ၭလဖၪ - ဆၧ၁ၭမဲၪဆၧ
date:   29/10/2023
---


`ဖီ နၫဟၧၫ့ ၁း၁; နၫဟၧၫ့ ၃း၁-၄; ဒဲ ၂စဎွၩ ၁၇း၅, ၆; ၂စဎွၩ ၁၉း၃၂-၃၇. လံၬဆံၫ့ဎံၪအဆၧၫ့လဖၪယီၩ ထုၭဖျီၪထၪ့နံန၀့ၫအဂဲး ဒဲဆၧဘၪထွ့ၫလိၬ၁ၭလၧခးအစံရအၫဒဲ ခးအံၫစရ့လၭအဘိၩ့ဆၧၩ့နီၪ မွဲဆၧနီၪလဲၪ. ဆၧဘၪထွ့ၫလိၬ၁ၭနီၪ ဒုၭကဲၪထၪ့စယိနၫအဆၧအီၪက့ၪ၁ၭ (စ့ၩရၫ့ဆၧ) လၧအမိလ့ၩ၀့ၫလၧ တၫၡံၭလခီၫနီၪဘဲၫ၁့ၪလဲၪ.`

ဆၧဂဲးဖး (reason) လမံၩ့လၧစယိနၫလမိလ့ၩဘၪလၧနံန၀့ၫနီၪ မွဲဆၧ၁ၭမဲၪဆၧလီၫ. ၦအစံရအၫဖိၪလဖၪနီၪ မွဲဒုၪဒၩလၧအအၧၩ့အ၁ၫ့လဖုၫ, ဒဲနံန၀့ၫ နီၪ မွဲအ၀့ၫ၁ံၪအ၀ံးခိၪလီၫ.

“ဒိၩ့ဖၭဒိၪလၧခီၩခီၩအိၩ (လၧဖျိၩ့ဖျိၩ့အိၩ) လဖၪအကျၩ, နံန၀့ၫ, အစံရအၫ (Assyria) အ၀ံးခိၪအဒိၪထုၬလဖျိၪ . . . လၧအ၀့ၫအဆၧၫ့အထီဒၪ၀့ၫအိၩ ၀ံး (ဒိၩ့) နံန၀့ၫလၧအကဲၪဒိၪကဲၪမုနီၪ မွဲဆၧအၧၩ့ဆၧ၁ၫ့ဒဲဆၧအမူၭအရါအီၪပိၩ့ အလးလီၫ. ၦၡၩ၁့ၪယၫအမံၩ့ဖျီၪဂ့ၩလၧ ‘ဒိၩ့အ၁ၭလိၬလၧဆၧ၁ံွ-, . . . အီၪဎွ့ၩ မၬလၧဆၧအၪ့လံၬအၪ့လီၫဒဲဆၧအၪ့ဂူၬထမျါဆၧလဖၪလီၫ.’ မီၪနၫဟၧၫ့ချဲၩ့ဒီၩ့ လၩ့ၦနံန၀့ၫဖိၪလဖၪနီၪ လၧဆၬလ၁ၧၫ့လၧအ၁ၭ၀ံအဆၫနၭနၭလဒုၭလီၫ. ‘အဂဲးဘဲၫယီၩ ၦလၧနဆၧအၧၩ့လလ့ၩခၫ့ဂၬဘၪ၀့ၫလၧအလီၩ့ လထံၪဎးလဘီၩ့ဎး နီၪ, မွဲပလၫလဂၩလဲၪ’ နၫဟၧၫ့ ၃း၁, ၁၉.” Ellen G. White, Prophets and Kings, p. 265.

နံန၀့ၫနီၪ မွဲဒိၩ့လဖျိၪ့လၧအလၩ့ဘၩ့လၩ့မုလီၫ. ဖးဖီၩ့ၦကိၪ့၁့ၪလဖၪ (historians) ၦကွ့ၭနဲၪ့ဆၧလဖၪစံၭ၀့ၫလၧ အစဎွၩစနၭခရံၭ (Sennacherib) နီၪ မၩလဲထၪ့အဒိၩ့လးဖၭဒိၪ, ထဲးဎုၬလၧအနီးနီၪလဲ၀့ၫ 1650' x 794' (၅၀၃ x ၂၄၂ မံတၧၫ့), အဒူၭ (room) အီၪ၀့ၫ ၈၀ လီၫ. အ၀့ၫခုၪ့ထံၫချိၬအထီၫ ၄၀ မံလၬ (65km) ဘဲၫ၁ိၭမိမၩန့ထံၫလၧဒိၩ့ (၀ံး) အဂးလီၫ. အဆၧမၩနီၪ မွဲဖိၭဘိၭဆၧ မၩတုၩ့မၩဎီဆၧလီၫ.

ၦအစံရအၫဖိၪလဖၪနီၪ အ၁ုၪ့အၧၩ့၁ၭအၧၩ့နၭလ့ၬဆ့လီၫ. လၧဆၧမၩနၧၩ့ ခွံၬဘၭဘလၧၫ့ (Babylon) အခၫနီၪ, စနၭခရံၭအူၭလၩ့အ၁ၭ လၧၦဒိၩ့ဖိၪ၁ံၪ ဂဲထုၪ့လံဎွ့ၩတံၭလၧဖၧၩ့၁ၭ, ဒိၪဒိၪဆံၭဆံၭ (ပ့ၫပ့ၫ) ကိၭဂၩဒ့ၭလီၫ. နမိဒၪဘၪဆၧ အ၁ုၭဖိၪလဖၪမၩနၧၩ့မၩစၪၦလၧအဂဲၫထဲၩဖီၪ့န့၀့ၫလဖၪနီၪလီၫ. ဖၧၩ့၁ၭဘဲၫနီၪ ၦမိလ့ၩခၫ့ဂၬနးဂၩအ့ၬ. ဆၧဆီၫ့မီၪ့ဘဲၫနီၪ လၧၦနံန၀့ၫဖိၪ၁ံၪအဂီအကျၩ စယိနၫ မိ၀ၭထိၬ၀ၭတ့ၭ၀့ၫလၧ ဆၧ၁ၭမဲၪ၁ၭဖျဲၩ့အဖၧၩ့ဆ့လီၫ. 

ဆၧမၩအ၁ၭအီၪဘဲၫနီၪလါနၫ့ဂ့ၩ, အၪဒၪဆၧပအီၪက့ၪစယိနၫအဆၧလ့ၩ ခၫ့ဖျီၫ့လၧဆၧလမိထိးဆၧၫ့ဘၪအဖၧၩ့ မွဲလၧအ၀့ၫ၁ၭမဲၪဆၧလၧကဘၪဆိၬထၪ့ ကဆါယွၩအဆၧအၪ့မၧၫ့လၩ့ဆၧအဂးအကၠီၩ့နီၪလီၫ. ဆၧလမံၩ့လၧပလအီၪက့ၪ ဘၪပ၁ၭနီၪ, ပ၀့ၫဒၪပနၫ့ဆါဒၪလ့ၬ ပမိမၩပ၁ၭဘဲၫနီၪ၁့ၪဆ့, ပဖ့ၪလၫ့ဆၧ၁ၭမဲၪ ဆၧလဖၪ ပၧၩ့ဆုးထၬပၧၩအၪနဲၪ့ဒံၭ ကဆါယွၩမိပၧၩ့ဆုးထၬပၧၩဒံၭနီၪလီၫ.

`ဆီၫ့မီၪ့ထဲၩ့ဆၧၫ့ထီလၧ နလအဲၪဒိၭမၩဘၪဆၧလၧကဆါယွၩ အၪ့မၧၫ့န့နၧၩ, မွဲလၧနဆၧ၁ၭမဲၪဆၧအကၠီၩ့နီၪဆံၭ. နန့ဘၪဆၧမၩလိၪ လၧ ဆၧလၩ့ခၫ့ဖျီၫ့နီၪအဖၧၩ့ဆၧနီၪလဲၪ.`