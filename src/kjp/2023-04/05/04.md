---
title:  ပဆၧလီၩဖီၩ့ဖျ့ၭပ၁ၭလဖၪ - ဆၧဘၪထိးကၪ (လဘၪဂ့ၩဘၪတီၩဘၪ)
date:   31/10/2023
---

စယိနၫအဆၧလ့ၩခၫ့ဖျီၫ့လၧ ယၪဖၭဒိၪအဂူၭဖိၫ့ဖၧၩ့ (နၫ ၂) နီၪ မွဲကဆါယွၩ အဆၧအဲၪအဆၧယၫ့၁ၭအဆၧနဲၪဒီၩ့, ဒဲစယိနၫအဆၧဘၩဆိၪဖၪဆၧနီၪဖျီၪ၀့ၫဒၪ လၧအ၀့ၫဖီၩ့ဖျ့ၭလၧ ယွၩအဆၧအဲၪအပရၧၫ့အ့ၬနီၪလီၫ. လါနၫ့ဂ့ၩအနၫ့ဆါဒၪခီၩ့ ဘၪကဆါယွၩလၧဆၧၡၪ့ဆၧနၭဖၧၩ့နီၪ မွဲဒုၭအၪ့လဲၩထၪ့ထဲၩ့အ၀့ၫအဆၧဆီၫ့မီၪ့ ဒဲအဆၧအီၪက့ၪ၁ၭလဖၪနီၪ လထံၪဎးယီၫယီၫအ့ၬ, လၧအ၀့ၫထဲၩ့ထဲၩ့လၧနံန၀့ၫ နီၪဒၪလ့ၬ အဆၧအီၪက့ၪ၁ၭဘၪဂ့ၩဒံၭအ့ၬလီၫ.

`ဖီ ယိနၫ (၃). ၦၡၩခမျၧးထိးဆၧၫ့ စယိနၫအဆၧလီၩ့လၩ့လၬလၩ့ ဘဲၫ၁့ၪလဲၪ. လၧပဂးဆၧမၩလိၪမွဲဆၧနီၪ လၧအဘၪထွ့ၫလၧဆၧထိးအ၁ၭ (witnessing) နီၪလဲၪ. `

ထီးဒၪမိမွဲစယိနၫအဆၧအီၪက့ၪ၁ုၪ့အီၪက့ၪ၁ၭလၧ ၦနံန၀့ၫဖိၪ၁ံၪအဖၫ့ခိၪ နီၪ, အ၀့ၫလီၩလၩ့လၬလၩ့ဆၧ ဘဲၫကဆါယွၩအၪ့မၧၫ့အ၀့ၫအ၁ိၭနီၪ, ဆၧလၩ့ဆၫ့ လၩ့မဲၩဖၭဒိၪကဲၪထၪ့လၧ ၦခမျၧး၁ံၪအဆၧစံၭဆၧၫ့နီၪလီၫ. ၦနံန၀့ၫဖိၪ၁ံၪလဖၪ နီၫ့ယါလၩ့ထဲၩ့အ၁ၭလီၫ. မွဲတၡါ, စယိနၫဘၪလ့ၩဆၧဆီၪ့မၬ, ဘၪမၩဆၧလၧ အ၀့ၫဒၪလအဲၪဒိၭမၩ၀့ၫနီၪ, လါနၫ့ဂ့ၩမၩ၀့ၫဒၪ, ဒဲကဆါယွၩဘၪလၩဘၪဖၩ့၀့ၫဒၪ ထီးနီၪလီၫ.

ဘဲၫနီၪအ၁ိၭ, ကဆါယွၩအဆၧမၩနီၪ လ့ၩထၪ့၀့ၫလၧယၫခီၫ လၧၦအ၁ၭ အီၪဒဲဆိၬထၪ့ဆၧလၧဆၧဖ့ၪလၫ့၁ၭ, ထီးဆၧအၪ့ယိၪခဲၫ့ကံၭအဖၧၩ့ဒၪလ့ၬလီၫ. ပဆၧအီၪက့ၪလုဒိၪဆၧလဖၪယီၩ မိဘၪမွဲယွၩအဆၧအီၪက့ၪဂုဆၧလၧ ၦလၩ့မါ ဖိၪ၁ံၪလဖၪအဂးနီၪလီၫ. ဘဲၫစယိနၫအ၁ိၭ, ပအီၪက့ၪပၧၩ့ထၬပ၁ၭ လၧပလမိလ့ၩ ဘၪလၧ ၦအဖုၫအဂီ၁ံၪအအီၪနီၪလီၫ.

လၧဆၧအီၪက့ၪစ့ၩရၫ့၀ဲၩဆၧလကဲၩ့ဒၪ (prejudices) အလးနီၪ ဆၧဆၪ့ လၩ့၁ုၪ့ဆၪ့လၩ့၁ၭမိဘၪအီၪ၀့ၫဒၪလီၫ. Mission ဆၧမၩနီၪ မိဘၪအီၪ၀့ၫဒၪလၧ ဆၧအဆၧၫ့အထီဒဲ ၁ၭအဆၧဂဲၩ၀ၭအဂဲးအဘၭဆ့လီၫ. ဆၧခိးဂဲးခိးဘၭလၧ ၦဂူၫဂၩအဂးနီၪ မွဲဆၧကၪဂဲၩလၩ့ပွံၭဖၭဒိၪဆ့လီၫ. ထီးမွဲဆၧဖ့ၪလၫ့၁ၭလၧဆၧကၪ ဆၧဂဲၩအဆၧဘၪထိၭဒၨၭ (stress) ဆၧနီၪ, ဘၪဆၧလၩ့ပွံၭလၩ့ထၩ့ဒဲဂဲးဘၭလူၬ ခွံၬ၀့ၫထီးနီၪလီၫ.

လၧခဲၫ့ထုၬ, ဆၧမၩလၧ mission အဖၧၩ့နီၪ ဒုၭကဲၪထၪ့ပဆၧအၪ့လဲၩထဲၩ့ ပ၁ၭဘၪထွ့ၫလၧ ပဆၧအီၪက့ၪ၁ုၪ့အီၪက့ၪ၁ၭလၧဆၧ၁ိၩ့ကျိၪစ့ၩအဖၫ့ခိၪဆ့လီၫ. လၧဆၧအၪ့ဎွ့ၩန့လံၬလဲ၁ံၪဒဲဆၧပိၭဆၧလိၭ၁ံၪလၧၦဂူၫဂၩအဂးနီၪ မိဘၪထိးလူၬ ဆၧအီၪ၀့ၫဒၪဆ့လီၫ. ထီးဒၪမိမွဲနီၪ mission အဆၧမၩအီၪ၀့ၫလၧဆၧထိးလူၬ ဒဲဆၧဖ့ၪလၫ့၁ၭနီၪလီၫ.

ဆၧပရၧၫ့အမုၬလမံၩ့နီၪ မွဲလၧစယိနၫအဆၧမၩလလၧၫ့လဎွ့ၩဘၪလါနၫ့ဂ့ၩ, ကဆါယွၩမၩဆၧလၧၦနံန၀့ၫဖိၪ၁ံၪ အဆၧနီၫ့ယါလၩ့ထဲၩ့၁ၭအဂးနီၪ လီၫ. ဆၧလၩ့၁ၭအုၭလမံၩ့နီၪ, မွဲစယိနၫအ၁ၭမုၬထဲးဎုၬဆၧလၧမူၭခိၪအဆၧ၁ၭထိၬအဖၧၩ့နီၪအ့ၬလီၫ.

`ကဆါယွၩအၪ့ကံၩ့နၧၩ လၧဆၧဖ့ၪလၫ့၁ၭမွဲဆၧနီၪလမံၩ့လဲၪ, လၧဆၧအၪ့နၩ့လၩ့အ၀့ၫအဆၧအဲၪ လၧၦဂူၫဂၩအအီၪနီၪလဲၪ. နဒိၭနဲၩ့ထိးဆၧၫ့ ယွၩအဆၧအုၩ့လၩ့မိလၧၫ့ထၪ့ဎွ့ၩထၪ့၀့ၫ လၧအမိမၩမုၬနၧၩလၧနဆၧဖ့ၪလၫ့ ၁ၭအဂးနီၪ ဘဲၫ၁့ၪလဲၪ.`