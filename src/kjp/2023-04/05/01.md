---
title:  ဆၧချဲၩ့ပဒ့ၭ(ချဲၩ့ဖီၩ့ဖျ့ၭ၁ၭ)လဖၪလၧမိဂၭဎ့ၭယွၩအဆၧအၪ့မၧၫ့လၩ့
date:   28/10/2023
---

### ဖီလနွ့ၫယီၩအဂးဆၧမၩလိၪ.
ယိနၫ ၁-၄; နၫဟၧၫ့ ၁း၁; ၂စဎွၩ ၁၇း၅, ၆; အၪ့အူၭ ၂၄း၁; ယ့မံၭ ၁း၂၇; အဲၫစ့ယၫ ၆း၁-၈.

> <p>၁နိၫထီၫ့</p>
> “တၭယနါဂၧၫ့ဆ့ကဆါအလူစံၭ၀့ၫဒၪ, ယမိအၪ့မၧၫ့လၩ့ပလၫ လဂၩလဲၪ. ‘တၭမွဲပလၫမိလ့ၩလၧပဂးလဲၪ. တၭ, ယစံၭ, ယိခွါယၧၩတၭ, အၪ့မၧၫ့လၩ့န့ယၧၩဘီၪ’” (အဲၫစ့ယၫ ၆း၈).

မွဲၦကိၭဂၩဒ့ၭလၧဘၪဆၧကိၭ၀့ၫလၧ mission (မ့ၡၧၫ့) နီၪ ခိၭနၪဖိၬထွ့ၫ ဆၧဘဲၫစအၫဘြဟၫ့အ့ၬ. စယိနၫ မွဲဆၧအဒီၩ့အထ့ၬလီၫ (ဖီ ယိနၫ ၁-၄). ကဆါယွၩအၪ့မၧၫ့စယိနၫလ့ၩဒဲကိၭၡၭထၫ့ဒၩနံန၀့ၫ, ခးအစံရအၫအဒိၩ့ဖၭဒိၪနီၪ လီၫ. ထံၫခးနီၪ, ဘိၩ့ယီၩအီၪ၀့ၫလၧ ခးအံရၭ (Iraq), အီၪယဲၩ့လၧဒိၩ့ယရှုစလံၫ့ ၅၆၀ မံလၬ (mile) နီၪလီၫ. စယိနၫနီၪ လမွဲဘၪန့ၫအီၪထီ၀့ၫဒဲလလ့ၩဘၪ၀့ၫ လၧနံန၀့ၫဘၪ, အ၀့ၫစဲၪ့ယဲၩ့ထၪ့ဒီၭလၧအဂၩလခီၫ၀ါအိၩလီၫ. အ၀့ၫလ့ၩထီၩ့လၧ ယီၭပၫ (Joppa) နီၪ ထူၭထၪ့ကဘၩ့ဒဲလ့ၩစိၩ၀့ၫလၧတၫၡံၭ, ဒဲဆၧနီၪဘိၩ့ယီၩ အီၪလၧစပံၫ့အမုခံၫ့/လံၩထံၭ (တောင်ပိုင်း) နီၪလီၫ. အယဲၩ့အီၪ ၂,၀၀၀ မံလၬ ဒဲၦဘၪလ့ၩလၧထံၫဖၫ့ခိၪ, မိယံၬ၀့ၫလၩလဘံၪ့ (လလၩ) နီၪလီၫ. လမိလ့ၩဒၪဘၪခးအစံရအၫ (Assyria) အစဎွၩဘၪတၭ, ဂၭဎ့ၭခွံၬနံန၀့ၫနီၪလီၫ. ဘၪမွဲနီၪ ယွၩအခ့ၫအၡၫလဂၩဘၪမၩအ၁ၭ ဘဲၫနီၪ၁ိၭလဲၪ.

ၦနံန၀့ၫဖိၪ၁ံၪလဖၪနီၪ အမံၩ့ဎိၩလၧဆၧအၧၩ့ဆၧ၁ၫ့ဖၧၩ့, မွဲၦလၧအ၁ၭကဲၪ့ ဒဲမွဲၦအထၪ့ဒၩၦအံၫစရ့လၭဖိၪဒဲၦယုဒၫဖိၪလဖၪဆ့လီၫ. မွဲလါနၫ့ဘိၩ့ကဆါယွၩ အၪ့မၧၫ့စယိနၫလ့ၩဒဲကိၭၡၭလီၩဘၪအ၀့ၫ၁ံၪ အဆၧအၧၩ့ဆၧ၁ၫ့လၧအလၩ့၁ၭမဲၪ လဖၪနီၪလီၫ (ယိနၫ ၁း၂). ကဆါယွၩအဆၧချဲၩ့ထီးယီၩလၩ့ဂၬလိၬ၁ၭလၧ အလီၩဘၪစအၫဘြဟၫ့ဘၪထွ့ၫလၧစီဒၧၫ့ဒဲဂမီရၫ, လၧ ၁မိစ့ၭ ၁၈း၂၀, ၂၁ နီၪ လီၫ. လါနၫ့ဂ့ၩ စယိနၫနီၪဘိၩလၩ့ဂၬလၧစအၫဘြဟၫ့အ့ၬ.

ပမၩန့ဘၪဆၧမၩလိၪမွဲဆၧနီၪ လၧစယိနၫအဆၧအီၪက့ၪ၁ၭ လၧအချဲၩ့ ဖီၩ့ဖျ့ၭအ၁ၭဒဲမိဂၭဎ့ၭယွၩအဆၧမၩနီၪလဲၪ.