---
title:  မၩလိၪအၪထၪ့အဂး
date:   03/11/2023
---

Ellen G. White ဖ့ၪထုၪ့၁ၭဆၧဆီၪ့ဆီၪ့လ့ၬလၧ ၦလမိဖိၬထွ့ၫဘၪ ယွၩအဆၧကိၭန့ လၧဆၧထိးအ၁ၭလၧဎရံၬအဂး လၧၦအအီၪအနဲၩ့အဎီၩ့လဖၪ အအီၪနီၪလီၫ.

“ဆၧချဲၩ့ဖီၩ့ဖျ့ၭ၁ၭ လၧလမိမၩဘၪဆၧမၩယီၩလဖၪနီၪ မိဖီၩ့လၧမူၩဒၩအ့ၬ, ဒဲအ့ၪလရွံန့ဘၪဆၧမၩယီၩနီၪ, မွဲဆၧယိဖၬခွံၬ (neglect) ဎရံၬအဆၧထိး၁ံၫလၧ ၁ၭမၧၫ့၁ၭၡီၩ့လဖၪနီၪအဂး, မွဲဆၧအီၪပဲၩခွံၬဆၧမၩ (မူၩဒၩ) လၧယွၩဖ့ၪလၫ့နီၪ, ဒဲမွဲဆၧကွ့ၭလၩ့ထၬအမံၩ့လၧ ခ့ၫၡၩလၧလတီၩလလီၩ့ဘၪအကျၩနီၪလီၫ. ၦဆၧ အၪ့မၧၫ့ဖိၪ၁ံၪမၩဆၧဘဲၫကဆါမၩ၀့ၫအ၁ိၭနီၪဧၪ, မွဲဆ့ဆၧဂဲးဆၧဘၭဒဲဆၧဆိၪ ဂ့ၩလၧၦဂူၫဂၩအဂးဧၪ, အ့ၪလမွဲအီၪက့ၪဘံၭထၬအ၁ၭလၧ ၦလိၫဘၪဆၧမၩဆၧၩ့ လဖၪနီၪဧၪ. ၦလၧခွံၬၡိၬထးအနၫ့ဆါအဆၧဘၪထွ့ၫလိၬ၁ၭလၧခမျၧးလဂၩဂၩ နီၪ, ကဲၪထၪ့မွဲၦယိလၩ့ဒၪအ၁ၭလဂၩ, ဒဲၦနီၪကြၨၭ၁့ၪယၫန့ဘၪထဲၩ့ဆၧအီၪက့ၪ ဆုးကျိၭလိၬ၁ၭလၧထၧၫ့ဖု၀ဲလဖၪ, ဘဲၫ၁ိၭမိ၁့ၪယၫလၩ့ထဲၩ့အဆၧမၩအ၁ၭလၧ နး၁ၭနီၪ, ဒဲမိ၁့ၪယၫထဲၩ့ဘၪဆၧလုအၪ့လုအီၩ့ယွၩအ၁ိၪဖိၪလဖၪ ဘဲၫ၁့ၪလဲၪဘဲၫ ၁့ၪလဲၪနီၪလီၫ. ၦလၧယိဖၬခွံၬဆၧမၩယီၩလဖၪနီၪ ဖျီၪလၧအ၀့ၫ၁ံၪလိၫဘၪဆၧမၩဂ့ၩထၪ့၁ၫ့ထၪ့ထဲၩ့အတခ့ၭဖ၀ၭ, ဒဲအ၀့ၫ၁ံၪမိဒၪလၩ့ထဲၩ့အဆၧမၩနီၪ မွဲဆၧအွံၪဆၧယိၭအဎၧၫ့လၧၩ့အ့ၬ.” Ellen G. White, The Advent Review and Sabbath Herald, August 30, 1892.

ထီးဆၧချဲၩ့အဆီၪ့လဖၪယီၩ အီၪဖျီၪ၀့ၫလၧယွၩအဆၧမၩ (mission) အလးနီၪ, မွဲလၧဆၧယိလါလအီၪဘၪလၧပၧၩနီၪအ့ၬ. “လၧဆၧဖ့ၪလၫ့ဆၧမၩ ယီၩအဖၧၩ့, ဆၧနဲၩန့ဘၪစယိနၫလၧ ဆၧမၩလၧအလယၧးဎၧၫ့, အကၧၩ့ဒိၪ၀့ၫနီၪ လီၫ. မွဲနီၪဒၪလ့ၬ ၦလၧအၪ့မၧၫ့လၩ့ဆၧလဂၩနီၪ မွဲၦအဖ့ၪလၫ့ဆၧမၩနၧၩဆၧ ကဲၪထၪ့န့လဂၩဆ့လီၫ. မီၪလဂၩနီၪ ခိၭနၪဖိၬထွ့ၫဆၧဂ့ၩဘၪစဲၪဆ့ဧၪ. အ့ၪမွဲဘဲၫ နီၪတၭ အ၀့ၫမိဘၪလ့ၩခၫ့ဖျီၫ့ဆၧအခၪ (ဆၧၡၪ့ဆၧနၭ) လဖၪအၪမံၩ့, ဒဲမိဒိၭန့ ဘၪဆၧဆိၪဂ့ၩအၪအၪဂီဂီလ့ၬနီၪလီၫ. လၧစယိနၫအ၁ၭဂၭဂီၩ့ဒဲဆၧယိလါလအီၪ လၧၩ့ဘၪအထီနီၪ ကဆါယွၩခွံၬၡိၬထးအ၀့ၫဒၪအ့ၬ. လၧဆၧမၩခွါလဖၪဒဲ ဆၧတဲၩ့၀ဲၩအလၩ့ဆၫ့လဖၪအဖၧၩ့, မီၪလဂၩနီၪ န့ဘၪထဲၩ့ဆၧနဲၩန့ထဲၩ့၁ၭအဂုး အခၧၫ့လၧကဆါယွၩအအီၪ ဒဲအစီၩ့အမၩ့လၧလူၬလန့ဘၪနီၪ ဖ့ၪဆီၪ့ထၪ့ထဲၩ့ အ၀့ၫအဂဲးအဘၭနီၪလီၫ.” Ellen G. White, Prophets and Kings, p. 266.

ဘဲၫစယိနၫအ၁ိၭ, ပမိအၪ့ဎၬဒၪဖၧၩ့၁ၭလၧအယီၫဒဲပမိချဲၩ့ဖီၩ့ဖျ့ၭပ၁ၭလၧ လမိမၩဘိၭမၩဆၧၩ့ဘၪယွၩအဆၧမၩ (mission) နီၪ မိကဲၪ၁့ၪဆ့လီၫ. ဆၧယီၩ မိမွဲဆၧလမံၩ့လၧအမိ၁ိၫ့ပၧၩလၧ ဆၧချဲၩ့ဖီၩ့ဖျ့ၭ၁ၭအၪမံၩ့အကျၩလီၫ. လါနၫ့ဂ့ၩ, ပဆၧကိၭန့ပၧၩလၧယွၩအဆၧအၪ့မၧၫ့လၩ့ဖၧၩ့ယီၩ့ မွဲအဆံၭ (ပ့ၫ) နဲၪ့ စယိနၫ အဆၧထိးကိၭန့၀့ၫနီၪအ့ၬ. ဆၧအၪ့စၪ့အီၪလမံၩ့နီၪဘိၩ, နမိရွံန့စံၭဆၧၫ့ထဲၩ့ဆၧ ဘဲၫ၁့ၪလဲၪလီၫ. 