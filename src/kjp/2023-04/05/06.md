---
title:  ယခွါ, ယၧၩတၭအၪ့မၧၫ့လၩ့န့ယၧၩဘီၪ
date:   02/11/2023
---

ဆၧမၩအ၁ၭလၧစယိနၫအဆၧလ့ၩခၫ့ဖျီၫ့နီၪ မွဲဆၧလၩ့ဆၫ့လၩ့မဲၩ့ဖၭဒိၪလီၫ. ကဆါယွၩထိးထဲၩ့တၩ့ထဲၩ့ၦနံန၀့ၫဖိၪ၁ံၪ လၧစယိနၫအဆၧမၩလလၧၫ့ လဎွ့ၩဘၪအဖၧၩ့ယီၩ, မွဲဆၧဖ့ၪနၪ့ထၪ့ဘၪ ပဆၧမၩလမွဲဘၪဆၧနးမံၩ့လၧယွၩ အမ့ၬယၫလါနၫ့ဂ့ၩ, ၦလၧအမၩန့ဆၧဒဲအၪ့လဲၩခွံၬၦၡၩအ၁ၭနီၪ မွဲကဆါယွၩ, ဒဲအ၀့ၫအၪ့ဎၬယိလါဒၪ ၦလၧအ၁ၭအီၪမၩအဆၧမၩလၧဆၧဆၫ့လၩ့၁ၭအဖၧၩ့ မိဖိၬအခဲၫ့ဘဲၫမၪလူၬ၀့ၫအ၁ိၭနီၪလီၫ.

`ဖီ အဲၫစ့ယၫ ၆း၁-၈. ဆၧဆီၫ့မီၪ့မိထုၪ့လၧ လံၬဆံၫ့ဎံၪအဆၧၫ့ယီၩ အဖၧၩ့မွဲဆၧနီၪလဲၪ.`

ကဆါယွၩအၪ့ဎၬယိလါဒၪ ၦလၧအ၁ၭအီၪမၩဆၧ လၧအ၁ၭဒၪ၀့ၫလဖၪလီၫ. ပမိစံၭဆၧၫ့အ၀့ၫလၧဆၧဖ့ၪလၫ့၁ၭ လၧအ၀့ၫအဆၧနဲၪဂၧၩ့, ခိၭနၪအ၀့ၫ အလူၬ, ဒဲရွံန့ဆၧမၩဖိၬထွ့ၫ ကယဲဆၧလၧအ၀့ၫမၪလူၬလဖၪနီၪလီၫ.

ဆၧနီၪဖ့ၪနဲၪပၧၩလၧ ကဆါယွၩအဆၧအဲၪဘၪၦလၧလနါဂၧၫ့ဘၪဒဲလ၁့ၪ ယၫဘၪအ၀့ၫအလူအထၫနးကၠၬဘၪနီၪလီၫ. ဘဲၫကဆါယွၩယၫ့၁ၭၦနံန၀့ၫဖိၪ၁ံၪအ၁ိၭ, အ၀့ၫယၫ့၁ၭၦအကုၬအခွးလဖၪ လၧအအီၪလၧဒိၩ့ဖၭဒိၪ၁ံၪအဖၧၩ့လနံၩ ယီၩ, ၦအအၪထၪ့ဂီထၪ့, လၧဆၧလူ၁ူၭဆၧလူ၁ီၫ အၧၩ့အၧၩ့၁ၫ့၁ၫ့အဖၧၩ့နီၪဆ့ လီၫ. ဘဲၫကဆါယွၩစံၭဘၪနံန၀့ၫအ၁ိၭ, “ၦလၧအ၁့ၪယၫအစူၪထွ့ၪ ဒဲအစူၪစ့ၪ အဆၧၫ့လ၁့ၪဘၪနီၪ..” (နၫ ၄း၁၁) လီၫ.

ကဆါယွၩအဲၪဒိၭဘၪ ၦလၧအဆိၬထၪ့အဆၧပရၧၫ့ လၧၦလၧအဆၧမၩ အၪဒဲလၧဆၧအီၪမၧၫ့လဎံၫလလၩဘၪလဖၪအဂးလီၫ.

စအဲၫစ့ယၫနါဂၧၫ့ဆၧအလူ “တၭမွဲပလၫမိလ့ၩလၧပဂးလဲၪ.” နဆၧစံၭ ဆၧၫ့မိမွဲဆၧနီၪလဲၪ.

`ဆၧအၪ့ထၩ - လၧနဆၧဘၩဆိၪဖၪအဆၧရၫ့ဖၧၩ့နီၪ, ကွ့ၭလၩ့ၦၡၩ (၁၀) ဂၩအမံၩ့ လၧလနဲၩဘၪကဆါယွၩနီၪဆံၭ. ပမိကိၭအ၀့ၫ၁ံၪလၧ “နထံၩနဖျဲၩလဖၪ” လီၫ. ဆိၬန့လၧနလ့ၩအလးလစီၪ့လါလါနီၪ, ဘၩဆိၪဖၪန့အ့ၪနထံၩနဖျဲ (၁၀) ဂၩနီၪအဂး ကိၭနံၩဒ့ၭဆံၭ. အၪ့ကံၩ့ဘၩ ဆိၪဖၪန့အ၀့ၫ၁ံၪ ဘဲၫမိကဲၪထၪ့ထံၩ၁ိၭအဘူၭထံးအၪထၪ့အဂးနီၪဆံၭ. ထီးဘူၭထံးဂ့ၩထၪ့အၪထၪ့နီၪ အၪ့ဎၬအ၀့ၫ၁ံၪအဆၧအဲၪဒိၭ (အဆၧလိၫ လဖၪ), အဆၧကၪဆၧဂဲၩ၁ံၪလဖၪ, ဒဲအၪ့ကံၩ့ဘၩဆိၪဖၪန့အ၀့ၫ၁ံၪအဂး ဘဲၫ၁ိၭမိန့ဘၪအဆၧလိၫဘၪလဖၪနီၪဆံၭ.`

`အၪ့ဎၬအၪထၪ့ - ရွံန့ဒိၩ့ (၀ံး) လဖျိၪ့လၧအီၪဘူၭဒဲနၧၩ, စၭထၪ့ဘၩဆိၪဖၪဆၧလၧဒိၩ့ဖိၪ၁ံၪလဖၪနီၪအဂးကိၭနံၩဆံၭ. အၪ့ကံၩ့ဆၧလၧကဆါယွၩ မိဒုၭအီၪထၪ့ၦဆူနဲၩဆၧဖိၪအဂုးအခၧၫ့လဂၩ လၧအမိဖ့ၪနၩ့လၩ့အဆၧနၪ၁့ၪဆၧမွဲဆၧတီၩ - ဆၧမွဲဆၧတီၩ လၧဎရံၬမိဂဲၫထဲၩ့လၧလယံၬလမီဘၪ နီၪလီၫ.`