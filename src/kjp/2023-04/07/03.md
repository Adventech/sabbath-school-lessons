---
title:  ယ့ၫရှူၬအဆၧစံၭဆၧၫ့အကၠီၪ့အဖျီၩ့
date:   13/11/2023
---

ယ့ၫရှူၬ၁့ၪယၫၦ၁့ၪလံၬဖိၪလဂၩအဆၧကြၨၭန့ဘၪဆၧလၧ အနၫ့ဆါလ၁့ၪ ယၫလၩ့ဘၪအ၁ၭနီၪလီၫ. အ၀့ၫဂဲၫလၧမိကျဲၩ့ဖစီၩ့ယ့ၫရှူၬလါနၫ့ဂ့ၩ, ယ့ၫရှူၬဖ့ၪလၫ့ဆၧစံၭဆၧၫ့အလုဒိၪဎွ့ၩဒိၪလၧအ၀့ၫအဂး ဒဲၦကိၭဂၩဒ့ၭအဂးနီၪလီၫ.

ဘၪလဖၧၫ့ဖၧၫ့ ၦၡၩလၧဆၧဘိၪ့ဆၧဘၩအဂူၫဂၩလဖၪ အၪ့စံၭအၪ့စၪ့ဆၧလၧပဆၧဆူဆၧနဲၩအဂဲးလီၫ. ပထံၩ၁ိၭ Muslim  လဖၪ အၪ့စၪ့ပၧၩဘၪထွ့ၫလၧ ယ့ၫရှူၬအတခ့ၭမွဲကဆါယွၩအဂဲး, ဒဲစံၭ၀့ၫ, “ယ့ၫရှူၬစံၭလၩ့ဒၪအ၁ၭလၧအ၀့ၫ မွဲကဆါယွၩနီၪ အီၪလၧလံၬဆံၫ့ဎံၪဖၧၩ့အလးခီၫခီၫလဲၪ,” ဒဲ “ဘၪမွဲနီၪန၁ံၪစံၭလၧ ကဆါယွၩလဂၩဎးအီၪလၧအနးခီၫ့၁ၧၫ့ဂၩဘဲၫ၁့ၪလဲၪ.” ဆၧအၪ့စၪ့လဖၪနီၪ ဖျီၪဘဲၫ၁ိၭဆၧချဲၩ့ထၪ့ဒၩဆၧလါနၫ့ဂ့ၩ, အ၀့ၫ၁ံၪအ၁ၭခံဖၧၩ့ဆၧမွဲဆၧတီၩမိအီၪ၁ူၪ အီၪဘံၪ့၀့ၫ၁့ၪနီၪ ပလီၩဘၪအ့ၬ. ပကဘၪမၩဆၧလမံၩ့ဒၪနီၪ မွဲဆၧဖ့ၪနဲၪစံၭဆၧၫ့ ထဲၩ့ဂ့ၩဂ့ၩဘၪဘၪလီၫ.

`ဖီ မၭ၁ုၫ ၂၆း၅၆; မၩဆၧ ၁၇း၁၁; ၁ကီရံၫ့ ၁၅း၃ ဒဲ ၂ထံမ၁ံၫ ၃း၁၆. လံၬဆံၫ့ဎံၪအဆၧၫ့လဖၪယီၩ ဒုၭနၪ၁့ၪပၧၩယ့ၫရှူၬအဆၧစံၭဆၧၫ့ ၦ၁့ၪလံၬဖိၪလဂၩလၧ လုကၭ ၁၀း၂၆ ဖၧၩ့နီၪဘဲၫ၁့ၪလဲၪ.`

လချုၭစံၭဆၧၫ့၀့ၫဒံၭဘၪနီၪ ယ့ၫရှူၬအၪ့ဎၬအ၀့ၫအဆၧ၁့ၪယၫအီၪအလး နီၪလီၫ. ယ့ၫရှူၬစံၭ, “လံၬလၧဆၧမၪလူၬအဖၧၩ့နီၪ, ဆၧကွ့ၭ၀့ၫဘဲၫ၁့ၪလဲၪ, နဖီဘၪဘဲၫ၁့ၪလဲၪ” (လုကၭ ၁၀း၂၆). ယ့ၫရှူၬဖ့ၪနဲၪဆၧမၩလိၪအဖျီၩ့လၧ    အကၧၩ့ဒိၪ၀့ၫနီၪလီၫ. လၧပခိၭနၪဒၪ ၦၡၩလီၩအ့ၪပၧၩဆၧအလးနီၪ, ပကြၨၭဖီ ယိထံၫယွၩအလူအထၫအဆၧကွ့ၭထၬအ၁ၭနီၪ လၧပနၫ့ဆါဒၪပ၀့ၫလီၫ. ဆၧစံၭဆၧၫ့နီၪအီၪ၀ဲၩလၧလံၬဆံၫ့ဎံၪဖၧၩ့နီၪယူၭ, ဒဲ၁ၭမုဆံၫ့ဎံၪမိမၩဆၧလၧပ၁ၭဖၧၩ့ မိထိၪဂုထိၪဂဲၩပၧၩ ဆၧလၧပကြၨၭမၩအဂးနီၪလီၫ.

ကဆါယွၩဖ့ၪလၫ့ပၧၩအလူအထၫလီၫ. ထီးနီၪ, ပဒၪန့ဘၪဆၧမွဲဆၧတီၩ ထီးအလူၬလၧပကြၨၭ၁့ၪယၫလၧပ၁ၭမၧၫ့အဂး, လၧပဘၪဖ့ၪလၫ့ထဲၩ့ၦဂူၫဂၩ အဂး, ဒဲမွဲဆ့လၧပမိ “န့၁ၫဘၪ၁ၭမၧၫ့အဆိၩဆိၩအကၠၪကၠၪ” အဂးဆ့လီၫ. ဆၧနီၪမွဲဆရၫ၁ီၪ့လိၪဆၧအဖျီၩ့ (မသူန), မွဲဆရၫလီၩလၩ့လၬလၩ့ဆၧအဆၧမၩဖျီၩ့ (မသူန) ဆ့လီၫ. အထုၬနီၪပမိလ့ၩထီၩ့စိၩလၧ ဆၧမွဲဆၧတီၩအလးနီၪလီၫ. “နလူနထၫနီၪ မွဲမ့ၪဒိၩ့လဖျိၪ့လၧခၪ့အဂး ဒဲဆၧဖၩ့လဖျိၪ့လၧယဖၧၩ့၁ၭအဂးလီၫ” (အၪ့အူၭ ၁၁၉း၁၀၅).  လံၬဆံၫ့ဎံၪလဆၧၫ့နီၪ မွဲန့ၫထၩလမံၩ့လီၫအ့ၬ, အနီၪ မွဲဆ့ဆၧမွဲဆၧတီၩအဆံၫ့, ဖ့ၪနဲၪပၧၩကဆါယွၩအလူအထၫ ဒဲအဆၧလုဒိၪလၧ ၦဆူနဲၩဆၧဖိၪ၁ံၪအဂးလီၫ.

ယ့ၫရှူၬ, ယွၩအလူအထၫမၩန့ထၪ့ၦၡၩအခံးအဂၩ့, ဖ့ၪနဲၪထဲၩ့ဒၪပၧၩ လၧလံၬဆၧကွ့ၭအ၁ၭလီၫ. ပကြၨၭ၁့ၪယၫလံၬဆံၫ့ဎံၪမွဲဆၧအကၧၩ့ဒိၪဒဲပဘၪအီၪပဲၩခွံၬၦၡၩအဆၧဆီၫ့မီၪ့၁ံၪလဖၪ လၧအမၩဆံၭလၩ့ၡၩလၩ့ ပဆၧနဲၩလဖၪအဂးနီၪ အထိးအ၁ၭအီၪဘဲၫ၁့ၪလဲၪ.