---
title:  ဆၧအၪ့မၧၫ့လၩ့လၧၦယနဲၩ့ယဎီၩ့အအီၪ
date:   11/11/2023
---

### ဖီလနွ့ၫယီၩအဂးဆၧမၩလိၪ
လု ၁၀း၂၅-၃၇;  ၂ထံ ၃း၁၆;  ယ့ ၂း၁၇-၂၂;  မၭ ၂၂း၃၇-၄၀;  လ့ ၅း၁၄;  မဲ ၆း၆-၈.

> <p>၁နိၫထီၫ့</p>
> “အ၀့ၫနီၪချဲၩ့ဆၧၫ့ဆၧ, စံၭ၀့ၫ, အဲၪယွၩနကဆါလၧန၁ၭထၧၫ့ဖျိၪ့ ယၫ, ဒဲလၧန၁ၭၡီၩ့ထီးအလူၬ, ဒဲလၧန၁ၭကိၪ့၁့ၪထီးအလူၬ, ဒဲလၧနဂဲး နဘၭထီးအလူၬဆံၭ. အဲၪၦလၧနနဲၩ့ထံၭ ဘဲၫနနၫ့ဆါဒၪန၀့ၫအ၁ိၭနီၪဆံၭ” (လုကၭ ၁၀း၂၇).

ပ၁့ၪယၫလံၬဆံၫ့ဎံၪအဆၧၫ့ (လုကၭ ၁၀း၂၇) ယီၩကိၭဂၩဒ့ၭလီၫ. အ့ၪပစံၭ ပအဲၪယွၩဒဲပလခိၭနၪဖိၬထွ့ၫဘၪအ၀့ၫနီၪ မိကဲၪထၪ့ပမၩဘၪဒၩ့ဆၧလီၫ. ပဆီၫ့မီၪ့လၧပအဲၪယွၩ, လါနၫ့ဂ့ၩဆၧအဲၪနီၪဖျီၪထၪ့လၧပဆၧအီၪမၧၫ့လနံၩဘၪ လနံၩအဖၧၩ့ဘဲၫ၁့ၪလဲၪ. ဆၧနီၪမိဘၪအီၪလၧပ၁ၭအဆၧအုၩ့လၩ့အလၧၫ့အဎွ့ၩၪ လၧ၁ၭ, လၧ၁ၭၡီၩ့, လၧမိၡါ, ဒဲလၧဆၧဆီၫ့မီၪ့ဖၧၩ့ထီးအလူၬ- ကိၭနံၩဒ့ၭလီၫ. ပအဲၪကဆါယွၩနီၪ ပစံၭ၁့ၪကိၭဂၩဒ့ၭလီၫ. လါနၫ့ဂ့ၩကၪ့ၡၧၫ့ (၁ၭလၧအ၁့ၪယၫ ဆၧ) အဆၧဂဲၩဆၧ၀ၭနီၪ အကၧၩ့ဒိၪ၀့ၫဒၪဆ့လီၫ.

ဘဲၫပဆၧအဲၪယွၩနီၪ အကၧၩ့ဒိၪ၀့ၫအ၁ိၭ, ကဆါယွၩနီၪ, အဲၪဒိၭလၧပအဲၪ ဘၪၦဂူၫဂၩဆ့လီၫ. ဆၧလၧပအဲၪၦဂူၫဂၩနီၪ ထုၭဖျီၪဖၩ့ခ့ၬထဲၩ့ပဆၧအဲၪကဆါယွၩ, ဒဲအနီၪမွဲဆၧအဲၪအခံးအဂၩ့အလၩ့ထံးလီၫ. ၁ယီဟၫ့ ၄း၂၀ စံၭ၀့ၫဒၪ “ၦလဂၩအ့ၪစံၭ၀့ၫ, ယအဲၪယွၩနီၪတၭ, အ့ၪမ့ၬလဲၩအထၧၫ့ဖု၀ဲလဂၩနီၪ မွဲအချဲၩ့ ဘျံၭချဲၩ့ဘျၪဆၧလီၫ. အဂဲးဘဲၫယီၩ ၦလၧအလအဲၪဘၪအထၧၫ့ဖု၀ဲလၧအဒၪဘၪ ၀့ၫနီၪ, မွဲအမိအဲၪယွၩလၧအလဒၪဘၪ၀့ၫနီၪမိ၁့ၪဘဲၫ၁့ၪလဲၪ.” စပီလူၫလီၩ၀့ၫဒၪ ဆ့လၧ ဂလ့ၡၫ ၅း၁၄ ဖၧၩ့နီၪ, “အဂဲးဘဲၫယီၩဆၧမၪလူၬထီးအလူၬ လၧၫ့ထၪ့ ဎွ့ၩထၪ့လၧဆၧချဲၩ့လထံၪယီၩအဖၧၩ့, အဲၪၦလၧနနဲၩ့ထံၭ ဘဲၫနနၫ့ဆါဒၪန၀့ၫ အ၁ိၭနီၪဆံၭ.”