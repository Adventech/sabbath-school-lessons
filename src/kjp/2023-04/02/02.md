---
title:  ၁ၧၫ့ဂၩလဂၩဎးကဆါယွၩၪဆၧမၩအအၪ့မၧၫ့လၩ့ဆၧအခၪ့ထံၭခၪ့ဎၧၩ့
date:   08/10/2023
---

ဆၧမၩယွၩအဆၧအၪ့မၧၫ့လၩ့ဆၧနီၪ, ကဆါယ့ၫရှူၬအီၪ၀့ၫဒၪလၧ လံၬဆံၫ့ဎံၪအခၪ့ထံၭဒဲအ၁ၭကျၩ ဘဲၫဆၧထိးထဲၩ့တၩ့ထဲၩ့အဖၧၩ့၁ၭနီၪ မွဲန့ၫဒၪလၧ အ၀့ၫဒၪအကၠီၩ့နီၪလီၫ. အ၀့ၫအနၫ့ဆါဒၪ၀့ၫ ထုၭဖျီၪထၪ့၀့ၫဒၪဒဲစံၭ၀့ၫ, “ယ၀့ၫ ဒၪယီၩ ယမွဲဖၧၩ့၁ၭ, ဒဲဆၧမွဲဆၧတီၩ, ဒဲဆၧမၧၫ့လီၫ. အ့ၪလမွဲဘၪလၧယၧၩယီၩ ၦထီၩ့လၧဖါအအီၪနးဂၩအ့ၬ” (ယီ ၁၄း၆). ကဆါယ့ၫရှူၬဒုၭနၪ၁့ၪပၧၩလၧ ကဆါယွၩ၁ၧၫ့ဂၩလဂၩဎး အဆၧပၧၩ့လးမိထုၪ့နီၪ မွဲဒၪကဆါယ့ၫရှူၬအဆၧမၩ (mission) နီၪလီၫ.

ကဆါဎရံၬမၩဆၧထီးအလူၬနီၪ မွဲဖါကဆါယွၩအီၪလၧမူၭခိၪအဂး, ဒဲအီၪဂဲၫလၧဖါကဆါယွၩနီၪအအီၪဆ့လီၫ (ဖီ ယီဟၫ့ ၄း၃၄; ယီဟၫ့ ၅း၃၀; ယီဟၫ့ ၁၂း၄၅). လါနၫ့ဂ့ၩ, ပကြၨၭနၪ့ထၪ့၁့ၪယၫလၧ ယ့ၫရှူၬအဆၧမၩနီၪ ဂဲၫကဲၪထၪ့ လၧအ၀့ၫဂဲၫလၩ့လၧဂၪ့ခိၪယီၩလီၫနီၪမွဲအ့ၬ. အ၀့ၫဒိၭန့ဆၧမၩနီၪ လၧဖါကဆါ အအီၪ ခီၫလၧဂၪ့ခိၪယီၩလချုၭအီၪဒံၭဘၪနီၪလီၫ (ထိၪဎီၩ့လၧ အ့ဖစၧၭ ၁း၄; ၁ပံတၧၫ ၁း၂၀).

မွဲဆၧနီၪတၭ, ကဆါယွၩကိၪ့ဆိၫ၀ဲၩဆၧ (planned) လၧအမိဂဲၫထီၩ့စိၩ လၧၦၡၩဆၨၩအအီၪနီၪ ခီၫလၧဂၪ့ခိၪယီၩလချုၭအီၪဒံၭဘၪနီၪ, ဒဲအ၀့ၫမိမၩထၪ့ ဘၭအဆၧထိစိၩအဂးနီၪ ကဆါယ့ၫရှူၬဂဲၫလၩ့၀့ၫဒၪလၧ ၦၡၩဆၨၩ၁ံၪအဖးဖီၩ့ (သမိုင်း) ဆၧမၩအ၁ၭလၧဆၧလ့ၩခၫ့ဖျီၫ့အဖၧၩ့နီၪလီၫ.

ဖိၪခွၫကဆါယွၩတဲၩ့လၩ့ဂၪ့ခိၪယီၩ (ယီဟၫ့ ၁း၃) ဒဲ “မွဲထီးအမုအလၩဘၪ နီၪ” (ဂလ့ၡၫ ၄း၄), ကဆါယွၩနဲၪဖျီၪအဆၧအဲၪ ခၫ့ဖျီၫ့လၧအ၁ိၫ့လၩ့စိၩအဖိၪခွၫ နီၪလၧဂၪ့ခိၪယီၩ (ယီဟၫ့ ၃း၁၆, ၁၇) နီၪလီၫ. ဖိၪကဆါဂဲၫလၩ့, ထိး၁ံၫအ၁ၭ လၧထုၪ့စူၪယၫလီၩ့, ဒဲမၩနၧၩ့ခွံၬဆၧ၁ံၫနီၪလီၫ. လၧဖါကဆါယွၩ၁ိၫ့လၩ့ဆၧ အခၫနီၪ, ၁ၭမုဆံၫ့ဎံၪဂဲၫလၩ့၀့ၫဒၪဆ့ (ယီဟၫ့ ၁၄း၂၆; ယီဟၫ့ ၁၆း၇), ဂဲၫဒုၭ၁့ၪ ယၫထံၫကျၩဆၧလၧဂၪ့ခိၪယီၩ (ယီဟၫ့ ၁၆း၈-၁၁), ဒဲဘိၩ့ယီၩဆ့ ဒုၭနၪ၁့ၪ မၩထွ့ၫ၀့ၫဒၪ ဖါကဆါဒဲဖိၪကဆါအဆၧမၩနီၪ, ခၫ့ဖျီၫ့လၧဆၧထိၪဂုထိၪဂဲၩဒဲ ဆၧဖ့ၪဂဲးဖ့ၪဘၭ ယွၩအၡၩခမျၧးလၧဘၪဆၧဖျါလၩ့လၧအဆၧမၩအဂးလဖၪနီၪ လီၫ (ယီဟၫ့ ၁၄း၂၆; ယီဟၫ့ ၁၆း၁၃, ၁၄).

`ဖီ ယီဟၫ့ ၂၀း၂၁, ၂၂. ဆၧမၩအၪ့မၧၫ့လၩ့ဆၧ (mission) နီၪ, အီၪကဲၪထၪ့လၧဖါကဆါ, ဖိၪကဆါ, ဒဲ၁ၭမုဆံၫ့ဎံၪအအီၪ ဒဲမိဒုၭဖျီၪထၪ့ ၀့ၫလၧပဆၧမၩနီၪ ပကြၨၭအၪ့ဎၬနၪ၁့ၪဘၪဘဲၫ၁့ၪလဲၪ.`

ဆၧချဲၩ့ “trinity” “ထြံနံထံၫ” နီၪ ပလဒၪဘၪလၧလံၬဆံၫ့ဎံၪအဖၧၩ့ လါနၫ့ဂ့ၩ, ယွၩအဆၧမၩလဖၪအီၪ၀့ၫဒၪလၧ ၁ၧၫ့ဂၩလဂၩဎး အဆၧထိးအ၁ၭအီၪ ၀့ၫအၪမၬလီၫ. အ့ၪပစံၭအဒီၩ့နီၪ, လၧဆၧဂဲထုၪ့မၧၫ့ထၪ့ထဲၩ့ဂီၩ့, ကဆါဎရံၬ လိဖျီၪထၪ့အ၁ၭလၧအထံၩအဖျဲ၁ံၪအအီၪနီၪ, ဒဲအုၩ့လၩ့ဆၧလၧအချဲၩ့ဖၧၩ့နီၪ, “ယိခွါ, ယအၪ့မၧၫ့ယဖါအဆၧစံၭ၀ဲၩနီၪ, လၧန၁ံၪအအီၪလီၫ. မွဲလါနၫ့ဘိၩ, ဆၧလချုၭဒုၭအီၪထၪ့ဒံၭဘၪန၁ံၪလၧ ဆၧအစီၩ့အမၩ့လၧထၭနီၪ, အီၪဒၪခလူၬလၧဒိၩ့ ဖၧၩ့ဆံၭ” (လုကၭ ၂၄း၄၉). ထီးယီၩပဒၪဘၪဆၧမၩအ၁ၭတၡါ လၧ၁ၧၫ့ဂၩ လဂၩဎးကဆါယွၩအဆၧမၩ လၧလံၬလဖျီၩ့အဖၧၩ့ယီၩလီၫ. ဖါကဆါယွၩအဆၧ အုၩ့လၩ့, ဖိၪကဆါယွၩအဆၧထိးအ၁ၭ လၧဆၧအုၩ့လၩ့လၧၫ့ထၪ့ဎွ့ၩထၪ့အဂး, ဒဲ၁ၭမုဆံၫ့ဎံၪအဆၧဂဲၫလၩ့အီၪ၀့ၫနီၪလီၫ (ဖီ လုကၭ ၃း၁၆; မၩဆၧ ၁း၄, ၅, ၈).

ပမၩလိၪဘၪဆၧမၩအၪ့မၧၫ့လၩ့ဆၧယီၩ မွဲလၧၦၡၩအအီၪအ့ၬ. မွဲလၧ ၁ၧၫ့ဂၩလဂၩဎးကဆါယွၩအအီၪလီၫ. ဆၧဘဲၫနီၪ, လကဲၪထၪ့ဘၪအီၪအ့ၬလီၫ.

ဖါကဆါ, ဖိၪကဆါ, ဒဲ၁ၭမုဆံၫ့ဎံၪကဆါနီၪ မၩဎုၬဆၧလၧဆၧထိး ထဲၩ့တၩ့ထဲၩ့၁ၭမု၁ံၪလမံၩ့ဎးလီၫ. ဘၪမွဲနီၪ ဆၧမၩမုၬပ၁ၭဒိၪဒိၪအၪအၪ လဲၪ.