### အီၪပထုၬခွံၬဆၧချဲၩ့ဒဲမၩဆၧလမံၩ့မံၩ့

လၧ Adventist မဲၭကဇံၩ့လဘံၪ့အဖၧၩ့ ၡါဒီၩ့အီၪလရှွ့စံၭဆၧလၧ ဖံၬလၩ့လၧၩ့လၧအလၩ့၁ၭမဲၪ၁ၭဖျဲၩ့အဂးလီၫ. ထီးမွဲၦၡၩလ့ၩခၫ့ထ့ၬဆၧလးနီၪ အ၀့ၫ၁ံၪလၩ့ထ့ၬလၧဖံၬလၩ့လၧၩ့နီၪအဖၧၩ့, ဒဲအ၀့ၫမိ၁ံၫထီကိၭၡၭအလူလဖၪနီၪ ဂၧၫ့၀့ၫထီၩ့စိၩလၧတ၀ၫ့အနဲၩ့အဎီၩ့နီၪ, လၩ့၁ၭမဲၪ၁ၭဖျဲၩ့၀့ၫဒိၪမၬလီၫ.

ၦၡၩ၁ံၪကိၭဆၧအီၪကီၪ့ လၧတ၀ၫ့ဖၧၩ့ဒဲကၩ့ကၩဎိၭလၩ့ဆၧဂဲးနီၪခိၭမၬခိၭမၬ လီၫ. အ၀့ၫ၁ံၪထုၭထၪ့ဆၧဖ့ၪကိၪ့အမံၩ့မံၩ့အဘျၩ့ဘျၩ့, လါနၫ့ဂ့ၩ ဆၧမၩကဲၪထၪ့ နးမံၩ့အ့ၬ. အနံၪ့လဖၪလ့ၩဖီၩ့၀့ၫ, ဒဲချဲၩ့ကၩ့ကၩဎိၭလၩ့ဒၪလၧဆၧဂဲးနီၪဘိၩ့ဒံၭ. ၦလၧအနဲၩ့အဎီၩ့ဒဲၦမွံၩလၧအယဲၩ့ဆ့ဂဲၫထီၩ့၀့ၫ, စူၭကီၪ့ကျိၪစ့ၩလၧဆၧနီၪအဂး, လၧခဲၫ့ထဲၩ့ အ၀့ၫ၁ံၪ၁ုၪ့ထၪ့တၨၭဒူၭလဖျိၪ့လၧအလူဘံၪ့ (soundproof) လၧဆၧအီၪကီၪ့ကၩ့ကၩဎိၭလၩ့ဆၧအဂးလီၫ. အ၀့ၫ၁ံၪနါဂၧၫ့လၧၩ့ဘၪၦၡၩမိ၁ံၫထီ လဖၪကိၭၡၭထၪ့အလူနီၪလၧၩ့အ့ၬ. လါနၫ့ဂ့ၩ လၧၦဘၪကၪဘၪဂဲၩလဖၪအဂး နးဂၩအ့ၬ, နးမံၩ့အ့ၬ. အ၀့ၫ၁ံၪချဲၩ့ဒဲကၩ့ကၩဎိၭလၩ့ဒၪဆၧဘဲၫနီၪလီၫ. 

မး၁ံၫနံၩဆၧမၩလိၪလး, Sabbath School Class လဖၪလၧပဆၧအီၪ ကီၪ့ဖၧၩ့ယီၩ ကြၨၭမၩအ၁ၭဘဲၫၦၡၩ၁ံၪအအီၪလၧတ၀ၫ့အဖၧၩ့နီၪနးဂၩအ့ၬ. ပအဲၪဒိၭဘၩဆိၪဖၪဎိၭလၩ့, ဆီၫ့မီၪ့အၪ့ဎၬဎိၭလၩ့, ဒဲအၪ့နၩ့ဘဲၩ့ဖၭၡီၩ့ဆၧထီးနီၪလီၫ. လါနၫ့ဂ့ၩ, အၪနဲၪ့အနီၪပမိမၩလၩ့ထံးဆၧလမံၩ့မံၩ့ လၧၦလၧပနဲၩ့ပဎီၩ့အ၁ိၭနီၪလီၫ. ပအဲၪဒိၭမၩၡီၩ့ဆၧလၧပလး၀ၩ့ယီၩ မိကဲၪဆၧအၪ့လဲၩထဲၩ့၁ၭ, ဆၧမၩလၧၫ့ထၪ့ ဎွ့ၩထၪ့ဆၧ, ဒဲပအဲၪဒိၭလၧပကဆါယ့ၫရှူၬဂဲၫထဲၩ့လၩ့လီၫ.

ဆၧမၩလိၪလခွၫထၧၫ့ယီၩ, ဆၧအီၪက့ၪမိထုၪ့မွဲ၀့ၫဒၪ, “လ့ၩစိၩထီးနီၪ ဒဲမၩဆၧလမံၩ့မံၩ့” နီၪလီၫ. ပမိအၪ့ဎၬနၪ၁့ၪဆၧဒီၩ့ထ့ၬအလၩ့ဆၫ့လၧဆၧမၩ အ၁ၭလၧလံၬဆံၫ့ဎံၪဖၧၩ့လဖၪနီၪလီၫ. ပမိအၪ့ဎၬဆၧမၩကဲၪထၪ့ဆၧလၧ ၦဂူၫဂၩ လၧအလမွဲဘၪၦဎရံၬဖိၪလဖၪအကျၩဆ့လီၫ. ဆၧနီၪမွဲဆၧမိမၩဆီၪ့ထၪ့ပဂဲးပဘၭ ဆၧအီၪက့ၪမိထုၪ့ (focus) အမွဲအတီၩ, ဒဲဆၧအီၪက့ၪ၁ၭအမွဲအတီၩ - လၧအမိဒုၭကဲၪထၪ့ဆၧလမံၩ့မံၩ့အၡါမၬနီၪလီၫ.

ပမိမၩလိၪဎုၬဆၧ၁့ၪယၫယွၩအဂဲး ပမိမၩန့ဆၧမၩဎုၬဆၧလၧယွၩအဂဲးနီၪ ဆ့လီၫ. ပမိမၩဂုဆၧလၧဆၧအယီၫနီၪလီၫ. ထီးမွဲပအၪ့ဎၬအၪထၪ့ဘၪလဆၫ့ ဘၪလဆၫ့နီၪ ဆၧထုၭန့ပ၁ၭလဖၪမိအၪထၪ့၀့ၫဒၪဆ့လီၫ. ဆၧထိစိၩနီၪ မိမၩ ဆီၪ့ထၪ့ပၧၩလၧ ဆၧအၪ့ကံၩ့ဘၩဆိၪဖၪဆၧလၧ၁ၭမုဆံၫ့ဎံၪအဆၧမၩဆၧၩ့အဂး လီၫ. ဆၧနီၪမွဲလၧပမိဘၪအၪ့အူၭလၩ့ပ၁ၭ (ချဲၩ့ဎိၭလၩ့၁ၭ) အဂးအ့ၬ, မွဲ၀့ၫဒၪလၧ ပဘၪအၪ့နၩ့လၩ့ထဲၩ့ဆၧမၩအ၁ၭလၧ ဆၧလ့ၩခၫ့ဖျီၫ့အဖၧၩ့နီၪလီၫ. ထီးမွဲပအၪ့နၩ့ လၩ့ဆၧနီၪ, ၦအၪ့ဎၬလၩ့ဎိၭ (ၡီၩ့) ဆၧလဖၪ မိနၪ၁့ၪအၪထၪ့ဒဲထုၭထၪ့လီၩဎိၭလၩ့ အဆၧဆီၫ့မီၪ့လဖၪနီၪဆ့လီၫ. ပမိဒိၭန့အၪထၪ့ဆၧဘၩဆိၪဖၪအဂဲး (လၧၦလဂၩ ဘၪလဂၩအဂးမွဲဂ့ၩ, ဒဲလၧၦထၧၫ့ဖုၫယၫအဂးမွဲဂ့ၩဆ့) နီၪလီၫ.

လၧခဲၫ့ထုၬ, ပအဲၪဒိၭလၧ ၦကိၭဂၩမိနၪ့ထၪ့ထဲၩ့ဘၪဆၧလၧအကြၨၭအီၪက့ၪ လၧအ၁ၭဖၧၩ့ကိၭအဆၧၫ့ထီလဖၪနီၪး လမွဲဘၪန့ၫဆၧဆီၫ့မီၪ့ပျီၩပျီၩဘၪ, ဒဲမွဲ၀့ၫ ဒၪလၧဆၧမၩအ၁ၭလၧယွၩအဆၧမၩလၩ့ထံးနီၪလီၫ. ဆၧဘၪထွ့ၫလိၬ၁ၭမိအီၪ အၪမံၩ့လီၫ. လါနၫ့ဂ့ၩပမိယိထၪ့ထဲၩ့ဆၧလၧလခွၫထၧၫ့အထးဖၧၩ့ယီၩ, မွဲဒၪ ၁ၭမုဆံၫ့ဎံၪအဆၧမၩလၧ ပဆၧကျ့ၭစၨၭအဖၧၩ့လၧကဆါယွၩအမံၩ့ အလၩအဖၩ့ အဂးလီၫ.

Global Mission Centers (ဆၧကိၪ့ယွၩအဆၧမၩလၧဂၪ့ခိၪထၧၫ့ဘံၪ့ ယၫအဂး) လးမိထုၪ့နီၪကဲၪထၪ့လၧအနံၪ့ ၁၉၈၀ နီၪလီၫ. အ၀့ၫ၁ံၪဎိၭဒီၪမၩၡီၩ့၀့ၫ ဘဲၫၦမုနွ့ၫနံၩဆၧအီၪကီၪ့ General Conference အဆၧနဲၪလၩ့အ၁ိၭနီၪလီၫ. လးမိထုၪ့အလးအီၪဎူၫစီၪ့လီၫ. အ၀့ၫ၁ံၪအဆၧထိစိၩနီၪ မွဲမိမၩဆၧၩ့ဆၧအီၪကီၪ့ အဆၧမၩ လၧၦဆူနဲၩဖိၪလဖၪမိလ့ၩဆၧ?မၩဆၧၦလမွဲၦဎရံၬဖိၪ၁ံၪအဂးနီၪလီၫ.လၧၦကွ့ၭလံၬယီၩအထီ, ၦခိၪနါနဲၪလၩ့ဆၧလဖၪ (Directors) နီၪ မွဲ၀့ၫဒၪ ဘၪဆၧမၩဆၧၩ့၀့ၫလၧ Gary Krause (မွဲၦနဲၪလၩ့မၩၡီၩ့ဆၧလၧ ဗိလနညအငျအ Adventist Mission အဂး), Homer Trecartin (ခိၪနါလးလံၩအီၪပွံၭလၧဆၧမၩလဂၩ), ဒဲ Jeff Scoggins (ၦဎိၭဒီၪဆၧနဲၪလၩ့ဆၧလဂၩ) နီၪလီၫ. ၦ၁ံၪလဖၪယီၩ မွဲၦကွ့ၭလံၬ မး၁ံၫနံၩဆၧမၩလိၪ လခွၫထၧၫ့ယီၩအဂးလီၫ. လၧဆၧမိ၁့ၪယၫအၪထၪ့အဂးအၪ့ဎၬလၧ www.GlobalMissionCenters.org နီၪဆံၭ.