---
title:  မၩလိၪအၪထၪ့အဂး
date:   20/10/2023
---

ဖီ Ellen G. White, "The Great Commission," pp. 25-34, ဒဲ "A Seeker for Truth," pp. 131-142, in The Acts of the Apostles.

“ကဆါယ့ၫရှူၬလချုၭထဲၩ့ထၪ့ဒံၭဘၪလၧမူၭခိၪနီၪ, အ၀့ၫမၪလူၬထွ့ၫ အထံၩအဖျဲ၁ံၪလဖၪ လၧဆၧဖံၭဆၧမၩအဂးလီၫ. ယ့ၫရှူၬစံၭလၧ အ၀့ၫ၁ံၪမွဲၦလၧ မိဒုၭဂုးခၧၫ့ထၪ့ကဆါအဆၧဘၪ၁ၭ, လၧအဖ့ၪလၫ့ထးဂၪ့ခိၪယီၩ လၧ၁ၭမၧၫ့ အဆိၩအကၠၪအဆၧလုဒိၪဎွ့ၩဒိၪနီၪလီၫ. စံၭ၀့ၫဒၪန၁ံၪမွဲဆၧထိးအ၁ၭလဖၪ (witnesses) လၧယဂး, ယဆၧဖ့ၪလၫ့ယ၁ၭလၧဂၪ့ခိၪယီၩလီၫ. န၁ံၪဒၪဘၪယူၭယဆၧမၩန့အ့ၪ ၦအံၫစရ့လၭဖိၪ၁ံၪအဂးလဖၪယူၭ. ယၡၩခမျၧး၁ံၪလဂဲၫထဲၩ့ ဘၪလၧယအီၪလါနၫ့ဂ့ၩ, ၦလုဆၧအခိၪလဖၪဒဲခိၪနါလဖၪ မၩအၧၩ့မၩ၁ၫ့ဆၧလၧ ယၧၩလါနၫ့ဂ့ၩ, အ၀့ၫ၁ံၪမီၪ့ဘံၭခွံၬ (လထိးဆၧၫ့ဘၪ) ယၧၩလါနၫ့ဂ့ၩ, အ၀့ၫ၁ံၪ ဒိၭန့ဘၪအဆၧၫ့အထီ (ထးဂ့ၩထီဘၪ) လၧမိထိးဆၧၫ့ဘၪယွၩအဖိၪခွၫန့၁့ၪဒံၭ ဆ့လီၫ. န၁ံၪဒၪဘၪယူၭ ကယဲၦလၧအဂဲၫထဲၩ့လၧယအီၪ လၧဆၧနီၫ့ယါလၩ့ထဲၩ့ အ၁ၭလဖၪနီၪ ယထိးဆၧၫ့ပျီၩအ၀့ၫ၁ံၪယူၭလီၫ. ၦလၧအဂဲၫထဲၩ့လၧယအီၪလဖၪ နီၪ ယဒုၭထဲၩ့ထဲၩ့အ့ၬ. န၁ံၪ, မဲွယထံၩယဖျဲလဖၪ, ယဖ့ၪလၫ့ဆၧယၫ့၁ုၪ့ယၫ့၁ၭ အဆၧပရၧၫ့ယီၩလီၫ. န၁ံၪမိဘၪဖ့ၪလၫ့စိၩလၧ ၦယုဒၫဖိၪ၁ံၪဒဲၦဆၨၩဂူၫဂၩ၁ံၪနံၫဖုၫလူၬအအီၪလီၫ - ၦအံၫစရ့လၭဖိၪ၁ံၪအအီၪနီၪ, အဂုခိၪ, ဒဲထီးခိၬနီၪ လၧၦဆၨၩ၁ံၪလဖၪ, ၦအလၨ၁ံၪလဖၪ, ဒဲၦခမျၧး၁ံၪလဖၪအအီၪဆ့နီၪလီၫ. ၦလၧအဆူအနဲၩဆၧလဖၪထီးအလူၬနီၪ မိအီၪၡီၩ့၀့ၫဒၪလၧ ဆၧအီၪကီၪ့လဖုၫဎး လမံၩ့ဎးအဖၧၩ့လီၫ.” Ellen G. White, The Acts of the Apostles, pp. 27, 28.

ဆၧဖ့ၪလၫ့အလူနီၪ ထံၫကျၩ၀့ၫမၬလီၫ. “လ့ၩဘီၪ, ဒုၭကဲၪထၪ့ၦကိၭဆၨၩ ဒ့ၭ၁ံၪ လၧဆၧအထံၩအဖျဲ . . . လၧဂၪ့ခိၪချိၫ့ယီၩထီးအလူၬလီၫ” (မၭ ၂၈း၁၉).

“ဆၧ၁ၭထိၬအပရၧၫ့အဆၧမၩနီၪ မွဲကဆါဎရံၬအဘၩ့မုးထၧၫ့ဘံၪ့ယၫ အဆၧမၩလီၫ. အထံၩအဖျဲလဖၪနီၪ မိဘၪမၩဆၧလၧ၁ၭမုအဂးလူၬ၁ုၪ့လူၬ၁ၭဆ့ လီၫ. အ၀့ၫ၁ံၪမိဘၪအီၪခိၭၦမိဂဲၫလၧအ၀့ၫ၁ံၪအအီၪအ့ၬ, အ၀့ၫ၁ံၪမိဘၪလ့ၩစိၩ ၀့ၫဒဲ ဘၪဖ့ၪလၫ့အဆၧပရၧၫ့လဖၪနီၪလီၫ.” Ellen G. White, The Acts of the Apostles, p. 28.

“လၧဂၪ့ခိၪယီၩ ၦမိထိးဆၧၫ့ယွၩအဘၩ့အမုးအီၪအၪနဲၪ့ပဆီၫ့မီၪ့ဒံၭနီၪလီၫ. လၧဂၪ့ခိၪအဆၧခံၭအကျၩ ကဆါယွၩအလိးလုဒိၪလဖၪ (jewels) အီၪအၪမၬ, လၧအခ့ၫအၡၩ၁ံၪမိဘၪလ့ၩစိၩ၀့ၫနီၪလီၫ. ၦလၧမိဆၧၫ့ထုၪ့လၧဎရံၬအဂးနီၪ အီၪလၧဆၧလးကိၭစီၪ့ဒ့ၭလီၫ. ၦမိအီၪက့ၪလုဒိၪယွၩအဆၧကိၪ့၁့ၪ အၪနဲၪ့ဂၪ့ခိၪအခိးအလၩနီၪ, ဒဲမိအီၪတီၩလီၩ့ဆိၬထၪ့ယွၩအဆၧဖၩ့လဖၪနီၪ အီၪ၀့ၫအၪမၬ. . . ၦ၁့ၪယၫလၧစပံတၧၫအဆၧမၩအဖျီၩ့နီၪ, မွဲကဆါယွၩအဆၧကိၪ့, မွဲ၁ၭမုအဆၧလိၫဘၪ, ဘဲၫယွၩအလၩအဖၩ့အဂးစံၭ၀့ၫ, “ကဆါယွၩနီၪ မွဲလၧၦဆၨၩဂူၫဂၩ မိဒိၭန့ဆၧနီၫ့ယါလၩ့ထဲၩ့ဒဲမိန့ဘၪ၁ၭမၧၫ့အဂးဆ့လီၫ.” ထီးဆၧဂဲးလိၬ တ့ၭလိၬလအီၪလၧၩ့ဘၪနီၪ ဆၧစ့ၩရၫ့ဖၨၪထီၫ့ (လတီၩဘၪ) လဖၪလၩ့မါခွံၬ၀့ၫ, ဒဲဆၧအီၪက့ၪစဲၪ/ဆၧပဒၩ့ (ခွဲခြားမၤ) လၧအအီၪလၧအခၪ့ထံၭလဖၪဂၭဂီၩ့ခွံၬ၀့ၫ, ဒဲဖၧၩ့၁ၭ၀ဲထၪ့အ၁ၭလၧ ဆၧလီၩလၩ့လၬလၩ့ဆၧ၁ၭထိၬအပရၧၫ့ လၧၦဆၨၩဂူၫဂၩ (ၦလခီၫဘၩ့မုး) အအိၪနီၪလီၫ.” Ellen G. White, The Acts of the Apostles, pp. 140-142.