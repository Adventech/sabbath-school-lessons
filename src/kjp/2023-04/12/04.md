---
title:  စမီၫဒကၫအဆၧထိးအ၁ၭလူတီၩ
date:   19/12/2023
---

စမီၫဒကၫဒဲနးအ့စတၧၫနံၫဂၩယီၩ အီၪဂုဆၧလၧထံၫခးဖၧၩ့လါနၫ့ လယံၬလမီဘၪအ၀့ၫ၁ံၪဘၪ ဆၧၫ့ယၫထဲၩ့ဆၧကၪဆၧဂဲၩနီၪလီၫ. စမီၫဒကၫ အကၠီၩ့ ဆၧကၪဆၧဂဲၩကဲၪထၪ့နီၪလီၫ.

`ဖီထဲၩ့ အ့စတၧၫ ၃း၁-၁၅. မွဲဆၧနီၪကဲၪထၪ့လဲၪ, မွဲဘၪနီၪလဲၪ.`

စဎွၩအဟၭရှၤၫအံရၧၭဆိၬထၪ့ထီၫထဲၩ့စဟၫမၫ့ဒိၪဒိၪလ့ၬတၭ ၦၡၩကိၭဂၩ ဘၪၡီၫ့လၩ့ အခိၪလၧအ၀့ၫအမ့ၬယၫလါနၫ့ဂ့ၩ “စမီၫဒကၫလဂၩၡီၫ့လၩ့၀့ၫအ့ၬ, ဘိၪ့ထၪ့ဘၩထၪ့၀့ၫဆ့အ့ၬ” (အ့စတၧၫ ၃း၂). လံၬဆံၫ့ဎံၪလလီၩဖျီၪထၪ့ထံၪထံၪ ကျၩကျၩလါနၫ့ဂ့ၩ ၦ၁့ၪယၫထဲၩ့ဂ့ၩဂ့ၩလ့ၬနီၪလီၫ (၅မိစ့ၭ ၂၅း၁၉).

ၦအီၪလၧနီးဖၧၩ့လဖၪ အၪ့စၪ့ထဲၩ့စမီၫဒကၫဘၪဆဲၫ့လၧအ၀့ၫလၡီၫ့လၩ့ အခိၪဘၪလၧစဟၫမၫ့အမ့ၬယၫအဂဲးနီၪတၭ, စမီၫဒကၫစံၭဆၧၫ့ထဲၩ့အ၀့ၫ၁ံၪ အ၀့ၫမွဲၦယုဒၫဖိၪအကၠီၩ့နီၪလီၫ (အ့စတၧၫ ၃း၃, ၄). အ၀့ၫထိးအ၁ၭမွဲလၧ အ၀့ၫဘိၪ့ထၪ့ဘၩထၪ့ဒၪယွၩ ဆၧတဲၩ့လၩ့ကဆါအကၠီၩ့နီၪလီၫ.

“စဒၫ့နအ့လၭဒဲအ၁ိၭ၁ၧၫ့ဂၩဒဲစမီၫဒကၫ၁ံၪလဖၪယီၩ ဒုၭဖျီၪထၪ့အ၀့ၫ၁ံၪ အဆၧဖၩ့လၧ ၦလခီၫဘၩ့မုးအကျၩနီၪလီၫ. လၩ့ဆၫ့ဒၪဆၧလၧၦလခီၫဘၩ့မုး စဎွၩ၁ံၪအလးဆီၩ့ဆီအမ့ၬယၫ ဒဲဆၧစ့ၩရၫ့တီၩဆၧအမ့ၬယၫ အ၀့ၫ၁ံၪအလူတီၩ ၀့ၫလၧယွၩအဂးနီၪလီၫ.” Ellen G. White, Advent Review and Sabbath Herald, May 13, 1884.

လၧခဲၫ့ထဲၩ့နီၪ စဟၫမၫ့အဲၪဒိၭမၩဂၭဂီၩ့ခွံၬၦယုဒၫဖိၪ၁ံၪအကၠီၩ့ အ၀့ၫလီၩထဲၩ့ စဎွၩအဟၭရှၤၫအံရၧၭ “နဘၩ့နမုးအ၀ၩ့ထီးအလူၬလဖၪအဖၧၩ့နီၪ, ၦအဆၨၩအီၪ ၀့ၫလဆၨၩလၧအဎွံၪဖၭလိၬအ၁ၭ လၧၦခမျၧး၁ံၪအကျၩဎံၩ့ဎံၩ့လ့ၬလီၫ. တၭအ၀့ၫ၁ံၪအထူၫအရှူၫလဖၪလၩ့မဲၩလၧၦခမျၧး၁ံၪကိၩဂၭဒ့ၭ, တၭထီးန့စဎွၩ အလူနီၪဆ့အ့ၬ” (အ့စတၧၫ ၃း၈). ၦလၧလခိၭနၪဘၪစဎွၩအလူဒဲလလီၩ့ဖိၬထွ့ၫ ဘၪဆၧအထူၫအရှူၫဘၪလဖၪ ဘၪဆၧမၩ၁ံၫမၩဆၫဘၪပၨၩ့နီၪလီၫ.

`မုလနံၩယီၩ အ့ၪမွဲၦဘၪထိးမၩခွါဘဲၫစမီၫဒကၫယီၩတၭ, ပကမၩဆၧၫ့, စံၭဆၧၫ့ထဲၩ့ဘဲၫ၁့ၪလဲၪ.`