---
title:  ကဆါယွၩလၧအဆိၫ့အီၪလၧပ၁ိၭ
date:   02/10/2023
---

`ဖီ ၁မိစ့ၭ ၁၇း၇; ၁မိစ့ၭ ၂၆း၃; ဒဲ ၁မိစ့ၭ ၂၈း၁၅. ကဆါယွၩ အဆၧအုၩ့လၩ့မိထုၪ့ လၧစအၫဘြဟၫ့ဒဲအချံၫအ၁ၪလဖၪနီၪ မွဲဆၧနီၪလဲၪ.`

လၧလံၬဆံၫ့ဎံၪလးလံၩအဆၧကွ့ၭအဖၧၩ့, ကဆါယွၩမၩထွ့ၫဆၧလၧယၫ ခၫ့ဖျီၫ့လၧအဆၧအၪ့မၧၫ့လၩ့ဆၧ ဘဲၫအဆၧထိစိၩလဖၪ မိလၧၫ့ထၪ့ဎွ့ၩထၪ့၀့ၫဒၪ နီၪလီၫ. ပစံၭအဒီၩ့, လၧထံၫလုၬဘံၭဆၧဂီၩ့နီၪ ၦခမျၧးလၧဘၫဘလၭ (Babel) လဖၪ မိ၁ုၪ့ထၪ့ၡီၩ့၀့ၫတၧၭဖၭဒိၪ လၧအမိထီၩ့စိၩလၧမူၭခိၪနီၪလီၫ. ကဆါယွၩ နုၬလၩ့မၩဆၧထီးနီၪ, မၩဘံၪဘူၪခွံၬအ၀့ၫ၁ံၪအဆၧချဲၩ့ဒဲမၩပြံၩပြၩခွံၬအ၀့ၫ၁ံၪလၧ ဂၪ့ခိၪအလးဎံၩ့စီၪ့နီၪလီၫ (၁မိ ၁၁း၁-၉). ထီးနီၪလဖၧၫ့ အ၀့ၫမၩဒိၪထၪ့လဲထၪ့ အဆၧမၩလး, ဒဲကိၭစိၩစအၫဘြၫ့ (ကဲၪထၪ့စအၫဘြဟၫ့) လၧအမိဒုၭကဲၪထၪ့ အ၀့ၫလၧ ဂၪ့ခိၪထၧၫ့ဖျိၪ့ယၫအဆၧဆိၪဂ့ၩနီၪလီၫ (၁မိ ၁၂း၁-၃). ကဆါယွၩ အုၩ့လၩ့စအၫဘြဟၫ့ဒဲအချံၫအ၁ၪလဖၪ မိအၪထၪ့ဂီထၪ့၀့ၫဒၪထီးအဎံၩ့လၩ့နီၪ လီၫ. အၪကၠၪအၪဘျၩ့ ကဆါယွၩကိၭလီၩဖျီၪထၪ့အ၀့ၫ၁ံၪ, “ယမိမွဲန၁ံၪအယွၩ,” “ယမိအီၪလၧန၁ံၪအ၁ိၭ,” “ယအီၪလၧန၁ိၭ” နီၪလီၫ (ဖီ ၁မိ ၁၇း၇, ၈; ၁မိ ၂၆း၃; ၁မိ ၂၈း၁၅).

စယိ၁ၭအလ့ၩခၫ့ဖျီၫ့နီၪ မိထုၬခွံၬဒၪလၧခးအံဇံၭအဖၧၩ့လါနၫ့ဂ့ၩ, ကဆါယွၩ အီၪက့ၪအ၀့ၫလၧ ၦထိးထဲၩ့တၩ့ထဲၩ့အ၀့ၫအၡၩခမျၧးအဂးလီၫ. ဆၧမၩအ၁ၭ လထီဘၪလထီ, လဆၫ့ဘၪလဆၫ့နီၪ, ထီးအကၪဂဲၩထုၬအထီလဖၪဒၪလ့ၬ အဖၧၩ့ၪလံၬဆံၫ့ဎံၪထိးအ၁ၭလၧ “ယဟိ၀ၩအီၪလၧစယိ၁ၭအ၁ိၭ” နီၪလီၫ (၁မိ ၃၉း၂, ၂၁, ၂၃). လၧခဲၫ့လဆိၩနီၪ, ကဆါယွၩဖျါလၩ့စမိစ့ၭဒီၭ လၧစဎွၩဖၫရိၫ အအီၪ, လၧအမိမၩလၧၩ့ထၪ့ဎွ့ၩထၪ့၀့ၫအဆၧမၩ ဆၧအၪ့မၧၫ့လၩ့ဆၧ (mission) လၧအမၩဖီၩ့ဖျ့ၭခွံၬအၡၩခမျၧး၁ံၪလၧခးအံဇံၭအဆၧအၪ့မၧၫ့ဎီးအဖၧၩ့နီၪလီၫ. လၧစမိစ့ၭမၩဆၧ “ဆၧဖ့ၪစီၩ့ဖ့ၪမၩ့”(commissioning) အထီနီၪ, ကဆါယွၩ စံၭအ၀့ၫ, “ယမိအီၪတၡါလၧန၁ိၭ” နီၪလီၫ (၂မိ ၃း၁၂). လထီဘၪလထီနီၪ, ယဟိ၀ၩအီၪက့ၪဂုးခၧၫ့အဆၧဘၪ၁ၭ (ဆၧအဲၪဒိၭ) လၧမိအီၪ၀့ၫလၧအၡၩခမျၧး ၁ံၪအ၁ိၭနီၪလီၫ.

ဖီ ၂မိစ့ၭ ၂၉း၄၃, ၄၅. ဆၧလုဂံၪ့ (sanctuary) လၧလံၬလးလံၩအထီ အဆၧထိစိၩနီၪ မွဲဆၧနီၪလဲၪ. ဆၧမၩအ၁ၭလၧခဲၫ့လမံၩ့လၧ ကဆါယွၩမိအီၪလၧ အၡၩခမျၧးအ၁ိၭအကျၩနီၪလီၫ. အ၀့ၫစံၭထွ့ၫဂုးခၧၫ့အဆၧ၁ၭအီၪ မိအီၪလၧ ၦအံၫစရ့လၭဖိၪ၁ံၪအ၁ိၭအကျၩ, လၧစမိစ့ၭအအီၪ, လၧအ၀့ၫ၁ံၪမိဘၪ၁ုၪ့ထၪ့ ဆၧလုဂံၪ့ (တဲၩ-tabernacle), ဒဲထုၭဖျီၪထၪ့အဆၧထိစိၩလၧ mission အဆၧမၩအဖျီၩ့, မွဲ၀့ၫဒၪယ့ၫရှူၬဎရံၬနီၪလီၫ. “ဆၧမၩဘိၪ့လုထၪ့ဆၧလဖၪ, ဒဲၦယုဒၫဖိၪ၁ံၪအဆၧလုဆၧအခိၪအဆၧမၩအဖျီၩ့နီၪ, အီၪကဲၪထၪ့၀့ၫလၧ ဆၧဒုၭနဲၪဖျီၪကဆါဎရံၬအဆၧမၩ, အဆၧ၁ံၫလၧမၩဘၪလိၬထဲၩ့ဆၧအဂးနီၪလီၫ. ဆၧဘိၪ့ဆၧဘၩလုၫလါဒီၩ့ထ့ၬ (ceremonies) လဖၪနီၪ မွဲဆၧအခီၫပယီၫ ဒဲဆၧမၩဂ့ၩလၧဆၧအဂူၫဂၩအီၪနးမံၩ့အ့ၬ, မွဲန့ၫဒၪဆၧဘၪထွ့ၫလၧကဆါဎရံၬ လမံၩ့ဒၪလီၫ.” Ellen G. White, The Advent Review and Herald of the Sabbath, December 17, 1872.

ဆၧမၩအ၁ၭလၧ ကဆါယွၩအီၪလၧနဆၧအီၪမၧၫ့ဖၧၩ့နီၪ ကဲၪဘဲၫ ၁့ၪလဲၪ.