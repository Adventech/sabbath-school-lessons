---
title:  ကဆါယွၩလၧအထီၩ့စိၩလၧပအီၪ
date:   01/10/2023
---

ကဆါယွၩတဲၩ့လၩ့ပၧၩ လၧအခံးအဂၩ့ဒၪ၀့ၫအ၁ိၭလီၫ. အ၀့ၫဖ့ၪလၫ့ပၧၩ ဂၪ့ခိၪလၧအလၧၫ့အဎွ့ၩလဖျိၪ့, ဒဲအဲၪဒိၭလၧပမိဆုးကျိၭ (connect) ပ၁ၭလၧ အ၀့ၫ, လၧဆၧဘၪထွ့ၫလိၬ၁ၭအဂ့ၩဒိၪထုၬ, မွဲလၧအဆၧအဲၪနီၪလီၫ. ဆၧအဲၪလၧအမွဲအတီၩ လၧအဖ့ၪလၫ့ပၧၩဆၧပျီၩဖျ့ၭ, ဒဲဖ့ၪထုၪ့၁ုၪ့ထုၪ့၁ၭပၧၩ ဘဲၫအဖ့ၪလၫ့ ၀ဲၩစအၫဒၫ့ဒဲနးအံၫအ၁ိၭလီၫ. ကဆါယွၩဖ့ၪလၫ့ဆၧလီၩထုၪ့၁ၭ (warning) ပျၩ့ပျၩ့လ့ၬ လၧဆၧမိမၩအ၁ၭ လၧဆၧလခိၭနၪဘၪဆၧအလံၩ့အလဲၫ (အဆၧမၩ အ၁ၭ) နီၪလီၫ (၁မိ ၂း၁၆, ၁၇). မုၪခီၩလဲးနီၪဘိၩ, အၪ့လံၬအၪ့လီၫန့နးအံၫ, လၧဆၧမၩန့အၪ့၁ံၪ့လထံၭနီၪအ၁ၪနီၪ ဆၧဘၪမၪအီၪအ့ၬ, ဒဲမိကဲၪထၪ့၀့ၫဘဲၫ ယွၩအ၁ိၭ, “န၁ံၪမိလၩ့ဂၬယွၩတၭ, မိ၁့ၪယၫဆၧဂ့ၩ, ဒဲဆၧအၧၩ့နီၪလီၫ” (၁မိ ၃း၅). ဆၧလၩ့၁ၭအုၭနီၪ မွဲနးအံၫမၩန့အၪ့၀့ၫဒဲဖ့ၪဒုၭအၪ့စအၫဒၫ့ဆ့နီၪလီၫ. ဆၧလၧၫ့ဆၧဎွ့ၩလၧဆၧတဲၩ့လၩ့ဆၧအဖၧၩ့လဖၪနီၪ ဘၪ၁ၭလိၪခွံၬ၀့ၫလၧဆၧဒဲၩဘၭ နီၪလီၫ.

မွဲဆၧအထီဖိၪလထီနီၪ, အၪ့လဲၩ့ထဲၩ့ခွံၬ ယွၩအဆၧကိၪ့အခၪ့ထံၭထီးအလူၬ, ဒဲဆၧမၩအၪ့မၧၫ့လၩ့ဆၧ (mission) လၧဆၧထိးထဲၩ့တၩ့ထဲၩ့အဂးနီၪ, ဂဲၫကဲၪထၪ့၀့ၫဒၪလၧ “ဂၪ့ခိၪအခၪ့ထံၭလချုၭအီၪဒံၭဘၪ” (အ့ ၁း၄) နီၪ, မွဲဆၧမၩလၧ ပမိဘၪမၩဂီၩ့ထီးအလၧၫ့ထၪ့ဎွ့ၩထၪ့နီၪလီၫ.

`ဖီ ၁မိစ့ၭ ၃း၉-၁၅. ဆၧချဲၩ့အခၪ့ထံၭလဖၪလၧ ကဆါယွၩလီၩဘၪစအၫဒၫ့လၧ အ၀့ၫ၁ံၪမၩမၪဆၧဂီၩ့အလးခဲၫ့နီၪ မွဲဆၧနီၪလဲၪ, ဘၪမွဲနီၪလၧဆၧချဲၩ့နီၪ အကဲၪထၪ့ ဘၪဆၧအီၪက့ၪ၁ုၪ့အီၪက့ၪ၁ၭထံၫကျၩ၀့ၫ ထီး မုလနံၩယီၩနီၪလဲၪ.`

မွဲမၬလီၫ, ကဆါယွၩ၁့ၪယၫအ၀့ၫ၁ံၪအီၪအလး လၩ့ထံးလၩ့ဆ့ၭလီၫ. လၧဆၧ၁ၭမဲၪ၁ၭဖျဲၩ့အဖၧၩ့, စအၫဒၫ့ဒဲနးအံၫကြၨၭဒၪဘၪဆၧမိမၩအ၁ၭလၧယၫခီၫနီၪ လီၫ. ဒဲအ၀့ၫ၁ံၪကြၨၭဒၪဆၧၫ့ယၫလ့ၩခၫ့ဖျီၫ့ဘၪ ဆၧမၩအ၁ၭဖိၬထွ့ၫလၧအလၩ့ ၁ၭမဲၪ လၧအ၀့ၫ၁ံၪအဆၧမၪအကၠီၩ့နီၪဆ့လီၫ. မုၪခီၩလဲးလါနၫ့ဂ့ၩ ကြၨၭဘၪ ဆၧမၩနၧၩ့ခွံၬ၀့ၫတၡါဆ့လီၫ. မွဲလၧဆၧအနီၪ, ကဆါယွၩဘၪထုၭဖျီၪထၪ့အဆၧ အၪ့မၧၫ့လၩ့ဆၧမၩ (mission): ဆၧထိးထဲၩ့တၩ့ထဲၩ့အဆၧကိၪ့နီၪလီၫ (ဖီ ၁မိ ၃း၁၄, ၁၅)- ဆၧယိလါနီၪ မွဲန့ၫဒၪလၧ “အမၩဘၪလိၬထဲၩ့ၦဂၪ့ခိၪဖိၪ၁ံၪလၧ အနၫ့ဆါဒၪ၀့ၫ” နီၪလီၫ (၂ကီ ၅း၁၉).

ပကြၨၭမၩဘူၭထံးထဲၩ့ပ၁ၭလၧအ၀့ၫ, မွဲလၧ, လချုၭလၧဆၧဘၪဒၪဆၧၫ့ ယၫဆၧဒံၭဘၪအခၫနီၪ, ဆၧအုၩ့လၩ့မၩဘၪလိၬထဲၩ့ဆၧနီၪအီၪ၀ဲၩ့၀့ၫတၭ, ကဆါယွၩဂဲၫလၩ့အၪ့ဎၬၦၡၩဆၨၩလၧ အလၩ့မါလဖၪနီၪလီၫ. ဖျီၪဘဲၫဆၧယိလါ လအီၪလၧၩ့ဘၪလါနၫ့ဂ့ၩ ကဆါယွၩနဲၪဖျီၪဆၧမၩအ၁ၭနံၫမံၩ့ လၧအဆၧအၪ့စၪ့ စအၫဒၫ့အဖၧၩ့နီၪလီၫ. ဆၧမၩအ၁ၭလၧပဆၧလၩ့ထ့ၬ (ဘၪဆၧမၪ), ဒဲအ၀့ၫ အဆၧမၩ (ဆၧအၪ့မၧၫ့လၩ့) အဆၧအီၪက့ၪ၁ုၪ့အီၪက့ၪ၁ၭနီၪလီၫ. ပ၀့ၫဒၪ မွဲၦလၧအလၩ့မါ လိၪဘၪဆၧထိးထဲၩ့တၩ့ထဲၩ့ဒိၪဒိၪအၪအၪလ့ၬလီၫ. အ၀့ၫမွဲ ၦအၪ့ဎၬန့ထဲၩ့ပၧၩ လၧအ၁ၭအီၪထိးထဲၩ့တၩ့ထဲၩ့ပၧၩဒဲ မိအီၪ၀့ၫလၧပၧၩနီၪလီၫ.

`လၧဆၧလ့ၩခၫ့ဖျီၫ့ထၧၫ့ထီယၫနီၪ ကဆါယွၩအၪ့စၪ့ဆၧ “မွဲနအီၪခီၫခီၫလဲၪ” နီၪလီၫ. လၧနဆၧလ့ၩခၫ့ဖျီၫ့ဆၧဒၪန၀့ၫအဖၧၩ့, ဆၧနီၪအခီၫပယီၫအီၪလၧနဂးဘဲၫ၁့ၪလဲၪ, ဒဲနမိစံၭဆၧၫ့ထဲၩ့အ၀့ၫဘဲၫ၁့ၪလဲၪ.`