---
title:  ကဆါယွၩလၧအဲၪဒိၭအီၪလၧပ၁ိၭပကျၩဒံၭလဂၩ
date:   04/10/2023
---

ယ့ၫရှူၬအဆၧအီၪမၧၫ့အီၪဂဲၩဒဲအဆၧဖံၭဆၧမၩနီၪ, မွဲဆၧဒုၭနဲၪဖျီၪထၪ့ ကဆါယွၩအဂ့ၩဒိၪထုၬလီၫ. အဆၧဒုၭနဲၪဖျီၪလၧ၁ၧၫ့နံၪ့အထးဖၧၩ့နီၪ ဖျီၪထံၫကျၩ ဂ့ၩနဲၪ့ ဆၧမၩလ့ၩခၫ့ဖျီၫ့လၧအဖီၩ့ခွံၬလဖၪထီးအလူၬလီၫ. ဎရံၬမွဲ၀့ၫဆၧလၧၫ့ ဆၧဎွ့ၩ “လၧယွၩလၧပဒၪ၀့ၫလ၁့ၪဘၪလဂၩအခံးအဂၩ့,”... “ဘၪဖါအ၁ၭလၧ ဆၧလၧၫ့ထၪ့ဎွ့ၩထၪ့ထီးအလူၬ မိအီၪဂုးခၧၫ့၀့ၫလၧအ၀့ၫဒၪအဖၧၩ့, ... မၩဘၪ လိၬအိၭလိၬဆၧလၧအထုၪ့စူၪယၫအ၁ွံၪအကၠီၩ့” လီၫ (ကလီစံၫ ၁း၁၅, ၁၉, ၂၀). ကဆါယွၩအဆၧ၁ၭထိၬအပရၧၫ့ အဆၧအီၪက့ၪ၁ၭနီၪ ပဒၪန့၁့ၪ၀့ၫလၧၫ့လၧၫ့ ဎွ့ၩဎွ့ၩ, လၧဎရံၬအဖၧၩ့နီၪလီၫ. ယ့ၫရှူၬအနၫ့ဆါဒၪ၀့ၫဆ့ဖ့ၪနဲၪအဆၧမၩ (mission) နီၪ, စံၭ၀့ၫဒၪ, “ၦၡၩအဖိၪခွၫယီၩ ဂဲၫလၩ့၀့ၫဘဲၫ၁ိၭအမိအၪ့ဎၬန့, ဒဲထိးထဲၩ့တၩ့ထဲၩ့ၦလၧအလၩ့မါ၀့ၫလဖၪနီၪလီၫ” (လုကၭ ၁၉း၁၀).

`ဖီဒဲဆီၫ့မီၪ့ထံၫဆၭလၧ ယီဟၫ့ ၃း၁၆ နီၪဆံၭ. နဒၪန့ယွၩအဆၧအဲၪ ဒဲအဆၧမၩလၧနုၬလၩ့ဆၧဘိၩ့ဆၧၩ့ထီးယီၩဘဲၫ၁့ၪလဲၪ.`

လၧခဲၫ့ထဲၩ့, လၧယ့ၫရှူၬဘူၭထၪ့လၧအမုနံၩလၧခဲၫ့ထုၬနီၪ, ဘၪဒၪဆၧၫ့ယၫ ဆၧခိဆၧ၀ီၩဖၭဒိၪလၧ၁ံၪ့တၧၩ့လတၧၩ့နီၪလီၫ. ဆၧမၩအ၁ၭလၧမုနံၩလဖၪနီၪ ဆုးကျိၭ (connected) ဆၧယိစိၩဆၧလၧအဖီၩ့ခွံၬနီၪ ဒဲလၧဆၧယိလါလၧ ယၫခီၫအဂးနီၪလီၫ. ဆၧမၩလၧဘိၪ့လၩ့ဖၬ (Passover) အထီၪ မွဲဆၧနဲၪ့ ဆၧမၩဖီၩ့ဖျ့ၭလၧခးအံဇံၭအဎီးနီ-- မွဲ၀့ၫဒၪယ့ၫရှူၬဎရံၬ, ယွၩလၧအဂဲၫကဲၪၦၡၩ လဂၩ, ဖ့ၪလၫ့ခွံၬအ၁ၭမၧၫ့ ဘဲၫ၁ိၭပမိဖီၩ့ဖျ့ၭလၧဆၧဒဲၩဘၭအဆၧစၧၩ့ထၬနီၪလီၫ. စပီလူၫကွ့ၭ၀့ၫဒၪ, “အဂဲးဘဲၫယီၩ ၦလၧအလ၁့ၪယၫဘၪဆၧဒဲၩဘၭလဂၩနီၪ, ဆၧအီၪက့ၪထဲၩ့အ၀့ၫဒၪ လၧဆၧဒဲၩဘၭအလးလၧပဂး, ဘဲၫ၁ိၭပမိကဲၪထၪ့ဆၧ တီၩဆၧလီၩ့ဘၪဆဲၫ့လၧယွၩ လၧအ၀့ၫဒၪအဖၧၩ့လီၫ” (၂ကီ ၅း၂၁).

`ဖီ မၭ၁ုၫ ၂၈း၁၈-၂၀. ပဒၪန့ဆၧအုၩ့လၩ့လၧ ဆၧအၪ့မၧၫ့ဖျါလၩ့ ဆၧ (Great Commission) အဖၧၩ့ မွဲဆၧနီၪလဲၪ. ထီးပမၩဆၧလၧ အဆၧအၪ့မၧၫ့ဖျါလၩ့ပၧၩနီၪ ဆၧမိ၁ိၫ့ပၧၩလၧဆၧထိးအ၁ၭအလၩ့ထံး ဘဲၫ၁့ၪလဲၪ.`

ဎရံၬအဆၧ၁ံၫနီၪ မွဲဆၧမၩဘၪလိၬအိၭလိၬ အဆၧလ့ၩခၫ့ဖျီၫ့လဆၫ့, ဒဲမွဲဆၧ အထုၬဒံၭအ့ၬ. လၧအဆၧဂဲထုၪ့မၧၫ့ထၪ့ထဲၩ့နီၪ, ယ့ၫရှူၬမၩနၧၩ့ခွံၬဆၧ၁ံၫဒိၭန့ဘၪ “ကယဲဆၧအစီၩ့အမၩ့လၧမူၭခိၪအဖၧၩ့, ဒဲလၧဂၪ့ခိၪချိၫ့ယီၩထီးအလူၬ” လီၫ (မၭ ၂၈း၁၈). လၧဆၧမွဲဆၧတီၩယီၩအဖၧၩ့, အ၀့ၫအၪ့မၧၫ့လၩ့အထံၩအဖျဲ၁ံၪလၧ အမိဒုၭကဲၪထၪ့ထဲၩ့ၦဂူၫဂၩ ဘဲၫ၁ိၭအမိကဲၪထၪ့ထဲၩ့ဎရံၬအထံၩအဖျဲဆ့လီၫ. ဒဲပမိမၩလၧအ၀့ၫအဆၧအုၩ့လၩ့လၧအလၩ့အၪ့အူၭနီၪမွဲ “ယအီၪလၧန၁ံၪအ၁ိၭ ကိၭမုနံၩမုနၩဒ့ၭ ထီးဂၪ့ခိၪယီၩအထုၬလီၫ” (မၭ၁ုၫ ၂၈း၂၀).

`ယ့ၫရှူၬအဆၧအုၩ့လၩ့လၧအစံၭ၀့ၫ “အီၪလၧန၁ံၪအ၁ိၭကိၭမုနံၩ မုနၩဒ့ၭ” နီၪ နဒၪဘၪလၧၫ့ထၪ့ဎွ့ၩထၪ့၀့ၫလၧ နဆၧအီၪမၧၫ့အီၪဂဲၩအဖၧၩ့, ဘဲၫနမၩဆၧလၧအအၪ့မၧၫ့လၩ့နၧၩနီၪ ဘဲၫ၁့ၪလဲၪ.`