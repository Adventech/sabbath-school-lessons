---
title:  အၪ့ဎၬထဲၩ့ၦခမျၧးလဖၪ
date:   11/12/2023
---

လၧပ၁ၭကျၩမွဲဂ့ၩ, လၧခီၫ့မွဲဂ့ၩ ဆၧအၪ့ထၩအီၪ၀့ၫဒၪလါနၫ့ဂ့ၩ ယ့ၫရှူၬ ကိၭထဲၩ့ပၧၩဘဲၫပကမၩဆၧ၁ထိၬပရၧၫ့အဆၧမၩ လၧဒိၩ့ဖၧၩ့ဒဲဒိၩ့ဖိၪ၁ံၪအဂးနီၪလီၫ.

`ဖီထဲၩ့ မၭ၁ုၫ ၉း၃၅-၃၈. ဆၧယီ၁ီၪ့လိၪထဲၩ့ပၧၩ ဘဲၫပကမၩထဲၩ့ဆၧ မၩလၧ ၦလခီၫဘၩ့မုးအဂးနီၪဘဲၫ၁့ၪလဲၪ.`

ယ့ၫရှူၬအ၁ၭလၧၫ့ဎွ့ၩလၧဆၧယၫ့၁ၭ ထီးအ၀့ၫဒၪထဲၩ့ၦခမျၧး၁ံၪလဖၪနီၪ လီၫ. (လုကၧၭ ၁၉း၄၁) ဖၧၩ့ပဒၪဘၪယ့ၫရှူၬအမ့ၬထံၫ့လၩ့လၧဒိၩ့ယရှုစလံၫ့အဂး နီၪလီၫ. ယ့ၫရှူၬအ၁ၭခံဖၧၩ့ ဆၧအဲၪလၧဒိၩ့ဖိၪ၁ံၪ, ၦခမျၧး၁ံၪအဂး မွဲအီၪဆံၭအၪ လဲၪ. မဒိၪ, မယိၭဆံၭအၪလဲၪနီၪပ၁့ၪယၫအ့ၬ. ဆၧနီၪကၠီၩ့ မၭ၁ုၫ ၉း၃၈ အဖၧၩ့ စံၭ၀့ၫဒၪဘဲၫပကအၪ့ကံၩ့ဘၩဆိၪဖၪ ဘဲၫပ၁ၭဒဲ ၦဆၧလိၫဘၪကလၩ့ဂၬလၧဎရံၬ အဂးနီၪလီၫ.

`ဖီထဲၩ့ မၭ၁ုၫ ၄း၂၃-၂၅. ယ့ၫရှူၬစၭထၪ့အ၀့ၫအဆၧမၩအထီနီၪ ၦၡၩလဖၪအီၪဂဲၫလၧအအီၪ လၧအလးခီၫခီၫလဲၪ.`

လၧ မၭ၁ုၫ ၄း၂၅ အဖၧၩ့ ၦခမျၧးလဖၪအီၪဂဲၫလၧ ဂၫလလံၫ, ဒကၭပိၫလံၭ, ဒဲလၧယရှုစလံၫ့ဒဲလၧယုဒၫအဒိၩ့လဖၪအဖၧၩ့နီၪလီၫ. လကၭဒံၭဘၪ ၦလၧ တဲအၫဒဲစဲဒၧၫ့အခးလဖၪဂဲၫလၧအအီၪဆ့နီၪလီၫ. ဆၧလးနီၪ မွဲလၧယ့ၫရှူၬ လ့ၩမၩဆၧ၁ၭထိၬအပရၧၫ့ လၧၦလခီၫဘၩ့မုးဖိၪ၁ံၪအကျၩနီၪလီၫ.

`“ပကမၩဆၧၩ့ထဲၩ့ၦလၧအလိၫဘၪဆၧ၁ၭထိၬပရၧၫ့, ၦလၧအ၁ၭလၩ့, ဒဲၦလၧ၁ၭဂံၩ့ဂၩ့လဖၪအဂးဘဲၫ၁့ၪလဲၪ. ၦလၧအီၪလၧနီးလဖၪ, ကဲၪဒိၪ ကဲၪမု, လၧၫ့ဎွ့ၩလၧစူၪလးခၪ့ခိၪလါနၫ့ဂ့ၩ မွဲဘၪနီၪအ၀့ၫ၁ံၪလိၫဘၪယ့ၫရှူၬ နီၪလဲၪ.”`