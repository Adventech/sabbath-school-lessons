---
title:  “နဲၪ့ထဲၩ့ခွံၬၦမုၪယီၩယဲၩ့ယဲၩ့”
date:   13/12/2023
---

ဆၧလးလၧၦလထီၩ့စိၩဘၪလဖၪ, လၧဒိၩ့၁ံၪလဖၪအဖၧၩ့ ၦၡၩယိလါထဲၩ့ ၁ၭမၧၫ့ကဖီၩ့ဖျ့ၭလၧဆၧဒဲၩဘၭအဖၧၩ့အီၪအၪမၬလီၫ. လၧယ့ၫရှူၬအထီ ၦၡၩလၧ တဲအၫဒဲစဲဒၧၫ့လဖၪအအီၪ မစဲအၫအဂဲးထီၩ့စိၩလၧအ၀့ၫ၁ံၪအအီၪအ့ၬ. မွဲလၧ အ၀့ၫ၁ံၪအဲၪလၩ့ဒၪအ၁ၭ, မ့ၬလဲၩထဲၩ့ၦၡၩဒဲ, အ၀့ၫ၁ံၪအဆၧအီၪက့ၪထၪ့ထီၫ၁ၭ, မၩဘျီၪထဲၩ့အ၀့ၫ၁ံၪအမ့ၬနီၪလီၫ. ဆၧနီၪအကၠီၩ့ အ၀့ၫ၁ံၪအီၪပဒၩ့ထဲၩ့ယွၩအခိး အတၩခၫ့ဖျီၫ့လၧဎရံၬအဆၧအီၪဖျီၪထၪ့အဆၧဆိၪဂ့ၩနီၪလီၫ. မုလနံၩယီၩ ယ့ၫရှူၬ အဲၪဒိၭပကလ့ၩအၪ့နၩ့ဖၭလၩ့ဆၧ၁ၭထိၬပရၧၫ့လၧ ၦအီၪလၧဒိၩ့ဖၧၩ့ၦအဆၨၩ့ အဂူၫဂၩအီၪနီၪလီၫ. “ဆၧယိလါဘၪဆိၪဂ့ၩ၀့ၫ” ယီၩ မွဲအ၀့ၫ၁ံၪအဂးဆ့လီၫ. (တဲတၧၭ ၂း၁၃).

`ဖီထဲၩ့ မၩဆၧ ၁၀း၉-၁၆, ၂၈, ၃၄, ၃၅. ၁ၭမုဆံၫ့ဎံၪအဆၧ၁ီၪ့ဆၧ ၁ၫ့လၧဆၧလးယီၩနၪ၁့ၪထဲၩ့ဘဲၫ၁့ၪလဲၪ.`

လၧ မၩဆၧ ၁၀ အဖၧၩ့ ပဒၪဘၪစပံတၧၫဒဲစကနံလအၧၭအဂဲးပဒၪထဲၩ့ ဘၪတၭ ပ၁့ၪယၫထဲၩ့ဘၪစပံတၧၫဘဲၫကထိးဆၧၫ့ၦလခီၫဘၩ့မုးဖိၪ၁ံၪအဂး ယွၩ အၪ့၁ီၪ့အ၀့ၫဒၪခၫ့ဖျီၫ့လၧဆၧဒၪနီၪလီၫ. လၧခဲၫ့ထုၬနီၪ စပံတၧၫစံၭ၀့ၫဒၪ “ယဒၪ ဘၪယူၭလၩ့ထံးလၩ့ဆ့ၭလၧယွၩ ယိဒိၪဆံၭအၪၡၩၦမ့ၬအ့ၬ”- မွဲအထိးဆၧၫ့ၦလၧအ၁ၭမဲၪ၀့ၫဒဲမၩဆၧတီၩနီၪ လၧၦကိၭဆၨၩဒ့ၭအကျၩလီၫ” (မၩဆၧ ၁၀း၃၄-၃၅).

ခၫ့ဖျီၫ့လၧဆၧဂဲးယီၩတၭ ပကယိထဲၩ့တဲအၫဒဲစဲဒၧၫ့အဂးဆၧမၩလိၪနီၪ လီၫ. ယ့ၫရှူၬအဆၧထိးဆၧၫ့ၦကၫနအၧၭမုၪလဂၩအဂဲးဒဲစပံတၧၫအဆၧဒၪယီၩ မွဲဆၧလၩ့ဆၫ့အီၪလမံၩ့မံၩ့ဆ့ဧၪ. လၧၦမုနံၩအထီဘိၩ့နဲၪ့ယီၩ ပကမၩန့ထဲၩ့ဆၧ မၩလိၪလၧၦဆၧဖံၭဆၧမၩလၧဒိၩ့ဖၧၩ့လဖၪအဂးနီၪ ကမိ၁့ၪဘဲၫ၁့ၪလဲၪ. ဆၧမၩထံၬထၬပဆၧဒၪလၧ ၦအီၪလၧဒိၩ့ဖၧၩ့လဖၪ, အဆၨၩလမီၪ့ဎီၩ့ဘၪလဖၪနီၪမွဲဆၧနီၪလဖၪလဲၪ. ယွၩအီၪက့ၪလၩ့အခွ့ၫအယၫလၧပဂး ဘဲၫပကလ့ၩဆိၬ    ဆၧ၁ၭထိၬပရၧၫ့လၧပလထီၩ့ဘၪအလးလဖၪမွဲဆၧနီၪလဲၪ.

ယ့ၫရှူၬ၁ီၪ့ထဲၩ့အထံၩအဖျဲ၁ံၪလၧဆၧအွံၪ၁ၭဆၧၩ့အဖၧၩ့ ဘၪဆဲၫ့လၧယွၩ အဆၧထိးထဲၩ့တၩ့ထဲၩ့ယီၩမွဲဂၪ့ခိၪထၧၫ့ဘံၪ့ယၫအဂးအကၠီၩ့နီၪလီၫ. မွဲဒၪ   ၦလဆၨၩဒၪအဂးလီၫအ့ၬ. ၁ၭမုဆံၫ့ဎံၪကမၩဆၧၩ့ထဲၩ့ပၧၩ ဘဲၫပကမၩနၧၩ့ထဲၩ့ ၦဆၧအဲၪလၩ့၁ၭ, ပဆၧဆီၫ့မီၪ့ဒိၪဆံၭၦၡၩ ဘဲၫပကမၩထဲၩ့ယွၩအဆၧအၪ့မၧၫ့ပၧၩကန့လၧၫ့လၧၫ့ ဎွ့ၩဎွ့ၩအဂးနီၪလီၫ.

`ဖီထဲၩ့ ဂလ့ၡၫ ၂း၁၁-၁၃. ပကမၩနၧၩ့ခွံၬၦဆၧအီၪက့ၪ၁ၭ လဂ့ၩဘၪလဖၪယီၩကန့အဂး မကၪဘဲၫ၁့ၪလဲၪ.`