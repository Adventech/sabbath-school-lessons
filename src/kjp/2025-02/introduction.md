### ဆၧနဲၪ့အဖျီၪဆိၫ၀ဲၩလၧဆၧလီၩဖျီၪထၪ့

ဆၧလၧယၫအဂး

လၧဒူၩကဲၪ့အဆၧဒုၭဆၧယၩ (ပင်လယ်?ကွ့စစ်ပွဲ) ၁၉၉၁ အဘိၩ့ဘၭနီၪ, Protestant ၦကွ့ၭလံၬလဂၩစံၭ၀့ၫဒၪ ဆၧမၩအ၁ၭဆၧထၫ့ဒၩလိၬ၁ၭယီၩ ဘၪဆၧလီၩဆိၫ၀ဲၩ၀့ၫလၧလံၬနဲၪဖျီၪအဖၧၩ့နီၪလီၫ. ဆၧအဂဲးလၧအ၀့ၫထိး၁ၭလီၩ ဆၧနီၪ မွဲဆၧလမံၩ့လၧကဘၩ့ယူၩ (helicopters) လဖၪ၀ံၩ့၀ၩ့လၧဆၧဒုၭဖၧၩ့ လၩ့ဂၬလၧထွ့၁ံၪလဖၪ လၧဘၪဆၧလီၩဖျီၪ၀့ၫလၧလံၬနဲၪဖျီၪ ၉ အဖၧၩ့နီၪလီၫ. “ဒဲအ၀ဲထၪ့ဆၧဖၧၩ့ယိၬနီၪ, ဆၧခူၪဂဲၫထၪ့လၧဆၧဖၧၩ့ ဘဲၫဖံၫ့ချၪဖၧၩ့ဖၭဒိၪအခူၪအ၁ိၭတၭ, မုမ့ၬဒဲဆၧဖိၭဖၫ့ခံၭလၩ့၀့ၫလၧဆၧဖၧၩ့ခူၪအကၠီၩ့နီၪလီၫ. ထွ့၁ံၪဂဲၫထၪ့ လၧဆၧအခူၪအဖၧၩ့လၧဂၪ့ခိၪချိၫ့တၭ, ဆၧဖ့ၪလၫ့၀့ၫလၧအစီၩ့အမၩ့ ဘဲၫဆၧကဲၪ့ မ့၁ံၪလၧဂၪ့ခိၪချိၫ့အီၪလၧအစီၩ့အမၩ့၁ံၪအ၁ိၭနီၪလီၫ” (နဲၪ ၉း၂, ၃).

လံၬဆံၫ့ဎံၪအဆၧလီၩဆိၫဆၧယီၩ ဘၪလၩ့ထံးလၧဆၧဘၪကွ့ၭကျိၭအဂး လမွဲဘၪလါနၫ့ဂ့ၩ, လၧအကြၨၭနီၪဘၪဒၪဆၧလီၫ. လၧအနံၪ့နံၫဆံၫဘျဲၪအထး ဖၧၩ့ ပဒၪဘၪဆၧထယၬလီၩဆိၫဆၧအၪမံၩ့လၧလံၬလဲ၁ံၪ, ဆၧဂၩ့မၧၫ့၁ံၪ, ဘိၩ့ယီၩဆ့လၧ websites ဖၧၩ့အီၪအၪမၬလ့ၬ, ဘၪထွ့ၫဘၪထဲးဎုၬဆ့လၧဆၧအီၪ က့ၪထီးနဲၪ့မုနံၩမု၁ၫ့လၧနံၩအထုၬလါနၫ့ဂ့ၩ - အၪဒၪဆၧပဒၪဘၪဆၧလၧၫ့ထၪ့ ဎွ့ၩထၪ့အ့ၬ. ဆၧမၩယံၫယါဒၪအ၁ၭလၧ ခးအ့ၩၡၧၫမုထၪ့အတိၩ့ဖၧၩ့ (Middle East) နီၪလီၫ.

ဒဲ, ဆၧလၩ့ဆၫ့လၩ့မဲၩလၧ ဆၧလးဎံၩ့စီၪ့နီၪအီၪအ့ၬ.

အ့ၪမွဲၦမုနွ့ၫနံၩဆၧအီၪကီၪ့ယီၩ, အီၪက့ၪလၩ့ထံးဆၧလၧဆၧကဲၪထၪ့မၩ အ၁ၭလၧဆၧလးလ၀ၩ့လ၀ၩ့အဖၧၩ့နီၪမွဲအ့ၬ. အီၪက့ၪဂုးခၧၫ့ဒၪဆၧလၧယ့ၫရှူၬ အဆၧ၁ီၪ့ဆၧ၁ၫ့အဆၧထိစိၩအဖၧၩ့လီၫ. ဆၧအီၪက့ၪဂုးခၧၫ့ဆၧအလၧၫ့အဎွ့ၩ လၧဆၧဂဲးလိၬတ့ၭလိၬဖၭဒိၪလၧ ဎရံၬဒဲမုၪခီၩလဲးအဘိၩ့ဆၧၩ့နီၪလီၫ. နး၁ၭဆၧ ထၫ့ဒၩလိၬ၁ၭအထီအလၧၫ့အဎွ့ၩ လၧၦလခီၫဘၩ့မုးဒဲၦအံၫစရ့လၭအဘိၩ့ဆၧၩ့ (ဖီလၧ နဲၪ ၁၂း၁၇; နဲၪ ၁၄း၁၂) မိအီၪထၪ့၀့ၫဒၪလၧမုနံၩအထုၬ, ဆၧအီၪက့ၪ မိထုၪ့ဆၧမွဲဆၧဘိၪ့ထၪ့ဘၩထၪ့ ၦတဲၩ့လၩ့ဆၧကဆါ (နဲၪ ၁၄း၇), ဘဲၫအမွဲဆၧဒုၭထၫ့ဒၩဆၧမံၩ့လၬဒဲအ၀့ၫအဂၩ့နီၪလီၫ.

ဆၧဂဲးခၪ့ထံၭမိဒုၭနၪ၁့ၪပၧၩ ဆၧလီၩဆိၫ၀ဲၩဆၧလၧမုနံၩခဲၫ့ထုၬအထီနီၪ မွဲဒၫ့နအ့လၭ (၂), မွဲအဆၧဘၪထွ့ၫလၧဖးဖီၩ့အဆၧထုၭဖျီၪလကၭဒံၭဘၪ, ဆၧထုၭထၪ့အခီၫပယီၫအီၪထဲးဎုၬ၀့ၫဒၪဆ့လီၫ.

ဒၫ့နအ့လၭ ၂ ထုၭဖျီၪလီၩဘၩ့မုးလံဘံၪ့ - ဘၭဘလၧၫ့, မံဒအၫ - ပၧၡၫ, ဂြံစၭ, ရိမၫ - ဒဲထီးနီၪလဖၧၫ့ ယွၩ၁ုၪ့ထၪ့ (ကၧၩ့ထၪ့) အဘၩ့အမုးလၧအအီၪဂုး အီၪခၧၫ့အဆိၩအကၠၪ, “တၭဘၩ့မုးနီၪအီၪလၩ့ထးဘၪ၀့ၫလၧၦဂူၫဂၩလဆၨၩ အဂးအ့ၬ. မိမၩလၩ့ဘျ့ၭခွံၬအ၀့ၫ၁ံၪတၭ, မိမၩလူၬခွံၬဘၩ့မုးလဖၪနီၪထီးအလူၬ, အ့ၪမွဲအ၀့ၫနီၪ မိအီၪဂုးခၧၫ့၀့ၫလၩ့ဆိၩလၩ့ကၠၪလီၫ” (ဒၫ့ ၂း၄၄). ဘဲၫနီၪအ၁ိၭ ဆၧလီၩဆိၫ၀ဲၩဆၧလၧ ဒၫ့နအ့လၭ ၇ ဒဲ ၈ အဖၧၩ့နီၪ စံၭ၀့ၫဒၪလၧ ဂၪ့ခိၪအဘၩ့ အမုး၁ံၪလဖၪ မိဂဲၫထၪ့၀့ၫဒဲမိလၩ့မါခွံၬ၀့ၫထီးယွၩအဘၩ့အမုးမိအီၪဂုးအီၪခၧၫ့ ၀့ၫအဆိၩအကၠၪနီၪလီၫ.

လၧ ဒၫ့နအ့လၭ ၇ အဖၧၩ့နီၪ, မူၭခိၪအ၁ီၫ့လဂၩစံၭ၀့ၫဒၪ - “ဆၧဖိၪဆၧဎါဖၭဒိၪလၧအအီၪလံဒုၩနီၪ မွဲစဎွၩလံဂၩလၧအမိအီၪထၪ့လၧဂၪ့ခိၪချိၫ့လီၫ. ဆၧထီၫထုၬလဂၩအၡၩဆံၫ့ဎံၪလဖၪနီၪ မိန့ဘၪဘၩ့၁ံၪမုး၁ံၪတၭ, မိအီၪလၧဘၩ့၁ံၪ မုး၁ံၪလၩ့ဆိၩလၩ့ကၠၪ, မွဲမၬအဆိၩဆိၩအကၠၪကၠၪလီၫ” (ဒၫ့ ၇း၁၇, ၁၈).

ဂၪ့ခိၪအဘၩ့မုးလံဘံၪ့ (ဘၭဘလၧၫ့, မံဒအၫ-ပၧၡၫ, ဂြံစၭ, ဒဲရိမၫ) နီၪ မိဂဲၫထၪ့၀့ၫလၧၦနုၬလၩ့မၩဆၧလန့ဘၪ, ၦမိမၩနၧၩ့လန့ဘၪ ထီးကဆါဎရံၬ အဆၧဂဲၫထဲၩ့နံၫဖၧၫ့လဖၧၫ့နီၪ, ကဆါယွၩမိအီၪက့ၪအဘၩ့အမုးအဆိၩအကၠၪ နီၪလီၫ.

မွဲဘဲၫနီၪ, ပအီၪဒံၭဘိၩ့ယီၩ, လၧရိမၫအထီ, လၧဘၩ့မုးလံဘံၪ့လဘံၪ့ဒဲ ဂၪ့ခိၪအဘၩ့မုးလၧခဲၫ့ထုၬလဘံၪ့ယီၩအဖၧၩ့ လၧကဆါဎရံၬလချုၭဂဲၫထဲၩ့ဒံၭဘၪ နီၪလီၫ.

လၧဖးဖီၩ့အနိၪ့ ဘဲၫပမိနၪ၁့ၪဆၧလီၩဖျီၪထၪ့ဆၧလၧယၫခီၫအဂးနီၪ, ပမိ အၪ့ဎၬနၪ၁့ၪဆၧဂဲးလၧလခွၫထၧၫ့ယီၩအဂဲးမိၡါ မွဲဆၧကွ့ၭကျိၭချဲၩ့ကျိၭလံၬဆံၫ့ဎံၪ အဆၧလီၩဆိၫဆၧလၧယၫအဂး, ဆၧလၩ့ထံးလနၩ့လၧဆၧချဲၩ့ဖ့ၪဒီၩ့လဖၪ, ခံးဂၩ့ အီၪဖျီၪလဖၪ, ဒဲဆၧနဲၪ့လဖၪ လၧဆၧလီၩဖျီၪထၪ့ဆၧအမွဲအတီၩဒဲဆၧမိမၩအ၁ၭ လၧမုနံၩခဲၫ့ထုၬအဂဲးလဖၪနီၪလီၫ.

ခီၫလၧ ၁မိစ့ၭအဆၧကွ့ၭနဲၪ့ဆၧတဲၩ့လၩ့ဆၧနီၪ - ဆၧနၪ၁့ၪဆၧလီၩဖျီၪထၪ့ ဆၧလၧယၫအဂဲးဒဲ ဆၧမၩအ၁ၭလၧမိဖိၬထွ့ၫထၪ့၀့ၫလဖၪ, လၩ့ဆၫ့ဒၪဆၧ ထုၪ့စူၪယၫဒဲယ့ၫရှူၬအဆၧ၁ံၫလၧဆၧမၩဘၪလိၬထဲၩ့ဆၧအဂး - ထီးဘၫဘလၭ အတၨၭထၪ့ထီၫ, ထီးဆၧလုထၪ့ဆၧအဆၧမၩ, ထီးထၩစံၭထၪ့အၪ့အူၭလဖၪ, ဒဲထီးဒၪလ့ၬလၧဆၧအီၪဎုၬအမူၬလနၩ့လၧ ဆၧထိး၁ၭအလးလံၩ (OT) အဖၧၩ့ လဖၪနီၪ အဂဲးအကၠီၩ့လီၫ. လၧဆၧ၁ံၪလဖၪယီၩအဖၧၩ့, ပမိဒၪဘၪဆၧအခံးအဂၩ့ လဖၪ, ဆၧအီၪက့ၪနဲၪ့လဖၪ, ဒဲဆၧဒီၩ့လၩ့ဆၧလဖၪ, ဒံၩ့အၪထၪ့အၪထၪ့၀့ၫဒၪ ထီးပအၪ့ဎၬဆၧလၧ ဆၧဘၩဆိၪဖၪဆီၪ့ဒဲဆၧဆၪ့လၩ့၁ၭအဖၧၩ့နီၪလီၫ. ဆၧမိဒုၭ နၪ၁့ၪပၧၩမုနံၩလၧခဲၫ့ထုၬအဆၧလီၩဆိၫဆၧလဖၪ လၩ့ထံးလၩ့ဆ့ၭလၧလံၬနဲၪဖျီၪ အဖၧၩ့နီၪ မိအီၪမၧၫ့ဂဲၩ၀ၭ၀့ၫဒၪလီၫ. (အ့ၪနဆီၫ့မီၪ့အၪ့ဎၬဆၧလၧ၁ၭအမိထၫ့ဒၩ ဆၧလခီၫနီၪဘိၩ, မွဲနမၩလူၬဂီၩ့ဆၧအဆၧၫ့အထီလီၫ).

အဆၧၫ့အထီလၧလၩ၁ၧၫ့ဘံၪ့ (လခွၫထၧၫ့) အထီယီၩ, လၧဆၧမၩလိၪ အခၪ့ထံၭအဂးဒၪလ့ၬနီၪ လၧၫ့ဎွ့ၩဒံၭအ့ၬ. ပဘၪမိအၪ့ဎၬနၪ၁့ၪထၧၫ့ထီယၫအဆိၩ အကၠၪဒံၭနီၪလီၫ. ဘိၩ့ယီၩဒၪလ့ၬ ပမိအၪ့ဎၬန့ဆၧလၧယွၩအခိးအတၩဖၧၩ့လီၫ. ၡီၩ့ဘိၫ့စjထၫ (Shawn Boonstra) ၦလီၩလၩ့ဆၧဒဲၦဎိၭဒီၪဆၧ (director) လၧ Voice of Prophecy (VOP) အဆၧမၩနီၪလီၫ. အ၀့ၫအဆၧလီၩလၩ့ဆၧဒဲ လံၬလဲလၧအကွ့ၭ၀့ၫလဖၪနီၪ ဘၪခိးဘၪတၩဎံၩ့လးလၧဂၪ့ခိၪထၧၫ့ဘံၪ့ယၫ အဖၧၩ့, ဒဲဆၧအီၪမၧၫ့လၧဆၧလီၩလၩ့လၬလၩ့ဆၧနီၪ ထီၩ့စိၩ၀့ၫအလးဎံၩ့စီၪ့လ့ၬ လီၫ.