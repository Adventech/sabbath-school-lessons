---
title:  ၦစ့ၩရၫ့တီၩဆၧလၧဂၪ့ခိၪထၧၫ့ဖျိၪ့ယၫ
date:   04/06/2025
---

လၧလချုၭစီဒၧၫ့ဂၭဂီၩ့ဒံၭဘၪအထီနီၪ ဆၧမၩအ၁ၭလၩ့ဆၫ့လမံၩ့ကဲၪထၪ့ ၀့ၫဒၪလၧ မၫမရံၫအလးနီၪလီၫ. ကဆါယွၩဒဲအ၁ီၫ့နံၫဂၩလ့ၩထီၩ့လၧ စအၫဘြဟၫ့အအီၪလီၫ. လၧစအၫဘြဟၫ့ဘုၪအၪ့ဘုၪအီၩအ၀့ၫ၁ံၪအခၫထီးနီၪ ကဆါယွၩအုၩ့လၩ့စအၫဘြဟၫ့လၧ ကမိန့ဘၪအဖိၪခွၪလၧနးစၫရၫအဖၧၩ့နီၪ လီၫ. အခီၫပယီၫမွဲ၀့ၫမိန့ဘၪဖိၪခွၫလဂၩလၧ မစဲအၫဂဲၫလၩ့ဆိၩ၀့ၫဒၪနီၪလီၫ. မွဲတၡါ, ယ့ၫရှူၬဂဲၫအီၪဖျဲၪထၪ့လၧစအၫဘြဟၫ့အချံၫအ၁ၪဖၧၩ့နီၪလီၫ (ထိၪဎီၩ့ လၧ ဂလ့ၡၫ ၃း၁၆). လီၩထဲၩ့ဎိၭလၩ့ဆၧနီၪဂီၩ့ ဆၧဂဲးဆၧဖးထီၩ့ထဲၩ့လၧ၀ံး (ဒိၩ့) အအၧၩ့အ၁ၫ့အဆၧမိမၩအ၁ၭနီၪလီၫ.

`ဖီ ၁မိစ့ၭ ၁၈း၁၇-၃၂. ပမၩလိၪဘၪမွဲဆၧနီၪ လၧကဆါယွၩ အတခ့ၭဖ၀ၭဒဲ အဆၧမၩဘၪထွ့ၫလိၬ၁ၭလၧဂၪ့ခိၪအဆၧအၧၩ့ဆၧ၁ၫ့ လဖၪနီၪ ဘဲၫ၁့ၪလဲၪနီၪလဲၪ.`

ကဆါယွၩနီၪမွဲအမူၩဒၩအီၪလၧ မိလီၩနဲၪအ့ၪပၧၩလၧဆၧမိမၩအ၁ၭလဖၪ ဘၪလါနၫ့ဂ့ၩ, ဆၧလၧအမိမၩကဲၪထၪ့၀့ၫနီၪ အ၀့ၫအီၪက့ၪ၁ူၪထၬ၀့ၫလၧ အခ့ၫ အၡၩ၁ံၪအဂဲးအ့ၬ. “ကဆါယဟိ၀ၩအ့ၪလနဲၪဖျီၪထၪ့ဘၪအဆၧကိၪ့ဆၧဖၭ လၧအခ့ၫအၡၩမီၪလဖၪတၭ, မွဲအမၩဘၪဆၧနးမံၩ့အ့ၬ” (အၫမူၭ ၃း၇).

လချုၭကဆါယွၩမိစ့ၩရၫ့စီဒၧၫ့ဒဲဂမီရၫဒံၭဘၪနီၪ, အ၀့ၫလီၩ့၁့ၪယၫဘၪ စအၫဘြဟၫ့ ဆၧလၧအမိကဲၪထၪ့၀့ၫဒၪလဖၪ ဒဲလၧစအၫဘြဟၫ့မိဘၪထိးအ၁ၭ အဂးထီးနီၪလီၫ.

လၧအ၁ီၫ့နံၫဂၩလ့ၩကိၭထၪ့ ၦလၧအမိခိၭနၪအ၀့ၫ၁ံၪအဆၧဖ့ၪထုၪ့၁ုၪ့ ထုၪ့၁ၭဆၧအဘိၩ့နီၪ, ကဆါယွၩမၩယံၬနးအ၁ၭလၧစအၫဘြဟၫ့ထီးနီၪလီၫ. ဆီၫ့မီၪ့ယိအ၁ီၫ့၁ံၪအဆၧမၩ လၧအလ့ၩကိၭထၪ့ၦၡၩ၁ံၪလၧအမိစဲၪ့ထၪ့ခွံၬလၧ ဘၭဘလၧၫ့အဖၧၩ့နီၪဆံၭ (နဲၪဖျီၪ ၁၄း၆-၁၂; နဲၪဖျီၪ ၁၈း၁-၄). ကဆါယွၩ ချဲၩ့ဎိၭလၩ့ဆၧလၧစအၫဘြဟၫ့ ဆၧလၧမိဂဲၫကဲၪထၪ့၀့ၫနီၪ, ဒဲအ၀့ၫစံၭဆၧၫ့ထဲၩ့ စအၫဘြဟၫ့အဆၧအၪ့စၪ့ကိၭထံၪဒ့ၭနီၪဆ့လီၫ. “မွဲနထီးမၩဘဲၫနီၪလဂ့ၩ, မၩ၁ံၫဎုၬၦၡၩအတီၩအလီၩ့ ဒဲၦလတီၩလလီၩ့ဘၪတၭ, ၦအတီၩအလီၩ့မိမၩအ၁ၭ ဘဲၫၦလတီၩလလီၩ့ဘၪအ၁ိၭနီၪ, မွဲဆၧထီးမၩအ၁ၭဘဲၫနီၪလၧနၧၩလဂ့ၩ. ၦလၧအစ့ၩရၫ့ဂၪ့ခိၪထၧၫ့ဖျိၪ့ယၫလဂၩနီၪ မွဲအမိမၩတီၩအ့ၬဧၪ.” (၁မိစ့ၭ ၁၈း၂၅). စအၫဘြဟၫ့စံၭဆၧဘဲၫနီၪအ၁ိၭလီၫ. စအၫဘြဟၫ့အၪ့စ့ၭအၪ့စၪ့ဒိၩ့စီဒၧၫ့အဂဲး နီၪလကၭဘၪ, အ၀့ၫအၪ့စ့ၭဆၧလၧကဆါယွၩအတခ့ၭဖ၀ၭအဂဲးဆ့နီၪလီၫ. ဘဲၫနီၪအ၁ိၭ, ဆၧမိမၩအ၁ၭလၧဆၧအထုၬထီၩ့ထီအခၫနီၪ, ကဆါယွၩ၀ဲထၪ့ လံၬလဖၪနီၪ (နဲၪ ၂၀း၄, ၁၁-၁၅) ဒဲအ၀့ၫပျဲၩဆၧအၪ့ဎၬဆီၫ့မီၪ့, ယိထံၫဆၧ ကိၭမံၩ့ လၧလချုၭမ့ၪဂဲၫလၩ့ဒံၭဘၪအထီနီၪလီၫ. အဆၧၫ့အထီမိအီၪ၀့ၫအနံၪ့ ၁,၀၀၀ မိအၪ့ဎၬန့ဆၧအၪ့စၪ့လၧ အလစံၭဆၧၫ့ဘၪ၀့ၫဘိၩ့ယီၩလဖၪနီၪဆ့လီၫ.

`လချုၭကဆါယွၩစ့ၩရၫ့ၦအလၩ့မါလဖၪဒံၭဘၪနီၪ, ဒုၭဒၪ၁့ၪယၫအ၀့ၫ၁ံၪ အနံၪ့လၧအထီၫ့လ့ၬနီၪလီၫ. ဆၧယီၩလီၩနၪ၁့ၪဘၪပၧၩ ကဆါယွၩအတခ့ၭဖ၀ၭ လၧမၩဆၧတီၩဒဲဒုၭ၁့ၪယၫၦကိၭဂၩဒ့ၭအဆၧမၩအ၁ၭဘဲၫ၁့ၪလဲၪ, ဘၪမွဲနီၪလၧ ဆၧမၩအ၁ၭ၀့ၫနီၪလဲၪ ပျၩ့ပျၩ့တီၩတီၩလ့ၬလီၫ. ၦလၧလနုၬဘၪလၧဆၧန့၁ၫ အဖၧၩ့ ကြၨၭ၁့ၪယၫထဲၩ့ဘၪ၀့ၫဆ့, မွဲအ့ၬဧၪ.`