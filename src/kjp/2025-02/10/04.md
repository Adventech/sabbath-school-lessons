---
title:  စီဒၧၫ့ဒဲဂမီရၫအဆၧမၩ၁ၭ
date:   03/06/2025
---

စပံတၧၫချဲၩ့ဒိၭနဲၩ့ဆၧအဂၩလမံၩ့ လံၬဆံၫ့ဎံၪအလးလံၩဖၧၩ့နီၪ မွဲစီဒၧၫ့ဒဲ ဂမီရၫအဂဲးလၧအဘၪထွ့ၫလၧမုနံၩခဲၫ့ထုၬအဆၧမၩအ၁ၭလဖၪနီၪလီၫ. ဒိၩ့နံၫဖျိၪ့ လၧအအီၪလၧလး၀ၩ့ပျၩ့ဖၭလဲနီၪ မွဲဒိၩ့အဆိၫထုၬလၧမူၭခိၪအမ့ၪအၪ့ခွံၬ၀့ၫလၧ အဆၧအၧၩ့ဆၧ၁ၫ့အဂးနီၪလီၫ.

`ဖီ ၂ပံတၧၫ ၂း၄-၁၁; ယုဒၭ ၅-၈; ဒဲ အဇံၫခအ့လၭ ၁၆း၄၆-၅၀ - ဒဲထီးနဲၪ့လၩ့ထံးလၩ့ဆ့ၬလါဆံၭ. လၧနး၁ၭအဆၧမၩ၁ၭ (တခ့ၭဖ၀ၭ) မွဲဆၧနီၪ ဘၪထီၩ့လၧဆၧဂၭဂီၩ့အဖၧၩ့နီၪလဲၪ, ဒဲဆၧဘၪဒီၩ့မွဲဆၧနီၪအီၪ လၧမုလနံၩယီၩလဲၪ.`

ဆၧဖ့ၪလၫ့ထုၪ့၁ၭလၧမုနံၩခဲၫ့ထုၬအၡၩခမျၧး၁ံၪ ဘၪထွ့ၫလၧစီဒၧၫ့ဒဲဂမီရၫ အဂဲးယီၩဖျီၪပျၩ့၀့ၫဒၪလီၫ. ဘဲၫဆၧလီၩဖျီၪထၪ့ဆၧလၧ နဲၪဖျီၪ ၂၀ စံၭ၀့ၫအ၁ိၭ ၦအၧၩ့၁ၫ့ဖိၪလဖၪမိဘၪဆၧမၩ့ဂၭဂီၩ့ခွံၬ၀့ၫလၧမ့ၪနီၪလီၫ. ဆၧဒဲၩဘၭနီၪမၩခံၭ ၦအမ့ၬ၁-ဒဲဒၪလၩ့ထဲၩ့နၫ့ဆါအဆၧအၧၩ့ဆၧ၁ၫ့လန့ဘၪ, မၩဘံၭထၬ၀့ၫလၧ ဆၧအဲၪလၩ့ဒၪ၁ၭ, ဒဲဒၪန့ၫၦဂူၫဂၩအဆၧအၧၩ့ဆၧ၁ၫ့နီၪလီၫ. ကဆါယွၩလီၩနၪ့ထၪ့ အၡၩခမျၧး၁ံၪ ဆၧဒဲၩဘၭဘဲၫနီၪအ၁ိၭလၧ (အဇံၫခအ့လၭ ၁၆း၄၇) အဖၧၩ့နီၪ, မိအၧၩ့၁ၫ့နဲၪ့စီဒၧၫ့ဒံၭနီၪလီၫ.

ၦအံၫစရ့လၭဖိၪ၁ံၪ “မၩဒီၩ့ၦမဲၩဎွဲၩမုၪ” အဆၧမၩ (ဇံၫ ၁၆း၄၁), နး၁ၭ အဆၧမၩမၪ အၧၩ့၁ၫ့နဲၪ့ၦဆၨၩဂူၫဂၩ၁ံၪဒံၭနီၪ ဆီၫ့မီၪ့ယိလါဆံၭ. အယီၩမွဲဆၧ အ၁ၫ့နးမံၩ့အ့ၬ. စပီလူၫအဆၧကွ့ၭလၧ ရိမၫ ၁း၁၈-၃၂ နီၪ ထုၭဖျီၪထၪ့ၦၡၩ အဆၧဒဲၩဘၭလဖၪ, မိမၩအ၁ၭဘဲၫမုလနံၩအဆၧပရၧၫ့ (ညနတျစၠစနမ) အ၁ိၭ လီၫ. အ၀့ၫလီၩဖျီၪထၪ့ၦအဆၨၩ၁ံၪအဆၧဒဲၩဘၭနီၪ မွဲၦယုဒၫဖိၪ၁ံၪတီၩလီၩ့နဲၪ့ ၦဂူၫဂၩအဂးနီၪမွဲအ့ၬ. မွဲမိဒုၭ၁့ၪယၫဘၪယွၩအၡၩခမျၧး၁ံၪမိနၪ၁့ၪလၩ့ထဲၩ့အဆၧ အၧၩ့ဆၧ၁ၫ့ဒၪ၀့ၫထၪ့ဘၭဆံၭအၪလဲၪနီၪလီၫ. မၩအ၁ၭဘဲၫမီၪနၫ၁ၫ့လီၩနၪ့ထၪ့ ထဲၩ့စဒၫ၀ံၭအ၁ိၭနီၪလီၫ. စနၫ၁ၫ့ချဲၩ့ဆၧအဒီၩ့လၧ ၦ၁ထံၫလဂၩအၪ့မၩန့ၦၡၪ့ဖိၪ ယၬဖိၪအ၁ိၪအီၪလဒုၩဖိၪနီၪအဂဲးတၭ, “မၩခဲၩထၪ့” စဒၫ၀ံၭအ၁ၭလၧမိစ့ၩရၫ့ ၦဂူၫဂၩအဆၧဒဲၩဘၭနီၪလီၫ (၂စၫ ၁၂း၅). ဆၧလတီၩလလီၩ့နီၪဖျီၪအၧၩ့၁ၫ့ ၀့ၫနၭလ့ၬတၭ, စနၫ၁ၫ့ထုၭဖျီၪလီၩ၀့ၫ “န၀့ၫဒၪယီၩ နမဲွၦၡၩလဂၩနီၪလီၫ,” တၭ အ၀့ၫဒုၭဒၪထဲၩ့စဒၫ၀ံၭအဆၧမၪထီးနီၪလီၫ.

ဆၧနီၪမွဲဆၧအကၧၩ့ဒိၪလၧ လံၬဆံၫ့ဎံၪစံၭဆၧနီၪ မွဲယွၩအၡၩခမျၧး၁ံၪ မိ၁့ၪယၫလၩ့အဆၧဒဲၩဘၭအဂးနီၪလီၫ. ထီးပဒၪထဲၩ့ဆၧဒဲၩဘၭအၧၩ့၁ၫ့လဖၪနီၪတၭ ပမိဂၭဎ့ၭ ဆၧထုၭဆီၪ့န့ပၧၩလၧဆၧဒဲၩဘၭဖၧၩ့အဂး မွဲဆၧကွ့ၭလီၩနၪ့ထၪ့ပၧၩလၧ နဲၪဖျီၪ ၁၃ ဒဲ ၁၇ အဖၧၩ့နီၪလီၫ.