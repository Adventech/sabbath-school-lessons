---
title:  လၧၦလၧခဲၫ့ထုၬလဖၪအဖၫ့ခိၪ
date:   31/05/2025
---

### ဖီလနွ့ၫယီၩအဂးဆၧမၩလိၪ

နဲၪ ၆း၁၂-၁၇; မၭ ၂၄း၃၆-၄၄; ၁မိ ၆း၁-၈; ၂ပံ ၂း၄-၁၁; ၁မိ ၁၈း၁၇-၃၂; ဒၫ့ ၇း၉, ၁၀.

> <p>၁နိၫထီၫ့</p>
> “ဆၧထီးအလူၬနီၪမၩအ၁ၭ လၧအ၀့ၫ၁ံၪအဖၧၩ့တၭ, မွဲလၧဆၧအဒီၩ့အထ့ၬလီၫ. ပ၀့ၫဒၪလၧပအီၪလၧအဆိၩအကၠၪထုၬလဖၪယီၩ, ဆၧကွ့ၭအ၁ၭလၧပဘၪဆၧ၁ီၪ့ထဲၩ့၁ၫ့ထဲၩ့ပၧၩအဂးလီၫ. မၩအ၁ၭဘဲၫနီၪတၭ, ၦအ့ၪဆီၫ့မီၪ့လၧအဆၧၫ့ထုၪ့၀့ၫနီၪ, မိလၩ့ထံၩဖါဘၪခိၬတၭ, မွဲအထီးလၩ့ အ၁ၭဆံၭ” (၁ကီရံၫ့ ၁၀း၁၁, ၁၂).

လၧလံၬဆံၫ့ဎံၪဖၧၩ့ ဆၧဂဲးဆၧဖးအီၪအၪမံၩ့ လၧဆၧမိမၩအ၁ၭလၧယၫခီၫ လဖၪဒဲ ဘဲၫ၁ိၭယွၩအခ့ၫအၡၩ၁ံၪမိ၁့ၪယၫလၩ့ထံးဆၧမွဲဆၧတီၩလၧမုလနံၩယီၩ အဂးလီၫ. လနၩ့နၩ့နီၪ နဲၪစိၩဆၧလၧမုနံၩအထုၬအဂး ဒဲဒုၭနၪ၁့ၪအၪထၪ့ပၧၩလၧ လံၬဒၫ့နအ့လၭဒဲလံၬနဲၪဖျီၪအဆၧကွ့ၭထံၫထံၫကျၩကျၩလီၫ.

ၦၡၩအဆၧဆီၫ့မီၪ့အီၪလဂၩလမံၩ့လၧ လမီၪ့ဎီၩ့ဘၪလိၪ၁ၭလါနၫ့ဂ့ၩ ကဆါယွၩအဆၧပရၧၫ့လၧမုနံၩခဲၫ့ထုၬအဂးနီၪ ဎိၭဒီၪ၀့ၫလၧမီၪ၁ံၪလဖၪအဆၧ နၪ၁့ၪဒဲအဆၧထုၭဖျီၪလီၩဆၧအဖၧၩ့ ဂ့ၩဂ့ၩဘၪဘၪလၧၫ့လၧၫ့ဎွ့ၩဎွ့ၩလီၫ. ဆၧအကၧၩ့ဒိၪလၧဖးဖီၩ့ဖၧၩ့လနၩ့နၩ့နီၪ ဖျီၪပျၩ့လၧပဘၪနၪ၁့ၪယီၫ၀့ၫဒၪ မွဲလၧ လံၬဆံၫ့ဎံၪအ၁ၫ့ကွ့ၭဒိၭနဲၩ့၀့ၫနီၪလီၫ. အ့ၪပစံၭအဒီၩ့လၧမုနံၩခဲၫ့ထုၬအဂးနီၪ ၀ံးစီဒၧၫ့ဒဲဂမီရၫ, ထံၫလုၬဘံၭဆၧ, ဒဲဆၧမၩ၁ၭအဂူၫဂၩလဖၪအီၪထံၫကျၩ၀့ၫဒၪ လီၫ. အ့ၪမွဲလနၩ့နၩ့နီၪ ဘၪအၪ့ဎၬလၩ့ထံးထိၪဎီၩ့လၧဆၧဂဲးဆၧဖးအဂူၫဂၩလၧ ယွၩအလူအထၫဖၧၩ့လဖၪနီၪလီၫ.

ဆၧမၩလိၪလၧယၫခီၫလဖၪနီၪ, ပမိအၪ့ဎၬအၪထၪ့ဆၧအကၧၩ့ဒိၪလဖၪ ဘဲၫ၁ိၭအမွဲ၀့ၫဆၧဂဲၫလၩ့နံၫဖၧၫ့လဖၧၫ့, ဆၧစ့ၩရၫ့ဆိၫ၀ဲၩဆၧ, မုနံၩအထုၬအဆၧၡၪ့ဆၧနၭ, ဒဲအဂူၫဂၩ၁ံၪလဖၪဆ့နီၪလီၫ. လၧဆၧထီးအလူၬအဖၧၩ့ ကဆါဎရံၬ နီၪမွဲဆၧဂဲးထီးလူၬအထုၬတၭ, ပဘၪအီၪက့ၪမိထုၪ့ (center) အ၀့ၫအဂဲးလၧ ဆၧလီၩဖျီၪထၪ့ဆၧလၧယၫအဖၧၩ့နီၪလီၫ.