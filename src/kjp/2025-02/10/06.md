---
title:  ဆၧစ့ၩရၫ့ဆိၫဆၧလၧလဂဲၫလၩ့ဒံၭဘၪအထီ
date:   05/06/2025
---

ဆၧဒုၭဖျီၪဆၧစ့ၩရၫ့ဆၧလၧဒၫ့နအ့လၭ (၇) အဖၧၩ့နီၪ ဖ့ၪလၫ့ပၧၩဆၧ မၩအီၪ၁ူၪလၧအလးခဲၫ့နီၪ လဖျးဖိၪ (လဖျၬမ့ၬဖိၪ) လၧပမိဒၪဘၪကဆါယွၩ အီၪက့ၪအ၁ၭလၧဆၧမၩဂ့ၩမၩဘၪထဲၩ့ ဆၧဒဲၩဘၭအဆၧမၩကၪမၩဂဲၩဆၧလဖၪနီၪ ဘဲၫ၁့ၪလဲၪ လၧအထိးထဲၩ့တၩ့ထဲၩ့ၦလၧအမိအီၪမၧၫ့လၧအဆၧအုၩ့လၩ့လဖၪနီၪ အဘိၩ့ဖၧၩ့နီၪ.

`ဖီ ဆၧထုၭဖျီၪထၪ့ဆၧစ့ၩရၫ့အၪ့စ့ၭဆၧလၧအအီၪက့ၪ၀့ၫလၧ ဒၫ့နအ့လၭ ၇း၉, ၁၀, ၁၃, ၁၄, ၂၂, ၂၆, ဒဲ ၂၇ နီၪလါဆံၭ. ဆၧအီၪက့ၪ မိထုၪ့ဆၧအခၪ့ထံၭနီၪမွဲနီၪလဲၪ. လၧခဲၫ့ထုၬနီၪ မိစ့ၩရၫ့၀့ၫဘဲၫ၁့ၪလဲၪ. လၧဆၧထိးထဲၩ့တၩ့ထဲၩ့အဆၧကိၪ့ဆိၫ (plan of salvation) အဂဲးနီၪစံၭဘၪပၧၩမဲွဆၧနီၪလဲၪ.`

ဆၧအၪ့စၪ့အီၪလနၩ့လၧ ကဆါယွၩအဆၧစ့ၩရၫ့ၦၡၩဆၨၩအဖၧၩ့နီၪလီၫ. လီၩလၩ့ ၁၂း၁၄ စံၭ၀့ၫလၧ “ယွၩမိဒုၭဂဲၫလၧဆၧစ့ၩရၫ့အဖၧၩ့ထီးအလူၬလီၫ,” ဒဲစပီလူၫလီၩနၪ့ထၪ့ပၧၩဆ့လၧ ပဘၪစ့ၩရၫ့လိၬ၁ၭလဂၩဘၪလဂၩအ့ၬ, မွဲလၧ “ပဘၪဆၧၫ့ထုၪ့လၧဎရံၬအစ့ၩရၫ့ခွး အလးဆီၩ့ဆီအမ့ၬယၫကိၭဂၩဒ့ၭလီၫ” (ရိမၫ ၁၄း၁၀). မွဲဆၧနီၪ, ကဆါယွၩမိဘၪထီးနဲၪ့ဆၧလၧမပၫမိဖီၩ့ဖျ့ၭဒဲ မပၫ မိလၩ့ထ့ၬအဂဲးလိၫအ့ၬ, အ၁ီၫ့လဖၪမၩဆၧၩ့ယိထံၫယိဆၭဆၧထီးထဲၩ့တၩ့ထဲၩ့ အဆၧမၩထၧၫ့ထီယၫလီၫ (၁ပံ ၁း၁၂). အ၀့ၫ၁ံၪထိးအ၁ၭလၧမုၪခီၩလဲးဒဲအ၁ီၫ့ လဖၪအဆၧပိၩ့ထၪ့ဆၧဒဲဘၪလၩ့ထ့ၬ၀့ၫ လၧအ၀့ၫဒၪဘၪ၀့ၫအဂဲးနီၪလီၫ (နဲၪ ၁၂း၄). ဒဲဘိၩ့ယီၩကဆါယွၩ၁ိၫ့ပၧၩလၧအမ့ၬယၫခၪ့ထံၭ, ၀ဲထၪ့လံၬ၁ံၪလဖၪ ဒဲပျဲၩၦအဆံၫ့၁ံၪလဖၪနီၪ မိဒၪဘၪဆၧမၩအ၁ၭကိၭမံၩ့လဖၪနီၪလီၫ.

စအၫဘြဟၫ့အၪ့ယၫဆၧလၧစီဒၧၫ့ဒဲဂမီရၫအဂးနီၪ မွဲဆၧစ့ၩရၫ့ဆၧ အဆၧမၩအ၁ၭလမံၩ့လီၫ - ဖ့ၪလၫ့ဆၧနၪ၁့ၪလၧဆၧစ့ၩရၫ့ဆၧအခံးအဂၩ့လီၫ. စီဒၧၫ့အဆၧဒဲၩဘၭလဖၪ အီၪဖျီၪ၀့ၫဒၪဒဲဘၪဆၧအၪ့စ့ၭ၀့ၫဒၪလီၫ. ကဆါယွၩ စံၭ၀့ၫဒၪ, “မွဲဒိၩ့စီဒၧၫ့ဒဲဂမီရၫအဆၧဂၪ့ကိၭဒိၪ၀့ၫအၪ၀့ၫအကၠီၩ့တၭ, ဒဲအဆၧ ဒဲၩဘၭယိၬမၬအကၠီၩ့” (၁မိ ၁၈း၂၀) နီၪလီၫ. ယွၩဒုၭဒၪထဲၩ့အ၀့ၫ၁ံၪအဆၧအၧၩ့ ဆၧ၁ၫ့လဖၪ လၧလချုၭစ့ၩရၫ့၀့ၫဒံၭဘၪနီၪလကၭဘၪ, ကဆါယွၩ၀ဲထၪ့ဖၧၩ့၁ၭ လၧစအၫဘြဟၫ့အဂး ဘဲၫ၁ိၭအမိအၪ့ဎၬဘၪဆၧစ့ၩရၫ့ဆၧယီၩတီၩ, လတီၩအဂး နီၪလီၫ. လၧဒၫ့နအ့လၭ (၇) အဖၧၩ့ ၦမၩအ၁ၭဘဲၫ “ၦၡၩအဖိၪခွၫ” လဂၩ, ဂဲၫဖျီၪထၪ့၀့ၫလၧဆၧစ့ၩရၫ့ဆၧအဘိၩ့ဘၭနီၪ မွဲကဆါယ့ၫရှူၬလီၫ (ဒၫ့ ၇း၁၃; ယိဆ့လၧ မၭ ၂၀း၂၈ နီၪဆံၭ). ဒဲအ၀့ၫအဆၧတီၩဆၧလီၩ့နီၪ ဒုၭလ့ၩခၫ့ဖျီၫ့ဘၪ အၡၩခမျၧး၁ံၪလၧဆၧစ့ၩရၫ့ဖၧၩ့နီၪလီၫ.

`ဆီၫ့မီၪ့ယိပဘၪဆၧၫ့ထၪ့လၧဆၧစ့ၩရၫ့ဆၧအဖၧၩ့, ပဆၧအီၪ၁ူၪ လဖၪအီၪဖျီၪထၪ့၀့ၫထီးအလူၬလၧ ယွၩအၡၩဆံၫ့ဎံၪ၁ံၪလဖၪအမ့ၬယၫနီၪ, နဆၧယိလါအီၪ၀့ၫဒၪလမံၩ့ဎးလၧအထီထီးနီၪ မွဲဆၧနီၪလဲၪ. (အၪ့ဎၬ နၪ၁့ၪလၧ အ၁ၧၭနံၩဆၧမၩလိၪနီၪဆံၭ).`