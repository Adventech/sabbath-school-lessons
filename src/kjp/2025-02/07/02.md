---
title:  ယိခွါယၧၩတၭအၪ့မၧၫ့လၩ့ယၧၩဘီၪ
date:   11/05/2025
---

လၧအဖီၩ့ခွံၬအနံၪ့လဖၪနီၪ, ဆၧမိမၩဂ့ၩအၪထၪ့ဆၧအီၪကီၪ့ခံးဂၩ့လၧ လးလံၩ၀့ၫယူၭနီၪလီၫ. အဆိၫထုၬနီၪ အ၀့ၫ၁ံၪအီၪက့ၪလၩ့မ့ၪအဆၧဖၩ့လၧ ဘိၪ့ဘျၪ့ (hall) အဖၧၩ့နီၪလီၫ. ထီးမ့ၪအဆၧဖၩ့လၩ့ဘၪ၀့ၫပျၩ့ပျၩ့တၭ ကယဲဆၧ ကံၪကဲၩ့အကွၩ့အီၪလ၀ၩ့လ၀ၩ့၁ံၪဖျီၪထၪ့၀့ၫထီးအလူၬလီၫ. ဘဲၫဆိၫ့မုလါ၀့ၫ အ၁ိၭဖျီၪဎံၫလၩ၀့ၫအ့ၬ. ဆၧဖၩ့နီၪထုၭဖျီၪထၪ့ (နဲၪဖျီၪ) ဆၧဘၪ, ဆၧဂၭဂီၩ့အခံး အဂၩ့လဖၪနီၪလီၫ.

စအဲၫစ့ယၫအဆၧဒၪဆၧလၧယၫ ဖးထၪ့လၧယွၩအလးဆီၩ့ဆီမ့ၬယၫနီၪ အ၀့ၫဒၪလၩ့ထဲၩ့အဆၧ၁ူၭဆၧမၪ လၧ၁ုၪ့လမုၬ၁ၭလမုၬဘၪအဖၧၩ့လီၫ. စံၭ၀့ၫဒၪ“ယဘၪဆၧမၩဂၭဂီၩ့ယၧၩ လၧယမွဲၦလၧအနိၭဖျံၩလဆံၫ့ဘၪလဂၩ, ဒဲယအီၪလၧ ၦလၧအနိၭဖျံၩလဆံၫ့ဘၪလဆၨၩအကျၩအကၠီၩ့နီၪလီၫ. အဂဲးဘဲၫယီၩ ယမ့ၬ၁- ဒၪဘၪယူၭစဎွၩလဂၩ, ဆၧ၁ုၭမုခမျၧးအယဟိ၀ၩယူၭ” (အဲၫ ၆း၅). အ့ၪပထီၩ့လၧ ယွၩအမ့ၬယၫလထံၪဎးနီၪ ဆၧကဘၪထိးလၧပ၁ၭဖၧၩ့ဘဲၫနီၪဆ့လီၫ. ဆၧဖၩ့နီၪ မၩပထုၬခွံၬဆၧမိချဲၩ့ဖီၩ့ဖျ့ၭပ၁ၭလဖၪထီးလူၬလီၫ. လၧကဆါယွၩအမ့ၬယၫနီၪ ပဒၪလၩ့ပ၁ၭလၧပလၩ့မါ (ပဂဲးဆါ) လီၫ. စအဲၫစ့ယၫအ၁ၭထီၫမံၫထီၫမၪ၀့ၫလၧ အဆၧအီၪမၧၫ့ထၧၫ့ထီယၫလီၫ.

`ဖီ အဲၫစ့ယၫ ၆း၆-၈. ပဆၧဘိၪ့လအီၪဘၪလၧဆၧဒဲၩဘၭအဂးနီၪ စအဲၫစ့ယၫ၁့ၪယၫ၀့ၫဒၪလီၫ. ဆၧဒဲၩဘၭအလံၩ့အလဲၫနီၪ မွဲဆၧ၁ံၫဒီၭ လီၫ. လါနၫ့ဂ့ၩ ကဆါယွၩလပဲၩထးပၧၩလၧဆၧဒဲၩဘၭအလံၩ့အလဲၫ ဖၧၩ့နီၪဘၪ. အ၀့ၫကၠူၭန့ (ထုၭန့) ထဲၩ့ပၧၩလၧ အ၀့ၫအနဲၩ့ထံၭလီၫ. ထီးပဒၪဘၪလိၬ၁ၭလၧကဆါယွၩနီၪ ဆၧမၩအ၁ၭဘဲၫ၁့ၪလဲၪ, ဘၪမွဲနီၪ လၧဆၧနီၪအကၧၩ့ဒိၪ၀့ၫဒၪလဲၪ.`

အ၁ီၫ့စ့ၫရဖံၫ့လဂၩနီၪ မၩဆံၫ့ခွံၬစအဲၫစ့ယၫအဆၧဒဲၩဘၭလၧမ့ၪအၧၩ့လၧ ဆၧလုဆၧဖၧၩ့ ဒုၭထိၭ၀့ၫလၧအနိၭနီၪလီၫ. အနီၪမိမွဲဆၧလုဆၧဆူၭခဲၩနၧၫ့မၧၫ့, လၧကဆါယွၩနုၬလၩ့မၩဆၧလၧအ၀့ၫအၡၩခမျၧး၁ံၪအဂးလီၫ (ဖီ နဲၪ ၈း၃, ၄). အဆၧဒဲၩဘၭဘၪဆၧဖျါခွံၬ၀့ၫ, အ၀့ၫကြၨၭဘၪလၧမိဆၧၫ့ထုၪ့လၧယွၩအမ့ၬယၫၪ အၪနဲၪ့အနီၪ, ယွၩဖ့ၪလၫ့အ၀့ၫမူၩဒၩလၧ မိဘၪထိး၁ၭလၧဂၪ့ခိၪနီၪလီၫ.

“စ့ၫရဖံၫ့” အခီၫပယီၫမွဲ “မ့ၪခဲၩထၪ့လဂၩ” နီၪလၩ့မဲၩဒိၪမၬလီၫ. ယ့ၫရှူၬ လီၩဘၧၩ့လၩ့ဆၧစယီဟၫ့အဆၧမၩဘဲၫ “မ့ၪဒိၩ့လၧအခဲၩဖၩ့ထၪ့” ဆ့နီၪလီၫ (ယီ ၅း၃၅), ဒဲစံၭ၀့ၫ “န၁ံၪအ၁ၭအီၪလၧန၁ံၪမိ၁ုၪ့ထိၬ၁ၭထိၬ လၧအဆၧဖၩ့အကျၩ လဆိလီၫ.” စယီဟၫ့နီၪ မွဲၦခိၭယိလါဆၧအခိးအတၩဒဲဆၧထိးထဲၩ့တၩ့ထဲၩ့ လဂၩလါနၫ့ဂ့ၩ, အ၀့ၫအဆၧမၩနီၪ နဲၩစိၩၦလဂၩဎးလၧအဂဲၫဆိၬန့ဆၧအခိး အတၩဒဲ ဆၧထိးထဲၩ့တၩ့ထဲၩ့နီၪလီၫ.

ယ့ၫရှူၬဂဲၫလၩ့၀့ၫ လၧဆၧထိး၁ၭအလၧၫ့အဎွ့ၩလၧ ဖါကဆါယွၩအလၩ အဖၩ့အဂး - ဒဲမွဲဘဲၫမီၪလဂၩအ၁ိၭ, ၦဒဲၩဘၭဖိၪလဂၩ, လၧအထုၭဖျီၪအဆၧမၩ လၩ့ဂၬလၧ မူၭခိၪအစံၫရဖံၫ့လဂၩအ၁ိၭဆ့နီၪလီၫ.

`ထီးဒၪလၧ စအဲၫစ့ယၫ၁့ၪယၫ၀့ၫလၧအဆၧဒဲၩဘၭဘၪဆၧမၩဆံၫ့ခွံၬ၀့ၫနီၪလီၫ, အစံၭဆၧၫ့ဆၧ, “ယိခွါယၩတၭ အၪ့မၧၫ့လၩ့ယၧၩ ဘီၪ” နီၪလီၫ. ပ၀့ၫဒၪကိၭဂၩဆ့ ပဆၧဒဲၩဘၭဘၪဖျါခွံၬ၀့ၫလၧ ယ့ၫရှူၬ အ၁ွံၪယူၭတၭ, ပမိစံၭဆၧၫ့ဆၧဘဲၫစအဲၫစ့ယၫဘဲၫ၁့ၪလဲၪ.`