---
title:  နးရှု၁ၭဒဲနးအ့စတၧၫ
date:   07/06/2025
---

### ဖီလနွ့ၫယီၩအဂးဆၧမၩလိၪ

ရှု ၁း၁-၅; ရှု ၂း၅-၂၀; ဘၭ ၁း၆-၁၁; မၭ ၄း၈, ၉; တၧၫ ၃း၁-၁၄; နဲၪ ၁၂း၁၄-၁၇.

> <p>၁နိၫထီၫ့</p>
> “ဆၧမၩအ၁ၭ ထီးစဎွၩဒၪဘၪနးဎွၩမုၪ အ့စတၧၫဆၧၫ့ထုၪ့လၧ၀ၩ့ ဖၧၩ့နီၪ, နးအ့စတၧၫန့ဘၪဆၧအခိးအတၩလၧ အ၀့ၫဒၪအမ့ၬယၫတၭ, စဎွၩနီၪယူၬစိၩနိၪထိၭထီၫ့လဘီၩ့လၧအအီၪလၧအစူၪဖၧၩ့နီၪ လၧနးအ့စတၧၫနီၪလီၫ. အခိးမွဲနးအ့စတၧၫ၁ုၭဘူၭအ၁ၭတၭ ထိၭဘၪနိၪထိၭ ဘီၩ့နီၪအခိၪထိၭလီၫ” (အ့စတၧၫ ၅း၂).

လနွ့ၫယီၩ ပမိအၪ့ဎၬနၪ၁့ၪအၪထၪ့မုနံၩလၧခဲၫ့ထုၬ ဆၧမိမၩအ၁ၭ၁ံၪလဖၪနီၪလီၫ. ကဆါယွၩအဲၪဒိၭပနၪ၁့ၪ ဆၧကွ့ၭကျိၭထဲၩ့ဆၧလီၩဖျီၪထၪ့ဆၧလၧ ယၫလဖၪအခီၫပယီၫဂ့ၩဂ့ၩဘၪဘၪအဂး, အ၀့ၫမၩန့ဆၧမၩလိၪလၧၦဂဲၫထဲၩ့အီၪမၧၫ့ထး၀့ၫတၡါလဖၪအဆၧလ့ၩခၫ့ဖျီၫ့လီၫ. ဒဲဆၧနီၪမိဖ့ၪဆီၪ့ထၪ့ပဆၧဆူဆၧနဲၩလၧယၫခီၫအဂးဆ့လီၫ.

ပမိအၪ့ဎၬၦမုၪလၩ့ဆၫ့နံၫဂၩ အဆၧလ့ၩခၫ့ဖျီၫ့လၧအထုၭန့ပ၁ၭဂ့ၩဒိၪမၬ- မွဲနးရှု၁ၭဒဲနးအ့စတၧၫလီၫ. လဂၩနီၪ ၦမုၪမဲၫလၧဘၪဆၧမၩန့ခွံၬအဆၧန့၁ၫ, ဒဲဒၪန့ထဲၩ့ဆၧယိလါလၧအဆၧဒၪခီၩ့လိၬ၁ၭလၧ စဘိအၭမွဲၦအဘူၭအထံးလၧ အ၁ၭဂ့ၩလဂၩ အဆၧရွံန့ထဲၩ့ဆၧနီၪလီၫ. အ၀့ၫ၁ံၪအဆၧအီၪဎုၬနီၪ ကဲၪထၪ့ဆၧ အဲၪအဂဲးအဖးလၧအဘၪန့ၦၡၩအ၁ၭအဂ့ၩထုၬ, လၧဎရံၬဖိၪ၁ံၪအဂးမွဲဆၧနဲၪဒီၩ့ ကဆါဎရံၬအဆၧအဲၪဘၪပၧၩနီၪလီၫ. အနီၪလဂၩနီၪ, မွဲၦမုၪနၩ့ဖိၪဘၪလ့ၩအီၪ ၀့ၫလၧၦဂူၫဂၩအထံၫအခး, လၧအမိဘၪဆၧမၩဂၭဂီၩ့ခွံၬအ၀့ၫနၫ့ဆါအဆၨၩ အဆၬ၁ံၪဒဲဘၪဆၧထုၭဖျီၪထၪ့အ၁ၭလၧ ဆၧထိးထဲၩ့တၩ့ထဲၩ့ဆၨၩဆၬဖိၪ၁ံၪအဂး နီၪလီၫ.

ဘဲၫဆၧမၩယံၫယါအ၁ိၭ, လၧဆၧလီၩဖျီၪထၪ့ဆၧလၧယၫ (prophecy) အဖၧၩ့နီၪ, ၦမုၪလဂၩဘၪဆၧအီၪက့ၪနဲၪ့ဒီၩ့လၩ့၀့ၫလၧ ကဆါယွၩအဆၧအီၪကီၪ့, ဖ့ၪလၫ့ဆၧနၪ၁့ၪလၧကဆါယွၩအ၁ၭအီၪအၡၩခမျၧး၁ံၪနီၪလီၫ. မွဲပယိထၪ့ ၦမုၪနံၫဂၩ, အဆၧအီၪမၧၫ့ဒုၭနဲၪဆၧထိး၁ၭအဆၧနဲၪ့လၧယွၩအလူအထၫဖၧၩ့, ဒဲမွဲပမၩန့ဆၧမၩလိၪလၧအ၀့ၫ၁ံၪ အဆၧလ့ၩခၫ့ဖျီၫ့ဆၧအဖၧၩ့နီၪလါဆံၭ.