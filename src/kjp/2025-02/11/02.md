---
title:  ဆၧ၁ၭ၀ံလၩ့ဒိၩလၧ “ကိၪအဂံၪ့” ဖၧၩ့
date:   08/06/2025
---

ဆၧချဲၩ့ဒုၪဒွ့ၪဎရံၬဖိၪအဆၧဆူဆၧနဲၩလဖၪစံၭ၀့ၫ ဆၧမၩအ၁ၭအၧၩ့၁ၫ့ဒဲ ဘံၪဘူၪစၭဎၬလၧဂၪ့ခိၪယီၩအဂဲးမိၡါနီၪ မွဲ၀့ၫလၧ (၁) ကဆါယွၩလအီၪတၡါဘၪ လီၫ (၂) ဆၧလၧယွၩနီၪ အစီၩ့အမၩ့အီၪလၧဂၪ့ခိၪအဆၧမၩအ၁ၭအဖၫ့ခိၪအ့ၬ (၃) ယွၩနီၪမွဲခိၭနၪဆၧလၧၦဂူၫဂၩအဂးနးမံၩ့အ့ၬနီၪလီၫ. လံၬဆံၫ့ဎံၪအဆၧထိး၁ၭ လၧဆၧဆီၫ့မီၪ့ဘဲၫနီၪ၁ိၭလဖၪဘၪမၪနီၪ အီၪအၪမၬလီၫ. မွဲ၀့ၫလီၫ, ကဆါယွၩ ပျဲၩၦၡၩဆၨၩ၁ံၪမိကူၭဘၪထဲၩ့ဆၧချံၫလၧအဎွံၪလၩ့၀့ၫလဖၪအဆၧ၁-နီၪလီၫ. လါနၫ့ဂ့ၩ အ့ၪမွဲပလလၨၪခၫ့ဖၬဆၧ၁ီၪ့ဆၧ၁ၫ့လၧပန့ဘၪဆၧပျီၩဖျ့ၭနီၪ, အ၀့ၫ အီၪဂၧၩ့မၩဂၧၩ့ဆၧလၧဆၧလ့ၩခၫ့ဖျီၫ့ဆၧအဖၧၩ့, ဒဲမၩဂ့ၩမၩဘၪထဲၩ့ဆၧဒဲၩဘၭ အဆၧမၩကၪမၩဂဲၩဆၧထီးအလူၬလီၫ. နးရှု၁ၭအဆၧလ့ၩခၫ့ဖျီၫ့ယီၩ ဖ့ၪလၫ့ပၧၩ ဆၧအဒီၩ့အထ့ၬဘဲၫနီၪလမံၩ့လီၫ.

`ဖီ ရှု၁ၭ ၁း၁-၅. ဆၧၡၪ့ဆၧနၭဘၪနးနအိမံၫနီၪ မွဲဆၧနီၪလဲၪ, ဒဲမွဲဆၧနီၪကဲၪထၪ့၀့ၫဒၪလဲၪ. ဆၧမၩအ၁ၭလမံၩ့ယီၩ ထုၭဖျီၪထၪ့ၦၡၩ ဆၨၩထီးအလူၬ အဆၧဘၪဒၪဆၧၫ့ယၫဆၧဘိၩ့ယီၩလဲၪ.`

ဆၧချဲၩ့အခီၫပယီၫလ့ၩထဲၩ့လၧအဘျံၭဒၪလခီၫအီၪထီးယီၩ လၧဆၧမၩအ၁ၭ အခၪ့ထံၭနီၪ - ဆၧ၁ၭ၀ံလၩ့ဒိၩအီၪထၪ့၀့ၫလၧ ဘ့ၭ၁လံၫဟံၫ့, ဒိၩ့ဖိၪလဖျိၪ့ မွဲအခီၫပယီၫအီၪ၀့ၫလၧ “ကိၪအဂံၪ့” (ဆၧအၪ့ကုၭအီၩဎွ့ၩအလး) နီၪလီၫ. မိမွဲဆၧလၧလီၩနၪ့ထၪ့ထဲၩ့အံဒံၫ့အဆၧလၧၫ့ဆၧဎွ့ၩ, လၧယွၩစံၭဘၪစအၫဒၫ့ဒဲ နးအံၫ, “ကယဲ၁ံၪ့လၧကျိၭအဖၧၩ့ယီၩ, နအၪ့ဘၪပျီၩမၬကၨ” (၁မိ ၂း၁၆) နီၪလီၫ. ခီၫလၧနီၪ ၦၡၩဆၨၩအီၪမၧၫ့ဘၪ၀့ၫလၧဆၧလၧၫ့ဆၧဎွ့ၩအဖၧၩ့, လၧဆၧတဲၩ့လၩ့ ဆၧအကဆါ အဆၧ၁ုၪ့ဂ့ၩ၁ၭဘွၩအီၪက့ၪအ၀့ၫ၁ံၪလၧၦဘၪယိထွ့ၫပၧၩ့ထၬ အဆၧတဲၩ့လၩ့လဖၪနီၪလီၫ. လါနၫ့ဂ့ၩဆၧအခိးအလၩဘျံၭထဲၩ့အ၁ၭလၧ ဆၧဒဲၩဘၭအဎီး, မွဲလၧအ၀့ၫ၁ံၪအဆၧရွံန့ဆၧနီၪ, ယွၩစံၭဘၪစအၫဒၫ့, “နမိဘၪအၪ့ ဆၧလၧနမ့ၬ အခိၪ၁ွ့ၫလၩ့ထီးနထဲၩ့ထဲၩ့လၧဂၪ့ခိၪလၬလီၫ” (၁မိ ၃း၁၉).

ဘဲၫနးနအိမံၫအ၁ိၭ, ဆၧန့၁ၫအခၪ့ထံၭလၧကဆါယွၩဖ့ၪလၫ့ပၧၩလဖၪ လၩ့မါခွံၬ၀့ၫ, ဒဲဆၧကၪဆၧဂဲၩကဲၪထၪ့လၧပဆၧအီၪမၧၫ့အီၪဂဲၩဖၧၩ့လီၫ. ၦၡၩဆၨၩအဆၧပျီၩဖျ့ၭအီၪ၀့ၫလၧအဆၧမၩအဖၧၩ့, ဒဲအခီၫပယီၫအီၪလၧ မိဘၪ မၩန့မူၩဒၩလၧနၫ့ဆါအဆၧမၩအဂးလီၫ. အခၪ့ထံၭနီၪ, ပမိဘၪ “မၩနၧၩ့ဆၧ” လၧဂၪ့ခိၪထၧၫ့ဖျိၪယၫလၧကဆါယွၩအဆၧဆိၪဂ့ၩအဖၫ့လၬနီၪ, လါနၫ့ဂ့ၩဘိၩ့ ယီၩပဒၪဆၧၫ့ယၫဘၪ (ပဘၪမၩန့) ဆၧမၩလၧ အဘၪဆၧမၩနၧၩ့မၩစၪ၀့ၫလခီၫ နီၪလီၫ. ဆၧမၩနၧၩ့မၩစၪလိၬ၁ၭလၧဆၧလလၧၫ့လဎွ့ၩဘၪအဖၧၩ့ ဒုၭကဲၪထၪ့ ဆၧကၪဆၧဂဲၩဒိၪဒိၪအၪအၪလ့ၬလီၫ.

ဆၧလၩ့၁ၭအုၭနီၪ ပလီၩထၪ့ဎွ့ၩလမိ၁့ၪလၧၩ့ဘၪလီၫ. ဂၪ့ခိၪယီၩဖ့ၪလၫ့ ပၧၩဆၧဂုထၪ့အၪထၪ့ဘိၩ့ဒံၭနီၪ မွဲကဆါယွၩအဆၧအဲၪအဆၧနဲၪ့လီၫ. လါနၫ့ဂ့ၩ ၦၡၩအဆၧ၁ၭကွံၩဒဲဆၧဒဲၩဘၭအဆၧမၩဂၭဂီၩ့ဂၭစၪနီၪ ဒုၭကဲၪထၪ့ဆၧမၩနၧၩ့ပၧၩ အၪနဲၪ့ပမၩနၧၩ့ဆၧဒံၭနီၪလီၫ. မုလနံၩနီၪ, ဆၧမၩအ၁ၭထီးအလူၬလဖၪယီၩ မိထုၬခွံၬ၀့ၫဒၪနီၪလီၫ.

`ဆၧဒဲၩဘၭဒဲဆၧ၁ံၫဆၧၡါ အီၪ၀့ၫလၧအနံၪ့ဎူၫထီၫ့အလးခဲၫ့နီၪ ဂၪ့ခိၪယီၩနဲၪဖျီၪထၪ့ယွၩအဆၧအဲၪ ဒဲဆၧတဲၩ့လၩ့ဆၧအစီၩ့အမၩ့ဘဲၫ၁့ၪ လဲၪဒံၭလဲၪ.`