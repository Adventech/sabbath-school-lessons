---
title:  စဟၫမၫ့ဒဲစၫတၫ့ (မုၪခီၩလဲး)
date:   11/06/2025
---

လၧနးအ့စတၧၫအၡါ (ဆၧကဲၪထၪ့အဂဲးအဖး) ဖၧၩ့, ပဒၪဘၪစဟၫမၫ့ မွဲၦလၧအလၩ့ဒိၩဆၧလးဆၧလၩဒဲဆၧအစီၩ့အမၩ့လဂၩနီၪလီၫ. မွဲၦအမံၩ့ဎိၩ၁- ဖျီၪဆ့ လၧအဘၩ့မုးဖၧၩ့အီၪလၧၦဒိၪဖၭဒိၪ ထီးအလူၬ၁ံၪအဖၫ့ခိၪလီၫ.

အ့ၪပဖီလၧ အဇံၫခအ့လၭ ၂၈း၁၁-၁၅ ဒဲ အဲၫစ့ယၫ ၁၄း၁၂-၁၅ ဘၪထွ့ၫ ၡၪထူဂီၩအဂဲးနီၪ, ပမိဒၪဘၪဆၧဘၪဒီၩ့စဟၫမၫ့အီၪထီးနီၪ, ၦအၧၩ့၁ၫ့လၧအမ့ၬ လဲၩထၫ့ဒုၪဒၩယွၩအၡၩခမျၧး၁ံၪနီၪလီၫ. မုၪခီၩလဲးမိအၪ့ဂူၬမၩန့ယွၩအလးဒိၪထုၬ ထီၫထုၬဖျီၪ၀့ၫလၧဆၧကျဲၩ့ဖစီၩ့ယ့ၫရှူၬအထီ လၧအလ့ၩ၁ိၫ့၀့ၫလၧခိၪလီၩထီၫထီၫ အလီၩ့ ဒဲဒုၭနဲၪဘၪ၀့ၫလၧကယဲဘၩ့၁ံၪမုး၁ံၪလၧဂၪ့ခိၪချိၫ့နီၪလီၫ (မၭ ၄း၈-၁၁). ကဆါဎရံၬ, ဂဲၫလၩ့ရွံန့ပဂၪ့ခိၪယီၩ မၩန့ပၧၩဘဲၫအဆၧအ၁ိၭဒဲဂဲၫလၩ့အီၪ၀့ၫလၧ ပ၁ိၭပကျၩလီၫ. ယ့ၫရှူၬမွဲပဘူၭပထံးလၧအရွံန့ထဲၩ့ပၧၩ, ဒဲဘၪဖ့ၪလၫ့ဆၧအလံၩ့ အလဲၫအဒိၪအထီၫထုၬ လၧဂၪ့ခိၪယီၩအဂးလီၫ.

လၧလံၬနဲၪဖျီၪဖၧၩ့နီၪ ပဒၪဘၪမုၪခီၩလဲး၁ၭကွံၩဆၧအစီၩ့အမၩ့ဒဲဆၧထိး ၦဘိၪ့ထၪ့ဘၩထၪ့အ၀့ၫလၧမုနံၩခဲၫ့ထုၬဆၧတတုၬတနၭ (ခမငျငျ) အထီနီၪလီၫ. အဆၧအၪ့လံၬအၪ့လီၫဆၧနီၪမိထုၭန့ဂၪ့ခိၪယီၩ ဒဲၦဂၪ့ခိၪဖိၪ၁ံၪထီးအလူၬ “ထီၫမံၫထီၫမၪ” ဖိၬထွ့ၫဆၧမံၩ့လၬလဒုၩအခဲၫ့ (နဲၪ ၁၃း၃, ၄) တၭ, ၦလၧ လဘိၪ့ထၪ့ဘၩထၪ့ဘၪအ၀့ၫနီၪ မိမၩဆီၪ့မၩနီၩ့၀့ၫဒၪလီၫ.

စဟၫမၫ့ထီးနဲၪ့ထၬစမီၫဒကၫလၧ ယွၩအဆၧရွံဖိၪလဂၩ, လၡီၩ့လၩ့ဘၪ အခိၪလၧ အ၀့ၫအမ့ၬယၫ, လၧအ၀့ၫဆီၫ့မီၪ့လၩ့အ၁ၭလၧအကြၨၭဘၪလၧၦၡၩ “ဘၩ” အ၀့ၫနီၪလီၫ. အ၀့ၫ “လၧၫ့ဎွ့ၩလၧဆၧ၁ၭထၪ့” (တၧၫ ၃း၅, ၆), ဒဲအ၀့ၫအီၪက့ၪလၩ့အ၁ၭလၧ မိမၩလၩ့မါခွံၬစမီၫဒကၫဒဲအၡၩဆၨၩဖိၪအီၪလၧ ဂၪ့ခိၪထီးအလူၬနီၪလီၫ.

`ဖီ အ့စတၧၫ ၃း၁-၁၄ နဲၪဖျီၪ ၁၂း၁၄-၁၇ ဒဲ နဲၪဖျီၪ ၁၃း၁၅. နဒၪဘၪဆၧဘၪဒီၩ့လၩ့ဎိၭလိၬ၁ၭ မွဲဆၧနီၪထီးယီၩလဲၪ. စယီဟၫ့အဆၧ ထုၭဖျီၪ ယွၩအဆၧအီၪကီၪ့အီၪလၩ့ထး ဒဲစဟၫမၫ့ထုၭဖျီၪယွၩအၡၩခမျၧး ဆၧဘၪဒီၩ့လၩ့ဎိၭအီၪဘဲၫ၁့ၪလဲၪ.`

မုၪခီၩလဲးစံၭလၩ့အ၁ၭလၧအ၀့ၫပၧၩ့ဂၪ့ခိၪယီၩ လါနၫ့ဂ့ၩၦလၧအအီၪတီၩ လၧကဆါယွၩဒဲအဆၧမၪလူၬလဖၪနီၪ ထိးဆၧၫ့မုၪခီၩလဲးအဆၧပၧၩ့ဆၧပြၭနီၪ အ့ၬ. “ထီးမွဲမး၁ံၫနီၪ ကဲၪထၪ့ဆၧထၫ့ဒုၪဒၩဆၧအဂဲးမုထုၪ့လၧဎရံၬဖိၪ၁ံၪအလး ၀ၩ့နီၪ, ၦအဒီၪ့ဖိၪလၧအလထိးဆၧၫ့ဘၪၦအအၪအဂီအဆၧဘၪ၁ၭဘၪနီၪ, မိဘၪ ဆၧမ့ၬလဲၩ၁ၭဂဲၫၦအၡၩခိၬဖိၪနီၪ လၧဂၪ့ခိၪထၧၫ့၀ၩ့ယၫနီၪလီၫ.” Ellen G. White, Signs of the Times, February 22, 1910.

`ဆီၫ့မီၪ့ယိဆၧ “အဆံၭ (အပ့ၫ)” ဖိၪလၧဆၧမၩခွါနဆၧဆူဆၧနဲၩ အဖၧၩ့နီၪဆံၭ. အ့ၪနအုၩ့လၩ့ဖိၬထွ့ၫ “ဆၧအဆံၭ(ပ့ၫ)” လဖၪနီၪတၭ, ထီးဆၧအဒိၪအမုဂဲၫထီၩ့၀့ၫအခၫနီၪ နမိမၩဆၧဘဲၫ၁့ၪလဲၪ.`