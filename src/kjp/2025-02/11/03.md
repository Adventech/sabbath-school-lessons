---
title:  နးရှု၁ၭဒဲစဘိအၭ
date:   09/06/2025
---

နးနအိမံၫဒၪဆၧၫ့ယၫဘၪဆၧခၪဖၭဒိၪ (ဆၧၡၪ့ဆၧနၭ) တၭ မိအၪ့လဲၩထဲၩ့ အမံၩ့ၦကိၭ၀့ၫလၧနးမၫရၫ (Mara) နီၪလီၫ (ရှု ၁း၂၀). မွဲလၧဆၧဒဲၩဘၭနီၪ မၩဂၭဂီၩ့ခွံၬပဆၧဘၪထွ့ၫလိၬ၁ၭလၧ ပဆၧတဲၩ့လၩ့ကဆါတၭ, ဒုၭလၩ့ထ့ၬပၧၩ လၧနး၁ၭအဆၧၡၪ့ဆၧနၭအဖၧၩ့လီၫ. ပဆၧယိလါဘၪခံၭ၀့ၫလၧပဆၧအီၪမၧၫ့ ဖၧၩ့, မၩအ၁ၭဘဲၫၦအၪ့ထုၫ့ဘုၪခိၬအီၪလၩ့ထးလၧဆံၬဖၧၩ့ဒဲလၧအထိၭနၪလဖၪနီၪအ၁ိၭ, ပဘၪအီၪမၧၫ့လၧဆၧ၁ုၪ့မုၬ၁ၭဎွံၫအကုၭအကျၩ့လဖၪ လၧဂၪ့ခိၪလၧ အဘၪခါဘျ့ၭအဖၧၩ့ယီၩလီၫ. လါနၫ့ထီးပဒၪန့ကဆါယွၩလ၁ၭနၪ့ဘၪပၧၩဒဲအီၪၡီၩ့လၧပၧၩနီၪ ဆၧမၩအ၁ၭထီးအလူၬအၪ့လဲၩခွံၬအ၁ၭလၧ ပဒၪ၁့ၪထံၫကျၩလီၫ.

`ဖီ ရှု၁ၭ ၂း၅-၂၀ နီၪဆံၭ. ဘၪမွဲနီၪ ဆၧလထံၪယီၩကဲၪဆၧဘၪဆုးလး လၧဆၧဂဲးမိထုၪ့ (pivotal) နီၪလဲၪ. နဆီၫ့မီၪ့ဘၪမွဲနီၪ နးနအိမံၫဒၪဘၪ ၦမၩခိးမၩတၩဆၧလဂၩအဆၧနဲၪ့ (identity) နီၪ ကဲၪထၪ့ဆၧပရၧၫ့အမုၬ လမံၩ့နီၪလဲၪ.`

နးနအိမံၫအစူၪလးခၪ့ခိၪလအီၪလၧၩ့ဘၪတၭ, အ၀့ၫမိဂဲၫထဲၩ့အၪ့ဆၫခွံၬ အဖံၬလး (ဂၪ့ခိၪလး) ဘဲၫ၁ိၭအမိမၩလၩထူၬအဒ့ၪအမါအီၪထးလၧအ၀့ၫ၁ံၪ လချုၭလ့ၩလၧခးမိအၭဒံၭဘၪနီၪလီၫ. ကဆါယွၩအီၪက့ၪဒီၪလၩ့၀ဲၩဆၧလမံၩ့လၧ ၦအံၫစရ့လၭဖိၪ၁ံၪအဂး, ထီးမွဲၦလဂၩဂၩအစူၪလးခၪ့ခိၪလအီၪလၧၩ့ဘၪနီၪ မိဘၪရွံန့ထဲၩ့၀့ၫ (အၪ့ကံၩ့ထဲၩ့) reclaim ဘၪ၀့ၫအဂးလီၫ. လၧဆၧနီၪအဂး ၦလၧ အဘူၭအထံးလၧအ၀့ၫလဂၩဂၩ မိရွံန့ထဲၩ့၀့ၫ၁့ၪနီၪလီၫ. စဘိအၭနီၪ မွဲၦဆံၬ ကဆါလၧအယၫ့၁ၭဆၧ၁့ၪ, မွဲၦအဘူၭအထံးလဂၩ (a kinsman) လီၫ. အ့ၪမွဲ ၦလဂၩဂၩဖ့ၪလၫ့ထဲၩ့အမါလန့ဘၪနီၪ ဒဲအ၀့ၫမိရွံန့ဘၪထဲၩ့ဆၧစူၪလးခၪ့ခိၪလၧ ၦအံၫစရ့လၭဖၧၩ့၁့ၪ, ဒဲလၧဆၧနီၪအဂး ၦအဘူၭအထံးလဂၩဂၩမၩန့အ့ၪ၀့ၫ၁့ၪ လီၫ. “နထၧၫ့ဖု၀ဲလဂၩအ့ၪလၩ့ၡၪ့, ဒဲအၪ့ဆၫယူၭအဆၧန့ဘၪနီၪ, အဘူၭအထံး လဂၩဂၩအၪ့ဎွ့ၩန့ထဲၩ့ဆၧနီၪ ဘၪဎွ့ၩန့ထဲၩ့ဆၧလၧအထၧၫ့ဖု၀ဲအၪ့ဆၫခွံၬ၀့ၫလီၫ” (၃မိ ၂၅း၂၅).

ဆၧဒၪန့ဘၪစဘိအၭနီၪ မွဲန့ၫၦအယၫ့၁ၭဆၧ၁့ၪလဂၩနီၪ အမ့ၬယၫ, အ၀့ၫ မွဲၦလၧ “အဘူၭအထံး” လဂၩနီၪ မွဲဆၧအထုးအလၩအဂ့ၩထုၬလီၫ. ဆၧၡၪ့ဆၧနၭလၧၦမုၪနံၫဂၩနီၪ မိအီၪ၀့ၫနးဆိၭလၧၩ့အ့ၬလီၫ.

ဎရံၬဖိၪ၁ံၪနၪ၁့ၪ၀့ၫဒၪလၧစဘိအၭနီၪ မွဲၦဖ့ၪဒီၩ့၀့ၫကဆါဎရံၬနီၪလီၫ. ဎရံၬမွဲၦလၧအတဲၩ့လၩ့ပၧၩ, ဒဲၦအဘူၭအထံးလၧအဂဲၫကဲၪၦၡၩအ၁ွံၪအယၪ ဘဲၫ၁ိၭအမိရွံန့ထဲၩ့ပၧၩအဂး, မွဲအ၀့ၫကိၭလၩ့အ၁ၭလၧ “ၦၡၩအဖိၪခွၫ” နီၪလီၫ (မၭ ၁၂း၈; မၫ ၈း၃၁; လု ၂၂း၂၂; ယီ ၃း၁၄).

ၦအၪဂၩဆီၫ့မီၪ့လၧကဆါယွၩနီၪ မွဲၦအ၁ၭနီၩ့အၧၩ့၁ၫ့လဂၩၪ ဘၪလဘၪ အ၀့ၫမိဒုၭနုၬပၧၩလၧမူၭခိၪ အ့ၪမွဲပယိလၩ့ထဲၩ့ပတခ့ၭဖ၀ၭဂ့ၩဂ့ၩဘၪဘၪနီၪ, လါနၫ့ အ၀့ၫအ၁ၭလမိမံၫ့ဘၪလၧ ပဆၧမၩလကုၭလကျၩ့လၧဆၧ၁့ၪဆၧဘၪလအီၪဘၪ, ဒဲအ၀့ၫအ၁ၭလအီၪဘၪအၪအၪ မိမၩ၀့ၫလၧဆၧစုၭထံၭစုၭဘိၭနီၪလီၫ. အ့ၪမွဲ စဘိအၭအဆၧနဲၪဖျီၪဎရံၬအခံးအဂၩ့ယီၩ မၩလၩ့မါခွံၬဆၧဆီၫ့မီၪ့ဆၧဘဲၫနီၪ လူၬလူၬဆံၫ့ဆံၫ့လီၫ. ကဆါယွၩနီၪ အီၪက့ၪယိနဲၪ့ထၬပၧၩ, လၧပနး၁ၭအဆၧၡၪ့ဆၧနၭအဖၧၩ့နီၪ အ၀့ၫအ၁ၭအီၪပၧၩဘဲၫအ၀့ၫအတလၭမူၭမုၪနီၪလီၫ.

`ထီးဆီၫ့မီၪ့န့ၫကဆါယွၩနီၪ ၦလၧအတဲၩ့လၩ့ပၧၩလီၫလဂ့ၩ, ဆီၫ့မီၪ့ အ၀့ၫဂဲၫထိး၁ံၫအ၁ၭလၧပဂးဆ့နီၪလီၫ. မွဲဆၧနီၪကဲၪ ဆၧမွဲဆၧတီၩ အလၩ့မဲၩ လၧပဘၪဒၪလၩ့ထဲၩ့ပဆၧအီၪမၧၫ့ယီၩ ဘဲၫ၁့ၪလဲၪ.`