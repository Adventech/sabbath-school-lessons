---
title:  လီၩဖျီၪဆၧလၧယၫကဒီၭလဖၧၫ့
date:   01/05/2025
---

ဆၧအီၪကီၪ့အအီၪလၩ့ထး (the remnant church) ဂဲၪကဲၪထၪ့၀့ၫဒၪ, လၩ့ထံးလၩ့ဆ့ၭ လၧၦအၪ့ဎူၫအၪ့ဎၬ ဆၧဘိၪ့ဆၧဘၩလၧဆၧပျီၩဖျ့ၭအဖၧၩ့လဖၪ စဲၪ့ထၪ့ခွံၬ၀့ၫလၧယၩနံၪ့ ၁၇ ဒဲ ၁၈ အထီနီၪလီၫ. ဆၧဘၪထံၬထၬ၁ံၪလၧဆၧဘိၪ့ဆၧဘၩဒဲ ဆၧဘၪထွ့ၫထံၫဂဲးခးဂဲးလဖၪ ပၧၩ့ဆုးထၬဆၧလၧလးဎံၩ့စီၪ့ယံၬ လ့ၬတၭ, ပဘၪစံၭလၧဆၧဂဲၩဆၧ၀ၭလမံၩ့ယီၩ ကဲၪထၪ့၀့ၫဖျဲၪဖျဲၪလ့ၬလၧဆၧဂဲး ဆီၪ့ဘၭဆီၪ့အဖၧၩ့ လၧဆၧလးအဂၩအ၁ၫ့နီၪ မွဲခးစၧၩ့ကီၪ့အမ့ရံကၫ့ဂဲၫကဲၪထၪ့ ၀့ၫဒၪလီၫ.

`ဖီ နဲၪဖျီၪ ၁၀း၁-၁၁, လၧအထုၭဖျီၪထၪ့ဆၧဂဲၩဆၧ၀ၭယီၩ ဂဲၫကဲၪ ထၪ့အဂဲးဆံၭ. ယိထဲၩ့လၧဆၧထိး၁ၭလနၩ့ လၧပမၩလိၪ၀ဲၩလဖၪ, ဘဲၫအမွဲ “ၦအဆၨၩလဖၪ,” ခီၫ့၁ူၫခိၪဒဲမၫဆမံၭအ၁ိၭနီၪဆံၭ. မၩန့ (ထီးနဲၪ့) ဆၧဖ့ၪလၫ့ထုၪ့၁ုၪ့ထုၪ့၁ၭယီၩ, အ့ၪပလဖီဘၪလၩ့ထံးလၩ့ဆ့ၭနီၪ ဆၧဆီၫ့မီၪ့ မွဲဆၧနီၪ ဂဲၫကဲၪထၪ့၀့ၫ၁့ၪဆ့နီၪလဲၪ.`

အ၁ီၫ့ကိၭၡၭဆၧလၧအလူဖၭဒိၪ, ဘဲၫလၧ နဲၪဖျီၪ ၁၄ ဖၧၩ့အ၁ိၭ, အ၁ီၫ့လၧ နဲၪဖျီၪ ၁၈ အဖၧၩ့ဆ့ကိၭၡၭ၀့ၫဘဲၫနီၪအ၁ိၭလီၫ. အယီၩမွဲဆၧမၩလမံၩ့လၧ ဘၪမၩ၀့ၫအဖျဲၪ လၧဆၧအီၪကီၪ့အီၪလၩ့ထးဂဲၫကဲၪထၪ့၀့ၫဒၪလၧ “ၦအၪဆၨၩလဖၪ, ဒဲလၧၦချဲၩ့ဆၧအလၨအၪဆၨၩလဖၪ, ဒဲလၧစဎွၩအၪဂၩ၁ံၪ” အဂဲးအကၠီၪ့လီၫ (နဲၪ ၁၀း၁၁).

အ၁ီၫ့လဂၩနီၪဖီၪ့ထၬ “လံၬဖိၪလဘံၪ” - မိမွဲလံၬဒၫ့နအ့လၭ (ဖီလၧ ဒၫ့ ၁၂း၄)- လၧအမိဘၪဆၧ၀ဲထၪ့၀့ၫအဆိၫထုၬလၧ ဆိၩအၪဆိၩလဖၪအဖၧၩ့နီၪ လီၫ. အ၀့ၫအခၪ့နီၪအီၪလၧမၫဆမံၭဖၧၩ့လခီၫ ဒဲအဂၩလခီၫနီၪအီၪလၧခီၫ့၁ူၫခိၪ နီၪလီၫ. အယီၩမိဖ့ၪနဲၪဆၧနၪ၁့ၪလၧဆၧပရၧၫ့နီၪ မိဘၪဎံၩ့လၩ့၀့ၫလၧဂၪ့ခိၪယီၩ, လၧဂၪ့ခိၪအလးလံၩဒဲအ၁ၫ့နံၫဒီၪ့လူၬနီၪလီၫ. ဆၧယီၩမိမွဲဆၧနၪ၁့ၪလၧ ဆၧပရၧၫ့နီၪ မွဲၦအဆၨၩထီးအလူၬကိၭဆၨၩဒ့ၭအဂးနီၪလီၫ. ကယဲမွဲၦအီၪမၧၫ့ ၀့ၫလၧထံၫလးခၪ့ခိၪ(ခီၫ့၁ူၫခိၪ) ဒဲၦလၧမၫဆမံၭဖၧၩ့ “ၦလခီၫဘၩ့မုး” ထီးလူၬ အဂးနီၪလီၫ.

ဂၪ့ခိၪယီၩအ့ၪမွဲအီၪဂုးအီၪခၧၫ့လၧယွၩအလၩအဖၩ့နီၪ, ဆၧပရၧၫ့လၧခဲၫ့ထုၬလၧ နဲၪဖျီၪ (၁၄) အဖၧၩ့ယီၩ မိဂၧၫ့ထၪ့ဘၪ၀့ၫၦကိၭဂၩဒ့ၭအအီၪနီၪလီၫ. ဘဲၫလၧၦအံၫစရ့လၭအ၁ိၭ, မွဲပမူၩဒၩလၧပဆၧအီၪကီၪ့ယီၩ ဘၪလီၩလၩ့လၬလၩ့ ဆၧ၁ၭထိၬအပရၧၫ့ “လၧဂၪ့ခိၪချိၫ့ထၧၫ့ဖျိၪ့ယၫလၧအဆၧထိးအ၁ၭလၧ ၦၡၩ ကိၭဆၨၩဒ့ၭအဂးတၭ, ထီးနီၪလဖၧၫ့ဆၧအထုၬမိအီၪထၪ့၀့ၫလီၫ” (မၭ ၂၄း၁၄).

ကဆါယွၩဆၪ့ထွ့ၫ ၦၡၩဆၨၩအဆၧလ့ၩခၫ့ဖျီၫ့လၧယၫခီၫထီးအထုၬနီၪ, ၦၡၩဆၨၩအဘၩ့အမုး၁ံၪမိလၩ့မါခွံၬ၀့ၫ (ထုၬခွံၬ၀့ၫ) ဒဲကဆါဎရံၬမိပၧၩ့ဆၧ အဆိၩဆိၩအကၠၪကၠၪနီၪလီၫ. ဖီ ဒၫ့နအ့လၭ ၂း၃၄, ၃၅, ၄၄, ၄၅. လံၬဆံၫ့ဎံၪ လီၩ၀့ၫပျၩ့ပျၩ့လၩ့ထံးလၩ့ဆ့ၭ, လၧအခီၫပယီၫစဲၪ့ထၪ့နံၫမံၩ့အီၪအ့ၬ, လၧဂၪ့ခိၪ အဘၩ့မုးလဖၪမိလၩ့မါခွံၬ၀့ၫ, ကယဲမွဲဆၧဎိၪဎါလၭအၧၩ့အမုၬအမၫ့အကုၭအကျၩ့ ဒဲအစူၪလးခၪ့လးအီၪထးဘၪနးမံၩ့အ့ၬ, ဒဲဆၧမိအီၪ၀့ၫဒၪ မွဲယွၩအဘၩ့မုးအဆိၩ အကၠၪ, လၧဆၧဒဲၩဘၭ, ဆၧကၪဆၧဂဲၩ, ဆၧစူၭဆၧဆၫ, ဆၧအၧၩ့ဆၧ၁ၫ့, ဒဲဆၧ၁ံၫဆၧၡါလအီၪလၧၩ့ဘၪနးဆိၭအလးနီၪလီၫ.

`ယိလၩ့ထံးဆၧလီၩဖျီၪဆၧလၧယၫ လၧဒၫ့နအ့လၭ (၂) ဒဲ (၇) အဖၧၩ့ လၧဂၪ့ခိၪအဘၩ့မုး၁ံၪဂဲၫထၪ့ဒဲလၩ့မါ၀့ၫအဂဲးနီၪလါဆံၭ. နဒၪ ဘၪဆၧလၩ့ထံးဂ့ၩဘၪ ခီၫလၧစဒၫ့နအ့လၭကွ့ၭလံၬယီၩအထီလဖၪနီၪ ဖ့ၪလၫ့နၧၩဂဲးဘၭလၧ နမိအီၪတီၩလၧယွၩအဆၧအုၩ့လၩ့ဘၩ့မုးအဆိၩ အကၠၪနီၪ ဘၪမွဲနီၪလဲၪ.`