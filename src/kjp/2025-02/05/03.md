---
title:  ဒၫ့နအ့လၭ ၂
date:   28/04/2025
---

လၧဆၧစၧၩ့ထၬလၧဘၭဘလၧၫ့အထီနီၪ, ကဆါယွၩထုၭဖျီၪထၪ့အၡၩ ခမျၧး၁ံၪ ဘၪဆၧမၩဆီၪ့မၩနီၩ့၀့ၫလၧၦလခီၫဘၩ့မုးဖိၪ၁ံၪနီၪလီၫ. ဆၧပျီၩဖျ့ၭပၧၩ့ အထံၫအခးဒၪ၀့ၫအီၪအ့ၬ. အ၀့ၫ၁ံၪဘၪကူၭထဲၩ့အဆၧလခိၭနၪဘၪဆၧအ၁ူၪ အ၁ၪဘိၩ့ယီၩလီၫ.

`ဖီ ဒၫ့နအ့လၭ ၂း၃၁-၃၅, လၧအဖ့ၪလၫ့ပၧၩဆၧဒၪအပျၩ့အလဲ လၧဂၪ့ခိၪအဆၧလ့ၩခၫ့ဖျီၫ့ ထီးဖးဖီၩ့ဆၧၫ့ထီအထုၬနီၪလီၫ. ပမၩလိၪဘၪမွဲဆၧ နီၪဆၧမွဲဆၧတီၩ အကၧၩ့ဒိၪလၧဆၧလီၩဖျီၪဆၧလၧယၫအဖၧၩ့နီၪလဲၪ.`

လၧဆၧအဆိၩ ၁၉ ယၩနံၩအထုၬအထီနီၪ ၦၡၩအၪဂၩလဖၪနဲၩန့လၩ့အ၁ၭ လၧအဆၧလ့ၩထၪ့လ့ၩထီၫအဖၧၩ့လီၫ. ပၫရံၫ Paris) အဆၧဒုၭနဲၪဘိၪ့ပွ့ၩ (ကုန်စည်ပြပွဲ) လၧ ၁၉၀၀ အနံၪ့နီၪ ထုၭဖျီၪထၪ့ဆၧမုလါအဂ့ၩလၧယၫခီၫအဂး အီၪအၪမၬလီၫ. စံၭ၀့ၫဒၪစဲၩယၧၫ့အဆၧ၁့ၪဆၧဘၪ (နည်းပညာ) အဆၧလ့ၩထၪ့ ထီၫနီၪ မိမၩလၩ့မါခွံၬၦၡၩအဆၧၡၪ့ဆၧနၭလဖၪနီၪလီၫ. ထီးမွဲၦၡၩဆၨၩဂဲၫနုၬ လၩ့လၧယၩနံၪ့နံၫဆံၫအဖၧၩ့နီၪ, ၦဆီၫ့မီၪ့ကိၪ့၁့ၪလနၩ့ အဆၧဒၪဂ့ၩအၪထၪ့၀့ၫ ဒဲစံၭ၀့ၫမိလ့ၩလၧယၫလၧၦၡၩဆၨၩ၁ံၪအဆၧလၧၫ့ဆၧဎွ့ၩအဖၧၩ့ လၧဆိၩအ၁ၫ့ လဆိၩလၧအလၩ့ဆၫ့လၩ့မဲၩနီၪလီၫ.

လါနၫ့ဂ့ၩ, ဆၧဒုၭဆၧယၩဖၭဒိၪ ၁ (World War I) နီၪ မၩလၩ့ဘျ့ၭခွံၬ အ၀့ၫ၁ံၪအဆၧမံၫမး, ဒဲလၧယၩနံၪ့နံၫဆံၫအထုၬနီၪ ခမျၧးဘၪ၁ံၫခွံၬ၀့ၫလၧ အကုၭ ၂၀၀ ဘျဲၪလ့ၬ လၧဆၧဒုၭဆၧယၩအဖၧၩ့နီၪလီၫ. အ့ၪပစံၭလၧစဲၩယၧၫ့ အဆၧ၁့ၪဆၧဘၪ (technological) ဆၧလ့ၩထၪ့လ့ၩထီၫမိအီၪ၀့ၫလါနၫ့ဂ့ၩ, နး၁ၭအတခ့ၭနီၪထၪ့ထီၫအ့ၬ. Dr. Martin Luther King Jr. စံၭ၀့ၫဒၪ, စူၪ၀ဲၩလၧအခၭကဘၩ့ယူၩနီၪ ပနဲၪအဖျီၩ့ဘၪလါနၫ့ဂ့ၩ ကဲၪထၪ့ဆၧ၁ိၫ့ဘၪမၪၦၡၩ ဖၧၩ့၁ၭနီၪလီၫ. အနီၪမွဲဆၧမၩၡီၩ့ ဆၧမၩအလၩ့၁ၭမဲၪ၁ၭဖျဲၩ့ဖၭဒိၪလမံၩ့လီၫ.

ၦအၪ့ဎၬဒၫ့နအ့လၭ ၂ လဖၪနီၪနၪ၁့ၪ လိး၁ံၪထၭ၁ံၪအလုအဎွ့ၩလၩ့ၡၩ၀့ၫ လဆၫ့ဘၪလဆၫ့ ထီးအၡၩထုၬအဂဲးနီၪဂ့ၩဘၪစဲၪလီၫၪ ထီၫ့အလုအဎွ့ၩလၩ့၁ုၭ ထဲၩ့လၧစ့ၩ, စ့ၩနီၪလၧထီးဘၩ့, ထီးဘၩ့နီၪလၧထၭ, ထီးလၧခဲၫ့ထုၬနီၪ ထၭလကုၭ ဒဲဖံၬလကုၭနီၪလီၫ.

ခၠၩစၧဒၫ၀ံၫ့ (Charles Darwin), ကၫလမၭ (Karl Marx), ဒဲၦဆီၫ့မီၪ့ ကိၪ့၁့ၪအဂူၫဂၩလၧ ၁၉ ယၩနံၪ့လဖၪဆီၫ့မီၪ့၀့ၫလၧ ၦၡၩဆၨၩလ့ၩထၪ့လ့ၩထီၫ ၀့ၫဒၪလၧနးခီၫ့ဒဲလၧဆၧဖံၭထံၩဖံၭ၁ိၭအဖၧၩ့နီၪလီၫ. ဘၪလဘၪ ၦၡၩအဆၧအီၪ ဆၧအၪ့အဆၫနီၪ မိထီၫထၪ့၀့ၫလါနၫ့ဂ့ၩ, အ့ၪပယိစိၩလၧယၫခီၫလဆၫ့နီၪ ဆၧမိမၩအ၁ၭဘဲၫ၁့ၪလဲၪ. ဆၧမုၬဆၧရှူၪ, ဆၧအီ၁ူၪအီၪဘံၪ့, ဒဲဆၧဂူထၪ့အၪထၪ့ မိအီၪ၀့ၫဒၪဆ့ဧၪ.

`ယ့ၫရှူၬလီၩနၪ့ထၪ့ဆၧ, “န၁ံၪမိနါဂၧၫ့ဘၪဆၧဒုၭ၁ုၭဒုၭ၁့ၪအဂဲး, ဒဲဆၧဒုၭ၁ုၭဒုၭ၁့ၪအပရၧၫ့လီၫ. . . ၦၡၩလဆၨၩမိထၫ့ဒုၪဒၩၦၡၩလဆၨၩ ဒၪတၭ, ဘၩ့မုးမိထၫ့ဒုၪဒၩလဘၩ့မုးဒၪလီၫ. ဆၧအီၪ၀ံအီၪဆံၩ့, ဒဲဆၧဆၫဆီၪ့, ၁ံၫဆီၪ့မိအီၪထၪ့တၭ, ဒဲဂၪ့ခိၪ၀ၭၡိၩ့ၡိၬမိအီၪထၪ့၀့ၫလၧအံၩ လစီၪ့ လၧအိၩလစီၪ့လီၫ” (မၭ ၂၄း၆, ၇). ဆၧဖ့ၪထုၪ့၁ၭယီၩအီၪ လါနၫ့ဂ့ၩ, ပ၁့ၪယၫဆိၫ၀ဲၩဆၧယီၩ မိမၩမုၬပ၁ၭဘဲၫ၁့ၪလဲၪ.`