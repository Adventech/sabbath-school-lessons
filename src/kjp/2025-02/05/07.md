---
title:  ဆီၫ့မီၪ့အၪထၪ့လၧယၫ
date:   02/05/2025
---

ဖီ Ellen G. White, "The Tower of Babel," pp. 117-124, in Patriarchs and Prophets.

“‘ယဒၪဘၪမူၭခိၪအ၁ၫ့ဒဲဂၪ့ခိၪအ၁ၫ့လီၫး အဂဲးဘဲၫယီၩ မူၭခိၪလၧအခၪ့ထံၭဒဲဂၪ့ခိၪလၧအခၪ့ထံၭနီၪ ဖီၩ့ခွံၬယူၭ၀့ၫယူၭ’ နဲၪဖျီၪ ၂၁း၁. မ့ၪလၧအအၪ့ခွံၬဆၧအၧၩ့ဆၧ၁ၫ့နီၪ မၩဆံၫ့ထၪ့ဂၪ့ခိၪလီၫ. ဖၧၩ့၁ၭလၧအမၩကဲၪထၪ့ဆၧဆိၪအၧၩ့လဖၪနီၪ ဘၪဆၧထူၭခွံၬ၀့ၫဒၪလီၫ. မ့ၪလၧအအၪ့ခွံၬဆၧလၧရၬအဖၧၩ့နီၪ မိခဲၩထၪ့၀့ၫကိၭအဆၧၫ့အထီး, လလၩ့ဖံၭဘၪလၧ ၦဘၪဆၧထိးထဲၩ့တၩ့ထဲၩ့၁ံၪအမ့ၬယၫ ဘဲၫဆၧဒဲၩဘၭအလံၩ့အလဲၫလၧလထုၬလၧၩ့ဘၪနီၪမွဲအ့ၬ.

“ဆၧအီၪက့ၪနဲၪ့မိအီၪထးလမံၩ့ဒၪလီၫး ဆၧအဎိၩ့လးမိအီၪထး၀့ၫဒၪလၧ ပကဆါအရွံန့ထဲၩ့ပၧၩလဂၩ အဆၧဘၪ၁ံၫလၧထုၪ့စူၪယၫနီၪလီၫ. ဆၧဘၪထံၭ ဘၪနဲၪ့လၧအခိၪဎွံၪလီၩ့, လၧအဂုၬဖၩ, လၧအစူၪဒဲအခၪ့လီၩ့လဖၪနီၪ မွဲဆၧဒဲၩဘၭ အဆၧမၩ၁အုၭ၁ကၠၩ့အခံးအဂၩ့အီၪထးနီၪလီၫ. မီၪလဂၩစံၭ၀့ၫဒၪ, ယိထၪ့ဎရံၬ လၧအလၩအဖၩ့နီၪး ‘အဆၧယုၩ့ယဲမၩအ၁ၭဘဲၫမုအဆၧဖၩ့အ၁ိၭ, ဆၧအဂိးလဖၪ စဲၪ့ထၪ့လၧအစူၪ, အစီၩ့အမၩ့လဖၪအီၪ၁ူၪထီးနီၪလီၫ.’ ဟဘၭကၧၭ ၃း၄. အ၁ွံၪ လၩ့လၧဆၧဆ့ၭဖျီၪ့အ၀့ၫအဂုၬဖၩနီၪ မၩဘၪလိၭထဲၩ့ၦၡၩလၧကဆါယွၩ - အနီၪမွဲပကဆါအလၩအဖၩ့, မွဲ ‘အစီၩ့အမၩ့လဖၪအီၪ၁ူၪထီးနီၪလီၫ.’ ‘ဆၧအဆီၪ့လၧ အမိထိးထဲၩ့တၩ့ထဲၩ့ဆၧ,’ လၧဆၧလုထၪ့၁ၭလၧဆၧရွံန့ထဲၩ့ဆၧအဖၧၩ့လဂၩနီၪ စ့ၩရၫ့ပၨၩ့ဆၧလၧ ၦအမၩကြၩ့ထမးယွၩအဆၧယၫ့၁ၭဆၧ၁ံၪလဖၪနီၪအဖၫ့ခိၪလီၫ. ဒဲဆၧဆၪ့လၩ့၁ၭနီၪ မွဲအ၀့ၫဘၪဆၧယူၭယၪ့အီၪက့ၪဒိၪအထီၫထုၬနီၪလီၫ. လၧကြၫနံအဆၧဘၪထံၭဘၪနဲၪ့နီၪ မိဘၪထုၭဖျီၪထၪ့အ၀့ၫအလၩအဖၩ့ဒဲ မိမွဲဆၧ လီၩဖျီၪထၪ့အ၀့ၫအစီၩ့အမၩ့ လၧဆၧအဆိၩအကၠၪထၧၫ့ထီယၫလီၫ.” Ellen G. White, The Great Controversy, p. 674.

**ဆၧအၪ့စၪ့ကၩ့ကၩဎိၭလၩ့ဆၧအဂးလဖၪး**

`လၧအထုၬနီၪ, ဆၧမၩန့ကဲၪထၪ့ဆၧထီးအလူၬလၧဂၪ့ခိၪယီၩ, ဎိၩ၀့ၫဒိၪ၀့ၫဒဲ လၩ့အၪ့အူၭအၪ့ဎၧၩ့၀့ၫဖိၭအိၩဖိၭယီၩလါနၫ့ဂ့ၩ မိထဲၩ့ထဲၩ့လၧဖံၬမုၬ, ဒဲဖံၫ့ချၪ, ဒဲမိလၩ့မါခွံၬ၀့ၫအဆိၩအကၠၪလီၫ. ဘၪထဲးဎုၬလၧနဆၧမၩန့မၩနၧၩ့လၧ နအီၪက့ၪဒိၪလဖၪဆ့နီၪလီၫ. ဘၪမွဲနီၪဆၧယီၩအကၧၩ့ဒိၪလၧပဘၪအီၪက့ၪ လၧပ၁ၭဖၧၩ့ ကိၭအဆၧၫ့အထီနီၪလဲၪ. ဆၧဒုၭနၪ၁့ၪနၧၩလၧနဘၪအီၪက့ၪ ဒိၪဆိၫဂုမွဲဆၧနီၪ နီၪဘဲၫ၁့ၪလဲၪ.`

`ဆီၫ့မီၪ့လၩ့ထံး ဆၧဖိၪဆၧဎါလၧမၫဆမံၭအဖၧၩ့ လၧအဘၪဆၧနဲၪဖျီၪ၀့ၫ လၧလံၬနဲၪဖျီၪ ၁၃း၁-၁၀ ဖၧၩ့နီၪလါဆံၭ. ဆၧဘၪထွ့ၫအီၪလၧဘၫဘလၭ (Bable) အဆၧအီၪက့ၪ၁ၭနီၪ ဘဲၫ၁့ၪလဲၪ. ဖျီၪပျၩ့မၬလၧ “ၦအဆၨၩ လဖၪ” ထီးအလူၬနီၪအီၪဂဲၫလၩ့ဆိၩလၧဘၭဘလၧၫ့ ထီးလၧနိၩ့ဖိၪအစီၩ့ အမၩ့အထီနီၪလီၫ. ဘၩ့မုး၁ံၪအထီလထီဘၪလထီအဖၧၩ့ ဆၧလၩ့ဂၬလိၬ၁ၭ လၧလုၫလါမီၪ့ဎီၩ့နီၪ မွဲဆၧနီၪလဲၪ. မွဲဆၧနီၪ, ဂၪ့ခိၪယီၩထုၭဖျီၪထဲၩ့ ဘၭဘလၧၫ့ (အ့ၪ) ရိမၫအခံးအဂၩ့ဘိၩ့ဒံၭနီၪ မွဲနီၪလဲၪ.`

`ပ၀့ၫ၁ံၪၦမုနွ့ၫနံၩမုလါဆၧလဖၪယီၩ ပဘၪနၪ၁့ၪထံၫကျၩဆၧလၩ့ဆၫ့လိၬ ၁ၭလၧ ဆၧဖိၬထွ့ၫယွၩအဆၧမၪလူၬဒဲ ဆၧခိၭနၪၦဒိၪအ၁နိၫအဘိၩ့ဆၧၩ့နီၪ ဘဲၫ၁့ၪလဲၪ. ထီးမွဲဆၧခိၭနၪဆၧလမံၩ့ဂီၩ့ ဆၧလခိၭနၪဘၪဆၧအဂၩလမံၩ့နီၪ ဆၧမၩအ၁ၭမွဲဆၧနီၪ မိကဲၪထၪ့၀့ၫဒၪလဲၪ.`