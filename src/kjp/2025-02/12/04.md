---
title:  ဘိၪ့ထၪ့ဘၩထၪ့ဆၧဂၩ့လဖၧၫ့ဒီၭ
date:   17/06/2025
---

ၦမၩလိၪလံၬဆံၫ့ဎံၪလဖၪ နၪ၁့ၪ၀ဲၩဒၫ့နအ့လၭ (၃) ဒဲနဲၪဖျီၪအဆၧ၁ီၪ့ဆၧ၁ၫ့ဘၪထွ့ၫမုနံၩအထုၬအဆၧဘၪဆုၭနီၪလီၫ. ဆၧအလူလၧအထုၭထၪ့၀့ၫလၧ ဒၫ့နအ့လၭ (၃) ဘၪထဲးဎုၬလၧဆၧ၁ံၫနီၪ, မိမၩအ၁ၭဒံၭဆ့လၧနဲၪဖျီၪအဆၧ လီၩဖျီၪထၪ့ဆၧလၧ ဆၧဘၩဆၧဂၩ့ဆၧဖၪ့လၧခဲၫ့လဒုၩနီၪလီၫ. “တၭဆၧဖ့ၪလၫ့ ၀့ၫ ဘဲၫ၁ိၭအမိဖ့ၪလၫ့ဆၧမံၩ့လၬအဂၩ့လၧအ၁ၭမၧၫ့ ဘဲၫ၁ိၭဆၧမံၩ့လၬအဂၩ့နီၪ မိချဲၩ့ထၪ့ဆၧ, ဒဲအၪ့မၧၫ့ဆၧမၩ၁ံၫၦလၧအလဘိၪ့ထၪ့ဘၩထၪ့ဘၪဆၧမံၩ့လၬ အဂၩ့ထီးအလူၬလီၫ” (နဲၪ ၁၃း၁၅).

`ဖီ နဲၪဖျီၪ ၁၃း၁၁-၁၇; နဲၪဖျီၪ ၁၄း၉, ၁၁, ၁၂; နဲၪဖျီၪ ၁၆း၂; နဲၪဖျီၪ ၁၉း၂၀; ဒဲ နဲၪဖျီၪ ၂၀း၄. ဆၧလၩ့ဆၫ့လိၬ၁ၭမွဲဆၧနီၪ အီၪ၀့ၫ လၧကဆါယွၩအဆၧမၪလူၬဒဲ ၦၡၩအဆၧမၪလူၬအဘိၩ့ဆၧၩ့နီၪလဲၪ.`

ယွၩအၡၩခမျၧးလဖၪ ဘၪဆၧကိၭ၀့ၫလၧအဘိၪ့ထၪ့ဘၩထၪ့ “ၦလၧ အတဲၩ့လၩ့မူၭခိၪဒဲဂၪ့ခိၪ, မၫဆၧမံၭဒဲထံၫမၧၫ့လဖၪနီၪလီၫ.” အနီၪမွဲၦတဲၩ့လၩ့ ဆၧကဆါ, အီၪထၫ့ဒၩလိၬ၁ၭလၧဆၧဖိၪဆၧဎါဒဲအဂၩ့နီၪလီၫ. ၦဟံဘြုၫဖိၪ ၁-ခွၫ၁ၧၫ့ဂၩနီၪ ဆၧၫ့ယၫဘၪ၀့ၫဆၧမၩတုၩ့မၩဎီဘဲၫနီၪ၁ိၭ, ဂၭဎ့ၭဘိၪ့ထၪ့ဘၩထၪ့ ဆၧအဂူၫဂၩ, ဒဲဘိၪ့ထၪ့ဘၩထၪ့ဒၪဆၧတဲၩ့လၩ့အကဆါ, ယွၩနီၪလီၫ. လၧဆၧ နီၪအကၠီၩ့, အ့ၪဆၧမၩအ၁ၭလမွဲဘၪဘဲၫ ဆၧပျၩ့ဒုရၫအဖၧၩ့အ၁ိၭဘၪလါနၫ့ဂ့ၩ, ဆၧဘိၪ့ဆၧဘၩထၫ့ဒၩဆၧတဲၩ့လၩ့ကဆါယွၩနီၪ မွဲဆၧအီၪက့ၪ၁ုၪ့အီၪက့ၪ၁ၭ လမံၩ့ဎးဒၪလီၫ.

`ဖီ ရိမၫ ၁း၁၈-၂၅. (ထီးနဲၪ့ဆၧဆုးဘုၭလိၬ၁ၭလၧ ရိမၫ ၁း၁၈ ဒဲ နဲၪဖျီၪ ၁၄း၉, ၁၀ အဘိၩ့ဆၧၩ့ဘၪထွ့ၫလၧ “ယွၩအဆၧ၁ၭထၪ့” နီၪဆံၭ). ဘဲၫဆၧဘိၪ့ထၪ့ဘၩထၪ့ဆၧဂၩ့ဖၭထီၫအဂဲးအဖးအ၁ိၭ, ၦၡၩ အီၪက့ၪယူၭယၪ့မွဲဆၧနီၪအီၪဒံၭလၧ ဆၧမၩအ၁ၭလၧဆၧအီၪက့ၪ၁ုၪ့အီၪ က့ၪ၁ၭလမံၩ့ဎးအဖၧၩ့နီၪဒံၭလဲၪ.`

ဆၧဘိၪ့ဆၧဘၩနီၪ မွဲန့ၫၦၡီၩ့လၩ့အခိၪဒဲလုထၪ့ဆၧနၧၫ့မၧၫ့လမံၩ့မံၩ့လီၫ မွဲအ့ၬ. မွဲပဆၧအီၪက့ၪဒိၪဆၧလၧပ၁ၭဖၧၩ့လဖၪလီၫ. ပဆၧအီၪက့ၪမိဘၪမွဲ (ကဘၪမွဲ) ဆၧနၪ၁့ၪလၧပဆၧဆီၫ့မီၪ့ဖၧၩ့, ကဆါယွၩနီၪမွဲမပၫလဲၪ, ပဆၧတဲၩ့ လၩ့ဆၧကဆါၪ မၩဆၧလၧပဂးလၧဎရံၬအဖၧၩ့ၪ မွဲၦထိးထဲၩ့တၩ့ထဲၩ့ပၧၩဆ့လီၫ. မွဲအနီၪလမံၩ့လီၫဒဲအ၀့ၫလဂၩလီၫ ပမိဘၪဘိၪ့ထၪ့ဘၩထၪ့၀့ၫဒၪနီၪလီၫ. အ့ၪ လမွဲဘၪလၧအနီၪဒဲအ၀့ၫ, ဆၧအဂူၫဂၩလမံၩ့လါလါနီၪ မွဲဆၧဂၩ့ဆၧဖၪ့လၧဂး လီၫ. ယ့ၫရှူၬအဆၧချဲၩ့ဆီၪ့အီၪဘဲၫယီၩလမံၩ့နီၪစံၭ၀့ၫဒၪ, “ၦလၧအလအီၪဘၪ ၀့ၫလၧယ၁ိၭယီၩ မွဲအထၫ့ဒုၪဒၩယၧၩတၭ, ၦလၧအလအၪ့ထုၫ့ကီၪ့ဘၪဆၧလၧ ယ၁ိၭယီၩ, မွဲအမၩပြံၩပြၩဆၧလီၫ” (မၭ ၁၂း၃၀). ဆၧမၩအ၁ၭလၧခဲၫ့ထုၬလဖၪနီၪ မိမၩ၀့ၫအ၁ၭဘဲၫနီၪအ၁ိၭလီၫ.