---
title:  ဒၫ့နအ့လၭ ၂ ဒဲဖးဖီၩ့အဆၧဘၪလၩ့ဎိၭလၧလံၬဆံၫ့ဎံၪအဆၧလီၩဖျီၪ ဆၧလၧယၫ
date:   15/06/2025
---

ဆၧလီၩဖျီၪဆၧလၧယၫ (prophecy) ဒိၪစီၩ့ဒိၪမၩ့အဆီၪ့ထုၬလၧ လံၬဆံၫ့ဎံၪဖၧၩ့နီၪ မွဲ၀့ၫဒၪလၧဒၫ့နအ့လၭ (၂) နီၪလီၫ. ဘၪဆၧကွ့ၭထၬ၀့ၫလၧ လချုၭဎရံၬအမုနံၩအနံၪ့ ၅၀၀, မီၪနီၪအီၪက့ၪ၀့ၫလၧ ဂၪ့ခိၪအဖးဖီၩ့ (history) ခီၫလၧဘၭဘလၧၫ့အထီ, ဒဲလၧမံဒအၫ-ပၧၡၫ, ဂြံစၭ, ရိမၫ, ဒဲရိမၫလၩ့ဖၭကဲၪထၪ့ၦအဆၨၩဘၩ့မုး၁ံၪလၧ ယုၩရပၭ (Europe) ဘဲၫအအီၪ၀့ၫဘိၩ့ယီၩလီၫ.

ပစံၭဆၧ, ခးယုၩရပၭလဖၪနီၪ, လံၬဆံၫ့ဎံၪစံၭ၀့ၫလထံၪ, “မွဲနဒၪဘၪထၭ အီၪဎုၬလၧဖံၬတၭ, မိမၩဎုၬအ၁ၭလၧၦၡၩအချံၫအ၁ၪလါနၫ့တၭ, လမိဘုၭထၬ လိၬဘၪအ၁ၭလဂၩဒဲလဂၩ, ယိခွါ, ဘဲၫထၭလအီၪဎုၬဘၪလၧဖံၬအ၁ိၭနီၪလီၫ” (ဒၫ့ ၂း၄၃). ဆၧလီၩဖျီၪဆၧယီၩလၧၫ့ထၪ့ဎွ့ၩထၪ့၀့ၫဒၪလၧ ဆၧလၩ့ဆၫ့လၩ့မဲၩ အဖၧၩ့လီၫ. ၦၡၩဆၨၩ၁ံၪ ခီၫလၧစဎွၩဖိၪ၁ံၪအဆၨၩထီၩ့လၧၦအလးအလၩဖၨၪ၁ံၪ အီၪဎုၬလိၬ၁ၭလါခီၫလါခီၫ လၧဆၨၩဂူၫဂၩ၁ံၪလါနၫ့ဂ့ၩဘုၭဎုၬလိၬ၁ၭအ့ၬ, လၩ့မု လၩ့ဖၭဒၪ၀့ၫလၧအလးနီၪလီၫ.

အဒီၩ့, ဘြံတံၡၭ (British) အၦဘိၪ့ၦဎွၩနီၪ ၦကိၭ၀့ၫလၧ၀ံၩ့ဒစီၫ့ (Windsor) အဂံၪ့ဒီၪ့, မံၩ့လၧအမုၬလီၫ. ဆၧနီၪကဲၪထၪ့၀့ၫလၧ ၁၉၁၇, အမ့ၬ ယၫၦကိၭ၀့ၫလၧ Saxe-Coburg-Gotha, မွဲဂၠၫမၫ့ (German) အမံၩ့လီၫ. မွဲလၧၦဘိၪ့ၦဎွၩ၁ံၪအီၪဎုၬဒဲအ၁ွံၪလဲၩဎုၬလိၬ၁ၭနီၪလီၫ. မွဲလါနၫ့ဘိၩ ဆၧလဲၩဎုၬ လိၬ၁ၭနီၪ မၩပထုၬဆၧဒုၭဆၧယၩန့အ့ၬလီၫ. မွဲဆၧနီၪလၧဆၧဒုၭဖၭဒိၪ (၁) အထးဖၧၩ့ ဒၪန့ဘၪဆၧဎူၫဆၧဎၩ့၁့ၪအ့ၬနီၪလီၫ.

`ဖီ ဒၫ့နအ့လၭ ၂း၃၁-၄၅. စန့ၭဘူၫခၭန့ဇၫအဆၧမံၫမးအဂဲးအဖး နီၪ မွဲဆၧနီၪလဲၪ. စဒၫ့နအ့လၭလီၩဖျီၪထၪ့ဆၧအခီၫပယီၫဘဲၫ၁့ၪလဲၪ.`

ဆၧလီၩဖျီၪထၪ့ဆၧအဒီၩ့လၧ လံၬဒၫ့နအ့လၭအဖၧၩ့ထီးအလူၬနီၪ အီၪမိထုၪ့ အ၁ၭလၧဒၫ့နအ့လၭ (၂) အဖၧၩ့လီၫ. ဘဲၫစံၭ၀့ၫအ၁ိၭ ဘၩ့၁ံၪမုး၁ံၪဂဲၫထၪ့ လဘံၪ့ဂီၩလဘံၪ့, ဖိၬထွ့ၫလိၬ၁ၭဘဲၫဆၧဒီၪ၀ဲၩအ၁ိၭ, ထီးလၧကဆါယွၩမိအီၪက့ၪထၪ့အဘၩ့မုးလၩ့ဆိၩလၩ့ကၠၪနီၪလီၫ (ဖီလၧ ဒၫ့ ၂း၄၄; ဒၫ့ ၇း၁၃, ၁၄). အ့ၪပစံၭလၧဆၧချဲၩ့အဂၩနီၪ, ဆၧလီၩဖျီၪထၪ့ဆၧလၧယၫနီၪ, ကဲၪထၪ့၀့ၫဒၪလၧ ဖးဖီၩ့ဖၧၩ့အဆၧၫ့လထ့ၬဘၪ, ဘဲၫအဆၧထံၫဆၧဒီၪအီၪအ၁ိၭ, ထီးပဆၧၫ့ပထီ ဘိၩ့ယီၩလီၫ. အယီၩမွဲဆၧမၩအ၁ၭလၧဖးဖီၩ့နီၪ ဂဲၫဘၪထွ့ၫလၩ့ဎိၭလၧလံၬဆံၫ့ဎံၪ အဆၧလီၩဖျီၪထၪ့ဆၧလဖၪနီၪလီၫ. ဆၧယီၩမွဲဆၧအကၧၩ့ဒိၪလၧ ဆၧအၪ့ဎၬနၪ၁့ၪမုနံၩခဲၫ့ထုၬအဆၧမၩအ၁ၭ, လၩ့ဆၫ့ဒၪဆၧလၧဆၧကွ့ၭနဲၪဖျီၪ၀့ၫလၧ လံၬနဲၪဖျီၪအဖၧၩ့နီၪလီၫ.

`ကဆါယွၩနီၪ လမွဲန့ၫအ၁့ၪယၫဆၧလၧယၫခီၫအဂဲးဘၪ ဒဲမွဲဆ့ ၦအဎိၭထံၫဎိၭဒီၪဆၧဆ့လီၫနီၪ ဒၫ့နအ့လၭ (၂) ထိးအ၁ၭဘဲၫ၁့ၪလဲၪ.`