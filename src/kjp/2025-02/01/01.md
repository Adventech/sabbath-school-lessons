---
title:  ဆၧလီၩဖျီၪထၪ့ဆၧလၧယၫအ၁နိၫလနၩ့
date:   29/03/2025
---

### ဖီလနွ့ၫယီၩအဂးဆၧမၩလိၪ

မဲအၫ ၂၉း၂၃, ၂၄; အၪ့ ၁၃၉း၁-၆; ဒၫ့ ၁၂း၄; နဲၪ ၂၂း၁၀; ၂ထံ ၃း၁၅-၁၇; ဟံ ၄း၁၂.

> <p>၁နိၫထီၫ့</p>
> “အ့ၪမွဲၦလၧအအၪ့အူၭလၩ့အ၁ၭနီၪ, မွဲအအၪ့အူၭလၩ့အ၁ၭလၧ အယီၩလမံၩ့အကၠီၩ့, လၧအနၪ၁့ၪယဂဲးယကၠီၪ့, ဒဲ၁့ၪယၫယၧၩလၧယမွဲ ယဟိ၀ၩလၧအမၩဆၧအဲၪအခိးအတၩ ဒဲဆၧစ့ၩရၫ့တီၩ, ဒဲဆၧတီၩဆၧလီၩ့ လၧဂၪ့ခိၪချိၫ့နီၪဆံၭ. အဂဲးဘဲၫယီၩ ဘၪယ၁ၭလၧဆၧနီၪလဖၪ, ယဟိ၀ၩ စံၭ၀့ၫဒၪ” (ယ့ရမဲအၫ ၉း၂၄).

ၦဎရံၬဖိၪအၪဂၩ လူအၪချဲၩ့အၪဆၧလၧဆၧလီၩဆိၫ၀ဲၩဆၧလၧယၫလၧ လံၬဆံၫ့ဎံၪဖၧၩ့လဖၪနီၪ အခိးလအီၪဘၪလၧဆၧမၩလူၬအဆၧၫ့အထီလီၫ. အ့ၪမွဲအၪ့ဎၬထံၫဆၭဘၪဆၧဂဲးလၩ့ထံးကိၭထံၪဒ့ၭနီၪ ကဒၪဘၪဆၧဂုးဆၧခၧၫ့လၧ ဆၧချဲၩ့ဆိၫ၀ဲၩဆၧ (prophecy) အဖၧၩ့လီၫ. လါနၫ့ဂ့ၩ ၦအၪဂၩနီၪ အီၪက့ၪလံၬ အဘံၪ့ဘဲၫနဲၪဖျီၪနီၪ လၧၦအၪ့ဎၬနၪ၁့ၪလန့ဘၪအကၠီၩ့ ကျ့ၭစၨၭအၪ့ဎၬ၀့ၫအ့ၬ. လၧကဘၪဖီနၪ၁့ၪ၀့ၫအလးနီၪ ဆၧအီၪကီၪ့ဆရၫလနၩ့စံၭ၀့ၫလၧ ဆၧကျ့ၭစၨၭ အၪ့ဎၬလံၬနဲၪဖျီၪနီၪ မၩအၪထၪ့ဆၧဘံၪဘူၪတၭ, အ၀့ၫ၁ံၪဂၭဎ့ၭလံၬဆံၫ့ဎံၪအဆၧ ဖ့ၪနဲၪလဖၪနီၪလီၫ.

မွဲဘဲၫနီၪထီးအလူၬအ့ၬ. လၧယၩနံၪ့လဆံၫဎိၬအဆိၫထုၬ (ပထမ ၁၈ ရာစုနSစ်) အထီ ၦဎရံၬဖိၪအဆၧကွ့ၭနဲၪ့ဖၧၩ့နီၪ, ဎရံၬဖိၪ၁ံၪအ၁ၭဘၪလၩ့ဎိၭလၧ လံၬဆံၫ့ဎံၪအဆၧလီၩဖျီၪဆၧလၧယၫနီၪ, ဒဲဆၧဘၪမုၬ၁ုၪ့၁ၭလၧဆၧပရၧၫ့အဖၧၩ့ လီၫ. အယီၩမွဲကဆါယွၩအီၪက့ၪကိၪ့ဆၧလၧပဂးစံၭ၀့ၫဒၪ, “ဖု၁ံၪ၀ဲ၁ံၪဧ့, ဘဲၫ၁ိၭ န၁ံၪချဲၩ့ဆၧမိမီၪ့ဎီၩ့လိၬအ၁ၭဒဲဆၧလၩ့မုလၩ့ဖၭထီးအီၪလၧန၁ံၪအကျၩလဂ့ၩနီၪ, န၁ံၪမိအီၪလၧန၁ံၪကိၪ့ထၪ့ဖၭလၩ့ဆၧလမံၩ့ဎး, န၁ံၪအ၁ၭအီၪလဖျိၪ့ဎး လၩ့ထံး လၩ့ဆ့ၭတၭ, ယအၪ့ကံၩ့အၪ့ယၫန၁ံၪ လၧပကဆါယ့ၫရှူၬဎရံၬအမံၩ့အကၠီၩ့လီၫ” (၁ကီရံၫ့ ၁း၁၀).

လနွ့ၫယီၩ, ပမိအၪ့ဎၬနၪ၁့ၪ၁နိၫ့လနၩ့ လၧအမိဖ့ၪလၫ့ပၧၩဆၧနၪ၁့ၪဆၧ လီၩဆိၫ၀ဲၩဆၧအခီၫပယီၫအကြၨၭအဘၪနီၪလီၫ.