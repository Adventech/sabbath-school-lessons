---
title:  ယွၩအဲၪဒိၭလၧၦနၪ၁့ၪ၀့ၫဒၪ
date:   31/03/2025
---

ထီးနလ့ၩထံၫခးဂူၫဂၩလၧနချဲၩ့အလၨ (အဆၧချဲၩ့) လဘၪဒဲနနၪလ၁့ၪဘၪ အလးနီၪ, အ့ၪနလိၫဘၪဆၧမၩဆၧၩ့လမံၩ့မံၩ့တၭ မိမွဲဆၧကၪဆၧဂဲၩဖၭဒိၪလီၫ. နမိဘၪလီၩဆၧနီၪလဲၪနီၪ န၁့ၪယၫလါနၫ့ဂ့ၩ နချဲၩ့လၧအလၨလဘၪဘၪဘိၩ နန့ဘၪဆၧမၩဆၧၩ့၁့ၪအ့ၬလီၫ.

အ့ၪမွဲကဆါယွၩအဂးနီၪဘိၩ, ဆၧကၪဆၧဂဲၩအီၪလၧ အဂူၫဂၩလမံၩ့ခီၫ လီၫ. “အဂဲးဘဲၫယီၩ ဘဲၫမူၭခိၪထီၫနဲၪ့ဒံၭဂၪ့ခိၪအ၁ိၭနီၪ, ယဖၧၩ့၁ၭထီၫနဲၪ့ဒံၭန၁ံၪ အဖၧၩ့၁ၭတၭ, ယဆီၫ့မီၪ့ဆၧယိၬနဲၪ့ဒံၭန၁ံၪဆီၫ့မီၪ့ဆၧဘဲၫနီၪ၁ိၭလီၫ” (အဲၫ ၅၅း၉). ဆၧကၪဆၧဂဲၩနီၪ မွဲကဆါယွၩလူချဲၩ့ဆၧလဘၪဘၪဒဲနၪ၀့ၫလ၁့ၪဘၪ နီၪမွဲအ့ၬ, မွဲ၀့ၫဒၪလၧ ပဆၧနၪ၁့ၪဆၧလထၪ့ဘၭဘၪလခီၫနီၪလီၫ.

**လံၬဆံၫ့ဎံၪအဆၧၫ့လဖၪယီၩ ဖ့ၪလၫ့ပၧၩဆၧထိၪထဎီၩ့ကဆါယွၩ အဆၧ၁့ၪယၫနၪ၁့ၪဆၧဒဲ ပ၀့ၫ၁ံၪအဆၧမၩ၁ၭနီၪဘဲၫ၁့ၪလဲၪ.**

`အၪ့ ၁၃၉း၁-၆`

`အၪ့ ၁၄၇း၅`

`ရိ ၁၁း၃၃`

`၁ယီ ၃း၂၀`

ကဆါယွၩမွဲ၁့ၪဆၧလူၬတၭ ပနၪ၁့ၪအ၀့ၫအဆၧကိၪ့ထၪ့ဘၭန့အ့ၬ. အ၀့ၫ မွဲၦဒၪဆၧဎံၩ့, ယိဆၧဖျီၫ့, ဒဲ၁့ၪယၫဆၧထီးအလူၬလီၫ. ထီးအ၀့ၫအဆၧဘၪတဲၩ့ လဖၪနီၪ ပအၪ့ဎၬလူၬလန့ဘၪတၭ, ပမိနၪ၁့ၪအ၀့ၫအဂဲးအလၧၫ့အဎွ့ၩမိန့ဘဲၫ ၁့ၪလဲၪ. ကဲၪထၪ့၀့ၫဒၪ၁့ၪအ့ၬလီၫ.

မွဲပနၪဆၧ၁့ၪလလူၬဘၪလါနၫ့ဂ့ၩ, ပလိၫဘၪဆၧထိးထဲၩ့တၩ့ထဲၩ့နီၪဘိၩ ပနၪ၁့ၪန့၀့ၫဒၪလီၫ (ဖီလၧ ၂ထံ ၃း၁၄, ၁၅ နီၪဆံၭ). လၧဆၧအၪ့မၧၫ့ဖိၪ၁ံၪ လီၩဖျီၪပျၩ့ဆၧ၁ၭထိၬအပရၧၫ့ လၧအ၀့ၫအၡၩခမျၧးအအီၪထီးနီၪ, အ၀့ၫ၁ံၪချဲၩ့ ဒိၭနဲၩ့ဆၧမၩအ၁ၭလၧအလၧၫ့ထၪ့ဎွ့ၩထၪ့၁ံၪလဖၪနီၪဘိၩ, ပမိဘၪ၁့ၪယၫ (ပကဘၪ၁့ၪယၫ) လၧဆၧလီၩဆိၫ၀ဲၩဆၧလၧယၫခီၫအဂးလဖၪနီၪ မွဲဆၧနဲၪဒီၩ့ ဆၧလၧဆၧထိးထဲၩ့တၩ့ထဲၩ့အဆၧကိၪ့အဂးနီၪလီၫ. မွဲမၬ, လၧအထုၬနီၪ, လံၬဆံၫ့ဎံၪအဆၧလီၩဆိၫ၀ဲၩဆၧလၧယၫအဂးယီၩ မိ၁ိၫ့ပၧၩလၧယၫ့ရှူၬအဆၧ အုၩ့လၩ့ဆၧထိးထဲၩ့တၩ့ထဲၩ့အဆၧလၧၫ့ဆၧဎွ့ၩအဖၧၩ့ လၧအဖ့ၪလၫ့ၦဆၨၩကိၭဂၩ ဒ့ၭနီၪလီၫ.

ကဆါယွၩလၧအတဲၩ့လၩ့ဆၧထီးအလူၬလဂၩနီၪ (လီ ၁း၁၆; ယီ ၁း၁-၃), ဂဲၫလၩ့လၧဂၪ့ခိၪယီၩ ဒဲလုထၪ့အ၁ၭလၧထုၪ့စူၪယၫအလီၩ့ လၧၦဆၨၩကိၭဂၩ အဆၧဒဲၩဘၭအဂးနီၪလီၫ. မွဲဆၧနီၪ ကဆါယွၩအဲၪဘၪပၧၩထီးအလူၬယီၩ ဒိၪ၀့ၫ အၪ၀့ၫဖိၭဘိၭလဲၪ. မၩဆၧလၧၦကိၭဂၩဒ့ၭအဂးနီၪ မွဲပဘၪ၁့ၪယၫထဲၩ့လၧ ကဆါယွၩဖ့ၪလၫ့ပၧၩယ့ၫရှူၬနီၪလီၫ. ဒဲဆၧလီၩဆိၫ၀ဲၩဆၧအဆၧလၧၫ့ထၪ့ ဎွ့ၩထၪ့အီၪထီးယီၩလီၫ.

`ဆၧလၧပလ၁့ၪယၫဘၪနီၪ အီၪ၀့ၫအၪမၬလ့ၬလါနၫ့ဂ့ၩ, ပအီၪက့ၪ မိထုၪ့ဆၧလၧပ၁့ၪယၫန့လဖၪနီၪ ဒဲပလီၩ့ဖိၬထွ့ၫအခဲၫ့နီၪ, ဘၪမွဲနီၪ ဂ့ၩနဲၪ့ဆၧလၧပလ၁့ၪယၫဘၪနီၪဒံၭလဲၪ.`