---
title:  စဘံၭထံၫဒဲဆၧ၁ွံၪ
date:   28/05/2025
---

`ဖီ အၪ့အူၭ ၇၅. ဖီဆ့လၧ မၭ၁ုၫ ၂၆း၂၆-၂၉ ဒဲ နဲၪဖျီၪ ၁၄း၉-၁၂ နီၪလါဆံၭ. လံၬအၪ့အူၭလီၩမွဲဆၧနီၪ လၧဆၧမိမၩအ၁ၭလနၩ့လၧ ဆၧ စ့ၩရၫ့ဆၧအဖၧၩ့ထီးနီၪလဲၪ, ဒဲအဂူၫဂၩလဖၪ ဒုၭနၪ၁့ၪပၧၩဆၧမၩအ၁ၭ လဖၪနီၪဘဲၫ၁့ၪလဲၪ.`

ဆၧဆီၫ့မီၪ့မိအီၪလနၩ့လၧလံၬအၪ့အူၭယီၩ မိ၁ံၫကျံၩဆၧလၧအစံရအၫ အစဎွၩစနၭခရံၭ (Sennacherib) အ၁ုၭမု၁ံၪဘၪဆၧမၩဂၭဂီၩ့ခွံၬ၀့ၫလၧဆၧလၩ့မဲၩ အဖၧၩ့နီၪ - ဆၧမၩအ၁ၭယီၩ နဲၪစိၩဆၧမိမၩအ၁ၭလၧ ၦအၧၩ့၁ၫ့ဖိၪ၁ံၪအဆၧ ဂၭဂီၩ့လၧခဲၫ့ထုၬလၧ နဲၪဖျီၪ ၂၀ အဖၧၩ့နီၪလီၫ. ထီးဒိၩ့ဆံၫ့ဎံၪဂဲၫလၩ့၀့ၫလၧ ယွၩအၡၩခမျၧး၁ံၪအီၪ၀့ၫလၧအဖၧၩ့နီၪ ၁ုၭမုခမျၧးအၧၩ့၁ၫ့လဖၪဒၪ၀့ၫတၭ ၀ၩ့ဖီၩ့ ထၪ့ဒိၩ့ဆံၫ့ဎံၪအခၫနီၪ, အ၀့ၫမိဘၪဆၧမၩဂၭဂီၩ့ခွံၬ၀့ၫလၧ ယွၩအနၫ့ဆါဒၪ၀့ၫ အစူၪထီးနီၪလီၫ.

ဆၧလမံၩ့လၧကဆါယွၩဘၪမၩဂ့ၩထၪ့ထဲၩ့လၧဆၧစ့ၩရၫ့ဖၧၩ့နီၪ မွဲဆၧဆိၫ့ကၩဘၪမၪဆၧအစီၩ့အမၩ့လၧ ဂၪ့ခိၪယီၩလီၫ. ထီးၦဆၨၩလၩ့ထ့ၬဆၧဒဲၩဘၭ ဖၧၩ့ မိအီၪမၧၫ့လၧၦဂူၫဂၩအဂးလၧၩ့အ့ၬ, ဒဲမွဲယွၩအလၩအဖၩ့အဂးဆ့အ့ၬ, မိအီၪ မၧၫ့၀့ၫဒၪလၧနၫ့ဆါအဂးလီၫ. မုလနံၩယီၩအၪဒၪဆၧၦဆီၫ့မီၪ့ဆၧလၧ ဆၧအီၪ မၧၫ့တီၩလီၩ့နီၪအခိးအတၩလအီၪနးမံၩ့ဘၪလီၫ. ၦဆီၫ့မီၪ့ကိၪ့၁့ၪလဂၩ Friedrich Nietzsche စံၭ၀့ၫ အ့ၪမွဲၦမိန့ဘၪအခိးအတၩနီၪ ၦဘၪမၩကဲၪထၪ့ န့ဒၪ၀့ၫ (invent it for ourselves), ဒဲၦလဂၩဘၪလဂၩ မိဘၪအီၪက့ၪလၩ့အ၁ၭ ဘဲၫကဆါယွၩအ၁ိၭနီၪလီၫ.

(ဆၧအၪ့စၪ့မိဘၪအီၪ၀့ၫ - Friedrich Nietzsche နၫ့ဆါဒၪ၀့ၫမၩကဲၪထၪ့ဘၪဆံၭအၪယူၭလဲၪ. န့နးဆိၭဒံၭအ့ၬလီၫ. ခီၫလၧအ၀့ၫလ့ၩပဒၩ့ၦဒိၪထး က၁့ၪလဒုၩလၧအံၫတလံၫ (Italy) နီၪလီၫ, ကဲၪထၪ့ၦအဖျုလဂၩလီၫ. အ၀့ၫအီၪမၧၫ့လၧခဲၫ့ ၁၁ နံၪ့ ဘဲၫၦအဖျု၁ၭမဲၪဆၧဆီၪ့လဂၩ, ဒဲ၁ံၫ၀့ၫဒၪလၧအနံၪ့ ၁၉၀၀ နီၪလီၫ.)

ဆၧကၪဆၧဂဲၩမိဆီၫ့၀့ၫဒၪလါနၫ့ဂ့ၩ, ဘဲၫၦဆူနဲၩဆၧအ၁ိၭ ဆၧဒုၭနၪ့ထၪ့ ပၧၩလၧဆၧယိလါအဖၧၩ့ ထီးပစ့ၩရၫ့ဘၪဆၧလၧယၫခီၫ လၧဆၧမၩအ၁ၭဘိၩ့ယီၩ လဖၪအဖၧၩ့လဂ့ၩနီၪလီၫ. အ့ၪပယိလၧၦၡၩအခံးအဂၩ့ဆၧလ့ၩထၪ့လ့ၩထီၫအီၪ ၀့ၫလါနၫ့ဂ့ၩ အဆၧအီၪက့ၪ၁ုၪ့အီၪက့ၪ၁ၭလခီၫနီၪထိးဆၧၫ့ယွၩအ့ၬ. ထီးပဒၪဘၪ ဆၧလၩ့ဆံၭလၩ့ယွါလဆၫ့ဘၪလဆၫ့, ဆၧအစံၭ၀့ၫကဆါအီၪအ့ၬလဖၪနီၪတၭ, ပ၁ၭမိဂံၩ့ဂၩ့၀့ၫယီၫယီၫလီၫ. ပအီၪမၧၫ့ဘိၩ့ယီၩ လၧၦၡၩအတခ့ၭဎံၫလၩလၩ့ဆါ လၩ့မါ၀့ၫအထီ, ဒဲၦမုၪၦခွၫအဆၧဂဲးဆၧဖးနီၪ ဘၪဆၧလၨၪခၫ့ဖၬ၁နိၫ, ဘၪဆၧတုၩ့မၩဎီၦၡၩဆၨၩအလူအဎွ့ၩဆၫဆၫလ့ၬနီၪလီၫ. တခ့ၭဖ၀ၭအၧၩ့၁ၫ့လၧ ၦထုၭ ဖျီၪလီၩလကြၨၭဘၪ ဒဲၦဘၪခိၭနၪလမုၬဘၪလဖၪနီၪ, ဘိၩ့ယီၩကဲၪထၪ့လၧ ဆၧအၪ့အူၭချဲၩ့မုၬလၧၦခမျၧးအမ့ၬယၫလီၫ. မွဲဆၧနီၪဆၧလဂ့ၩလဘၪ၁ံၪ ဂဲၫကဲၪထၪ့၀့ၫထီးနီၪလီၫ.

`ပဘၪမၩပဆၧမၩဘိၩ့ယီၩ လၧအမိမၩဂ့ၩထၪ့ထဲၩ့ဆၧအီၪမၧၫ့အီၪဂဲၩ လၧၦဂူၫဂၩအဂးလါနၫ့ဂ့ၩ, ဘၪမွဲနီၪလၧဆၧနၪ့ထၪ့ထဲၩ့ပဂၪ့ခိၪယီၩ ကြၨၭဘၪလၧဆၧမၩဂၭဂီၩ့ခွံၬ၀့ၫလူၬဆံၫ့, ဒဲစီၩ့မၩ့လၧမိတဲၩ့လၩ့ထဲၩ့ဆၧ အ၁ၫ့နီၪ မိဘၪအီၪ၀့ၫလၧဆၧထီးအလူၬ လချုၭအီၪထဲၩ့လၧအလးနီၪလဲၪ.`