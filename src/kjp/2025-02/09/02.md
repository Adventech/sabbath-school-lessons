---
title:  ဆၧဖလ့ၬအလးလၧဆၧမၩခိမၩ၀ီၩအဖၧၩ့
date:   25/05/2025
---

`ဖီ အၪ့အူၭ ၄၆. လၧဆၧအီၪမၧၫ့ဘိၪ့လၫ့ဘဲၩ့လၫ့အကျၩဘိၩ့ယီၩ, ဒဲပ၁့ၪယၫဘၪလၧဂၪ့ခိၪအမုနံၩခဲၫ့ထုၬ မိဂဲၫထီၩ့၀့ၫဘဲၫဆၧဂဲးလိၬတ့ၭလိၬ ဖၭဒိၪ (the great controversy) အဆၧမၩအ၁ၭဖၧၩ့, ပဒိၭန့ဘၪဆၧယိလါ အဆၧပရၧၫ့ မွဲဆၧနီၪန့၁့ၪ၀့ၫဒၪလဲၪ.`

အၪ့အူၭ ၄၆ နီၪမွဲထၩ (ထၭခိၪ) အမုၬလယွ့လၧဟံဘြုၫအလံၬလဖၪအကျၩ လီၫ. မွဲဆၧထုၭဖျီၪထၪ့ ဆၧအဂ့ၩနဲၪ့ နီၪလီၫ. ယ့ၫရှူၬနီၪ ဂ့ၩနဲၪ့ ၦလုဆၧအခိၪလၧဂၪ့ခိၪယီၩ, အဆၧဖ့ၪလၫ့ (ထိး၁ံၫ) ၁ၭနီၪ ဂ့ၩနဲၪ့ဆၧဖိၪဆၧဎါအဆၧဘၪ၁ံၫ ထီးအလူၬ, ဒဲမူၭခိၪအဆၧလုဂံၪ့နီၪ ဂ့ၩနဲၪ့ ဆၧလုဂံၪ့လၧအအီၪလၧဂၪ့ခိၪယီၩနီၪ လီၫ.

လံၬအၪ့အူၭယီၩလၩ့ဆၫ့ဂ့ၩနဲၪ့ လံၬအဂူၫဂၩထီးယီၩလီၫ. ၦကွ့ၭထၩယီၩ ထုၭထၪ့ဆၧအဂ့ၩလဖၪ လၧအမိထိၪထဎီၩ့ဆၧအဂ့ၩနဲၪ့အ့ၬ. အ၀့ၫထိၪဎၩ့၀့ၫလၧ ဆၧထၫ့ဒုၪဒၩပိၩ့ထၪ့ဆၧ - ဒဲဆၧကဲၪထၪ့ဖိၬထွ့ၫလၧအလၩ့၁ၭမဲၪ၁ၭဖျဲၩ့၁ံၪလဖၪနီ-- ဒဲထုၭဖျီၪနဲၪလၩ့ကဆါယွၩအဆၧအုၩ့လၩ့အီၪထဲးဎုၬ၀့ၫလၧ အဆၧကိၪ့ အဂ့ၩနဲၪ့လဖၪလၧပဂးနီၪလီၫ.

မွဲတၡါ, ထၩအၪ့အူၭဆၧယီၩအီၪဎွ့ၩ၀့ၫဒၪလၧ ဆၧယိလါဒဲဆၧအုၩ့လၩ့လၧ အဖ့ၪဆီၪ့ထၪ့ထဲၩ့ပၧၩ လၧဆၧၡၪ့ဆၧနၭဒဲဆၧကၪဆၧဂဲၩ ဒဲဆၧဘၪဒၪဆၧၫ့ယၫ ဆၧဘၪထံၭဆၫလၧဆၧဒုၭဆၧယၩ၁ံၪအ၁ၭကျၩဖၧၩ့ဒၪလ့ၬနီၪ, စံၭ၀့ၫ, “အီၪလၩ့ မါပံၭတၭ, ၁့ၪယၫလၧယမွဲယွၩဆံၭ” (အၪ့ ၄၆း၁၀), ဒဲဖ့ၪပဂၨၪထၪ့ထဲၩ့ပၧၩဘဲၫ၁ိၭ ပမိဒိၭနဲၩ့ပ၁ၭလၧအဆၧထိး၁ၭအလၩ့ထံးလဖၪ, လၧဆၧမိမၩအ၁ၭလၧအထုၬ နီၪ, စံၭ၀့ၫ, “ယမိဘၪဆၧအီၪက့ၪထၪ့ထီၫယၧၩ လၧဂၪ့ခိၪချိၫ့လီၫ” (အၪ့ ၄၆း၁၀).

ထီးနဲၪ့အဆၧကွ့ၭ၁ၭထီးယီၩဆ့, “မၩအ၁ၭဘဲၫနီၪတၭ, ဂၪ့ခိၪအ့ၪအၪ့လဲၩ အလးလါနၫ့ဘိၩ, ခိၪလီၩ့ထိၩ့ချိၬအ့ၪဘၪဆၧဆိၬထၪ့ခွံၬလၧမၫဆမံၭ အ၁ၭခံဖၧၩ့ လါနၫ့ဘိၩ ပ၁ၭမဲၪဆၧအ့ၬ” (အၪ့ ၄၆း၂).

ဆၧမၩဆၧၩ့လအီၪဘၪနးမံၩ့လါနၫ့ အီၪနၪ့ထၪ့ထဲၩ့ဆၧမိမၩအ၁ၭလၧ ဎရံၬ အဆၧဂဲၫလၩ့ထဲၩ့နံၫဖၧၫ့လဖၧၫ့အထီနီ-- “မူၭခိၪဒံၩခွံၬ, ဘဲၫလံၬလၧဆၧထူၫ ထၪ့၀့ၫအ၁ိၭတၭ, ကယဲခိၪလီၩ့ထိၩ့ချိၬ, ဒဲကယဲကျိၩ့လဖၪ၁ုၭခွံၬအ၁ၭလီၫ” (နဲၪ ၆း၁၄). ဒဲအယီၩဆ့ၪ “ယိလါအဖၧၩ့၁ၭ, ဒဲအၪ့ဂူၬမၩချဲၫ့ယွၩအမုနံၩအဆၧဂဲၫ၀့ၫ နီၪ, ထီးမူၭခိၪမိခဲၩထၪ့ဒဲမိဒံၩခွံၬ၀့ၫ, ဆၧအမိၡါလဖၪမိခဲၩထၪ့တၭ, မိဖံၪထၪ့၀့ၫ လၧအဖၧၩ့နီၪလီၫ” (၂ပံ ၃း၁၂). ပဂၪ့ခိၪလၧဆၧအၧၩ့ဆၧ၁ၫ့အီၪဎွ့ၩလးယီၩ မိအီၪဂုး၀့ၫအဆိၩအကၠၪအ့ၬ, ထီးနီၪလဖၧၫ့ဆၧအုၩ့လၩ့ထၬဆၧလၧပဆီၫ့မီၪ့လထၪ့ ဘၭဘၪလဖၪ၁ံၪနီၪ မိလၧၫ့ထၪ့ဎွ့ၩထၪ့၀့ၫဒၪတၡါလီၫ. ဘိၩ့နဲၪ့ယီၩ, ပမိဘၪ (ပကဘၪ) ၁ၭဆၧၩ့ဖီၪ့ဂုးထၬပဆၧဆူဆၧနဲၩဒဲ ဘၪအီၪဆဲၩဘုၭပ၁ၭလၧယွၩအဆၧ နဲၪဖျီၪပၧၩ, လၩ့ဆၫ့ဒၪဆၧလၧကဆါယ့ၫရှူၬအထုၪ့စူၪယၫလီၩ့နီၪလီၫ.

`ဆၧအၧၩ့ဆၧ၁ၫ့အီၪလၧဂၪ့ခိၪယီၩဆံၭအၪလဲၪ (ပ၁့ၪယၫဆၧဒံၩ့ယံၬ ဒံၩ့မိအၪထၪ့၀့ၫနီၪ) လါနၫ့ဂ့ၩ, ဆၧယိလါမွဲဆၧနီၪလဲၪ လၧနမိဘၪမၩန့ လၧန၁့ၪယၫဘၪယွၩအဆၧဂ့ၩဆၧဘွၩ, အစီၩ့မၩ့လၩဖၩ့, ဒဲအတခ့ၭဖ၀ၭ (လၧထုၪ့စူၪယၫလီၩ့) နီၪလဲၪ.`