---
title:  ဆၧယိလါလၧဆၧဘံၪဘူၪစၭဎၬအကျၩ
date:   26/05/2025
---

အၪဒၪဆၧ ဆၧချဲၩ့ဆၧလံၬအၪ့အူၭဖၧၩ့လဖၪ မွဲဆၧအီၪက့ၪနဲၪ့လါနၫ့ဂ့ၩ, ထီးအစံၭ၀့ၫလၧဂၪ့ခိၪအဆၧမၩအ၁ၭနီၪ မွဲဆၧလၩ့ထံးလီၫ (မွဲန့ၫဆၧနဲၪ့ symbolic လၧၩ့အ့ၬ). အၪ့အူၭ ၄၆ လီၩနၪ့ထၪ့ပၧၩလၧ ဂၪ့ခိၪအမိၡါယီၩမိဒံၩ ခွံၬ၀့ၫ (မိဘၪထံၭ၀့ၫဆၫဆၫလ့ၬ) လၧကဆါဎရံၬအဆၧဂဲၫထဲၩ့မုလနံၩနီၪလီၫ. မွဲန့ၫလိး၁ံၪလဲၫ့၁ံၪဒဲမၫဆမံၭထံၫမိၡါ၁ံၪအ့ၬ, ဂၪ့ခိၪထၧၫ့ဘံၪ့ယၫအဆၧလ့ၩ ခၫ့ဖျီၫ့ထီးအလူၬ, ဒဲဘၩ့၁ံၪမုး၁ံၪလဖၪဒဲအဆၧပၧၩ့ဆၧပြၭ အဆၧထံၫဆၧဒီၪလဖၪနီၪ မိ၁ိၫ့ဂၪ့ခိၪယီၩလၧဆၧဂၭဂီၩ့ဂၭစၪအဖၧၩ့ မိဘၪထိး၀့ၫထီးအနံၪ့လထီၫ့ အထးဖၧၩ့ဒၪလ့ၬနီၪလီၫ.

ထီးဆၧအစီၩ့အမၩ့၁ံၪလဖၪယီၩအထုၬနီၪ, ဒဲဆၧအၧၩ့ဆၧ၁ၫ့ဆၧခိဆၧ၀ီၩ လၧအ၀့ၫ၁ံၪဒုၭဘၪၦၡၩဆၨၩလဖၪနီၪ, မိထုၬခွံၬ၀့ၫလၧဆၧမၩလၧၫ့မၩဎွ့ၩထဲၩ့ ဆၧနီၪလီၫ.

`ဖီ ယ့ၫရမဲအၫ ၄း၂၃-၂၆. ဆၧယီၩလီၩဘၪပၧၩ မွဲဆၧနီၪလၧဂၪ့ခိၪ ယီၩအဘိၪ့အထး, ထီး “မူၭခိၪအ၁ၫ့ဒဲဂၪ့ခိၪအ၁ၫ့” ဂဲၫထီၩ့၀့ၫဒၪနီၪလဲၪ (နဲၪ ၂၁း၁).`

လံၬဆံၫ့ဎံၪအဆၧလီၩဖျီၪဆၧလၧယၫလဖၪနီၪ မိဖ့ၪနဲၪပၧၩဆၧမိမၩအ၁ၭ လၧဂၪ့ခိၪယီၩလီၫ. ဒၫ့နအ့လၭ (၇) အဆၧဒၪဆၧလၧယၫနီၪ ဖ့ၪနဲၪပၧၩလံၩမု လဖုၬလၧမၫဆမံၭဖၧၩ့ လၧၦအဆၨၩ၁ံၪဂဲၫထၪ့၀့ၫလၧဂၪ့ခိၪနီၪလီၫ. လံၩလဖုၬ ဒဲဆၧဒုၭဆၧယၩအူၪဖျိၭခွံၬ ၦလခီၫဘၩ့မုးအမၫဆမံၭ (ဂၪ့ခိၪယီၩ), ဘၩ့မုး၁ံၪ ဂဲၫထၪ့လဆၨၩဂီၩ့လဆၨၩ, ဒဲမၩလၩ့ထူၬခွံၬဂၪ့ခိၪအဆၧကၪဆၧဂဲၩယီၩန့နးဆၨၩ အ့ၬလီၫ. ဂၪ့ခိၪအခိၪနါ၁ံၪလၧ ၦဒိၭနဲၩ့န့အ၁ၭလဖၪ လိၬဖျီၪအ၁ၭကဲၪဒၪန့ၫဆၧ ဒဲၩဘၭဒဲဆၧအဲၪလၩ့ဒၪ၁ၭနီၪလီၫ.

စဒၫ့နအ့လၭထုၭဖျီၪ၀့ၫလၧ ဘၩ့မုးအမၩကဲၪထၪ့ယွၩအၡၩခမျၧး၁ံၪမိအီၪ၁ူၪ အလး (ဂံၪ့) န့နးဆိၩအ့ၬလီၫ (ဆၧဂ့ၩနဲၪ့လိၬ၁ၭအီၪလါနၫ့ဂ့ၩနီၪ). လါနၫ့ဂ့ၩ ပ၁့ၪယၫလၩ့ပ၁ၭလၧပမွဲယွၩအဘၩ့မုးဖိၪ၁ံၪလဖၪလီၫ (ဖံၫ ၃း၂၀), ဒဲအီၪထၪ့ထီၫ ၀့ၫဒၪလၧဂၪ့ခိၪအဆၧဘံၪဘူၪစၭဎၬ၁ံၪအဖၫ့ခိၪ, ယွၩအလးဆီၩ့ဆီလၧ ၁ုၭခွံၬ အ၁ၭလန့ဘၪနီၪလီၫ (ဇံၫ ၁း၂၆). ယ့ၫရှူၬ၁ီၪ့လိၪပၧၩ လၧဂၪ့ခိၪယီၩမိလဲၫ လီ၀ၭၡၫ (ဂဲၩ၀ၭ၀့ၫ) ထီးကဆါဎရံၬမိဂဲၫထဲၩ့လၩ့၀့ၫအထီနီၪ (မၭ၁ုၫ ၂၄), လါနၫ့ဂ့ၩ ပမိဖီၪ့ဂုးထၬပဆၧနဲၩ, မွဲလၧပ၁့ၪယၫဘၪကဆါယွၩပၧၩ့ဆုးထၬဆၧ, ဒဲအ၀့ၫကမၩ (မိမၩ) လၧၫ့မၩဎွ့ၩအဆၧအုၩ့လၩ့လဖၪနီၪလီၫ. “ၦဆၨၩ၁ံၪတုၩ့ထၪ့ တုၩ့လၩ့တၭ, ဘၩမုး၁ံၪ၀ၭ၀့ၫလီၫ. အ၀့ၫအလူ၁ီၫထၪ့နီၪ ဂၪ့ခိၪဖံထၪ့၀့ၫဒၪလီၫ. ဆၧ၁ုၭမုခမျၧးအယဟိ၀ၩအီၪလၧပ၁ိၭတၭ, စယၫကူၭအယွၩနီၪ, မွဲဆၧဖလ့ၬ အလးလၧပဂးလီၫ” (အၪ့ ၄၆း၆, ၇). လၧအဖၨၪခိၬနီၪ, ဆၧအဂ့ၩမိဒိၪထၪ့အၪ ထၪ့အီၪအ့ၬ. လၧဆၧၫ့ထီအယံၬနီၪ မိမၩအ၁ၭဘဲၫ၁့ၪလဲၪနီ-- စံၭထၪ့အၪ့အူၭ ကဆါယ့ၫရှူၬလၧဆၧထီးအလူၬအဂးလါဆံၭ.

`ပဂၪ့ခိၪယီၩဘံၪဘူၪစၭဎၬ ဒဲအီၪထီအ၁ၭလန့ဘၪနီၪ, ပဘၪလီၩ အလးအီၪအ့ၬ. ထၧၫ့ထီယၫနီၪ, ဒၫ့နအ့လၭ (၇) ယီၩ မိဒုၭဒၪပၧၩလၧ ဆၧထီးအလူၬမိလၧၫ့ထၪ့ဎွ့ၩထၪ့၀့ၫလၧပဂး အ့ၪမွဲပအီၪဂုးခၧၫ့လၧဆၧ ၁ုၪ့တီၩ၁ၭလီၩ့နီၪဘဲၫ၁့ၪလဲၪ.`