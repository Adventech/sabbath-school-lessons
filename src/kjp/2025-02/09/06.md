---
title:  မွဲၦမိ၁့ၪယၫနဆၧထိးထဲၩ့တၩ့ထဲၩ့လါဆံၭ
date:   29/05/2025
---

`ဖီ အၪ့အူၭ ၆၇. ထၭခိၪလယွ့ယီၩ ဒုၭ၁့ၪယၫနၧၩလၧယွၩအၡၩခမျၧး၁ံၪ အဆၧမၩ (အလး) လၧ နဲၪဖျီၪ ၁၄း၆-၁၂ အဖၧၩ့နီၪ ဘဲၫ၁့ၪလဲၪ.`

ၦကိၪ့၁့ၪအံၫ့ဂၠံၫ့နံၫယၧၫ (engineer) လဖၪ မၩကဲၪထၪ့ဆၧဂုၪလၩ့၁ံၪလွ့ အ၁ၧၫ့ (black coating) တၭခံၭလၩ့၀့ၫ ထီးၦဒၪဆၧလမိ၁့ၪလၧၩ့ဘၪနီၪလီၫ. မၩ၀့ၫလၧနၫနိၫ (nano) ဖီၩ့/ပြွန်/tube လဖၪ လၧအမၩအၪထၪ့အလွ့အ၁ၧၫ့ခံၭ နဲၪ့ဆၧအဂူၫဂၩအစၩအၪအၪလ့ၬနီၪလီၫ. ဆၧဂုၪ၁ံၪနီၪ စွံၭန့ (စုပ်ယူ) ဆၧဖၩ့ ၦဒၪ၁့ၪနီၪ ၉၉.၉၉၅ ယၩဒုၩလ့ၬနီၪလီၫ. ဆၧလမံၩ့မံၩ့လၧအဘၪဆၧမၩဘံၭထၬလၧ အ၀့ၫနီၪတၭ လၧဆၧအဖၩ့ထုၬဖၧၩ့ဒၪလ့ၬနီၪ ၦဒၪဆၧလ၁့ၪလၧၩ့ဘၪနီၪလီၫ.

အၪ့အူၭ ၆၇ နီၪ စံၭထၪ့၀့ၫလၧ ဆၧချဲၩ့အၪ့ယၫဆၧလၧယွၩအဂး, စံၭ၀့ၫဒၪ, “မွဲအဒုၭဖၩ့ထၪ့ဘၪပၧၩလၧအမ့ၬ . . . ဘဲၫ၁ိၭၦဂၪ့ခိၪဖိၪမိ၁့ၪယၫနဖၧၩ့၁ုၪ့ဖၧၩ့ ၁ၭ” (အၪ့ ၆၇း၂, ၁). လၧဆၧထိးထဲၩ့တၩ့ထဲၩ့အဆၧကိၪ့ဖၧၩ့နီၪ, ကဆါယွၩ အီၪက့ၪထၬဖၧၩ့၁ၭလဘီၩ့လၧ ၦဒဲၩဘၭဖိၪ၁ံၪအဂး ဘဲၫ၁ိၭအ၀့ၫ၁ံၪထိးဆၧၫ့ထဲၩ့ ယွၩအလၩအဖၩ့မိန့၀့ၫဒဲလမိ၁ံၫဘၪလထံၪဎးလၧ အဒၪဘၪယွၩအခိၫနီၪလီၫ. ဒဲဘိၩ့ယီၩဒၪလ့ၬ, လၧပဆၧအီၪမၧၫ့ဖၧၩ့ယီၩ, ကဆါဎရံၬအထုၪ့စူၪနီၪ ဖ့ၪလၫ့ ပၧၩဆၧလၧကဆါယွၩအမ့ၬဖၩ့ထၪ့ဘၪလၧပလီၩ့နီၪလီၫ.

အၪနဲၪ့အနီၭဒံၭး ကဆါယွၩနီၪအီၪက့ၪပၧၩလၧ ဆၧဖၩ့ခ့ၬထဲၩ့အ၀့ၫအဆၧ ဖၩ့နီၪ လၧဂၪ့ခိၪထၧၫ့ဖျိၪ့ယၫအအီၪလီၫ. အယီၩမွဲမူၩဒၩလၧအ၀့ၫဖ့ၪလၫ့ ၦအံၫစရ့လၭဖိၪနီၪလီၫ. အဆၧလုဂံၪ့နီၪ မိဘၪမွဲဆၧဘၩဆိၪဖၪအဂံၪ့လၧ ၦကိၭဆၨၩဒ့ၭအဂးလီၫ. “ယမိဒုၭဂဲၫထၪ့အ၀့ၫ၁ံၪဒၪလ့ၬ လၧယခိၪလီၩ့ဆံၫ့ဎံၪ တၭ, ယမိဒုၭ၁ၭထိၬအ၀့ၫ၁ံၪ လၧယဆၧဘၩဆိၪဖၪအဂံၪ့ဖၧၩ့လီၫ. အဆၧလုမ့ၪ ဒဲအဆၧလုလဖၪနီၪ ဘၪဆၧအ၁ၭတၭ, မိထၪ့ဘၭလၧ ယဆၧလုလးအဖၫ့ခိၪ, အဂဲးဘဲၫယီၩ ယဂံၪ့မိဘၪဆၧကိၭ၀့ၫလၧဆၧဘၩဆိၪဖၪအဂံၪ့ လၧၦကိၭဆၨၩ ဒ့ၭအဂံၪ့လီၫ” (အဲၫ ၅၆း၇).

လၧလံၬအၪ့အူၭဖၧၩ့ယီၩ, စဒၫ၀ံၭလီၩနၪ့ထၪ့ပၧၩလၧယွၩအဲၪဒိၭ “ၦဂၪ့ခိၪဖိၪမိ၁့ၪယၫဘၪအ၀့ၫအဖၧၩ့၁ၭ, ၦကိၭဆၨၩဒ့ၭမိ၁့ၪယၫဘၪအဆၧထိးထဲၩ့တၩ့ ထဲၩ့” နီၪလီၫ (အၪ့ ၆၇း၁- Eng/Bur ၆၇:၂ ). ဆၧလၩ့၁ၭအုၭ၀့ၫလၧယွၩအၡၩ ခမျၧးလမၩဎွ့ၩအမူၩဒၩဘၪနီၪလီၫ. ဘဲၫၦအံၫစရ့လၭဖိၪ၁ံၪအဆၧကွ့ၭနဲၪ့အခံၭ အီၪ၀့ၫလၧလံၬဆံၫ့ဎံၪလးလံၩဖၧၩ့အ၁ိၭ, ဆၧမၩအ၁ၭအီၪ၀့ၫဒၪလၧဎရံၬဖိၪ၁ံၪ အဆၧအီၪကီၪ့ဖၧၩ့လၧအနံၪ့ ၂၀၀၀ အထးဖၧၩ့ဆ့လီၫ. အ့ၪမွဲပဂုၪလၩ့၁ံၪလွ့ အ၁ၧၫ့လၧအခံၭနၭ (ultra-dark) လၧပ၁ၭဖၧၩ့နီၪ, ဆၧမိစွံၭန့ခွံၬ (ထူၭခွံၬ) ယွၩ အဆၧဖၩ့ထီးပမၩဖၩ့ခ့ၬထဲၩ့လန့ဘၪနီၪလီၫ.

ဘၪလဖၧၫ့ဖၧၫ့ (ဘၪကကၠၪကၠၪ), ပမိဆီၫ့မီၪ့ (အီၪက့ၪ) ယွၩအဆၧဂဲၩဆၧ ၀ၭလၧမုနံၩအထုၬယီၩ ဘဲၫဆၧအထးအလၩအီၪလၧ ၦလ့ၩဆၧမိစဲၪ့ထၪ့၀့ၫဒဲ အီၪခိၭထၬဆၧလဖုၫအ၁ိၭ, ဒဲၦဂူၫဂၩနီၪ မိဘၪအီၪထး၀့ၫဒၪလၧကဘၩ့ယူၩ၁န့ၫ အီၪလၧဆၧလူ၁ူၭလၫ့ဎးလၫ့အကျၩ, မွဲၦလၧအဆၧလ့ၩဆၧထဲၩ့လအီၪဘၪနးစီၪ့ အ၁ိၭနီၪလီၫ. အ့ၪမွဲဆၧအီၪကီၪ့အီၪလၩ့ထး (the remnant church) လၧ နဲၪဖျီၪ ၁၄ ဖၧၩ့လဖၪယီၩ, မွဲဘၪအီၪဆၧၫ့ထုၪ့လၧဇံအိၫ့အလီၩ့ လၧကဆါဎရံၬ အ၁ိၭ လၧဆၧမံၪ့၁ုၪ့မံၪ့၁ၭအဖၧၩ့လီၫနီၪမွဲအ့ၬ. အ့ၪမွဲလခီၫ, အ၀့ၫ၁ံၪဘၪယူၩ ၀ံၩ၀ၩ့လၧဂၪ့ခိၪအမ့ၬဖံၭခိၪ, ဒဲချဲၩ့ပဂၨၪထၪ့ဆၧလၧဂၪ့ခိၪထၧၫ့ဖျိၪ့ယၫမိလ့ၩဎုၬ ဆၧလၧအ၀့ၫ၁ံၪ လၧကဆါယွၩအခိၪလီၩ့ဆံၫ့ဎံၪနီၪလီၫ.

`ဘဲၫဆၧအီၪကီၪ့လဖုၫအ၁ိၭ ပမူၩဒၩအီၪ၀့ၫလၧမွဲဆၧနီၪလဲၪ, ဒဲပ၀့ၫလဂၩဘၪလဂၩယီၩဆ့, ဘၪ၁ီၪ့၁ၫ့ၦဂူၫဂၩလၧဆၧမွဲဆၧတီၩလၧ ပအဲၪ၀့ၫဒိၪမၬနီၪဘဲၫ၁့ၪလဲၪ.`