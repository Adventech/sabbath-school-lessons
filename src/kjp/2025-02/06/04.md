---
title:  ၁ိၪဖိၪဘိၪ့လ့ၩဖၬ
date:   06/05/2025
---

လံၬနဲၪဖျီၪစံၭယ့ၫရှူၬလၧ “၁ိၪဖိၪ” နီၪ မိအီၪ၀့ၫအဘျၩ့၁ၧၫ့ဆံၫလီၫ. ခီၫလၧဆၧထိးထဲၩ့တၩ့ထဲၩ့အဆၧကိၪ့အီၪ၀ဲၩလၧအခၪ့ထံၭ, ဒဲယွၩအၡၩခမျၧး၁ံၪ ဒိၭန့၁ိၪဖိၪလၧဆၧနဲၪ့ ထီးမစဲအၫဂဲၫလၩ့၀့ၫအထီနီၪလီၫ. စအၫဘလၭလုထၪ့ ဆၧလၧ “၁ိၪအဖိၪ၀ဲၡါ” (၁မိ ၄း၄), ဒဲလချုၭၦအံၫစရ့လၭဖိၪ၁ံၪစဲၪ့ထၪ့လၧ ခးအံဇံၭ မိလ့ၩ၀့ၫလၧခးဆၧစံၭ၀ဲၩဒံၭဘၪအခၫနီၪ, အ၀့ၫ၁ံၪဒိၭန့ဘၪဆၧ၁ီၪ့ဆၧ၁ၫ့ လၧအဘၪရွံန့ထဲၩ့ (ထိးတၩ့) ဖိၪ၀ဲၡါ၁ံၪကိၭဂၩဒ့ၭအ၁ၭလၧ၁ိၪဖၫလနံၪ့အဖိၪ (one-year-old lamb) နီၪလီၫ (၂မိ ၁၂း၅).

`ဖီ ၂မိစ့ၭ ၁၂း၁-၁၁; အဲၫစ့ယၫ ၅၃း၇, ၈; ၁ကီရံၫ့ ၅း၇; ဒဲ နဲၪဖျီၪ ၅း၆. လံၬဆံၫ့ဎံၪအဆၧၫ့လဖၪယီၩ ၁ီၪ့လိၪပၧၩယ့ၫရှူၬအဂဲး မွဲဆၧနီၪလၧ အဘၪထွ့ၫလၧဘိၪ့လ့ၩဖၬအဆၧလုထၪ့ဆၧနီၪလဲၪ. ဆၧအခီၫပယီၫ မွဲဆၧနီၪအီၪလၧပ၀့ၫကိၭဂၩဒ့ၭအဂးလဲၪ.`

နံၪ့လၧကဆါဎရံၬထိး၁ံၫအ၁ၭ, ဂဲထုၪ့မၧၫ့ထၪ့ထဲၩ့, ဒဲထဲၩ့ထၪ့ထဲၩ့၀့ၫ အလးခဲၫ့နီၪ, စပံတၧၫကွ့ၭနဲၪ့ထဲၩ့ ဆၧလ့ၩခၫ့ဖျီၫ့အဆၧကဲၪထၪ့၁ၭနီၪ, စံၭ၀့ၫ, “န၁ံၪ၁့ၪယၫလၧဆၧလဎွ့ၩန့ထဲၩ့ဘၪန၁ံၪလၧဆၧအုၪ၁့ၪကျၪ၁့ၪ, ထီၫ့ဒဲစ့ၩ, ဘဲၫန၁ံၪအထူၫအရှူၫလၧမိဆိၩဖါဆိၩအ၁ိၭနီၪ, အ့ၪမွဲဎရံၬအ၁ွံၪလၧအလူဒိၪ ဎွ့ၩဒိၪ ဘဲၫ၁ိၪဖိၪလၧအ၁ံၪ၁ၧၫ့မူၭချၬ ဒဲဆၧမဲၪ၁ၧၫ့မဲၪ၀ီၩလအီၪဘၪအ၁ိၭနီၪလီၫ” (၁ပံ ၁း၁၈, ၁၉).

ယ့ၫရှူၬဂဲၫလၩ့အီၪမၧၫ့ဘဲၫၦၡၩလဂၩအ၁ိၭနီၪ အီၪမၧၫ့လၧၫ့ဎွ့ၩလၧ ဖါကဆါယွၩအဆၧဆံၫ့ဆၧဎံၪအဖၧၩ့လီၫ. အ့ၪမွဲပ၀့ၫဒၪၦဒဲၩဘၭဖိၪအဆၧအီၪ မၧၫ့ယီၩ ထုၭဖျီၪထၪ့ယွၩအခံးအဂၩ့လၧၫ့ဎွ့ၩန့အ့ၬ.

လါနၫ့ဂ့ၩ, ယ့ၫရှူၬကဲၪထၪ့ “စအၫဒၫ့လၧခဲၫ့လဂၩ” (၁ကီ ၁၅း၄၅) တၭ, ဆၧလၧပလၩ့ထ့ၬအလးနီၪ အ၀့ၫမၩလၧၫ့ထၪ့ဎွ့ၩထၪ့၀့ၫဒၪလီၫ. အ၀့ၫဂဲၫကဲၪ ၦၡၩအခံးအဂၩ့နီၪ, အီၪလၧၦၡၩလဂၩအဆၧကဲၪထၪ့အ၁ၭ၁့ၪကိၭမံၩ့ဒ့ၭအဖၧၩ့ လီၫ. လၧဆၧနီၪအဖၧၩ့ အ၀့ၫထုၭဖျီၪထၪ့ကဆါယွၩအလၩအဖၩ့အလၧၫ့အဎွ့ၩ လီၫ. ဘဲၫအ၀့ၫစံၭဘၪစဖံလံၭနီၪအ၁ိၭ, “ၦလၧအဒၪဘၪယၧၩယီၩ မွဲအဒၪဘၪ ယူၭဖါဆ့လီၫ” (ယီ ၁၄း၉).

လၧအဘိၩ့ဘၭ, ယ့ၫရှူၬဘၪထိး၁ံၫလၧဘိၪ့လ့ၩဖၬအမုနံၩနီၪ, ထုၭဖျီၪထၪ့ အ၀့ၫမွဲ၁ိၪဖိၪလၧအဘၪဆၧဒီၩ့လၩ့၀့ၫတၡါနီၪလီၫ. လၧ ယီဟၫ့ ၁၈း၁၉, ၂၀ ဖၧၩ့နီၪ အ၀့ၫစံၭ “ယလီၩဘၪဆၧအီၪဖျီၪ” လၧအ၁ီၪ့ထဲၩ့၁ၫ့ထဲၩ့ဆၧနီၪလီၫ. ဘဲၫဆၧဘၪလၩ့ဎိၭအ၁ိၭ, ဘၪထွ့ၫလၧဘိၪ့လ့ၩဖၬအ၁ိၪဖိၪလၧ ၂မိစ့ၭ ၁၂း၅, ၆ အဖၧၩ့နီၪ ၦအံၫစရ့ၭဖိၪ၁ံၪလဖၪ ဘၪရွံန့၁ိၪဖိၪဒဲဘၪ “အီၪက့ၪခိၭထၬ” ၀့ၫ (ုနနစအ ငအ), ဒဲဘၪထုၭဖျီၪ၀့ၫလၧဘိၪ့မုနံၩအဘိၩ့ဘၭနီၪလီၫ. လၧၦလုဆၧအခိၪ အၪ့စိၭအၪ့စၪ့ယ့ၫရှူၬဘၪထွ့ၫလၧ အဆၧ၁ီၪ့ဆၧ၁ၫ့လဖၪနီၪ, အ၀့ၫစံၭဆၧၫ့ထဲၩ့ ဆၧလၧအဆၧ၁ီၪ့ဆၧ၁ၫ့အီၪဖျီၪ၀့ၫဒၪလၧဆၧလုဂံၪ့ (၁ရိၬ) ဖၧၩ့ လၧၦကိၭဂၩဒ့ၭ မိနါဂၧၫ့အၪ့ဎၬ၀့ၫဒၪနီၪလီၫ. အ၀့ၫအဆၧအီၪမၧၫ့, အဆၧမၩလဖၪ, ဒဲအဆၧ၁ီၪ့ ဆၧ၁ၫ့လဖၪနီၪ ထုၭဖျီၪထၪ့နၫ့ဆါအဂဲးလၧအ၀့ၫမွဲမပၫလဲၪနီၪလီၫ. အ၀့ၫဒၪမွဲ ၁ိၪဖိၪလၧ၁ံၪ၁ၧၫ့မူၭချၬလအီၪဘၪ, မွဲအဒုၭဖျီၪထၪ့ယွၩအဆၧတီၩဆၧလီၩ့ဒဲ အလၩအဖၩ့နီၪလီၫ.

`ပမိမၩဖၩ့ခ့ၬထဲၩ့ ကဆါယ့ၫရှူၬအတခ့ၭဖ၀ၭအလၧၫ့၀့ၫဎွ့ၩ၀့ၫနီၪ လၧပဆၧအီၪမၧၫ့အီၪဂဲၩအဖၧၩ့မိန့ဘဲၫ၁့ၪလဲၪ.`