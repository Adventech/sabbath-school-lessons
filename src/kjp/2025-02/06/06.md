---
title:  လၧနဂးတဲၩ့လၩ့ဆၧထီးအလူၬ
date:   08/05/2025
---

လၧဆၧမၩအ၁ၭအၪမံၩ့အဖၧၩ့, မီၪ၁ံၪလဖၪထီၩ့စိၩလၧကဆါယွၩအနဲၩ့ထံၭ လၧအ၀့ၫ၁ံၪအဆၧဒၪဆၧလၧယၫအဖၧၩ့, ဒၪဘၪယွၩအလးဆီၩ့ဆီနီၪလီၫ. စအဇံၫခအ့လၭဒၪဘၪ၀့ၫလၧမူၭဖိၭဖၫ့အဖၫ့ခိၪ (ဇံၫ ၁း၂၆)း စအဲၫစ့ယၫလ့ၩအီၪ ကွ့ၩ (အၪ့ဂၬ) မူၭခိၪအဆၧလုဂံၪ့ဒဲဒၪဘၪ၀့ၫ (အဲၫ ၆း၁)း ဒဲဆၧအထံၫကျၩဂ့ၩ ဒိၪထုၬလၧပဂးနီၪ, စယီဟၫ့ဘၪဆၧလ့ၩ၁ိၫ့အ၀့ၫထီးနီၪ လၧအဆၧဒၪဆၧလၧ ယၫအဖၧၩ့ (နဲၪ ၄, ၅) နီၪလီၫ. လၧလံၬဆံၫ့ဎံၪအလးလံၩ (OT) ဆၧလုဂံၪ့အဆၧနဲၪဖၧၩ့၁ၭနီၪ ၦၡၩနုၬဘၪလၧကဆါယွၩအမ့ၬယၫ လၧဖၧၩ့၁ၭလဖျီၩ့ဒၪလီၫနီၪ မွဲဆၧဖ့ၪနဲၪစိၩကဆါဎရံၬအ၁ွံၪလီၫ. (ယိလၧ ၃မိ ၁၆း၂, ၁၄, အဒီၩ့).

`ဖီ အဲၫစ့ယၫ ၆း၁-၅ ဒဲ နဲၪဖျီၪ ၄း၇-၁၁. မွဲဆၧနီၪအခၪ့ထံၭနံၫမံၩ့ ဘၪဒီၩ့လိၬ၁ၭလၧဆၧဒၪဆၧလၧယၫအဖၧၩ့နီၪလဲၪ. ယိထံၫဆၧမၩအ၁ၭ အဆၧထံၫဆၧဒီၪနီၪဆံၭ. မွဲဆၧနီၪဂဲၫကဲၪထၪ့ဂုအဆိၫထုၬလဲၪ. မွဲဆၧနီၪဂဲၫဖိၬထၪ့အခဲၫ့လဲၪ. ကဆါယွၩဖ့ၪပဂၨၪဆီၪ့ထၪ့မွဲဆၧနီၪ ထီးနီၪလဲၪ.`

အလးဆီၩ့ဆီလဖၪ လၧဆၧဒၪဆၧလၧယၫ (visions) အဖၧၩ့, ဆၧကဲၪထၪ့ အခၪ့ထံၭလမံၩ့နီၪ ၦမူၭခိၪဖိၪ၁ံၪအီၪက့ၪယူၭယၪ့အလၩအဖၩ့နီၪလီၫ. စအဲၫစ့ယၫ အဆၧဒၪဆၧလၧယၫနီၪ လၩ့၁ၭဆုးလီၩ့ ဒဲလၩ့အၪ့အူၭအၪ့ဎၧၩ့ (impressive) ၀့ၫဒိၪမၬလီၫ. ဆၧလုဂံၪ့နီၪအီၪဎွ့ၩဒဲမ့ၪခူၪ, တရၫ့အထုၪ့ဂဲၩ၀ၭ၀့ၫဒၪလၧစ့ၩရဖံၫ့၁ံၪကိၭၡၭအၪ့အူၭထၪ့ယွၩအဆၧဆံၫ့ဆၧဎံၪနီၪလီၫ. ဘဲၫနီၪအ၁ိၭ ခ့ၫရှူၬ ၁ံၪကိၭၡၭထၪ့၀့ၫဒၪဆ့လၧ, “ဆံၫ့ဎံၪ, ဆံၫ့ဎံၪ, ဆံၫ့ဎံၪ” နီၪလီၫ. (ယိလၧ ဇံၫ ၁၀း၁၄, ၁၅ နီၪ ဒဲနမိဒၪဘၪၦဆံၫ့ဎံၪဖိၪလဖၪနီၪ ၦထုၭဖျီၪ၀့ၫလၧ “ခ့ၫရှူၬ” လဖၪ နီၪလီၫ. မီၪကိၭဂၩဒ့ၭနီၪ ဒၪဘၪယွၩအလၩအဖၩ့အဂိၭရ့ၭဂိးၡီၩ့နီၪလီၫ.

ထီးနီၪလဖၧၫ့ ပဒၪဘၪမီၪ၁ံၪအဆၧစံၭဆၧၫ့ထဲၩ့ဆၧလဖၪဆ့လီၫ. စအဲၫစ့ယၫစံၭလၩ့ အနိၭဖျံၩလဆံၫ့ဘၪ (အဲၫ ၆း၅), ဒဲစယီဟၫ့ဂၪ့၀့ၫဒၪ လၧၦလၧ အကြၨၭ၀ဲထၪ့လံၬလအီၪဘၪနးဂၩနီၪလီၫ (နဲၪ ၅း၄). ထီးမွဲဆၧဖ့ၪနဲၪပၧၩ ဆၧကြၨၭဆၧဘၪလၧယွၩလထံၪဎးနီၪ ပဒၪဘၪၦၡၩအဆၧမၩအ၁ၭအဆၫ့ထီး နီၪလီၫ. ပ၁့ၪယၫလၩ့ထဲၩ့ပဆၧလကြၨၭလဘၪဘၪနီၪတၭ, ပ၁့ၪယၫလၧပလိၪဘၪကဆါဎရံၬ ဘဲၫၦရွံန့ပၧၩအ၁ိၭနီၪလီၫ.

မုၪခီၩလဲးနီၪ စံၭဆီၪ့န့ကဆါယွၩလၧ အမွဲၦအဲၪလၩ့ဒၪအ၁ၭ, မွဲၦမၩဆၧန့ၫ လခီၫ, ဒဲမွဲၦမၩဆၧနါနါအၪအၪလဂၩနီၪလီၫလါနၫ့ဂ့ၩ, ထီးမွဲၦလ့ၩထီၩ့လၧ ယွၩအလးဆီၩ့ဆီမ့ၬယၫလဆိဖိၪနီၪ မုၪခီၩလဲးအဆၧချဲၩ့ဘျံၭချဲၩ့ဘျၪလဖၪ ဖျီၪထၪ့ ၀့ၫထီးနီၪလီၫ. ကဆါဎရံၬအခံးအဂၩ့အဘၪနီၪ, “၁ိၪဖိၪလၧအထိး၁ံၫအ၁ၭ” (နဲၪ ၅း၁၂), ဒၪဘၪဖါကဆါယွၩလၧအမွဲအတီၩ၀့ၫနီၪလီၫ. ဆၧ၁့ၪယၫလၧၦလၧ အဒၪဘၪယ့ၫရှူၬ, မွဲၦအဒၪဘၪဖါကဆါယွၩနီၪ မွဲအမၩမုၬပ၁ၭဆံၭအၪလဲၪ (ယီ ၁၄း၉). ဆၧနဲၪဖျီၪကဆါယွၩအခံးအဂၩ့အဂ့ၩဒိၪထုၬနီၪ မွဲယ့ၫရှူၬထိး၁ံၫအ၁ၭလၧ ပဂး လၧထုၪ့စူၪယၫလီၩနီၪလီၫ.

ထုၪ့စူၪယၫနီၪဖ့ၪနဲၪပၧၩဆၧနံၫမံၩ့း အဂုခိၪနီၪ, ကဆါယွၩအဲၪပၧၩ ထီးအဖ့ၪလၫ့ခွံၬအ၁ၭ, ဒဲနံၫမံၩ့လမံၩ့နီၪ, ပလၩ့ထ့ၬဒဲပဆၧဒဲၩဘၭအီၪအၪဖိၭဘိၭလဲၪလါနၫ့ဂ့ၩ ဆၧထိးထဲၩ့တၩ့ထဲၩ့ပၧၩ မွဲ၀့ၫလၧထုၪ့စူၪယၫနီၪလီၫ.