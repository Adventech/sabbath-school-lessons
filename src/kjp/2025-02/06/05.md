---
title:  ယ့ၫရှူၬလၧ၁ရိၬအဖၧၩ့
date:   07/05/2025
---

လၧဆၧထိးထဲၩ့တၩ့ထဲၩ့အဂဲးအဖးဖၧၩ့နီၪ ဆၧပြၧၩ့ဂဲး (ဆၧလဘၪလိၬဘၪ) အီၪအၪမၬလီၫ. ယွၩဆိၫ့မုၫလါန့ဘၪထဲၩ့ဆၧဆုးကျိၭမုၬလိၬ၁ၭလၧအခၪ့ထံၭနီၪ လီၫ. လါနၫ့ဂ့ၩၦဒဲၩဘၭဖိၪ၁ုၭဘူၭအ၁ၭလၧအ၀့ၫန့အ့ၬ. ဘဲၫစဒၫ၀ံၭစံၭ၀့ၫအ၁ိၭ, “အဂဲးဘဲၫယီၩနလမွဲဘၪယွၩလဂၩလၧအဘၪအ၁ၭလၧ ဆၧလတီၩလလီၩ့ဘၪ နီၪတၭ, ဆၧအၧၩ့မိအီၪလၧနၧၩအ့ၬ” (အၪ့ ၅း၄). လထံၪဎးနီၪ စံၭ၀့ၫဒၪဆ့, “အ့ၪမွဲယ၀့ၫဒၪယီၩ, နခိးနတၩအၪ၀့ၫအကၠီၩ့တၭ, ယမိဂဲၫနုၬလၧနဂံၪ့ဖၧၩ့, ယမိဘၩ ထၪ့ဆၧလၧနဆၧ၁ၭမဲၪအဖၧၩ့ လၧနနီးဆံၫ့ဎံၪအဖၧၩ့လီၫ” (အၪ့ ၅း၇).

ဖီ ဟၭဂဲၫ ၂း၇-၉. လၧဆၧ၁ုၪ့ထၪ့ထဲၩ့ဆၧလုဂံၪ့နံၫဖျိၪ့လဖျိၪ့အထီ နီၪ, မီၪစဟၭဂဲၫမၩဆၧအုၩ့လၩ့ ၦဘၪထီၫမံၫထီၫမၪလမံၩ့လီၫ. စံၭ၀့ၫဒၪဆၧလုဂံၪ့အ၁ၫ့ယီၩ အလၩအဖၩ့မိဒိၪနဲၪ့လၧအခၪ့ထံၭနီၪဒံၭလီၫ. ဆၧလီၩ ဖျီၪထၪ့ဆၧလၧယၫလထံၪနီၪ အခီၫပယီၫမွဲနီၪလဲၪ.

လၧစစီလမၧၫ့အီၪက့ၪဆံၫ့ဎံၪဆၧလုဂံၪ့အခၪ့ထံၭအခၫနီၪ, Shekinah (ဆၧအလးဆံၫ့ဎံၪ) အလၩအဖၩ့ - ကဆါယွၩအဆၧအီၪဂၧၩ့ လ့ၩဆၧလၧ ၦအံၫစရ့လၭဖိၪ၁ံၪအဆၧလ့ၩလၧကၫနအၫ့နီၪဒံၭအိၩ - နီၪအီၪဎွ့ၩဎံၩ့လၩ့၀့ၫလၧအဂံၪ့ဖၧၩ့နီၪတၭ ၦလုဆၧလဖၪနီၪဆၧၫ့ထုၪ့မၩဆၧလ၁့ၪဘၪနီၪလီၫ (၁စဎွၩ ၈း၁၀,၁၁). ထီးဆၧလုဂံၪ့နံၫဖျိၪ့လဖျိၪ့ယီၩ ဘၪၦအီၪက့ၪဆံၫ့ဎံၪ၀့ၫအခၫနီၪ, တလၫဆံၫ့ဎံၪ, မွဲဆၧထိး၁ၭလၧယွၩအလးဆီၩ့ဆီနီၪ လၩ့မါ၀့ၫဒၪ, မွဲလၧစယ့ၫရမဲအၫအီၪက့ၪ၁ူၪထၬ၀့ၫဒၪနီၪလီၫ. ကဆါယွၩအဆၧအီၪဂၧၩ့အမ့ၬ ယၫအီၪထီးနီၪအ့ၬ, တၭအ၀့ၫ၁ံၪအ၁ုၪ့အုၭ၁ၭအုၭထီးနီၪလီၫ. မွဲဒၪလ့ၬစဟၭဂဲၫ အဆၧချဲၩ့အုၩ့လၩ့ဆၧယီၩ မိကဲၪထၪ့၀့ၫဘဲၫ၁့ၪလဲၪ.

ထီးမွဲယ့ၫရှူၬဂဲၫလိၪထၪ့အ၁ၭ (ကဲၪထၪ့) ၦၡၩအခံးအဂၩ့နီၪ အီၪ၀့ၫလၧ ဆၧလုဂံၪ့ (၁ရိၬ) နံၫဖျိၪ့လဖျိၪ့ယီၩအဖၧၩ့လီၫ. ကဆါယွၩအနၫ့ဆါဒၪ၀့ၫအီၪလၧ ဆၧဒီၪ့အလးခဲၫ့, ကဲၪထၪ့ၦၡၩလဂၩဘဲၫပၧၩအ၁ိၭ ဂဲၫမၩဘိၭမၩဆၧၩ့ပဂၪ့ခိၪလၧ အခါဘျ့ၭယီၩလီၫ. မွဲလၧကဆါယွၩအဖိၪခွၫ ကဲၪထၪ့၀့ၫၦၡၩအဖိၪခွၫဆ့တၭ, ပဒၪဘၪအ၀့ၫအမ့ၬ, ပနါဂၧၫ့ဘၪအလူ, ဒဲအဆၧထိး၁ၭ (witness), လၧအ၀့ၫ ထိၭဘၪၦအီၪလၧဆၧဆၫအၧၩ့ (ခံၫထူၬ) လဂၩနီၪ ဒဲမၩဘျၪထဲၩ့၀့ၫဒၪလီၫ (မၭ ၈း၃). အ၀့ၫလထုၭန့ပၧၩလၧအအီၪဘၪ, ဒဲဂဲၫလၩ့အီၪဂၧၩ့မၩဂၧၩ့ပၧၩလၧပနဲၩ့ လီၫ. မွဲဆၧနီၪလံၬဆံၫ့ဎံၪစံၭဘၪပၧၩ, “ယိခွါ, ၦမုၪနၩ့နးဂၩမိဒၧၩ့ထၪ့, ဒဲမိအီၪဖျဲၪန့အဖိၪခွၫတၭ, ဆၧမိဖျိၬအမံၩ့အမၫ့နုၫအ့လၭ, ဘဲၫပစံၭဆၧအ၁ိၭ, ယွၩအီၪ လၧပ၁ိၭလီၫ” (မၭ ၁း၂၃). ဆီၫ့မီၪ့ယိဆၧယီၩ, ကဆါတဲၩ့လၩ့မူၭ၀ၩ့ဒီၪ့လဂၩယီၩ အီၪက့ၪဆၪ့လၩ့အ၁ၭ, ဒဲဂဲၫအီၪလၧပ၁ိၭပကျၩ, အၪနဲၪ့အနီၪ ထိး၁ံၫအ၁ၭလၧ ပဂးဒံၭနီၪလီၫ.

`ထုၪ့စူၪယၫနီၪ မွဲဆၧထုၭဖျီၪထၪ့ကဆါယွၩအဆၧအဲၪအဂး ဆၧမၩ အဒိၪထုၬလမံၩ့လီၫ. ပမိဒၪန့ဒဲလ့ၩခၫ့ဖျီၫ့ဘၪယွၩအဆၧအဲၪအလၩ့ထံး လၩ့ဆ့ၭ လၧဆၧအဂူၫဂၩမွဲနီၪအီၪဒံၭလဲၪ.`