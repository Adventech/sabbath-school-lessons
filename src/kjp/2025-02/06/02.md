---
title:  ဆၧလုထၪ့ဆၧမွဲဆၧပျီၩပျီၩဧၪ
date:   04/05/2025
---

ဘၪလဖၧၫ့ဖၧၫ့ဆၧဆီၫ့မီၪ့ထိၪဎီၩ့ဆၧနံၫမံၩ့နီၪ ကဲၪထၪ့ဆၧမၩလိၪအၪမၬ လီၫ. လၧလံၬဆံၫ့ဎံၪဖၧၩ့ ပဒၪဘၪကဆါယွၩလထိးဆၧၫ့အၡၩခမျၧး၁ံၪအဆၧလုထၪ့ဆၧအဒီၩ့အီၪအၪမၬလီၫ.

`ထိၪဎီၩ့ အဲၫစ့ယၫ ၁း၂-၁၅ လၧ အဲၫစ့ယၫ ၅၆း၆, ၇ ဒဲအၪ့အူၭ ၅၁း၁၇ နီၪလါဆံၭ. ဆၧမၩလိၪအကၧၩ့ဒိၪမွဲဆၧနီၪ ဘၪထွ့ၫဆၧလုထၪ့ ဆၧအီၪထီးယီၩလဲၪ.`

ဆၧလၩ့၁ၭအုၭလၧ ၦအံၫစရ့လၭဖိၪ၁ံၪအဆၧလ့ၩခၫ့ဖျီၫ့ဖၧၩ့ယီၩ မွဲအဆိၫထုၬလၧ ကဆါယွၩမီၪ့ဘံၭခွံၬ၀့ၫအဖၧၩ့အ့ၬ. ဆၧဘၪဒီၩ့အီၪ၀့ၫခီၫလၧ ဆၧထိးထဲၩ့တၩ့ထဲၩ့ဆၧအခၪ့ထံၭအဘိၩ့အဘၭ, လၧကဆါယွၩထိးဆၧၫ့ စအၫဘလၭအဆၧလုထၪ့ဆၧဒဲ လထိးဆၧၫ့ဘၪစကံၫ့အဆၧလုထၪ့ဆၧအခၫ နီၪလီၫ. ကဆါယွၩဒုၭ၁့ၪယၫ၀ဲၩ ဆၧလုထၪ့ဆၧလၧအကြၨၭဒဲအလကြၨၭဘၪလၧ ဆၧမၩအ၁ၭထီးနီၪယူၭလီၫ. (ယိလၧ ၁မိစ့ၭ ၄း၃-၇ ဒဲ ဟံဘြုၫ ၁၁း၄ နီၪဆံၭ).

လၧမီၪအဲၪစ့ယၫအထီနီၪ, ၦအံၫစရ့လၭဖိၪလဖၪ အီၪမၧၫ့၀့ၫဘၪဒၪအ၁ၭ, ဆၧမိမၩမုၬကဆါယွၩအ၁ၭလအီၪဘၪ အခိးမွဲအ၀့ၫ၁ံၪမၩမုၬဒၪအ၁ၭလၧ ဆၧပျီၩပျီၩလီၫ. အ၀့ၫ၁ံၪအဆၧလုထၪ့ဆၧနီၪ လ့ၩ၀့ၫလၧစကံၫ့အဆၧလုထၪ့ဆၧ လဖျီၩ့ဎးလီၫ. မွဲဆၧအီၪက့ၪ၁ုၪ့အီၪက့ၪ၁ၭလၧ ဆၧဖ့ၪလၫ့၁ၭလၧကဆါယွၩမွဲအ့ၬ.

ၦဂၪ့ခိၪဖိၪ၁ံၪအ၁ၭဂဲၩ၀ၭဒၪလၧ အဆၧဆီၫ့မီၪ့ဒၪ၀့ၫလီၫ. စကံၫ့ဘိၪ့ထၪ့ ဘၩထၪ့ကဆါယွၩနီၪ ဘဲၫဆၧအထူၫအရှူၫအီၪ၀့ၫအ၁ိၭဒဲမၩ၀့ၫလၧအလၨဒၪ ၀့ၫလီၫ. အီၪက့ၪကဆါယွၩနီၪ ဘဲၫၦအ၁ၭလဘၪလၩ့ဎိၭဘၪလၧအ၀့ၫလဂၩ အ၁ိၭ, ဒဲၦမၩထံၬထၬဆၧလၧအ၀့ၫအဖၧၩ့၁ၭလဂၩ, ဒဲ၁ၭမဲၪယွၩလၧအ၀့ၫအ၁ၭ ဖၧၩ့မွဲအ့ၬ.

အ့ၪမွဲစအၫဘလၭနီၪ, လုထၪ့ဆၧလၧကဆါယွၩအဲၪဒိၭ၀့ၫ, ဒဲအဆၧလုထၪ့ ဆၧနီၪထုၭဖျီၪထၪ့ကဆါယွၩအဆၧအုၩ့လၩ့မစဲအၫအဖၧၩ့၁ၭနီၪလီၫ (၁မိ ၃း၁၅). ၁ိၪဖိၪနီၪဖ့ၪနဲၩစိၩ ကဆါဎရံၬအဆၧထိးထဲၩ့တၩ့ထဲၩ့အဆၧမၩလၧကြၫနံထုၪ့အလီၩ့ နီၪလီၫ.

“စအၫဘလၭနီၪ ဖီၪ့ဆုၭ (ဖီၪ့ဆံ) ထၬဆၧထိးထဲၩ့တၩ့ထဲၩ့အ၁နိၫလဖၪ လီၫ. အ၀့ၫဒၪလၩ့ထဲၩ့အ၁ၭ ဘဲၫၦဒဲၩဘၭဖိၪလဂၩအ၁ိၭ, ဒဲဒၪဆၧဒဲၩဘၭဒဲအလံၩ့ အလဲၫနီၪ, မွဲဆၧ၁ံၫ, အီၪ၀့ၫလၧဆၧဆုၭကျိၭလိၬ၁ၭလၧ အ၀့ၫအ၁ၭၡီၩ့ဒဲ ကဆါယွၩအဘိၩ့အဆၧၩ့နီၪလီၫ. အ၀့ၫဂဲၫဆိၬန့ဆၧလုဆၧဖိၪလၧအဘၪထိး၁ံၫ ၀့ၫနီၪ မွဲအဆၧအုၩ့လၩ့ထိးဆၧၫ့ဆၧမၪလူၬ အဆၧအၪ့ကံၩ့ထဲၩ့ဆၧလၧ ဆၧမၩမၪ ဆၧအဂးနီၪလီၫ. လၧဆၧအ၁ွံၪဘၪလၩ့၀့ၫနီၪ အ၀့ၫယိစိၩဆၧလုဆၧလၧယၫ လခီၫ မွဲကဆါဎရံၬအဆၧ၁ံၫလၧကြၫနံထုၪ့စူၪယၫအလီၩ့, ဒဲနဲၩ၀့ၫလၧဆၧမၩ ဘၪလိၬထဲၩ့အီၪ၀့ၫထီးနီၪ, ဒဲအ၀့ၫထိးအ၁ၭလၧအ၀့ၫတီၩလီၩ့ လၧယွၩထိးဆၧၫ့ အ၀့ၫအဆၧလုထၪ့ဆၧနီၪလီၫ.” Ellen G. White, Patriarchs and Prophets, p. 72.

`ပမိအီၪပဒၩ့ပ၁ၭလၧ ဆၧမၩကဲၪဘဲၫဆၧအထူၫအရှူၫလဂ့ၩနီၪ ဘဲၫ၁့ၪလဲၪ. မွဲအကၧၩ့ဒိၪ၀့ၫဖိၭဘိၭလဲၪ. ပ၀့ၫကိၭဂၩဒ့ၭ ပမိလ့ၩခၫ့ဖျီၫ့ဘၪ ဆၧဒိၭနဲၩ့ပ၁ၭလၧ ကဆါယ့ၫရှူၬအဆၧ၁ံၫဖ့ၪလၫ့ပၧၩ ဆၧထိးထဲၩ့တၩ့ထဲၩ့ အဆၧမုၫလါနီၪဘဲၫ၁့ၪလဲၪ.`