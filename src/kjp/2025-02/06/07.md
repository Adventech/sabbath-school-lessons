---
title:  ဆီၫ့မီၪ့အၪထၪ့လၧယၫ
date:   09/05/2025
---

လံၬဆံၫ့ဎံၪထုၭဖျီၪပၧၩလၩ့ထံးလၧ ကဆါ ဎရံၬမွဲၦအကြၨၭအဘၪလဂၩဒၪလၧ အအီၪခိၭမၩဂုးပဆၧထိးထဲၩ့တၩ့ထဲၩ့နီၪလီၫ. မွဲအ၀့ၫအဆၧအီၪမၧၫ့အီၪဂဲၩဒၪလီၫ ဖီၩ့ဖျ့ၭလၧဆၧဒဲၩဘၭနီၪ, မွဲအဆၧအီၪမၧၫ့ ဒီၩ့ထ့ၬအဂ့ၩထုၬလၧ ဖါကဆါယွၩအလၩအဖၩ့လီၫ. အ၀့ၫ မွဲကဆါယွၩအ၁ိၪဖိၪလၧဆၧမဲၪ၁ၧၫ့မဲၪ၀ီၩလအီၪဘၪ, ဒဲဘိၩ့ယီၩဆၧၫ့ထုၪ့လၧၦၡၩဆၨၩအခိၪ လၧဆၧဘံၪ၁ူၪအဆိၩအကၠၪအဂးလီၫ. လထံၪဎးနီၪ, အ၀့ၫဆိၬထၪ့ပဆၧဒဲၩဘၭလၧအလီၩ့, ဒဲမၩဘၪလိၬထဲၩ့ဆၧစ့ၩရၫ့ပၧၩနီၪလီၫ. လၧစယီဟၫ့ထိးအ၁ၭလၧ ၦမူၭခိၪဖိၪ၁ံၪအီၪ၀ၬဖီၩ့ယွၩအလးဆီၩ့ဆီ အဘိၩ့ဘၭနီၪ, ဆၧစံၭအ၀့ၫလၧဂၪ့လဂ့ၩတၭ, စံၭ၀့ၫဆ့လၧ “ဆၬလ၁ၧၫ့ ဘၪဆဲၫ့လၧယုဒၫအဒီၪ့ . . . နီၪမၩနၧၩ့ မၩစၪယူၭဆၧယူၭ” (နဲၪ ၅း၅) နီၪလီၫ.

ဆီၫ့မီၪ့ဆ့လၧ ဆၧဒဲၩဘၭယီၩအၧၩ့၁ၫ့၀့ၫဆံၭဒိၪလဲၪနီၪ, ၦၡၩဆၨၩ၁ံၪ လၩ့ထ့ၬ၀့ၫဆ့ထီးနီၪ, ဒဲမွဲလၧယ့ၫရှူၬအဆၧထိး၁ံၫနီၪ လၧၫ့ဎွ့ၩ၀့ၫလၧဆၧမၩဘၪလိၬထဲၩ့ ဆၧဒဲၩဘၭအဆၧမၩဘၪထံၭလဖၪနီၪလီၫ. ဆၧထိးထဲၩ့တၩ့ထဲၩ့ပၧၩအဂး ဖၧၩ့၁ၭအဂူၫဂၩလဘီၩ့အ့ၪမွဲအီၪ လၧလလၨၪခၫ့ဖၬဘၪ၁နိၫ (ဆၧမၪလူၬ) လၧအဘၩ့အမုးဘၪနီၪ, မွဲတၡါ, အ၀့ၫမိမၩ၀ဲၩ၀့ၫယူၭလီၫ.

“ဆၧလၨၪခၫ့ဖၬဆၧမၪလူၬနီၪ အၪ့ကံၩ့ၦလၧအမၩဒဲၩဘၭဆၧနီၪ အ၁ၭမၧၫ့ လီၫ. လၧမူၭ၀ၩ့ဒီၪ့ထၧၫ့၀ၩ့ယၫအဖၧၩ့ ၦမၩခ့ၬဆၧလၧၦၡၩထီးအလူၬအဂးနီၪ အီၪ၀့ၫလဂၩဒၪလီၫ. ဆၧမၪလူၬနီၪ ဆံၫ့ဎံၪ၀့ၫဘဲၫကဆါယွၩဆံၫ့ဎံၪအ၁ိၭတၭ, ဆၧလၨၪခၫ့ဖၬဆၧနီၪ မီၪ့ဎီၩ့လၧနမၩဘၪကဆါယွၩလီၫ. ဒဲၦမၩဘၪလိၬထဲၩ့ ဆၧန့၀့ၫၦလဂၩလၧ အလၩ့ဂၬလိၬ၁ၭ (လမံၩ့ဎး) လၧကဆါယွၩနီၪလီၫ. ၦအဂူၫဂၩလအီၪဘၪ. ကဆါဎရံၬ မိဆိၬထၪ့ပဆၧဒဲၩဘၭဒဲပဆၧမ့ၬမဲလၧအထုၭလၩ့ဖၭအ၀့ၫလၧအဖါကဆါနီၪလီၫ. ကဆါဎရံၬမိထီၩ့၀့ၫလၧဆၧလၩ့၁ၭအုၭဒဲဆၧလၩ့၁ၭမဲၪ၁ၭဖျဲၩ့အယိၬထုၬနီၪ လၧအမိဖီၩ့ဖျ့ၭၦအဆၨၩ၁ံၪလၧအလၩ့ဆၧဂၭဂီၩ့ဂၭစၪအဖၧၩ့လဖၪနီၪလီၫ.” Ellen G. White, Patriarchs and Prophets, p. 63.

**ဆၧအၪ့စၪ့ကၩ့ကၩဎိၭလၩ့ဆၧအဂးလဖၪး**

`စယီဟၫ့ဒၪဘၪ၁ိၪဖိၪလၧအဘၪဆၧမၩ၀့ၫနီၪ နုၬလၩ့ဘၪလၧအလးဆီၩ့ဆီ အဖၧၩ့လီၫ. နဲၪဖျီၪ ၁၃း၈ ဒုၭ၁့ၪယၫပၧၩလၧ ယ့ၫရှူၬမွဲဘၪထိး၁ံၫအ၁ၭ ခီၫလၧဂၪ့ခိၪအခၪ့ထံၭအိၩနီၪလီၫ. ပဒိၭန့ဘၪဆၧမၩလိၪမွဲဆၧနီၪလမံၩ့လၧ ကဆါယွၩကိၪ့ဆိၫ၀ဲၩဆၧထိးထဲၩ့တၩ့ထဲၩ့အဂး လၧဆၧမၩအ၁ၭလအီၪထၪ့ ဒံၭဘၪနီၪလဲၪ.`

`ၦလဆူလနဲၩဘၪယွၩအဖၧၩ့ ၦအၪဂၩနီၪစံၭ၀့ၫလၧ ပဘၪဆၧခွံၬရှၤိၬထးပၧၩ လၧမူၭ၀ၩ့ဆၧပျၩ့ဖၧၩ့လီၫ. အ့ၪမွဲလံၬဆံၫ့ဎံၪနီၪစံၭ၀့ၫဒၪလၧ ကဆါယွၩ အဲၪၦဂၪ့ခိၪဖိၪတၭ ဂဲၫလၩ့ထိး၁ံၫအ၁ၭလၧဆၧထိးထဲၩ့တၩ့ထဲၩ့ပၧၩအဂးနီၪ လီၫ. ဘၪမွဲနီၪအ၀့ၫ၁ံၪအဆၧနဲၩဒဲပဆၧနဲၩလဖၪ ဘၪအီၪလၩ့ဆၫ့လိၬ၁ၭ ဖိၭဘိၭနီၪလဲၪ. အ့ၪပစံၭလၧအဂၩလမံၩ့, ထုၪ့စူၪယၫအဆၧလ့ၩခၫ့ဖျီၫ့ယီၩ မိဘၪနုၬလၩ့ဘၪထွ့ၫလိၬ၁ၭလၧပၧၩဘဲၫ၁့ၪလဲၪ.`

`ဘၪမွဲနီၪကဆါဎရံၬအဆၧအီၪမၧၫ့, အဆၧ၁ံၫ, ဒဲအဆၧမၧၫ့ထၪ့ထဲၩ့နီၪ ဘၪကဲၪဆၧလမံၩ့ဎးဒၪ၀့ၫလၧ အမၩဖီၩ့ဖျ့ၭၦၡၩဆၨၩ၁ံၪလဖၪယီၩ၁့ၪ (ကဲၪ) နီၪလဲၪ. ဒဲ, ဆၧအလံၩ့အလဲၫမွဲဆၧနီၪလၧအစံၭဘၪပၧၩ, လၧဆၧဒဲၩဘၭနီၪ အၧၩ့၁ၫ့၀့ၫဆံၭဒိၪလဲၪနီၪလဲၪ.`