---
title:  စဟိၫစံအၫအမၫဆၧလဲးဆၧဘျၪ
date:   15/04/2025
---

ယွၩအဆၧအၪ့ယၫလၧ စဟိၫစံအၫအအီၪယီၩ, မွဲဆၧအၪ့ယၫအလၩ့ဆၫ့ လၧဎီးလဂၩအအီၪနီၪလီၫ. လၧဆၧထိစိၩအဖၧၩ့ ကဘၪအီၪဎုၬထဲၩ့လၧဆၧလဲး ဆၧဘျၪမုၪလဂၩနီၪလီၫ. ခၫ့ဖျီၫ့လၧစဟိၫစံအၫအဂဲးယီၩ ယွၩအဲၪဒိၭဒုၭနၪ၁့ၪပၧၩ, ဆၧဒဲၩဘၭဒဲဆၧပိၩ့ထၪ့အဆၧလၩ့၁ၭဆၫဘဲၫ၁့ၪလဲၪနီၪလီၫ. ယွၩအနၫ့ဆါယီၩ

ရွံန့ထဲၩ့အံၫစရ့လၭအလုၫအလါဘဲၫ၁ိၭမၫလဂၩအဂးတၭ, ဘၪဆၧအၪ့လွ့ၫ ထဲၩ့အဘျၧၩ့ဘျၩ့လါနၫ့ဂ့ၩ အ၀့ၫလ့ၩကိၭထဲၩ့ဆ့နီၪလီၫ.

`ဖီးထဲၩ့ ဟိၫစံအၫ ၁း၂; ၃း၁; နဲၪ ၁၇း၁-၂ နီၪလါဆံၭ. ဆၧထုၭထၪ့ ဖျီၪ့ထဲၩ့ဆၧလဲးဆၧဘျၪဘဲၫ၁့ၪလဲၪ. စဟိၫစံအၫအဂဲးမိၡါယီၩ ဖ့ၪလၫ့ထဲၩ့ ၦဎရံၬဖိၪ၁ံၪဆၧမၩလိၪဘဲၫ၁့ၪလဲၪ. ဆၧအီၪကီၪ့မုဆၫလနံၩယီၩ မၩဆၧဒဲၩဘၭဘဲၫလံၬဆံၫ့ဎံၪအလံၩယီၩဆၧဒဲၩဘၭအ၁ိၭ ဘဲၫ၁့ၪလဲၪ.`

လံၬဆံၫ့ဎံၪဖၧၩ့ လီၩထၪ့ဖျီၪထဲၩ့လံၬဆံၫ့ဎံၪအ၁ၫ့ဖၧၩ့ယီၩ ဆၧဒဲၩဘၭကအၪထၪ့အၪန့လံၬဆံၫ့ဎံၪအလံၩအဖၧၩ့ဒံၭနီၪလီၫ. ယွၩအၡၩဆံၫ့ဎံၪလၧအီၪထဲၩ့လၧ ဆၧအုၩ့လၩ့၁ံၪလဖၪယီၩ, ဂဲၫဆိၬန့ထဲၩ့ဆၨၩဂူၫဂၩအဆၧဂၩ့ဆၧဖၪ့၁ံၪလၧ အ၀့ၫ၁ံၪအကျၩ လချုၭကဘၪကဲၪဎီးအထီနီၪလီၫ.

လၧလံယၩနံၪ့အစၭထၪ့၁ၫ့နီၪ ခိၭယိလါဒၪဆၧၫ့ဂ့ၩထီဘၪလၧကဖီၩ့ဖျ့ၭထၪ့ ထဲၩ့လၧဆၧကၪဆၧဂဲၩလီၫတၭ, လ့ၩ၁ုၭလၩ့ဘူၭအ၁ၭရိမၫအခိၪစဎွၩကီၫ့စတၪ့ တဲၩ့အအီၪနီၪလီၫ. လၧဆၧဂဲးမိၡါ၁ံၪလဖၪယီၩ ဒုၭကဲၪထၪ့ယွၩအဖိၪအလံၩ၁ံၪ ကထီၩ့စိၩလၧဆၧပျၩ့ဖၧၩ့နီၪလီၫ.

ယွၩရွံန့ထဲၩ့အလူအထၫ၁ံၪလဖၪယီၩ လၧၫ့ဎွ့ၩထၪ့မွဲဘိၩကနဲၪထဲၩ့ၦဆၧ ဒဲၩဘၭလမွဲဘၪတၭ, မွဲထုၭထၪ့ဖျီၪထဲၩ့ဆၧလၧအ၀့ၫထိးဆၧၫ့၀့ၫနီၪလီၫ. ပၧၩလၧ အဒၪဆၧၫ့ယၪဘၪစအဲၪဘိၩ့ဖိၪအဲၪဘိၩ့မၫလဂၩယီၩ, အ၀့ၫနၪ၁့ၪထဲၩဎရံၬအဆၧ ဂၭဂီၩ့ဂၭစၪဒိၪဒိၪမုမုလၧမူၭခိၪဆၧစ့ၩရၧၫ့ခွးအလးနီၪလီၫ. ဆၧလၩ့လၭအဒိၪထုၬ လၧစဟိၫစံအၫအဂဲးမိၡါယီၩလမံၩ့နီၪ မွဲအ၀့ၫဘၪလ့ၩရွံန့ထဲၩ့ဆၧဘၪယိထွ့ၫ ကၪမၬလဂၩယီၩနီၪလီၫ.

ယွၩအဆၧကိၭထဲၩ့အဖိၪအလံၩ၁ံၪ လၧကစဲၪ့ထၪ့ထဲၩ့လၧဘၭဘလၧၫ့ အဖၧၩ့ယီၩ လမွဲဘၪဆၧကိၭထဲၩ့ၦမွံၩ၁ံၪတၭ မွဲအဆၧကိၭထဲၩ့အဖိၪအလံၩ၁ံၪနီၪလီၫ. အ၀့ၫ၁့ၪယၫအဖိၪအလံၩ၁ံၪ အဲၪအဖိၪအလံၩ၁ံၪ, လၧဂၪ့ခိၪချိၫ့အအၧၩ့ထုၬ အဆၧၫ့အထီနီၪ, အ၀့ၫဖ့ၪလၫ့လၩ့အ၁ွံၪဆံၫ့ဎံၪဒဲမၩဖီၩ့မၩဖျ့ၭထဲၩ့၀့ၫနီၪလီၫ. ခၫ့ဖျီၫ့လၧဎရံၬအထုၪ့စူၪယၫနီၪ ပကနဲၪထဲၩ့ယွၩအဆၧအဲၪဒိၭမၩဖီၩ့ဖျ့ၭထဲၩ့ဖိၪလံၩ လၧ အဘၪမၪဖၧၩ့၁ၭနီၪ လအီၪဘၪနီၪလီၫ.

`ဆၧအီၪကီၪ့မုဆၫလနံၩယီၩ မွဲအမၩထဲၩ့နး၁ၭဆၧလဲးဆၧဘျၪလၧဖၧၩ့၁ၭဘဲၫ၁့ၪလဲၪ.`