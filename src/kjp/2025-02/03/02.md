---
title:  လယၪဎး
date:   13/04/2025
---

လၧလံၬဆံၫ့ဎံၪအဖၧၩ့ ဆၧအဒီၩ့လနၩ့နၩ့ထုၭထၪ့ဖျီၪ၀့ၫ ယွၩမၩထံၩမၩ၁ိၭ လၧၦၡၩနီၪ အခီၫပယီၫယိၬနၭန့ဆၧအီၪဎုၬဒံၭနီၪလီၫ. ဆၧအဒီၩ့ယီၩ ပဒၪဘၪလၧ လံၬဆံၫ့ဎံၪဖၧၩ့အၪမါတၭ, လၩ့ဆၫ့ဒၪဆၧလၧလံၬနဲၪဖျီၪဖၧၩ့နီၪ ပဒၪဘၪနီၪလီၫ. ယွၩနီၪ၁ိၩ့ထဲၩ့ဆၧအဒီၩ့ယီၩဘဲၫ၁့ၪလဲၪနီၪ အဂ့ၩဒိၪ၀့ၫလၧၦမၩလိၪထဲၩ့လံၬဆံၫ့ဎံၪလဖၪအဂးနီၪလီၫ.

`ဖီထဲၩ့ ၁မိ ၂း၂၃-၂၅ ဒဲ အ့ဖစၧၭ ၅း၂၉-၃၂ နီၪဆံၭ. ဆၧအီၪဎုၬ ယီၩထုၭထၪ့ဖျီၪဎရံၬဒဲၦၡၩအဆၧဘူၭ၁ၭဘဲၫ၁့ၪလဲၪ.`

ထီးမွဲယ့ၫရှူၬတ့ၭလိၬအ၁ၭလၧ ၦဖၫရစံၫ၁ံၪလၧ ၁မိစ့ၭအဖၧၩ့ ခၫ့ဖျီၫ့လၧ စအၫဒၫ့ဒဲနးအံၫအဆၧအီၪဎုၬနီၪတၭ, ၦဖၫရစံၫ၁ံၪလဖၪ အၪ့စၪ့ထဲၩ့ “အ့ၪမွဲဘဲၫ နီၪတၭ, မွဲဘၪနီၪလၧစမိစ့ၭမၪလူၬ၀့ၫလၧ ၦမိဖ့ၪလၫ့လံၬလၩ့ၡၪလဘံၪ့တၭ, ခွံၬၡိၭ၀့ၫနီၪလဲၪ” (မၭ၁ုၫ ၁၉း၇).

ပကဘၪစံၭမွဲစမိစ့ၭယီၩ မီၪလၧအ၁ုၪ့ထၪ့ထဲၩ့ဆၨၩလဆၨၩနီၪလီၫ. လါနၫ့ဂ့ၩ ခၫ့ဖျီၫ့လၧဆၧအီၪဎုၬနီၪ အ၀့ၫ၁ံၪအၪ့ဎါထဲၩ့မီၪလဂၩယီၩ အဆၧမၪနီၪလီၫ. အ၀့ၫ၁ံၪလ့ၩစိၩလၧယ့ၫရှူၬအအီၪချဲၫ့မၬတၭ, လီၩ့ယိခွါထဲၩ့ယ့ၫရှူၬအဆၧ၁ီၪ့ယီၩ အ၀့ၫ၁ံၪစံၭလဘၪလၩ့ဎိၭဘၪလၧလံၬဆံၫ့ဎံၪနီၪလီၫ.

ယွၩယဟိ၀ၩယီၩ ထီးမွဲစၭထၪ့၁ုၪ့လၩ့ၦၡၩအဆၧအီၪဎုၬနီၪ မွဲကအီၪဂုးခၧၫ့ ကဆိၩယၫနီၪလီၫ. လါနၫ့ဂ့ၩ ၦၡၩလၧအလၩ့ထ့ၬထဲၩ့ယီၩ မၩဂၭဂီၩ့ထဲၩ့ယွၩအဆၧ ၁ုၪ့ထၪ့ယီၩနီၪလီၫ.

ဆၧအီၪဎုၬယီၩ ယွၩဖ့ၪလၫ့ထဲၩ့ဆၧအဂ့ၩဒိၪ လၧလံၬဆံၫ့ဎံၪဖၧၩ့လမံၩ့ လါနၫ့ဂ့ၩ, ဆၧဂဲးအမၠိၩ့မၠိၩ့အကၠီၩ့ လဖီၩ့ဖျ့ၭဘၪလၧထၫ့ဒုၭဆၧနီၪလီၫ. မး၁ံၫနံၩဒဲ ဆၧအီၪဎုၬယီၩ မွဲယွၩဖ့ၪလၫ့ထဲၩ့ခီၫလၧကျိၭအံဒံၫ့အိၩကၠၧၫ့ကၠၧၫ့တၭ, ဆၧနံၫမံၩ့ ယီၩဘိၭ၁ိၭယွၩဒဲဆၧဘၪတဲၩ့လၩ့၁ံၪလဖၪထီးအလူၬ ကဘၪထံၩဘၪ၁ိၭအဂးနီၪ လီၫ. ဆၧလၧလလၧၫ့ဎွ့ၩဘၪၦနံၫဂၩယီၩ ဘၪဒၪဆၧၫ့ယၫထဲၩ့ဆၧအၪ့ယိၪခဲၫ့ကံၭ ကိၭမုနံၩကိၭမုနၩနီၪလီၫ. ဆၧအီၪကီၪ့ဒဲဎရံၬကဆါအဆၧထၪ့ၡါမွဲဘိၩ၁ိၭ ဆၧထိးထဲၩ့တၩ့ထဲၩ့ကဆါအလၧၫ့အဎွ့ၩဒဲ ဘိၩတလၭမူၭမုၪ (ဆၧအီၪကီၪ့) လၧ လလၧၫ့လဎွ့ၩဘၪအ၁ိၭနီၪလီၫ. ကမွဲဒၪလမံၩ့လါလါနီၪ ကဆါယွၩအဆၧအဲၪယီၩ ၦနၪ၁့ၪဘၪလၧဆၧအီၪဎုၬနီၪလီၫ.

`ဆၧအီၪဎုၬအ၁နိၫအီၪ (၃) မံၩ့နီၪလီၫ. (၁) အ့ၪမွဲပလကြၨၭဘၪလါနၫ့ဂ့ၩ ဘဲၫဎရံၬဖျါခွံၬပၧၩအ၁ိၭ, ၀ၩလဂၩယီၩ ဖျါခွံၬထဲၩ့မၫလၧလလၧၫ့ ဎွ့ၩဘၪနီၪလီၫ. (၂) ဘိၩဎရံၬထိးဆၧၫ့ထဲၩ့ၦဆၧဘၪမၪအ၁ိၭ, ပကဘၪထိးဆၧၫ့ထဲၩ့ဆ့နီၪလီၫ. (၃) ဘိၩဎရံၬအီၪက့ၪဆိၫၦလၧဆၧမ့ၬယၪအ၁ိၭ, ပကဘၪအီၪက့ၪဆိၫထဲၩ့ၦမၫ, ၦ၀ၩနီၪလီၫ. ဘဲၫပကနၪ၁့ၪထဲၩ့ယွၩဒဲပၧၩ အဘိၭဆၧၩ့နီၪ, ၁နိၫ (၃) မံၩ့ယီၩမၩဆၧၩ့ပၧၩဘဲၫ၁့ၪလဲၪ.`