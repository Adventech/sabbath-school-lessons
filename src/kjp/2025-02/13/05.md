---
title:  ထံၫချိၬဖၭဒိၪယုၫဖြ့တံၫအထံၫလၩ့၁ံၭခွံၬ
date:   25/06/2025
---

ထံၫချိၬဖၭဒိၪယုၫဖြ့တံၫနီၪ မွဲဘၭဘလၧၫ့အဂဲးအဘၭလမံၩ့, လၧအယွၩ လၩ့၀့ၫလၧအဆၧဒီၪ့အဖၫ့လၬနီၪ, ဖ့ၪလၫ့ထံၫလၧဒိၩ့ထၧၫ့ဖျိၪ့ယၫအလၧၫ့အဎွ့ၩ လီၫ. ဆၧကဲၪထၪ့ဆၧဂဲးဆါဘၭဆါအီၪလမံၩ့ဆ့လီၫ. နးဎွၩမုၪ နံတိၫခရံၭ (Nitocris) မၩကဲၪထၪ့ထၬၦဎဲၪ့ဖၧၩ့၁ၭအဖျီၩ့လၧဖံၬအယၪ လၧထံၫချိၬအဖၩ, ဘဲၫ၁ိၭၦမၩဆၧဖိၪလဖၪ မိမၩဘၪအမၩဘိၪဘိၪယီၫယီၫအဂးလီၫ. စစဲရၧၭ (Cyrus) ၁့ၪယၫထွ့ၫဆၧနီၪတၭ, မၩ၀့ၫဘဲၫအဖျီၩ့အီၪအ၁ိၭ, မၩလၩ့၁ံၭခွံၬထံၫ လနၩ့ဒဲဒုၭနုၬလၩ့အ၁ုၭဖိၪ၁ံၪလၧဒိၩ့အတရၫထိၭ, ဒဲၦခိၭတရၫ့လအီၪနးဂၩဘၪ မွဲလၧအ၀့ၫအီၩဆၧအၪ့ဆၧလၧ စဎွၩဘ့လၡၭဇၫအဘိၪ့မုၬလၩအဖၧၩ့နီၪတၭ, ဒိၩ့ဖၭဒိၪနီၪလၩ့ထ့ၬ၀့ၫလနၩဎးနီၪလီၫ. ဖးဖီၩ့ကိၪ့၁့ၪၦဂြံစၭဖိၪ ဟံရိၫဒိၩတၧၭ (Herodotus) ကွ့ၭနဲၪ့ထၬ၀့ၫဒၪ, “ၦအီၪလၧဘၭဘလၧၫ့အတိၩ့၁ၭဖၧၩ့၁ံၪလဖၪ ၁့ၪယၫဘၪဒိၩ့ (၀ံး) အဆၧလၩ့ထ့ၬအဂဲးနးမံၩ့အ့ၬ, မွဲလၧအ၀့ၫ၁ံၪအီၩဆၧအၪ့ဆၧ ဒဲမုၬလၩ၁ၭဎွံၫဆၧအဘိၩ့ဆၧၩ့နီၪလီၫ.” Herodotus, The Histories, Tom Hollan, trans. (New York;: Penguin, 2015), p. 94. ဆၧဘိၪ့အနၩနီၪ မွဲလၧဒၫ့နအ့လၭ၅ အဖၧၩ့နီၪ ပဘၪတ့ၭအလးမိအီၪဒံၭဧၪ.

`ဖီ ဒၫ့နအ့လၭ ၅း၁၈-၃၁ ဒဲ နဲၪဖျီၪ ၁၆း၁၂-၁၉. နဒၪဆၧဘၪလၩ့ဎိၭမွဲနီၪကဲၪလၧ ဆၧၡၪ့ဆၧနၭလနၩ့လၧ နဲၪဖျီၪအဖၧၩ့ဒဲဘၭဘလၧၫ့ အဆၧမၩအ၁ၭအဘိၩ့ဆၧၩ့နီၪလဲၪ.`

ယ့ၫရှူၬလီၩနၪ၁့ၪအထံၩအဖျဲ၁ံၪ လၧဆၧနဲၪ့ဘၪထွ့ၫဆၧအဆၧၫ့အထီနီၪ စံၭ၀့ၫဒၪ, “မၩအ၁ၭဘဲၫနီၪတၭ, အီၪခိၭဆၧဆံၭ. အဂဲးဘဲၫယီၩန၁ံၪအကဆါ မိဂဲၫ၀့ၫနၩရံၩဘဲၫ၁့ၪလဲၪဘဲၫ၁့ၪလဲၪနီၪ, န၁ံၪ၁့ၪယၫအ့ၬ. မွဲလါနၫ့ဘိၩ၁့ၪယၫ အယီၩဆံၭ, ဂံၪ့ကဆါအ့ၪ၁့ၪယၫ လၧဆၧအၪ့ဂူၪမိဂဲၫလၧၦခိၭဆၧအဆၧၫ့အထီ နီၫလဲၪနီၫလဲၪနီၪ, မိအီၪခိၭ၀့ၫတၭ, မိဖ့ၪလၫ့ဆၧဘုၪ့ဖိးအဂံၪ့အ့ၬ” (မၭ ၂၄း၄၂, ၄၃). ဘဲၫဘၭဘလၧၫ့လၩ့ထ့ၬခွံၬအ၁ိၭ ကဆါဎရံၬအဆၧဂဲၫထဲၩ့ထီးနီၪ မိချုၭန့ ဘၭဘလၧၫ့မုလနံၩယီၩ (modern Babylon) လၧဆၧထီၫမံၫထီၫမၪအဖၧၩ့ လီၫ. ထီးအမိကဲၪဘၪဘဲၫနီၪအ၁ိၭလဂ့ၩအဂးနီၪ ဆၧဖ့ၪလၫ့ထၬပၧၩဆၧနဲၪ့ အလၧၫ့အဎွ့ၩ ဒဲဆၧလီၩဖျီၪဆၧလၧယၫလၩ့ထံးလၩ့ဆ့ၭလီၫ.

ဂၪခိၪယီၩမိထီၫမံၫထီၫမၪ၀့ၫ မွဲလၧလ၁့ၪယၫထွ့ၫဘၪကဆါယွၩအဆၧ လီၩဆိၫ၀ဲၩဆၧလဖၪနီၪမွဲအ့ၬ, မွဲလၧလနဲၩဘၪ၀့ၫဆၧအကၠီၩ့နီၪလီၫ.

`ဖီ နဲၪဖျီၪ ၁၆း၁၅. လၧဆၧချဲၩ့ဖ့ၪထုၪ့၁ၭ လၧဆၧၫ့ထီအထုၬလဖၪ အကျၩ, ပဒၪဘၪဆၧ၁ၭထိၬအပရၧၫ့မွဲနီၪဒံၭလဲၪ. ဆၧချဲၩ့စံၭ၀့ၫ “လ့ၩအီၪဘိၪ့” (walk naked) နီၪ အခီၫပယီၫမွဲနီၪလဲၪ.`