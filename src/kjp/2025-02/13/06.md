---
title:  စစဲရၧၭ, အၡၩဒိၭဂုၪအ၁ၭ
date:   26/06/2025
---

လၧစစဲရၧၭမၩနၧၩ့ခွံၬဘၭဘလၧၫ့အခၫနီၪ, မွဲဆၧစၧၩ့ထၬယွၩအၡၩခမျၧး ၁ံၪလ့ၩဖီၩ့ခွံၬအထီ, ဒဲၦပၧၡၫဖိၪ၁ံၪပျဲၩဖျါအ၀့ၫ၁ံၪ ထဲၩ့ထဲၩ့လၧဆၧစံၭ၀ဲၩအလး၀ၩ့ မိထဲၩ့၁ုၪ့ထၪ့ထဲၩ့၁ရိၬဆံၫ့ဎံၪအဂးနီၪလီၫ. လၧစစဲရၧၭအစူၪဖၧၩ့နီၪ, ပၧၡၫ အဘၩ့မုးနီၪကဲၪထၪ့ အဒိၪထုၬအလဲထုၬလၧဖးဖီၩ့ဖၧၩ့, ဘဲၫဖးဖီၩ့ကိၪ့၁့ၪတီၩမ် (Tom Holland) စံၭ၀့ၫအ၁ိၭ, “ဆၧပၧၩ့လး၀ၩ့စူၭပိၩ့အ၁ၭအလဲထုၬအဒိၪထုၬ ၦဒၪယံၫယါလၧဂၪခိၪယီၩ.” - Tom Holland, Dominion Basic Books, Kindle Edition, p. 25.

ဘဲၫအထူၫအရှူၫအီၪလၧ ပၧၡၫဖိၪလဖၪအကျၩအ၁ိၭ, စစဲရၧၭနီၪ ၦကိၭ၀့ၫ လၧ “စဎွၩဖၭဒိၪ” (အ့ၪ) “စဎွၩလဖၪအစဎွၩ” နီၪလီၫ.

စစဲရၧၭနီၪ မွဲဆၧအလၩဒုၩလၧအမိဂဲၫကဲၪထၪ့၀့ၫဒၪလၧ ကဆါဎရံၬအဆၧ ဂဲၫလၩ့ထဲၩ့လၧအဆၧအီၪကီၪ့အဂး- အ၀့ၫမွဲစဎွၩလၧမုထၪ့လခီၫနီၪ (ထိၪဎီၩ့လၧ မၭ ၂၄း၂၇), အမိဒုၭဆၧလၧဘၭဘလၧၫ့, ဒဲမၩဖီၩ့ဖျ့ၭအၡၩခမျၧး၁ံၪလၧ ဘၭဘလၧၫ့, လၧခဲၫ့ထုၬနီၪမိ၁ိၫ့ထဲၩ့အ၀့ၫ၁ံၪလၧ ခးဆၧစံၭ၀ဲၩအလး (Promised Land) နီၪလီၫ (ဖီလၧ နဲၪ ၁၉း၁၁-၁၆). မွဲဆၧနီၪယွၩကိၭနဲၪ့စစဲရၧၭလၧ “အၡၩဒိၭဂုၪအ၁ၭ” (အဲၫ ၄၅း၁) နီၪ, လမွဲန့ၫအဒိၪအမုလၧ ပၧၡၫအဆၧမၩ ဖီၩ့ဖျ့ၭယွၩအၡၩခမျၧး လၧအမၩနၧၩ့ခွံၬဘၭဘလၧၫ့လမံၩ့ဎးနီၪဘၪ, မွဲဆၧအီၪက့ၪ နဲၪ့လၧဎရံၬအဆၧဂဲၫလၩ့ထဲၩ့နံၫဖၧၫ့လဖၧၫ့အဂးဆ့နီၪလီၫ.

`ဖီ ၂ကွ့ၭနဲၪ့ ၃၆း၂၂, ၂၃. စစဲရၧၭအဆၧမၩ၁ၭနီၪ လၩ့ဂၬလိၬ၁ၭ လၧစန့ၭဘူၫခၭန့ဇၫလၧ မွဲဆၧနီၪလခီၫလဲၪ. ဆၧလၩ့ဆၫ့လိၬ၁ၭအီၪဆ့ လၧမွဲဆၧနီၪလဲၪ. ဆၧထုၭထၪ့အလူလၩ့ဆၫ့နီၪ မွဲဆၧနီၪလဲၪ. လၧခဲၫ့ထဲၩ့ နီၪ, ဆၧထံးလၩ့ထီၩ့လၩ့စိၩလၧ ယ့ၫရှူၬအဆၧဂဲၫလၩ့အခၪ့ထံၭလဖၧၫ့ ထၧၫ့ထီယၫနီၪ မွဲဘဲၫ၁့ၪလဲၪ.`

လံၬဆံၫ့ဎံၪအလးလံၩအဆၧဒီၪ့လၧအခၪ့ထံၭနီၪ အၪ့လဲၩခွံၬအ၁ၭ, လံၬအထုၬလဘံၪ့မွဲမၪလခဲၫလီၫ, လါနၫ့လၧအ၁ၫ့အခၪ့ထံၭနီၪ ထုၬ၀့ၫလၧ စစဲရၧၭအဆၧထုၭဖျီၪဘိၭဘၪ၁့ၪယၫဆၧ (declaration from Cyrus) နီၪလီၫ. ဒဲဆၧဂဲၫဖိၬထၪ့အခဲၫ့နီၪ မွဲလံၬမၭ၁ုၫလၧအ၀ဲထၪ့၀့ၫလၧ ကဆါဎရံၬအဆၧဂဲၫ အီၪဖျဲၪထၪ့, ဘဲၫဆၧမၩလၧၫ့ဎွ့ၩထၪ့ဆၧအီၪက့ၪနဲၪ့လၧစစဲရၧၭအ၁ိၭလီၫ. စစဲရၧၭ မၩကဲၪထၪ့ဆၧ၁ုၪ့ထၪ့ထဲၩ့ဂၪ့ခိၪအဆၧလုဂံၪ့, ဒဲယ့ၫရှူၬနီၪဘၪဆၧဖ့ၪလၫ့လးလၩ လၧအဆၧမၩလၧမူၭခိၪဆၧလုလးနီၪလီၫၪ မွဲဆၧ၁ိၫ့အ၀့ၫလၧအဆၧဂဲၫလၩ့ထဲၩ့ ဒဲမွဲဆၧဖီၩ့ဖျ့ၭလၧပဂးနီၪလီၫ.

စစဲရၧၭနီၪ, မွဲဆၧမၩဎွ့ၩလးအလၧၫ့အဎွ့ၩမွဲအ့ၬ. ဆၧနဲၪ့နီၪမွဲဆၧအလၧၫ့ အဎွ့ၩဒံၭအ့ၬ. ပဘၪထုၪ့ပ၁ၭထီးပဖီ (ပမၩန့) ဆၧအခီၫပယီၫ လၧဆၧထီးအလူၬ အဆံၫ့လၧဆၧအဂဲးဆံၭဆံၭဆိၭဆိၭအဖၧၩ့လဂ့ၩနီၪလီၫ. မွဲလါနၫ့ဘိၩ, အ၀့ၫနဲၪဒီၩ့ပဆၧထိးထဲၩ့တၩ့ထဲၩ့ကဆါ (Savior) အဆၧမၩနီၪလီၫ.

`ကဆါယွၩအီၪက့ၪစဎွၩလၧ အလမွဲဘၪအဆၧဘိၪ့ဆၧဘၩလဂၩ ဘဲၫၦအမိမၩဎွ့ၩအဆၧဘၪ၁ၭနီၪ မွဲဆၧလၩ့မဲၩဖၭဒိၪလမံၩ့လီၫ. နးခီၫ့ အဆၧမၩအ၁ၭ အီၪ၀့ၫဘဲၫအံၩဘဲၫအိၩလါနၫ့ဂ့ၩ, ကဆါယွၩမၩလၧၫ့ထၪ့ ဎွ့ၩထၪ့အဆၧလီၩဖျီၪဆၧလၧယၫအဂးနီၪ ပန့ဘၪဆၧမၩလိၪဘဲၫ၁့ၪလဲၪ.`