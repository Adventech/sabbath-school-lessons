---
title:  စဎွၩဘ့လၡၭဇၫမၩဆၧအၪ့ဆၧအီၩအမူၭဖၭဒိၪ
date:   24/06/2025
---

ထီးမွဲဒိၩ့နံန၀့ၫဘၪဆၧဆၪ့လၩ့ခွံၬ၀့ၫ (612 B.C.) လၧ ၦမံဒအၫဒဲ ၦဘၭဘလၧၫ့ဖိၪ၁ံၪအ၁ုၭမုအီၪၡီၩ့ လၧစဎွၩန့ၭဘူၫခၭန့ဇၫအဖါအစူၪဖၧၩ့နီၪ, ဒိၩ့ဘၭဘလၧၫ့ဂုထၪ့ဎွၩထၪ့၀့ၫ မၩအ၁ၭဘဲၫၦကွ့ၭ၁နိၫခီၫလၧ ဟၫမူၫရၫဘံၫ (Hammurabi) အဆိၩ, လဒၪဘၪ၀့ၫနးဆိၭနီၪလီၫ. လၧစန့ၭဘူၫခၭန့ဇၫအစူၪဖၧၩ့, ဖီၩ့ဖျ့ၭလၧၦအစံရအၫဖိၪအဆၧမၩအၧၩ့မၩ၁ၫ့လဖၪတၭ, ဒိၩ့ဘၭဘလၧၫ့နီၪ ဂုထၪ့ဎွၩထၪ့၀့ၫလၧဆၧဒိၪစီၩ့ဒိၪမၩ့, ထီးၦဆၨၩအနဲၩ့အဎီၩ့၁ံၪဘၪထိးဆၧၫ့ အဆၧပၧၩ့ဆၧပြၭနီၪလၧ ဆၧစုၭထံၭစုၭဘိၭ (grudgingly) အဖၧၩ့လီၫ. ဘၭဘလၧၫ့နီၪ မွဲဂၪ့ခိၪယီၩအနးဎွၩမုၪတၭ ၦလၧအမိဂုထၪ့ဎွၩထၪ့၀့ၫလဖၪ ဘၪအီၪတီၩ၀့ၫလၧအ၀့ၫအဖၫ့လၬလီၫ.

လၧအဘိၩ့နီၪ, ဘဲၫပစံၭဆၧအ၁ိၭ အ၀့ၫနဲၩစဒၫ့နအ့လၭအကဆါယွၩနီၪ မွဲၦပၧၩ့ဆၧတၡါ လၧၦအဆၨၩ၁ံၪထီးအလူၬအဖၫ့ခိၪ (ဒၫ့ ၄း၃၄-၃၇) လီၫ. လၧအ၀့ၫ၁ံၫဂီၩ့အလးခဲၫ့နီၪ စဘ့လၡၭဇၫကဲၪထၪ့စဎွၩလၧအ၀့ၫအလး လၧစဒၫ့နအ့လၭအဆၧဎိၭထံၫဎိၭဒီၪအဖၧၩ့လီၫ.

`ဖီ ဒၫ့နအ့လၭ ၅း၁-၃၁. ပဒိၭန့ဘၪဆၧပရၧၫ့အကၧၩ့ဒိၪ မွဲဆၧနီၪ လၧပနး၁ၭအဂးလဲၪ. မွဲဆၧနီၪမၩလၩ့ထ့ၬခွံၬစဘ့ၭလၡၭဇၫနီၪလဲၪ.`

ဆၧလၩ့၁ၭအုၭအဒိၪထုၬနီၪ ပဒၪဘၪလၧ ဒၫ့နအ့လၭ ၅း၂၂ အဖၧၩ့လီၫ. စဘ့လၡၭဇၫနီၪ ဒၪဘၪယူၭစန့ၭဘူၫခၭန့ဇၫဘၪဆၧဆၪ့လၩ့၀့ၫဒဲ ဘၪဆၧအီၪ က့ၪထဲၩ့လၧအလးအဂဲးအဖးနီၪလါနၫ့ဂ့ၩ အီၪက့ၪ၀့ၫလၧအ၁ၭဖၧၩ့အ့ၬ. စဒၫ့နအ့လၭစံၭဘၪအ၀့ၫ, “န၀့ၫဒၪအဖိၪခွၫစဘ့လၡၭဇၫဧ့, န၁့ၪယၫဆၧယီၩ ထီးအလူၬလါနၫ့တၭ, နဆၪ့လၩ့န၁ၭအ့ၬ” နီၪလီၫ. ဆၧအထးအလၩအီၪလၧ အ၀့ၫ၁့ၪယၫဘၪဆၧမွဲဆၧတီၩလါနၫ့ဂ့ၩ, အ၀့ၫဒၪဘၪဆၧထိးအ၁ၭလၧအမ့ၬ၁- ဖၧၩ့လါနၫ့ဂ့ၩ - အ၀့ၫထုၭပဲၩခွံၬဆၧမၩအ၁ၭလဖၪနီၪလၧအ၁ၭဖၧၩ့, ဒဲမၩကဲၪထၪ့ ဒၪဆၧကၪဆၧဂဲၩလၧ ၦလၧအမၩ၀ဲၩဆၧလၧအမ့ၬယၫလဖၪ အဆၧမၩလီၫ.

ဘဲၫစန့ၭဘူၫခၭန့ဇၫမၩထၪ့ဆၧဂ့ၩဖၭထီၫလၧ ထီၫ့ဆံၫ့နီၪအ၁ိၭ, စဘ့လၡၭဇၫဆ့ထုၭပဲၩခွံၬ စဒၫ့နအ့လၭအကဆါယွၩအဆၧလီၩဆိၫ၀ဲၩဆၧလဖၪ ဒူၩဒူၩလ့ၬနီၪလီၫ. အ၀့ၫမၩန့ဖၧၩ့ထီၫ့ဖၧၩ့စ့ၩ၁ံၪလၧ ယွၩအဆၧဘိၪ့ဆၧဘၩအလး လဖၪနီၪ ဒဲမၩကြၩ့ထမးဆၧဒဲထုၭဖျီၪထၪ့ဆၧအစီၩ့အမၩ့လၧ ဘၭဘလၧၫ့မၩနၧၩ့ ခွံၬၦယုဒၫဖိၪ၁ံၪနီၪလီၫ. အ့ၪပစံၭလမံၩ့ဒီၭနီၪ, အ၀့ၫထုၭဖျီၪထၪ့အဆၧဒိၪစီၩ့ ဒိၪမၩ့လၧကဆါယွၩလၧအလီၩဖျီၪထၪ့အ၀့ၫ၁ံၪအမုနံၩမု၁ၫ့ လၧကဘၪ၁ုၭခွံၬ အ၁ၭဒံၭနီၪ လဂၩနီၪအဖၫ့ခိၪနီၪလီၫ.

မွဲမၬ, ဆၧနီၪမွဲဆၧမၩကြၩ့ထမးဆၧ, ထီးဒၪလ့ၬအ၀့ၫဒၪဘၪဆၧမၩအ၁ၭ လဖၪလၧအမ့ၬယၫ, “ဆၧထိး၁ၭ” အလၧၫ့အဎွ့ၩဒံၭနီၪလီၫ. ဒၪဘၪ၀့ၫ, နၪ၁့ၪ ဘၪ၀့ၫလါနၫ့ဂ့ၩ လထိးဆၧၫ့ဘၪ၀့ၫလၧအ၁ၭဖၧၩ့နီၪ မွဲအ၀့ၫအဆၧလၩ့ထ့ၬ အလးလီၫ. လၧမုနံၩအခဲၫ့ထုၬလဖၪနီၪ, ဆၧတတုၭတနၭဂဲၫထီၩ့၀့ၫတၭ, ၦခမျၧး၁ံၪ မိ၁့ၪယၫဘၪဆၧမွဲဆၧတီၩထီးနီၪဆ့လီၫ. အ၀့ၫ၁ံၪမိအီၪက့ၪလၩ့အ၁ၭလၧ မွဲဆၧနီၪလဲၪ. အ့ၪမွဲဘဲၫစဘ့လၡၭဇၫအ၁ိၭနီၪ, မွဲအ၀့ၫ၁ံၪအ၁ၭလီၫ.