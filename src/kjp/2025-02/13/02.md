---
title:  မီၪလၧအဂုၩခိၪဂုၩခဲၫ့လဂၩ
date:   22/06/2025
---

စယိနၫအဆၧလ့ၩခၫ့ဖျီၫ့ (ယိနၫ ၁-၄), မွဲအဖၨၪခိၬဖိၪလါနၫ့ဂ့ၩ အခိး အတၩထီၩ့လၩ့ဂ့ၩဘၪလီၫ. ၦဆူနဲၩဆၧဖိၪအၪဂၩ ဒၪလၩ့ထဲၩ့အ၁ၭဘဲၫမီၪအဂုၩခိၪ ဂုၩခဲၫ့လဂၩအဆၧမၩ၁ၭအ၁ိၭလီၫ. ဆၧမၩလိၪလၧဆၧမိမၩအ၁ၭလၧယၫခီၫ အီၪ ၀့ၫဒၪဆ့လီၫ.

`ဖီ မၩ၁ုၫ ၁၂း၃၈-၄၂. ယ့ၫရှူၬစံၭဒီၩ့ၦကွ့ၭလံၬဒဲၦဖၫရစံၫလဖၪလၧ စယိနၫအဆၧမၩအ၁ၭအလးခီၫခီၫလဲၪ. ဆၧမၩလိၪဘၪထွ့ၫဆၧစ့ၩရၫ့ဆၧနီၪ မွဲဆၧနီၪလဲၪ.`

ယ့ၫရှူၬလီၩဖျီၪထၪ့ဆၧလၧအ၀့ၫဒၪဒိၪနဲၪ့စယိနၫနီၪလီၫ. အ၀့ၫ၁့ၪယၫလၩ့ အ၁ၭလၧအဂဲၫလၧဂၪ့ခိၪယီၩ အ၀့ၫမိဘၪဒၪဆၧၫ့ယၫထုၪ့စူၪယၫ, ဒဲအ၀့ၫဂဲၫလၩ့ ၀့ၫ “ဘဲၫ၁ိၭအမိအၪ့ဎၬန့, ဒဲထိးထဲၩ့တၩ့ထဲၩ့ၦလၧအလၩ့မါ၀့ၫလဖၪနီၪလီၫ” (လုကၭ ၁၉း၁၀). စယိနၫဘၪအီၪလၧယၪဖၭဒိၪအဂူၭဖိၫ့ဖၧၩ့ ၁ၧၫ့နံၩဒဲ၁ၧၫ့နၩလၧ အ၀့ၫအဆၧဒဲၩဘၭအဂး, ဒဲယ့ၫရှူၬဘၪအီၪလၧဆၧ၁ွၪခိၪအဖၧၩ့ ၁ၧၫ့၁ၫ့လၧ ပဆၧဒဲၩဘၭအဂးနီၪလီၫ. အနီၪမွဲဆၧအၪ့ဎၬထဲၩ့ၦလၩ့မါအဂးလီၫ.

ဘိၩ့ယီၩ, ပ၁့ၪယၫစယိနၫမွဲမီၪလၧအဂုၩခိၪဂုၩခဲၫ့ (တွန့်ဆုတ်) လဂၩ, လၧအလမိလ့ၩ၀့ၫလၧနံန၀့ၫဘၪနီၪလီၫ. အ့ၪပယိလၧၦၡၩအဆၧဒၪနီၪ ပနၪ၁့ၪယီၫ လီၫ. ၦအစံရအၫဖိၪ၁ံၪအဆၧပၧၩ့နီၪအၧၩ့၁ၫ့ဒိၪမၬလီၫ. အ၀့ၫ၁ံၪအဆၧကွ့ၭနဲၪ့ ထၬဆၧဂၩ့လၧဆၧဒီၪ့လီၩလဖၪနီၪ နဲၪဖျီၪအ၀့ၫ၁ံၪအတခ့ၭ၁အုၭ၁ကၠၩ့ (ခမကနူအပ) ဒိၪနဲၪ့ၦဆၨၩဂူၫဂၩ၁ံၪဒံၭနီၪလီၫ. မွဲမပၫလဂၩ မိလ့ၩလီၩလၩ့လၬလၩ့ဆၧနီၫ့ယါ လၩ့ထဲၩ့ဆၧအဂဲးလၧ အ၀့ၫ၁ံၪအဒိၩ့ဖၭဒိၪဖၧၩ့နီၪလဲၪ.

ဆၧမၩအ၁ၭထီးနီၪ နဲၪဖျီၪဆၧအကၧၩ့ဒိၪလမံၩ့လၧ မုနံၩခဲၫ့ထုၬအဆၧဂဲၩ ဆၧ၀ၭနီၪလီၫ. လၧၦၡၩအၪ့စၪ့စယိနၫလၧအ၀့ၫမွဲမပၫလဲၪနီၪ, အ၀့ၫစံၭဆၧၫ့၀့ၫ, “ယမွဲၦဟံဘြုၫဖိၪတၭ, ယ၁ၭမဲၪယဟိ၀ၩ, မူၭခိၪအယွၩလၧအမၩကဲၪထၪ့ မၫဆမံၭ, ဒဲခီၫ့နီၪလီၫ.” ဆၧပရၧၫ့မိလၩ့ဂၭလိၬ၁ၭလၧ မူၭခိၪအ၁ီၫ့အခၪ့ထံၭ လဂၩအဆၧပရၧၫ့နီၪလီၫ (နၫ ၁း၉; နဲၪ ၁၄း၇). အ၀့ၫထုၭဖျီၪလီၩ၀့ၫလၧ ယွၩမွဲ “ၦအမၩကဲၪထၪ့မၫဆမံၭဒဲခီၫ့” လဂၩနီၪ, မွဲအနဲၪစိၩကဆါအတဲၩ့လၩ့ဆၧလဂၩ လၧပမိဘၪဘိၪ့ထၪ့ဘၩထၪ့အ၀့ၫနီၪလီၫ. ဒဲဆၧဘိၪ့ဆၧဘၩနီၪ မွဲဆၧဂဲးမိထုၪ့ လၧမုနံၩခဲၫ့ထုၬအဆၧမၩအ၁ၭလဖၪနီၪလီၫ.

လထံၪဎးနီၪ, ပ၀့ၫ၁ံၪယီၩဆ့မွဲဆၧအၪ့မၧၫ့လၩ့ပၧၩ လၧပမိဘၪလီၩလၩ့လၬ လၩ့ဆၧပရၧၫ့အကၧၩ့ဒိၪယီၩလၧ နး၁ၭအဘၭဘလၧၫ့အဖၧၩ့နီၪလီၫ. ပဘၪစံၭ, “စဲၪ့ထၪ့ခွံၬလၧအဖၧၩ့ဆံၭ, ယခ့ၫယၡၩ၁ံၪဧ့” (နဲၪ ၁၈း၄) နီၪ, မွဲလၧဂၪ့ခိၪယီၩ မိဘၪနီၫ့ယါလၩ့ထဲၩ့အ၁ၭအဂး- ဘၪၦခမျၧး၁ံၪအဆၧစံၭဆၧၫ့လၧလဘၪ၁ုၪ့ဘၪ၁ၭဘၪနီၪလီၫ. မွဲၦလဆၧၫ့ယၫဘၪဆၧစံၭဆၧၫ့အထၫ့ဒၩဆၧလအီၪဘၪနီၪ မိအီၪလဂၩဂၩဆ့ဧၪ. အယီၩမိမွဲဆၧမၩအ၁ၭဘဲၫ “စယိဘၭ” အ၁ိၭနီၪလီၫ.

`နဒၪလၩ့ထဲၩ့နခံးနဂၩ့လၧ လံၬယိနၫအဖၧၩ့မွဲဆံၭအၪလဲၪ. နမိလ့ၩ ခၫ့ဖျီၫ့ဆၧအီၪက့ၪ၁ၭ (attitude) အဘၪမၪယီၩဘဲၫ၁့ၪလဲၪ.`