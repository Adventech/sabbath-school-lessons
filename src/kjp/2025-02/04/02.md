---
title:  စနံၪ့ရီၭဒဲနံန၀့ၫ
date:   20/04/2025
---

ကျိၭအံဒံၫ့နီၪ ဘၪဆၧတဲၩ့လၩ့၀့ၫ ဘဲၫဂံၪ့လၧအဒီၩ့အဂ့ၩထုၬလၧၦၡၩ ဆၨၩအဂးလီၫ. ထီးဆၧဒဲၩဘၭဂဲၫနုၬလၩ့နီၪ, ကဆါယွၩဘၪ၁ုၭယဲၩ့ခွံၬကျိၭဒဲ ၁ံၪ့မၧၫ့ယီၩ ၦၡၩဆၨၩထီးအထီဘိၩ့ယီၩလီၫ.

လၧကျိၭ (ဆၧ၁-လး) အချိၫ့နီၪ, ၦၡၩဆၨၩဘၪမၩအၪ့မၩအီၩကၪကၪ ဂဲၩဂဲၩလၧအဆၧအီၪမၧၫ့အဂးလီၫ. ဆၧအီၪမၧၫ့အီၪဂဲၩ ဒံၩ့ကၪဂဲၩအၪထၪ့၀့ၫဒဲ ဘၪမၩကၩထီးအမ့ၬအခိ၁ွ့ၫဘၪလၩ့၀့ၫဒၪလီၫ (၁မိ ၃း၁၆-၁၉). ပမိပဖါအခၪ့ ထံၭ၁ံၪနဲၩ၀့ၫလၧစဎွၩအကြၨၭအဘၪလဂၩ မိဖ့ၪနဲၪဖၧၩ့၁ၭလၧအမိ၁ိၫ့ထဲၩ့အ၀့ၫ၁ံၪလၧကျိၭအံဒံၫ့အဖၧၩ့, ဂဲၫဆိၬန့အ၀့ၫ၁ံၪအဆၧလုဆၧလဖၪ လၧအံဒံၫ့ အတရၫ့ထိၬနီၪ ဒဲလုထၪ့ဆၧလၧအမိန့ဘၪထဲၩ့ဂၪခိၪယီၩ ဘဲၫကဆါယွၩအဆၧကိၪ့ဆိၫ၀ဲၩအ၁ိၭနီၪလီၫ.

“ဆၧနၫ့စဲၪ့ထၪ့ခွံၬၦၡၩလၧကျိၭဖၧၩ့ဂီၩ့အလးခဲၫ့ အံဒံၫ့အီၪလၧဂၪ့ခိၪယီၩ ယံၬလ့ၬ . . . စအၫဒၫ့ဒဲအဖိၪ၁ံၪဂဲၫဘိၪ့ထၪ့ဘၩထၪ့ကဆါယွၩထီးနီၪလီၫ. အ၀့ၫ၁ံၪအုၩ့လၩ့ထဲၩ့ဆၧအ၁ၫ့လဖၧၫ့ လၧမိခိၭနၪထဲၩ့ဆၧ၁ီၪ့ဆၧ၁ၫ့လၧအ၀့ၫ၁ံၪ လခိၭနၪဘၪ၀့ၫဒဲဘၪစဲၪ့ထၪ့လၧဆၧဂဲးနီၪလီၫ. ထီးဆၧဒဲၩဘၭအလယၧးဎွ့ၩထၪ့ လၧဂၪ့ခိၪတၭ, ဆၧအၧၩ့ဆၧ၁ၫ့မိဘၪဆၧမၩဂၭဂီၩ့ခွံၬလၧ ထံၫလုၬဘံၭဆၧအခၫ နီၪ, ကဆါယွၩ၁ုၭခွံၬအံဒံၫ့နီၪလၧဂၪ့ခိၪယီၩလီၫ. လါနၫ့ဂ့ၩ ထီးမွဲဆၧမိဖ့ၪလၫ့ထဲၩ့ ဆၧလၧခဲၫ့ထုၬနီၪ, ‘မူၭခိၪအ၁ၫ့ဒဲဂၪ့ခိၪအ၁ၫ့’ (နဲၪဖျီၪ ၂၁း၁) မိအီၪ၀့ၫထီးနီၪ, အံဒံၫ့အလၩအဖၩ့မိဎံၫလၩ၀့ၫဒိၪနဲၪ့အၪနဲၪ့လၧအခၪ့ထံၭနီၪဒံၭလီၫ.” Ellen G. White, Patriarchs and Prophets, p. 62.	အ့ၪမွဲၦၡၩ၁ံၪလဖၪယီၩ, မိအၪ့ဎူၫအၪ့ဎၬထဲၩ့အံဒံၫ့လၧအလၩ့မါထး၀့ၫ နီၪ လၧအ၀့ၫ၁ံၪအဆၧ၁့ၪဆၧဘၪဒၪ၀့ၫအဖၧၩ့, ဒုၭကဲၪထၪ့၀ံး၁ံၪဒိၩ့၁ံၪ လၧၦမိအီၪ ဘၪဘီၪဘီၪယီၫယီၫနီၪလီၫ.

`ဖီ ၁မိစ့ၭ ၁၀း၁-၁၂. ဒိၩ့၁ံၪဘဲၫနံန၀့ၫဒဲဘၫဘလၭ လၧဘၪဆၧ ထုၭဖျီၪလၧလံၬဆံၫ့ဎံၪဖၧၩ့လဖၪနီၪ ဒုၭနၪ၁့ၪပၧၩလၧ ၦၡၩဆၨၩလၧဂၪ့ခိၪ ယီၩအဆၧကိၪ့အဆၧမၩတၭ, ပမိဘၪအၪ့ဎၬနၪ၁့ၪအဂဲးအကၠီၪ့ဘဲၫ၁့ၪလဲၪ.`

ၦလနၩ့နၩ့ဖီစနံၪ့ရီၭအဂဲးဒဲစံၭ၀့ၫလၧ ၦ၀့ၫဒၪနီၪမွဲၦအဒူၩအယၫ့လဂၩ, လၧၦလနဲၩဘၪကဆါယွၩအကျၩ မွဲၦအမၩနၧၩ့မၩကဲၪဆၧလဂၩလီၫ. အ့ၪမွဲ လံၬဆံၫ့ဎံၪစံၭ၀့ၫဒၪ, “အ၀့ၫနီၪကဲၪထၪ့ၦအဒိၪလၧဂၪ့ခိၪချိၫ့” ဒဲ “မွဲၦအၪ့ဎၬ ဆၧဖၭဒိၪလၧယဟိ၀ၩအမ့ၬယၫ” (၁မိ ၁၀း၈, ၉) နီၪ မွဲဆၧအၪ့အူၭအၪ့ဎၧၩ့အ့ၬ. စနံၪ့ရီၭအီၪက့ၪဒိၪလၩ့ဒၪအ၁ၭ, ၦစံၭဆၧလၧယဟိ၀ၩ “အမ့ၬယၫ” နီၪ အခီၫ ပယီၫအီၪလၧဆၧထၫ့ဒၩကဆါယွၩလီၫ. ဆၧပိၩ့ထၪ့ထၫ့ဒၩကဆါယွၩနီၪ မိအီၪ ၀့ၫထီးဆၧအထုၬ, လၧဆၧအၧၩ့ထီးလူၬမိလၩ့မါခွံၬ၀့ၫအထီလီၫ.

`ဘၪမွဲနီၪဆၧပိၩ့ထၪ့ကဆါယွၩနီၪ ဖျီၪဎံၫ (ဘဲၫဆၧအဂ့ၩအဘၪ) ဂ့ၩနဲၪ့ပဆီၫ့ဒံၭနီၪလဲၪ. မွဲပအီၪပဒၩ့ပ၁ၭ လၧၦၡၩအလုၫအလါ အကဲၪ့နီၪ ဘဲၫ၁့ၪလဲၪ.`