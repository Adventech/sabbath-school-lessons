---
title:  ၦလခီၫဘၩ့မုးပၧၩ့ဆၧလဖၪ
date:   23/04/2025
---

ကဆါယွၩအဆၧဂဲၫထဲၩ့ခၫ့ဖျီၫ့ဆၧလၧ ၦအံၫစရ့လၭဖိၪ၁ံၪလဖၪနီၪ ကဲၪန့ဆၧမၩလိၪအၪမၬလၧ ဆၧအီၪကီၪ့လံၬအုၩ့လၩ့အ၁ၫ့အထီ (NT) နီၪလီၫ. မွဲလၧဆၧမၩလိၪနဲၪဒီၩ့ဆၧအဖၧၩ့, ဆၧအီၪကီၪ့ကြၨၭအီၪမၧၫ့ဂ့ၩနဲၪ့ၦအံၫစရ့လၭဖိၪ ၁ံၪဒံၭလါနၫ့ဂ့ၩ, ဎရံၬဖိၪ၁ံၪလဖၪယီၩ အီၪမၧၫ့ဆဲၩဘုၭလၧဆၧမၩခွါလးလံၩလဖၪ နီၪဘိၩ့ဒံၭလီၫ.

`ဖီ မၭ၁ုၫ ၂၀း၂၅-၂၈. ကဆါယ့ၫရှူၬလီၩထုၪ့၁ၭ အထံၩအဖျဲ၁ံၪ လၧဆၧဘၪမၪမွဲဆၧနီၪ လၧမိဘၪဂၭဎ့ၭ၀့ၫ, လၧဆၧ၁ုၪ့ထၪ့ဎရံၬဖိၪဆၧ အီၪကီၪ့အဖၧၩ့နီၪလဲၪ.`

ၦအံၫစရ့လၭဖိၪ၁ံၪအၪ့ကံၩ့ဆီၪ့ၦၡၩဆၨၩစဎွၩနီၪ ကဲၪထၪ့န့ၦအဆၨၩ အတခ့ၭဖ၀ၭလၩ့၁ုၭ၀့ၫအၪမၬလီၫ. စဎွၩလဖၪကဲၪထၪ့ၦမၩနၧၩ့အၧၩ့၁ၫ့ဆၧ, ထီးဒၪလ့ၬကဆါယွၩပျဲၩ ဘၭဘလၧၫ့ထဲၩ့ဆိၬခွံၬခမျၧး၁ံၪလၧဎီးအလး, ဘဲၫဆၧ မိမၩဘၪထဲၩ့အ၀့ၫ၁ံၪအဖၧၩ့၁ၭအ၁ိၭနီၪလီၫ.

ဆၧဘၪဒီၩ့လိၬ၁ၭလနၩ့ကဲၪ့ထၪ့၀့ၫဒၪလၧ ဎရံၬဖိၪဆၧအီၪကီၪ့အဆၧ လ့ၩခၫ့ဖျီၫ့အဖၧၩ့လီၫ. အ၀့ၫ၁ံၪလကြၨၭလၩ့ဂၬလိၬ၁ၭဘၪလၧ ၦလခီၫဘၩ့မုး အဆၨၩ၁ံၪဘၪလါနၫ့ဂ့ၩ, ထီးစခီၫ့စတဲၩတံၫ့ (Constantine) မၩန့စီၩ့မၩ့ဒဲကဲၪထၪ့ ဎရံၬဖိၪလဂၩနီၪ, ၦဆူနဲၩဆၧဖိၪလဖၪအ၁ၭမုၬ၀့ၫဒၪလီၫ. ဆၧမၩနၧၩ့မၩစၪပထုၬ ခွံၬ၀့ၫဒၪနီၪ, မွဲဆၧဆိၪဂ့ၩလါနၫ့ဂ့ၩ ဆၧကဲၪထၪ့၁ၭလၧဆၧအီၪကီၪ့မၩန့စဎွၩ အစီၩ့အမၩ့ ဘဲၫဆၧအဂဲးအဘၭလမံၩ့အ၁ိၭလီၫ.

ထီးမွဲဆၧဂဲးလိၬတ့ၭလိၬအဒိၪအမုကဲၪထၪ့လၧလံယၩနံၪ့ (စတုတˆရာစု) ဎရံၬဖိၪ၁ံၪအဖၧၩ့, လၧဆၧအီၪကီၪ့ဆၧၫ့ယၫ၀့ၫလန့ဘၪနီၪ စဎွၩဘၪနုၬလၩ့မၩ ဆၧထီးနီၪလီၫ. ခီၫလၧနီၪ လၧခဲၫ့နီၪ, ရိမၫ၁ၫ့ခၫ (bishop) အမံၩ့ဖျီၪယံၫယါ ထး၀့ၫဒၪလီၫ. ဆၧအီၪကီၪ့အၪ့ကံၩ့ၦဒိၪနုၬလၩ့မၩဆၧလၧ ဆၧဘိၪ့ဆၧဘၩအဆၧ မၩလဖၪအဖၧၩ့, ဒဲထီးမွဲၦဒိၪဆဲၩလၩ့ဘၪအခၪ့လၧတရၫ့ထိၭလဖၧၫ့နီၪ, ဆၧအၧၩ့ ကဲၪဒံၩ့အၧၩ့ထၪ့၀့ၫဒၪလီၫ.

ဘဲၫၦအံၫစရ့လၭလၧခီၩခီၩအ၁ိၭ, ဆၧခံၭလၩ့ဘၪလၧဎရံၬဖိၪအဆၧ လ့ၩခၫ့ဖျီၫ့ဖၧၩ့လဖၪ ကဲၪထၪ့ဆၧမၩဘၪလၩ့ဎိၭဆၧလၧဂၪ့ခိၪနီၪလီၫ. ထီးၦအံၫစရ့လၭဖိၪ၁ံၪကၠၪအ၁ၭလၧ ဆၧဘိၪ့ထၪ့ဘၩထၪ့ဆၧဂၩ့ဆၧဖၪ့ဒဲစဎွၩ လဖၪအ၁ၭဆုးလၧ ဒိၪစီၩ့ဒိၪမၩ့အဖၧၩ့လုၫလါဂၭဂီၩ့၀့ၫဒၪ - ထီးဆၧလုထၪ့ဖိၪ၁- လၧမ့ၪလၧဆၧဂၩ့ဆၧဖၪ့လဖၪအအီၪ - ဆၧအီၪကီၪ့မၩယုၩယါထၪ့အ၁ၭလၧ ၦဘၩဆၧဂၩ့ဆၧဖၪ့အဖၧၩ့၁ၭလဖၪနီၪတၭ, ၦလၧလထိးဆၧၫ့ဘၪဆၧဘိၪ့ဆၧဘၩ ဆၧပၧၩ့ဆၧပြၭအဆၧစၧၩ့ကီၪ့လဖၪအၪဂၩနီၪ ဘၪဖ့ၪလၫ့အ၁ၭမၧၫ့လၧမၫတုရၫ အဆၧ၁ံၫဖၧၩ့လီၫ.

`လၧပလုၫပလါဒၪ၀့ၫ, လၧပလး၀ၩ့အဖၧၩ့, ဆၧကျဲၩ့ဖစီၩ့အလၩ့ ဂၬလိၬ၁ၭမွဲဆၧနီၪလဖၪ မိမၩလၩ့ၡၩ လၩ့မါခွံၬပဆၧဆူဆၧနဲၩအလုအဎွ့ၩ လဖၪနီၪလဲၪ.`