---
title:  ဆၧကိၭန့စအၫဘြဟၫ့
date:   21/04/2025
---

လၧ ၁မိစ့ၭအဆၧၫ့ ၁၀ အဖၧၩ့နီၪ, ပဒၪဘၪၦၡၩဆၨၩဂဲၫကဲၪထၪ့အၪမၭလီၫ. ဆၧချဲၩ့လၧၦချဲၩ့ကျိၭလၧ “ၦအဆၨၩလဖၪ” နီၪမွဲ goyim 	 အခီၫပယီၫ အီၪလၧၦလခီၫဘၩ့မုး Gentiles) လဖၪဆ့နီၪလီၫ. ၁မိစ့ၭ ၁၀ စံၭ၀့ၫလၧ ၦအဆၨၩလဖၪအီၪဆၧအလး၀ၩ့, အလၨဆၧချဲၩ့, ဒဲဂံၪ့ဒီၪ့ဎၫ့ဒီၪ့၁ံၪလၩ့မုလၩ့ဖၭ အဂဲးအကၠီၪ့လီၫ (၁မိ ၁၀း၅; ဖီဆ့ နဲၪ ၁၄း၆).

လၧဆၧလၩ့မုလၩ့ဖၭဂီၩ့လထံၪဎးနီၪ, ကဆါယွၩကိၭထုၭထၪ့ စအၫဘြဟၫ့လၧၦအဆၨၩ၁ံၪအကျၩ, မိအီၪက့ၪလၩ့အ၀့ၫ၁ံၪ လၧအဆၧထိး ၁ၭနီၪလီၫ.

`ဖီ ၁မိစ့ၭ ၁၂း၁-၉. ဘၪမွဲနီၪကဆါယွၩကိၭစအၫဘြၫ့ (ကဲၪထၪ့စအၫဘြဟၫ့) လၧအ၀့ၫအထံၫခးလၧအီၪ၀ဲၩ၀့ၫနီၪလီၫ.`

ကဆါယွၩအီၪက့ၪစအၫဘြဟၫ့ လၧအမိဒုၭကဲၪ့ထၪ့ၦအဆၨၩလဆၨၩ လၧအလမီၪ့ဎီၩ့ဘၪ (အီၪလၩ့ဆၫ့) လၧၦၡၩဆၨၩအဘၩ့အမုးထီးနီၪလဖၪနီၪလီၫ. မိအီၪက့ၪၦဎွၩလၧအ၀့ၫ၁ံၪအဂးအ့ၬလီၫ. ကဆါယွၩမိဒုၭအီၪက့ၪဆၧအဒီၩ့အထ့ၬ လၧၦဂဲၫထဲၩ့လၧကဆါအီၪလဖၪ အဆၧအီၪမၧၫ့နီၪလီၫ. ကဆါယွၩအီၪက့ၪ ၦအံၫစရ့လၭဖိၪလၧ “ၦဂၪ့ခိၪဖိၪအဂံၪ့ဒီၪ့လဖၪထီးအလူၬ မိဘၪဆၧဆိၪဂ့ၩလၧ အဖၧၩ့” (၁မိ ၁၂း၃) နီၪလီၫ. ယွၩဖ့ၪလၫ့အလၩအဖၩ့လၩ့ဆၫ့ လၧၦလဒၪဘၪ နးဂၩ လၧလချုၭထံၫလုၬဘံၭဒဲလၧထံၫလုၬဘံၭဂီၩ့အလးခဲၫ့နီၪလီၫ.

`ဖီ ၅မိစ့ၭ ၄း၅-၉. ကဆါယွၩစံၭဘၪစအၫဘြဟၫ့အဖိၪအလံၩ လဖၪမွဲဆၧနီၪ, လၧၦအဆၨၩလဖၪ မိကဲၪထၪ့ဘၪဆၧမၩလၧၫ့ဎွ့ၩထၪ့ ယွၩအဆၧအုၩ့လၩ့အမၩ၀့ၫလၧ စအၫဘြဟၫ့နီၪလဲၪ.`

အယီၩမွဲဆၧထိး၁ၭလမံၩ့ဎး လၧလး၀ၩ့လစီၪ့ဖၧၩ့နီၪမွဲအ့ၬ. မွဲၦအဆၨၩ ထီးအလူၬလဖၪမိမၩလၩ့ဎိၭ (မၩၡီၩ့) ဆၧလၧကဆါယွၩ, ဘဲၫ၁ိၭမိဒိၭန့ၡီၩ့ဘၪ အတခ့ၭဖ၀ၭအလၩအဖၩ့နီၪလီၫ. အီၪက့ၪထီးနဲၪ့ဆ့လၧယွၩစံၭဘၪအ၀့ၫ၁ံၪလၧ ဆၧနီၪမွဲန့ၫဒၪ “ဆၧအီၪက့ၪနဲၪ့ဒဲဆၧစ့ၩရၫ့” အဂးနီၪမွဲအ့ၬ, မွဲ၀့ၫဒၪလၧ ဆၨၩဂူၫဂၩ၁ံၪလဖၪ မိဖိၬထွ့ၫ၀့ၫဒၪ ဆၧမၪလူၬလဖၪ, လၧအစံၭ၀့ၫ “မွဲမၬ ၦခမျၧးအဒိၪအအၪယီၩ မွဲၦလဆၨၩလၧအကိၪ့ဆၧ၁့ၪကိၪ့ဆၧဘၪ ဒဲအ၁ုၪ့ဆၭ အ၁ၭဆၭလီၫ” (၅မိ ၄း၆). မွဲလါနၫ့ဘိၩ, ဆၧမွဲဆၧတီၩအလၩ့လိလၩ့လၭလၧ အဒိၭန့ဘၪ၀့ၫနီၪ, လအီၪက့ၪဒိၪ၀့ၫဘၪဒဲလခိၭနၪ၀့ၫဒၪအကၠီၩ့နီၪ မိကဲၪထဲၩ့ ဆၧဆိၪအၧၩ့လၧဆၧဆိၪဂ့ၩအလး ဒဲမိကဲၪထဲၩ့ဆၧ၁ံၫလၧဆၧမၧၫ့အလးနီၪလီၫ.

`ဆၧ၁ီၪ့ဆၧ၁ၫ့လမံၩ့ဎး, လၧဘၪန့ၫပ၁့ၪယၫဘၪဒဲမိဘၪမွဲဆၧခိၭနၪ ဖိၬထွ့ၫအဂးဆ့နီၪ, ပဘၪဆိၫ့ကၩ (မၩန့) လၧၦယိလါဆၧ (Adventists) မုလနံၩယီၩဘဲၫ၁့ၪလဲၪ.`