---
title:  ဆီၫ့မီၪ့အၪထၪ့လၧယၫ
date:   25/04/2025
---

အဲၫစ့ယၫ ၄၄း၂၄- ၄၅း၁၃.

“ဆၧလတီၩလလီၩ့လဖၪ နုၬလၩ့၁ူၪ၀့ၫလဆၫ့ဘၪလဆၫ့, ထီးအပၧၩ့ဆုၭထၬၦၡၩအ၁ၭဆီၫ့မီၪ့ဆၧ၁့ၪလဖၧၫ့, ဘဲၫ ‘ဆၧဒဲၩဘၭအဆၧ အီၪ၁ူၪ’ အၪ့လံၬအၪ့လီၫန့ဆၧလဖၪနီၪ ဎံၩ့လၩ့၀့ၫလၧဎရံၬဖိၪအဆၧအီၪ ကီၪ့ဖၧၩ့လီၫ. ဆၧအုၩ့လၩ့ဖိၬထွ့ၫဒဲဆၧမၩလၩ့ဎိၭဆၧလၧအ၀့ၫ၁ံၪအကၠီၩ့ ဆၧမၩနၧၩ့မၩစၪဆၧအီၪကီၪ့နီၪ လၩ့ဆါ၀့ၫဒၪလီၫ. လါနၫ့ထီးဆၧမၩနၧၩ့ မၩစၪဆၧလအီၪလၧၩ့ဘၪနီၪ ဎရံၬဖိၪအဆၧဘိၪ့ဆၧဘၩနုၬလၩ့လၧဆၧ ပၧၩ့ဆၧပြၭအလး ဒဲၦဘိၪ့ၦဎွၩ၁ံၪအနီးဖၧၩ့လီၫ. ကဆါဎရံၬဒဲအထံၩအဖျဲ၁ံၪ အဆၧဆၪ့လၩ့၁ုၪ့ဆၪ့လၩ့၁ၭနီၪ လၩ့မါခွံၬ၀့ၫဒဲအ၀့ၫ၁ံၪမၩဒီၩ့မၩဖိၬ ၦဘၩဆၧဂၩ့ ဆၧဖၪ့အခိၪအနါ၁ံၪအခဲၫ့, ဒဲၦၡၩအလုၫအလါအထူၫအရှူၫအဆၧဆီၫ့မီၪ့ ၁ံၪဂဲၫနုၬလၩ့လၧကဆါယွၩအဆၧ၁ီၪ့ဆၧ၁ၫ့အလးနီၪလီၫ. Constantine အဆၧအၪ့လဲၩလၧ ၄ ယၩနံၪ့အဆိၫထုၬအထီနီၪ ဘဲၫ၁ိၭၦဘၪဆၧ၁ၭဎွံၫဆၧ၁ၭ ထိၬလၧဆၧတီၩဆၧလီၩ့ဖၧၩ့အ၁ိၭလီၫ. ခီၫလၧနီၪ ဆၧမၩဂၭဂီၩ့ဆၧကဲၪထၪ့၀့ၫ ဖျဲၪဖျဲၪလ့ၬလီၫ. ဆၧနီၪမၩအ၁ၭဘဲၫၦဘၩဆၧဂၩ့ဆၧဖၪ့မိလၩ့မါခွံၬ၀့ၫအ၁ိၭ လါနၫ့ဂ့ၩအ၀့ၫ၁ံၪအဆၧအီၪက့ၪ၁ုၪ့အီၪက့ၪ၁ၭ၁ံၪ, အဆၧ၁ီၪ့ဆၧ၁ၫ့၁ံၪ, အဆၧ ဘိၪ့ဆၧဘၩအထူၫအရှူၫ၁ံၪနီၪ ဂဲၫနုၬလၩ့ဒဲလဲၩဎုၬအ၁ၭလၧဎရံၬဖိၪ၁ံၪအဆၧဆူ ဆၧနဲၩဒဲအဆၧဘိၪ့ဆၧဘၩအဖၧၩ့ထီးနီၪလီၫ.” Ellen G. White, The Great Controversy, pp. 49, 50.

အ့ၪပဆီၫ့မီၪ့လၧပထုၭပဲၩခွံၬကဆါဎရံၬဒဲအထံၩအဖျဲ၁ံၪအဆၧဂ့ၩဒဲ မၩဒီၩ့ၦလခီၫဘၩ့မုး၁ံၪအ၁နိၫ ဒဲပစံၭလၩ့ပ၁ၭလၧ ဆၧကၪဆၧဂဲၩအီၪလၧပဂးအ့ၬ နီၪ မွဲဆၧမၩဖျုလၩ့ပ၁ၭဒၪပ၀့ၫလီၫ.

**ဆၧအၪ့စၪ့ကၩ့ကၩဎိၭလၩ့ဆၧအဂးလဖၪး**

`လၧကဆါယွၩပျဲၩ ၦထဲၩ့ဆိၬခွံၬအၡၩခမျၧး၁ံၪလၧ ဘၭဘလၧၫ့အထီနီၪ အ၁ၭဘၪထံၭ၀့ၫဒိၪမၬလီၫ. ကဆါကိၭထုၭထၪ့စအၫဘြဟၫ့ဒဲဒုၭကဲၪထၪ့ အုၩ့လၩ့ၦလဆၨၩလၧအဆၧဖၩ့လၧဂၪ့ခိၪယီၩအဂးလါနၫ့ဂ့ၩ, ဘၪဆၧထဲၩ့ ကိၭန့အ၀့ၫ၁ံၪလၧဆၧစၧၩ့ထၬအလးလီၫ. လၧအဘိၩ့အဘၭနီၪ ယွၩဖ့ၪနဲၪ ၦအံၫစရ့လၭဖိၪလၧဆၧမိမၩအ၁ၭ အ့ၪအ၀့ၫ၁ံၪအီၪမၧၫ့တီၩလီၩ့၀့ၫဒၪနီၪလီၫ. စဎွၩန့ၭဘူၫခၭန့ဇၫဒၪလ့ၬ မိဂဲၫထဲၩ့လၧကဆါဎရံၬအအီၪလီၫ (ဒၫ့နအ့လၭ ၄). ယွၩကိၭထၪ့ပၧၡၫအစဎွၩလဂၩလၧဆၧစၧၩ့ထၬဆၧအထုၬ နီၪ, မၩဖျ့ၭထၪ့အၡၩခမျၧး၁ံၪလၧဘၭဘလၧၫ့ဒဲ၁ိၫ့ထဲၩ့အ၀့ၫ၁ံၪလၧ ခးစံၭ၀ဲၩ ဆၧအလးနီၪလီၫ. စစဲရၧၭ (Cပမကျ) နီၪမွဲၦအံၫစရ့လၭဖိၪအ့ၬ, လါနၫ့ယွၩ ရွံအၪ့ထုၫ့အ၀့ၫလၧဆၧထုၭဖျီၪထၪ့ ဆၧထိးထဲၩ့တၩ့ထဲၩ့အဆၧကိၪ့ဘဲၫယွၩ အုၩ့လၩ့ဆၧလၧအၡၩခမျၧး မိဂဲၫထဲၩ့ထဲၩ့လၧယရှုစလံၫ့နီၪလီၫ. ပဒိၭန့ဘၪ ဆၧမၩလိၪမွဲဆၧနီၪလမံၩ့ လၧကဆါယွၩအဆၧဒၪ လၧအမၩန့ၦလမွဲဘၪ ၦအံၫစရ့လၭဖိၪ လၧအမိမၩလၧၫ့ထၪ့ဎွ့ၩထၪ့အဆၧထိစိၩနီၪလဲၪ.`

`ပအီၪဘၪလၧဘၭဘလၧၫ့အဖၧၩ့အ့ၬ, လါနၫ့ဂ့ၩဘၭဘလၧၫ့အီၪလၧပဖၧၩ့ န့၀့ၫဘဲၫ၁့ၪလဲၪ. ပနၪ၁့ၪဘၪဆၧကၪဆၧဂဲၩယီၩဘဲၫ၁့ၪလဲၪ, ဒဲထီးနီၪ, ဆၧအၪ့လဲၩထဲၩ့ကဲၪန့ဘဲၫ၁့ၪလဲၪ.`