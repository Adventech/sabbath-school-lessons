---
title:  စအံစၭအဆၧအၪ့စၪ့း ၁ိၪဖိၪမွဲအအီၪခီၫခီၫလဲၪ
date:   08/04/2025
---

ဆၧထုၭဖျီၪဆၧချဲၩ့ စဲး/ seh (ဟံဘြုၫ, ၁ိၪဖိၪ) အဆိၫထုၬလၧလံၬဆံၫ့ဎံၪဖၧၩ့နီၪ ပဒၪဘၪလၧဆၧထုၭဖျီၪထၪ့ဆၧအဲၪအဆၧမၩအ၁ၭလၧ ၁မိစ့ၭ ၂၂ အဖၧၩ့ နီၪလီၫ. ၁ိၪဖိၪ, မွဲ၀့ၫဒၪ, ဆၧအီၪက့ၪနဲၪ့ (symbol) ခိၭမၬခိၭမၬလၧ လံၬနဲၪဖျီၪ အဖၧၩ့, ၦကိၭယ့ၫရှူၬလၧ “၁ိၪဖိၪ” အဘျၩ့နံၫဆံၫဒဲအၪနဲၪ့ဒံၭလီၫ. ဆၧအစီၩ့ အမၩ့အဒိၪထုၬလၧနဲၪဖျီၪအဖၧၩ့ - စယီဟၫ့ထီၩ့စိၩလၧအလးဆီၩ့ဆီမ့ၬယၫလၧ အဆၧၫ့လံဒဲယဲဖၧၩ့နီၪ - ၁ိၪဖိၪ အီၪလၧဆၧအီၪက့ၪမိထုၪ့အလးထီးနီၪလီၫ.

`ဖီ ၁မိစ့ၭ ၂၂း၇, ၈; ၂မိစ့ၭ ၁၂း၃-၁၃; ဒဲ နဲၪဖျီၪ ၅း၅-၁၀. ဆၧမၩအ၁ၭလၧစအံစၭအီၪလၧဆၧလုဆၧအလးအနဲၩ့နီၪ ဒုၭနၪ၁့ၪပၧၩလၧ ဆၧအီၪက့ၪနဲၪ့၁ိၪဖိၪနီၪဘဲၫ၁့ၪလဲၪ. ဆၧဂဲးဆၧဖးနီၪ ဆဲၩဘုၭအ၁ၭလၧ စယီဟၫ့အဆၧဒၪလၧ နဲၪဖျီၪ ၅ နီၪဘဲၫ၁့ၪလဲၪ.`

ဆၧထုၭဖျီၪဆၧအဆိၫထုၬ, စဲး/ seh (၁ိၪဖိၪ) လၧလံၬဆံၫ့ဎံၪဖၧၩ့ ခီၫလၧ စအံစၭအဆၧအၪ့စၪ့း “၁ိၪဖိၪမွဲအအီၪခီၫခီၫလဲၪ” နီၪလီၫ (၁မိ ၂၂း၇). လၩ့၁ၭ ဆုးလီၩ့ဒိၪမၬ, လၧလံၬဆံၫ့ဎံၪအဆၧလူဆၧချဲၩ့အၪစီၪ့နီၪ မွဲဆၧစံၭဆၧၫ့ထဲၩ့ဆၧ အၪ့စၪ့လမံၩ့ဒၪနီၪလီၫ. လၧလံၬဆၧအုၩ့အလးလံၩ (OT) ၃၈ ဘံၪ့နီၪ စံၭဆၧၫ့ စအံစၭအဆၧအဆၧအၪ့စၪ့နီၪ လၩ့ထံးလၩ့ဆ့ၭလ့ၬ, ခီၫလၧဘိၪ့လ့ၩဖၭ ထီၩ့လၧ စဒၫ၀ံၭအဆၧပၧၩ့ ဒဲလၧယၫခီၫနီၪ ဆၧမၩထွ့ၫအီၪ၀့ၫဒၪဆ့လီၫ. ဆၧလီၩဖျီၪ ဆၧလၧယၫ လၧအဘၪထွ့ၫလၧမစဲအၫလထီဘၪလထီနီၪ, မွဲဆၧစံၭဆၧၫ့ထဲၩ့ စအံစၭအဆၧအၪ့စၪ့ယီၩဆ့လီၫ. ထီးလၧလံၬဆၧအုၩ့အ၁ၫ့ (NT) အထီဖၧၩ့, ဆၧအၪ့စၪ့ဆၧနီၪ ဘၪဆၧစံၭဆၧၫ့ထဲၩ့၀့ၫဒၪလၧယ့ၫရှူၬအဆၧလ့ၩခၫ့ဖျီၫ့, အဆၧမၩ လၧအၡၩခမျၧး၁ံၪအကျၩ, လၧခဲၫ့ထုၬ လၧအဆၧဖ့ၪလၫ့၁ၭလၧထုၪ့စူၪယၫအလီၩ့ ထီးနီၪလီၫ.

ယိထဲၩ့ဆၧထုၭဖျီၪလီၩ၁ိၪဖိၪအဆိၫထုၬလၧ ယီဟၫ့အဆၧ၁ၭထိၬအပရၧၫ့ ဖၧၩ့ (ယီ ၁း၂၉-၃၄) နီၪဆံၭ. စယီဟၫ့ဘၧၩ့လၩ့ဆၧအဆၧချဲၩ့နီၪ အီၪဘူၭထံးလၧ စအံစၭအဆၧအၪ့စၪ့နီၪလီၫ. ၦဒဲၩဘၭဖိၪ၁ံၪနီၫ့ယါလၩ့ထဲၩ့၁ၭ ဒဲဒိၭဘၧၩ့အ၁ၭလၧ ထံၫနီၪ, မွဲဆၧနဲၪ့လၧဆၧမၩ၁ံၫခွံၬဆၧဒဲၩဘၭလၧထံၫကျၩ ဒဲဂဲထုၪ့ထဲၩ့လၧဆၧ အီၪမၧၫ့အ၁ၫ့နီၪလီၫ. ဘၪထွ့ၫလၧဆၧဂဲး ယ့ၫရှူၬမွဲယွၩအ၁ိၪဖိၪယီၩ, မၭ၁ုၫအဆၧ ကွ့ၭနဲၪ့ လၧမူၭခိၪ၀ဲထၪ့အ၁ၭဒဲဆၧလီၩဖျီၪထၪ့၀့ၫဒၪနီၪ, “အ၀့ၫဒၪလဂၩယီၩ, မွဲယဖိၪခွၫ၁ၭဘီၩ့လဂၩတၭ, မုၬယ၁ၭလၧအ၀့ၫဒၪလီၫ” (မၭ၁ုၫ ၃း၁၇). ကဆါယွၩအ၁ီၫ့လဂၩ လီၩဖျီၪထၪ့ဆၧလၧစအၫဘြဟၫ့ဒဲစအံစၭအဆၧမၩအ၁ၭ (၁မိ ၂၂း၁၁-၁၄) ဘဲၫနီၪအ၁ိၭဆ့လီၫ.

ထီးမွဲနအၪ့ဎၬဘၪထွ့ၫထဲၩ့ဆၧမၩအ၁ၭထီးအလူၬနီၪ, နမိ၁့ၪယၫဘၪ ယ့ၫရှူၬမွဲကဆါယွၩအ၁ိၪဖိၪ, လၧအဂဲၫထိးခ့ၭဆၧလၧပလးလီၫ. မွဲဆၧနဲၪစိၩ စယီဟၫ့အဆၧချဲၩ့လၧ ၁ိၪဖိၪလၧအမိဘၪထိး၁ံၫအ၁ၭလၧပဂးနီၪလီၫ.

`ဘၪမွဲနီၪ ဆၧ၁့ၪယၫဘၪယ့ၫရှူၬမွဲၦဘၪထိးခ့ၭဆၧလၧပလးနီၪ, ကဲၪ ပဆၧထိးထဲၩ့တၩ့ထဲၩ့အလိး၀ံလၧပဂးနီၪလီၫ. အ့ၪလမွဲဘၪလၧအ၀့ၫဒၪနီၪ လၧနဂးဆၧယိလါမွဲနီၪအီၪဒံၭလဲၪ, လၩ့ဆၫ့ဒၪဆၧလၧဆၧစ့ၩရၫ့ အမုနံၩနီၪလဲၪ.`