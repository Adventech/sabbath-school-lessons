---
title:  ဆၧမၪလူၬလၧပ၁ၭခံဖၧၩ့
date:   20/05/2025
---

ၦအမံၩ့လၧဘၪဆၧကွ့ၭထၭ၀့ၫလၧအမ့ၬထုးခိၪအလီၩ့ လၧဖါကဆါဒဲ၁ိၪဖိၪ အမံၩ့နီၪ အီၪဆၧၫ့ထုၪ့လၧခိၪလီၩ့ဇံအိၫ့နီၪလီၫ. မုဆၫလနံၩယီၩပမွဲကဆါယွၩ အဖိၪနီၪ ပမံၩ့ဘၪအီၪကွ့ၭထၬလၧကဆါဎရံၬအမံၩ့နီၪလီၫ.

`ဖီယိ ၂မိ ၃၃း၁၈-၂၃; ၂မိ ၃၄း၁-၇ ဒဲ အၪ့ ၁၁၉း၅၅ လဖၪဆံၭ. စမိစ့ၭအၪ့ကံၩ့ကဆါယွၩအစီၩ့အမၩ့ ဘဲၫ၁ိၭအမိဒၪဘၪ၀့ၫအဂး ကဆါယွၩ ဖ့ၪလၫ့အဆၧထိး၁ၭပ၁့ၪလဲၪ. ကဆါယွၩစံၭ၀့ၫဒၪ ယကဂဲၫလၧဆၧအုၪ့ ကျၩကိၭထၪ့ယမံၩ့ဆံၭ (၂မိ ၃၄း၅).`

ၦလနၩ့နၩ့စံၭ၀့ၫဒၪ ကဆါယဟိ၀ၩအစီၩ့အမၩ့ဒဲအလၩအဖၩ့နီၪ အီၪဘူၭလၧပၧၩန့အ့ၬ. မွဲဘဲၫနီၪ၁ိၭအ့ၬ. အၡါမၬယဟိ၀ၩအစီၩ့အမၩ့အလၩအဖၩ့နီၪ ထၪ့ထီၫ၀့ၫဒၪတၭ, လၧပ၁ၭခံဖၧၩ့ကဖၩ့ထၪ့ဒဲကအီၪဂုးခၧၫ့၀့ၫဒၪအဂးလီၫ.

လံၬဆံၫ့ဎံၪဖၧၩ့ ၦလၧအအီၪလၧ၁ိၪဖိၪဒဲအဖါအမံၩ့ဘၪဆၧကွ့ၭ၁ၭလၧ အမ့ၬထုးခိၪလီၩ့နီၪ မွဲၦလၧဆၧဎွ့ၩန့ထဲၩ့လၧၦၡၩအကျၩတၭ, ကဆါအစီၩ့အမၩ့ အီၪလၧအ၀့ၫ၁ံၪ ထီးဒၪဆၧလမံၩ့မံၩ့နီၪ ဆံၫ့ဎံၪ၀့ၫဒၪ, ကဆါအဆၧအဲၪနီၪအီၪလၧအ၀့ၫ၁ံၪလီၫ.

ကဆါယဟိ၀ၩဒုၭဖျီၪထၪ့အ၁ၭလၧစမိစ့ၭတၭ, ကဆါယွၩဖ့ၪနဲၪအ၀့ၫလၧ လိးပၪနံၫဘံၪ့ဒဲအဆၧမၪလူၬနီၪလီၫ. ဘဲၫနီၪ၁ိၭ နဲၪဖျီၪ ၁၄ ဖၧၩ့ၦလၧအန့ဘၪ ဖါကဆါအမံၩ့၁ံၪနီၪ မွဲၦလၧအထီးန့ယွၩအဆၧမၪလူၬလဖၪနီၪလီၫ. ပကဒၪဘၪ လၧလံၬဟံဘြုၫဖၧၩ့ (ဟံ ၁၀း၁၆, ၁၇). လၧမုနံၩအလးခဲၫ့နီၪ ယွၩအဆၧအုၩ့လၩ့ ဒဲအဆၧ၁ီၪ့ဆၧ၁ၫ့လဖၪနီၪ ယမိအီၪက့ၪလၧအ၁ၭခံဖၧၩ့, အဆၧဒဲၩဘၭဒဲဆၧအၧၩ့ နီၪနၪ့ထၪ့လၧၩ့ဘၪ၀့ၫအ့ၬ.

ဒုၭဖျီၪထၪ့ပၧၩလၧဆၧ၁ၭထိၬအပရၧၫ့နီၪလီၫ. လၧပဆၧအီၪမၧၫ့ဖၧၩ့ဆၧ မၪလူၬယီၩ မွဲဆၧအရ့ၩဒိၪထုၬလၧပဂးနီၪလီၫ. လါနၫ့ဂ့ၩပကဘၪနၪ၁့ၪလၧ ပဆၧ ဒဲၩဘၭနီၪပကဘၪနၪ့ထၪ့နီၪလီၫ.

ထီးမွဲမုနံၩလၧခဲၫ့ထုၬနီၪ ၦဆံၫ့ဎံၪ၁ံၪလဖၪနီၪ မွဲကအီၪပွံၭလၧခိၪလီၩ့ဆံၫ့ဎံၪ ဖၧၩ့တၭ ကဒုၭဖျီၪထၪ့ကဆါယွၩအဆၧအဲၪလၧ ဆၧထီးန့ဖံၭထၬအဆၧ၁ီၪ့ဆၧ၁ၫ့ ဒဲဆၧမၪလူၬ၁ံၪလဖၪလီၫ.

`လမွဲဘၪလၧဆၧမၪလူၬ အ့ၪမွဲလၧဆၧနဲၩအဖၧၩ့ ပကဒိၭန့ဘၪဆၧထိး ထဲၩ့တၩ့ထဲၩ့နီၪ ကဆါယွၩအဆၧမၪလူၬနီၪ မွဲအရ့ၩဒိၪထုၬပ၁့ၪလဲၪ.`