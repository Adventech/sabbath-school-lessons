---
title:  ပဆၧလုဆၧအခိၪ
date:   18/05/2025
---

စမိစ့ၭတဲၩ့ထၪ့တဲၩဆံၫ့ဎံၪနီၪ လၧအ၁ၭအဆၧဆီၫ့မီၪ့ဒၪ၀့ၫနီၪ ကဆါယွၩ ထိးဆၧၫ့အ့ၬ. ကဆါယွၩဖ့ၪလၫ့ဆၧအဒီၩ့အထ့ၬလၧ ဒုၭဒၪဘၪ၀့ၫလၧခိၪလီၩ့ခိၪ နီၪလီၫ (၂မိစ့ၭ ၂၅း၄၀). ဆိၫ့ကၩ၀့ၫဒၪလၧဟံဘြုၫလံၬဖၧၩ့လၧမူၭခိၪအဆၧလုဂံၪ့နီၪလီၫ.

`ဖီ ဟံဘြုၫ ၉း၁၁-၁၅ နီၪ စံၭ၀့ၫဒၪ ကဆါယွၩနီၪလၧမူၭခိၪမွဲ၀့ၫဒၪ ၦလုဆၧအခိၪလဂၩနီၪလီၫ. မၩဆၧလၧပဂးဘဲၫ၁့ၪလဲၪနီၪ ဒုၭဖျီၪထၪ့၀့ၫ ဒၪလီၫ.`

ဂၪ့ခိၪအဆၧလုဂံၪ့နီၪ ဎံၫလၩဖၩ့ဂ့ၩ၀့ၫလါနၫ့ဂ့ၩ ကဆါဎရံၬၦလုဆၧအခိၪ လၧအဘၪဆဲၫ့လၧတဲၩဆံၫ့ဎံၪနီၪ စီၩ့ဒိၪမၩ့ထီၫ့ထီးပလီၩလူၬလန့၁့ၪဘၪလီၫ. လၧလံၬနဲၪဖျီၪဖၧၩ့ဆ့ ဖ့ၪလၫ့အဒီၩ့အထ့ၬအၪမၬလီၫ. စယီဟၫ့အဆၧဒၪဆၧလၧယၫနီၪ မွဲလၧလံၬဆံၫ့ဎံၪဖၧၩ့ ၁ၭမုဆံၫ့ဎံၪထိစိၩဘၪအ၀့ၫလၧက၁့ၪယၫနၪ၁့ၪဘၪ အဂးနီၪလီၫ. စပီလူၫစံၭ၀့ၫဒၪ ၦအံၫစရ့လၭဖိၪ၁ံၪအဆၧဆိၫ့ဒၪဆၧၫ့ယၫအဆၧ အီၪမၧၫ့အီၪဂဲၩ၁ံၪလဖၪနီၪ မွဲဆၧအဒီၩ့အထ့ၬလၧအ၀့ၫ၁ံၪလီၫ. (၁ကီ ၁၀း၁၁) အဖၧၩ့စံၭ၀့ၫဒၪ ထီးဆၧၫ့ထီမုနံၩလၧခဲၫ့ထုၬနီၪ မွဲဒၪဆၧ၁ီၪ့ထဲၩ့၁ၫ့ထဲၩ့ပၧၩအဂး လီၫ.

ထီးမွဲပအၪ့ဎူၫအၪ့ဎၬဆၧလုဂံၪ့အဂဲးအဖးလဖၪနီၪ, လၧပဂးဆၧမၩလိၪန့ ခိးန့တၩဒိၪမၬလီၫ. လံၬအၪ့အူၭဖၧၩ့ဆ့ဒုၭဖျီၪ့ထၪ့ပၧၩလၧပမိနၪ၁့ၪဆၧလုဂံၪ့ အဆၧမၩလဖၪနီၪ မွဲဆၧအီၪက့ၪနဲၪထၬဆၧထိးထဲၩ့တၩ့ထဲၩ့လၧကဆါယ့ၫရှူၬ အဖၧၩ့ ဘဲၫ၁ိၭပမိဒိၭန့ဘၪဆၧမၧၫ့လၩ့ဆိၩလၩ့ကၠၪဒဲမစဲအၫ (ကဆါဎရံၬ) နီၪ ဒုၭဒၪပၧၩလၧပဆၧအီၪမၧၫ့မိလ့ၩထၪ့ထီၫအဂး ပမိန့ဘၪဆၧမၩလိၪလၧပဂးလီၫ.

`ဖီ အၪ့အူၭ ၁၂၂ လါဆံၭ. ပလထီၩ့ဘၪလၧကဆါယွၩအဆၧလုဂံၪ့ဖၧၩ့ လါနၫ့ဂ့ၩ, ကဆါယွၩနီၪမွဲပဂဲးပဘၭ, မၩဆၧလၧပဂးနီၪ, ပမိဒၪဘၪလၧ လံၬအၪ့အူၭဖၧၩ့ခီၫခီၫလဲၪ. ဆၧဘၪလိၬအိၭလိၬ, ဆၧအီၪ၁ူၪ, ဒဲဆၧစ့ၩရၫ့အဆၧ၁ီၪ့ဆၧ၁ၫ့နီၪ မွဲဆၧလၧပဘၪအီၪက့ၪ၁ုၪ့အီၪက့ၪ၁ၭလီၫ.`