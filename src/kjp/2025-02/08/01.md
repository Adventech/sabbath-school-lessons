---
title:  ဆၧလၧလံၬအၪ့အူၭအဖၧၩ့လဖၪ - ၁
date:   17/05/2025
---

### ဖီလနွ့ၫယီၩအဂးဆၧမၩလိၪ

ဟံဘြုၫ ၉း၁၁-၁၅; အၪ့အူၭ ၁၂၂; အၪ့အူၭ ၁၅; အၪ့အူၭ ၂၄; ၂မိစ့ၭ ၃၃း၁၈-၂၃; အၪ့အူၭ ၅; အၪ့အူၭ ၅၁း၇-၁၅.

> <p>၁နိၫထီၫ့</p>
> “ယယိဆၧတၭ, ယိခွါ, ၁ိၪဖိၪဆၧၫ့ထုၪ့၀့ၫလၧခိၪလီၩ့ဇံအိၫ့အလီၩ တၭ, ၦလၧအအီၪလၧ၁ိၪဖိၪအမံၩ့, ဒဲအဖါအမံၩ့ကွ့ၭအ၁ၭ လၧအမ့ၬထုးခိၪ အလီၩ့ အၡၩလကုၬလံလၬလံထီၫ့အီၪလၧအ၁ိၭလီၫ” (နဲၪ ၁၄း၁).

ၦမုနွ့ၫနံၩဆၧအီၪကီၪ့ဖိၪလဖၪယီၩ လၧလံၬနဲၪဖျီၪဖၧၩ့ဆၧနဲၪ့လဖၪနီၪ ဘဲၫ ၁ိၭပမိနၪ၁့ၪအဂးလၧလံၬဆံၫ့ဎံၪလးလံၩဖၧၩ့လဖၪဆံၭ. ဆၧနဲၪ့လဖၪအီၪ၀့ၫအၪမံၩ့အဖၧၩ့နီၪ ပမိဘၪအၪ့ဎူၫအၪ့ဎၬ၀့ၫဒၪလီၫ. လၧလံၬဆံၫ့ဎံၪဖၧၩ့နီၪ ကဆါယွၩ ဒုၭဖျီၪထၪ့ပၧၩလၧပဆၧအီၪမၧၫ့အီၪဂဲၩ, ပဆၧဘိၪ့ဆၧဘၩ, ပဆၧဆူဆၧနဲၩဆၧ ထီးအလူၬအဆၧဂုခိၪထုၬနီၪ အီၪဖျီၪထၪ့လၧလံၬဆံၫ့ဎံၪအဖၧၩ့ ကိၭမံၩ့ဒ့ၭလီၫ.

ၦလၧအဒုၭဖျီၪထၪ့ပၧၩလၧၫ့လၧၫ့ဎွ့ၩဎွ့ၩနီၪ မွဲဒၪဆၧစံၭထၪ့အၪ့အူၭနီၪလီၫ. မွဲလၧပဆၧမၪဒဲဆၧဒဲၩဘၭအၪ၀့ၫလါနၫ့ဂ့ၩ ဆၧစံၭထၪ့အၪ့အူၭလံၬယီၩ မွဲ၀့ၫဒၪ ဆၧအၪ့ကံၩ့ဘၩဆိၪဖၪ, ဆၧ၁ၭအွံၪ, ဆၧ၁ၭထိၬ, ဆၧဆူဆၧနဲၩကဆါယွၩအဆၧ ထိး၁ၭဒဲဆၧထိးထဲၩ့တၩ့ထဲၩ့လၧ ၦၡၩခမျၧးကိၭဂၩဒ့ၭအဂးဆိၫ့ဒၪခီၩလိၬ၁ၭလၧ နး၁ၭလခီၫလီၫ.

လံၬစံၭထၪ့အၪ့အူၭယီၩ ထီးမွဲပဖီနၪ၁့ၪတၭ ပ၁့ၪယၫဘၪလၧလံၬနဲၪဖျီၪအ၁ၭ မၧၫ့နုၬလၩ့၀့ၫဒၪအ၁ိၭလီၫ. ဘဲၫနီၪအ၁ိၭ နဲၪဖျီၪ (၁၄) ဖၧၩ့ ပမိ၁့ၪယၫဘၪလၧ ကဆါယွၩအမုနံၩလၧခဲၫ့ထုၬ ယွၩအခ့ၫအၡၩ၁ံၪကဘၪမၩဆၧလၧကဆါယွၩအဂး နီၪလီၫ. ဘဲၫကဆါယွၩဖ့ၪလၫ့ၦအံၫစရ့လၭဖိၪ၁ံၪ ဆၧဆိၪဂ့ၩဆိၪဘွၩအ၁ိၭ မုဆၫ လနံၩယီၩ ပ၀့ၫဒၪဆ့ဘဲၫနီၪ၁ိၭလီၫ.

ဂၪ့ခိၪအမုနံၩလၧခဲၫ့ထုၬနီၪ ပမိ၁့ၪယၫဘၪလၧကဆါယွၩအဆၧ၁ံၫကျံၩ ထၭခိၪနီၪ ပမိနၪ၁့ၪဘၪလၩ့ထံးလၩ့ဆ့ၭနီၪလီၫ.