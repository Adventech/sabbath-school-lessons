---
title:  ၦလၧအမၩမၪဘၪဆၧ၁ီၪ့ဆၧ၁ၫ့၁နိၫလဖၪနီၪ ဘဲၫကဆါအဖၧၩ့၁ၭ အ၁ိၭ ၁ီၪ့လိၪလါဆံၭ
date:   22/05/2025
---

ကဆါယွၩအ၁ၭအီၪလၧအဲၫစ့ယၫတၭ ကိၭဆၧၫ့၀့ၫနီၪ အဲၫစ့ယၫစံၭ၀့ၫဒၪ “ယိခွါယၧၩတၭ, အၪ့မၧၫ့လၩ့န့ယၧၩဘီၪ” (အဲၫ ၆း၈) အ၀့ၫဒၪဘၪဎူၫဘၪဎၩ့လၧ ကဆါယွၩတၭ မၩကဆါယွၩအဆၧမၩလီၫ.

ပ၀့ၫဒၪဆ့ၭဘဲၫနီၪ၁ိၭလီၫ. ပလဒိၭန့ဘၪဆၧထိးထဲၩ့တၩ့ထဲၩ့တၭ လၧၦဂူၪဂၩအမ့ၬယၫ မွဲပကလီၩလၩ့လၬလၩ့ပ၁့ၪလဲၪ. လၧကဆါဎရံၬအဆၧဆူဆၧနဲၩ ဖၧၩ့နီၪ ပမၩနၧၩန့၀့ၫဒၪလီၫ.

`ဖီယိလၧ (အၪ့ ၅၁း၇-၁၅) လါဆံၭ. ထီးမွဲစဒၫ၀ံၭဘၪဆၧဖျါခွံၬ အဆၧမၪတၭ ထိးအ၁ၭလၧဆၧဘၩဆိၪဖၪ၁ုၪ့ဆံၫ့၁ၭဎံၫအဂးလီၫ. မွဲဘဲၫ နီၪအခိၪကၠီၩ့ အစီၩ့အမၩ့အီၪလၧယွၩအၡၩခမျၧး၁ံၪအဖၫ့ခိၪလီၫ. လၧ (နဲၪ ၁၈း၁) နီၪ စံၭ၀့ၫဒၪ ဂၪ့ခိၪအီၪဖၩ့ထၪ့အ၁ၭလၧအဆၧဂိးရ့ၭဂိးၡီၫလီၫ.`

ထီးမွဲၦထိးဆၧၫ့ကဆါဎရံၬလဂၩနီၪတၭ အ၀့ၫနီၪမွဲပထံၩ၁ိၭအဂ့ၩလဂၩလၧ အအဲၪပၧၩဒိၪမၬ လၧၦဂူၫဂၩအမ့ၬယၫ၁ၭအီၪဒုၭဖျီၪထၪ့၀့ၫဒၪလီၫ. ကဆါဎရံၬ အဆၧတီၩဆၧလီၩ၀ိၬလိၫ့နီၪပ၁ိၭထၪ့တၭ ၁ၭမုဆံၫ့ဎံၪကအီၪ၁ူၪအ၁ၭလၧပ၁ၭ ခံဖၧၩ့ဂီၩ ပကစံၭထၪ့အၪ့အူၭကဆါဎရံၬကိၭအဆၧၫ့အထီဒ့ၭလီၫ. ဖလံဖံၫဒၪဘၪ ကဆါဎရံၬအဆၧထိးထဲၩ့တၩ့ထဲၩ့အ၁ိၭ ၦဂူၫဂၩ၁ံၪလဖၪဆ့ ပကဘၪ၁ိၫ့စိၩလၧ ကဆါအမ့ၬယၫလီၫ. ဖီလၧ နဲၪ ၁၄ ဖၧၩ့ မူၭခိၪအ၁ီၫ့ဆၧ၁ၭထိၬပရၧၫ့နီၪ ဘိၪ့ထၪ့ ဘၩထၪ့ၦလၧအမၩကဲၪထၪ့မူၭခိၪဒဲဂၪ့ခိၪဒဲမၫဆမံၭထံၫမၧၫ့လဖၪနီၪလီၫ. နဲၪ ၁၄း၇-၈ ဖၧၩ့ ဘၭဘလၧၫ့ဖၭဒိၪလၩ့ဎီးခွံၬယူၭ. နဲၪ ၁၄း၉ ဆ့စံၭ၀့ၫဒၪဘၩထၪ့ဆၧမံၩ့လၬဒဲအဂၩ့ဆၧအဂဲးလဖၪယီၩ လချုၭကဲၪထၪ့ဒံၭဘၪနီၪ အခၪ့ထံၭမွဲ၀့ၫ ကဆါဎရံၬအဆၧထိးထဲၩ့တၩ့ထဲၩ့ဒဲဆၧ၁ၭထိၬပရၧၫ့နီၪ ပကဘၪဒုၭဖျီၪထၪ့ ၀့ၫလီၫ. အ၀့ၫအဆၧယိလါဒဲဆၧအုၩ့လၩ့အီၪလၩ့နီၪ ဆၧဆူဆၧနဲၩအဆၧလီၩ လၩ့လၬလၩ့လီၫ. ဆၧပရၧၫ့ထီးလူၬအကျၩ ကဆါဎရံၬ အဆၧ၁ၭထိၬပရၧၫ့နီၪ မွဲအဒိၪထုၬလၧဂၪ့ခိၪချိၫ့လီၫ.

`မူၭ၀ၩ့ဒီၪ့အဆၧပရၧၫ့၁ၧၫ့မံၩ့ လချုၭလီၩလၩ့လၬလၩ့ဒ့ၭဘၪနီၪ ၁ၭမၧၫ့အဆိၩအကၠၪဆၧပရၧၫ့ယီၩ မွဲကအီၪစဲၩနဲၪ့ထၬလၧပ၁ၭခံဖၧၩ့ လါဆံၭ. လၧၦဆၧဆူဆၧနဲၩဖၧၩ့ ဆၧပရၧၫ့အခၪ့ထံၭခၪ့ဎၧၫ့နီၪ၁ီၪ့လိၪထၭပၧၩပ၁့ၪလဲၪ.`