---
title:  ဆၧလထိးဆၧၫ့ဘၪဆၧမၧၫ့အခၪ့ထံၭခၪ့ဎၧၩ့
date:   27/11/2024
---

ဆၧမၩအ၁ၭလၩ့၁ၭအုၭအဒိၪထုၬလၧလံၬဆံၫ့ဎံၪအဖၧၩ့လနၩ့နီၪ ပဒၪဘၪ လၧယီဟၫ့အဆၧ၁ၭထိၬအပရၧၫ့အဖၧၩ့လီၫ. “ဆၧအဖၩ့နီၪ ဖၩ့ထၪ့လၧဆၧခံၭကျၩတၭ, ဆၧခံၭနီၪထိးဆၧၫ့၀့ၫဒၪအ့ၬ . . . အ၀့ၫ (ဆၧဖၩ့) နီၪ အီၪလၧဂၪ့ခိၪချိၫ့ယီၩတၭ, ဂၪ့ခိၪယီၩ ကဲၪထၪ့လၧအစူၪဖၧၩ့လါနၫ့ဘိၩ, ဂၪ့ခိၪယီၩ၁့ၪယၫ အ၀့ၫဒၪအ့ၬ. အ၀့ၫဒၪနီၪဂဲၫလၩ့လၧအလးဒၪ၀့ၫတၭ, အခ့ၫအၡၩဒၪ၀့ၫထိးဆၧၫ့ ၀့ၫအ့ၬ” (ယီဟၫ့ ၁း၅, ၁၀, ၁၁). ၦလၧ “ယမွဲ” (I AM) နီၪ ဘၪဆၧအီၪပဲၩ ၀့ၫဒၪလၧ အ၀့ၫအၡၩခမျၧးအၪဂၩဒၪ၀့ၫနီၪလီၫ.

စပီလူၫဖ့ၪထုၪ့၁ၭဆၧလၧခဲၫ့လဖၪနီၪ မွဲဆၧလၩ့ဆၫ့အ့ၬ. စံၭ၀့ၫဒၪလၧ, “မၩ၁ၭဘဲၫနီၪတၭ, ထီးခွံၬၡိၬခွံၬန၁ံၪအ၁ၭဒူၩလၧအအီၪလၧအခိးအတၩဖၭဒိၪနီၪ လဂ့ၩ” (ဟံဘြုၫ ၁၀း၃၅). ထီးပယိလဆၫ့ဘၪလဆၫ့ ယ့ၫရှူၬဘၪဆၧထုၭပဲၩ ၀့ၫနီၪ မွဲလၧအၡၩခမျၧး၁ံၪလနဲၩဘၪအ၀့ၫအဆၧချဲၩ့နီၪလီၫ.

“ၦၡၩအဆၧအၪ့ဎၬဆီၫ့မီၪ့ဆၧထီးနီၪလဖၪနီၪ အီၪ၁ုၪ့ထၪ့ဒၪအ၁ၭလၧဆၧ ၁ၭဂံၩ့ဂၩ့အဖၧၩ့လီၫ. ဆၧအၪ့စိၭအၪ့စၪ့ဆၧဘၪထွ့ၫလၧဆၧမွဲဆၧတီၩနီၪ မိဒုၭဘၪ လၩ့ဎိၭ၀့ၫလၧ စဲၩယၧၫ့, ဖးဖီၩ့, ၁ၭအဆၧကိၪ့၁့ၪ (psychological), ဆၧဆီၫ့မီၪ့ ဆီၫ့မၬကိၪ့၁့ၪ (philosophical), ဆၧကိၪ့၁့ၪလၧအအၪ့ဎၬဆၧဖျိၩ့လံၩလံၩ (archaeological), ဒဲ, ဆၧအၪ့ဎၬဂၪ့ခိၪလၬကိၪ့၁့ၪ (geological) အဆၧဘၪထွ့ၫ လဖၪနီၪလီၫ. ဆၧမၩခွါအၪ့ဎၬဆၧ၁ံၪလဖၪနီၪ စၭထၪ့၀့ၫလၧဆၧ၁ၭဂံၩ့ဂၩ့ဆၧလၧ လံၬဆံၫ့ဎံၪအဆၧၫ့လၩ့ဆၫ့လိၬ၁ၭအဖၫ့ခိၪနီၪလီၫ. မွဲဆၧနီၪယ့ၫရှူၬအၪ့စၪ့၀့ၫဒၪ, ‘ထီးၦၡၩအဖိၪခွၫယီၩဂဲၫလၩ့တၭ, မွဲအမိဒၪန့ဆၧနဲၩလၧဂၪ့ခိၪချိၫ့ဆ့ဧၪ’ (လုကၭ ၁၈း၈) နီၪလီၫ.” E. Edward Zinke and Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

`ဖီ ၄မိစ့ၭ ၁၃း၂၃-၃၃. ဆၧပရၧၫ့လၧအလၩ့ဆၫ့လိၬ၁ၭအီၪနံၫမံၩ့ လၧၦလ့ၩယိ၁ူၪဆၧလဖၪဂဲၫထဲၩ့ဆိၬန့၀့ၫနီၪ မွဲဆၧနီၪလဲၪ.`

ၦဟံဘြုၫ၁ံၪအဆၧမၪမွဲလၧအ၀့ၫ၁ံၪအီၪလၧအ၁ၭဂံၩ့ဂၩ့ယွၩအလူအထၫ အဖၫ့ခိၪလၧအ၀့ၫ၁ံၪထီၩ့လၧ ကၫဒ့ၭဘနံအၫ (Kadesh Barnea) ထီးနီၪလီၫ. ကဆါယွၩအၪ့မၧၫ့အ၀့ၫ၁ံၪလ့ၩထၪ့မၩန့ထံၫခးလဘံၪ့နီၪလီၫ. ၦယိ၁ူၪဆၧလဆံၫ နံၫဂၩနီၪ ဘၪဆၧဖျါလၩ့၀့ၫလၧခးကၫနအၫ့တၭ, အ၀့ၫဂဲၫထဲၩ့ထဲၩ့လၧဆၧပရၧၫ့ နံၫမံၩ့နီၪလီၫ. ၦအအၪလခီၫဂဲၫထဲၩ့ဆိၬန့ဆၧပရၧၫ့လၧအလမုၬဘၪနီၪလီၫ. စံၭ၀့ၫ, ၦခမျၧးလၧအအီၪ၀့ၫလၧခးဖၧၩ့နီၪ အဂဲးဆီၪ့အဘၭဆီၪ့, ဒဲအဒိၩ့လဖၪ အီၪလၧအခိၪဒၧၩ့, အ၀့ၫ၁ံၪအီၪဒဲစူၪ၀ဲၩ၁ံၪလၧပလဒၪယံၫယါဘၪနးဘျၩ့နီၪလီၫ. အ့ၪမွဲပ၀့ၫဒၪယီၩ ပမွဲဎီး၁ံၪၡၩ၁ံၪလၧခးအံဇံၭဖၧၩ့တၭ ပဂဲးပဘၭအီၪၡၩဂၩလီၫ. ၦယိ၁ူၪ ဆၧလဆံၫဂၩ၁ံၪနီၪ ယိထၪ့ဒၪဆၧလၧၦၡၩအဂဲးအဘၭအဖၫ့ခိၪလီၫ. အ့ၪမွဲ အနံၫဂၩနီၪ အီၪက့ၪအဆၧဆူဆၧနဲၩလၧ ယွၩအလူအထၫအစီၩ့အမၩ့အဖၧၩ့နီၪ လီၫ.

`ပမိဂၭဎ့ၭဆၧဘၪမၪဘဲၫအ၀့ၫ၁ံၪမၩ၀့ၫအ၁ိၭနီၪ မိန့ဘဲၫ၁့ၪလဲၪ. ဒဲဘဲၫနီၪအ၁ိၭ, ပမိဂၭဎ့ၭဆၧဒဲၩဘၭလၧဆၧစီၪဎိၩလၩ့၁ၭ (အီၪက့ၪဖိၫလိၫ ၁ၭ) လၧအလဘၪဘၪယွၩအဆၧဘၪ၁ၭနီၪဘဲၫ၁့ၪလဲၪ.`