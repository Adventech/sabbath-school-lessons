---
title:  ဆၧမၧၫ့အဆိၩအကၠၪအဆၧချဲၩ့လဖၪ
date:   25/11/2024
---

`ဖီ ယီဟၫ့ ၆း၆၁-၆၈. ထီးယ့ၫရှူၬစံၭဘၪအထံၩအဖျဲ၁ံၪလၧအ့ၪမွဲ အ၀့ၫ၁ံၪမိထဲၩ့ထဲၩ့ဘၪ၀့ၫဆ့ဧၪနီၪ, စပံတၧၫစံၭဆၧၫ့ထဲၩ့၀့ၫဆၧအဆၧ ချဲၩ့အခီၫပယီၫနီၪ မွဲဆၧနီၪလဲၪ.`

စပံတၧၫအဆၧချဲၩ့ “ဆၧမၧၫ့အဆိၩအကၠၪ” နီၪ စယီဟၫ့အီၪက့ၪဘဲၫ ဆၧဂဲးမိၡါအ၁ိၭလီၫ. ဆၧအၪ့ဎၬနၪ၁့ၪ ဎိၭလၩ့ဎဲၫလၩ့ဆၧဘၪထွ့ၫဆၧမၧၫ့ အဆိၩအကၠၪနီၪ ပဒၪဘၪလၧ ယီဟၫ့ ၆ အဖၧၩ့, လၧယ့ၫရှူၬဒုၭအၪ့ၦယဲထီၫ့ဂၩ အဖၧၩ့နီၪလီၫ (ယီဟၫ့ ၆း၂၇, ၄၀, ၄၇, ၅၄, ၆၈). ယ့ၫရှူၬစံၭလၧအ၀့ၫဒၪ မွဲကိၪမၧၫ့ (ယီဟၫ့ ၆း၃၅) နီၪမွဲအ၀့ၫအဆၧအီၪမၧၫ့, အဆၧ၁ံၫ, ဒဲအဆၧဂဲထုၪ့ ထဲၩ့နီၪ မွဲ၀့ၫဒၪဆၧထိးထဲၩ့တၩ့ထဲၩ့အဆိၩအကၠၪအခၪ့ထံၭခၪ့ဎၧၩ့နီၪလီၫ.

ဆၧချဲၩ့လံၬဖျီၩ့ဆၧမၧၫ့အဆိၩအကၠၪနီၪ အီၪလၧယီဟၫ့အဆၧ၁ၭထိၬ အပရၧၫ့အဖၧၩ့ ၁၇ ဘျၩ့နီၪလီၫ. ဆၧချဲၩ့ဖျိၪ့နီၪ မွဲဆၧနဲၪဒီၩ့၁ၭမုအဆၧမၩအ၁ၭ အ့ၬ, ဒဲမွဲဆၧအဆိၩအကၠၪအကုၭအကျၩ့အ့ၬ, ဒဲမွဲဆၧဆီၫ့မီၪ့ဖူၬလူၭကူၭလၧ အမိမၩမုၬၦၡၩအ၁ၭဆ့အ့ၬနီၪလီၫ. အနီၪမွဲ၀့ၫဒၪဆၧအစီၩ့အမၩ့လၧဖ့ၪလၫ့၁ၭ မၧၫ့ လၧအဂဲၫဆိၬန့ဆၧထိးထဲၩ့တၩ့ထဲၩ့ ဒဲအခီၫပယီၫအီၪလၧပဆၧအီၪမၧၫ့ ဘိၩ့ယီၩဒဲဆၧအီၪမၧၫ့လၧအထုၬ၀့ၫလန့ဘၪ ထီးပကဆါဂဲၫထဲၩ့လၩ့ထဲၩ့အထီနီၪ လီၫ. ဘဲၫယ့ၫရှူၬကဲၪထၪ့လၧဆၧအယၪနီၪအ၁ိၭ, ဆၧဂဲထုၪ့မၧၫ့ထၪ့ထဲၩ့လၧ ယ့ၫရှူၬစံၭ၀့ၫနီၪ မိအီၪထၪ့ထဲၩ့၀့ၫလၧနးခီၫ့မိၡါလဂၩအဖၧၩ့နီၪလီၫ. မွဲဆၧဂဲထုၪ့ မၧၫ့ထၪ့ထဲၩ့လၧဆၧ၁ံၫ, ဆၧမၧၫ့အ၁ၫ့လၧအအီၪ၀့ၫလၧကျိၭအံဒံၫ့အဖၧၩ့ လကၠၪ အိၩအ၁ိၭနီၪလီၫ.

`ပဒိၭန့ဘၪဆၧမၧၫ့အဆိၩအကၠၪဘဲၫ၁့ၪလဲၪ. ယီဟၫ့ ၃း၁၅, ၁၆; ယီဟၫ့ ၅း၂၄; ယီဟၫ့ ၆း၄၀, ၄၇; ယီဟၫ့ ၈း၃၁; ယီဟၫ့ ၁၂း၄၆; ယီဟၫ့ ၂၀း၃၁.`

ပနဲၩယ့ၫရှူၬဎရံၬဂဲၫလၩ့အီၪမၧၫ့ဒဲ၁ံၫ၀့ၫဒၪလၧပလး လၧဆၧဆူဆၧနဲၩ လမံၩ့ဎး (alone) အဖၧၩ့လီၫ. ဆၧဆူဆၧနဲၩယီၩ ဂဲၫလၧပအီၪဘဲၫဆၧဖ့ၪလၫ့ လမံၩ့အ၁ိၭ (as a gift), လါနၫ့ပဘၪရွံန့လၩ့ထံး လၧဆၧဖ့ၪလၫ့ပ၁ၭလၧယ့ၫရှူၬ အအီၪ, လၧဆၧနီၫ့ယါလၩ့ထဲၩ့၁ၭ, ဒဲအၪ့ကံၩ့ၡိၬထၪ့အ၀့ၫအ၁ွံၪလၧဆၧကွဲၪဖျါ ဒဲဆၧမၩဆံၫ့ခွံၬဆၧဒဲၩဘၭအဂးနီၪလီၫ.

ထီးယ့ၫရှူၬစံၭဘၪစပံတၧၫလၧ, အ့ၪမွဲအ၀့ၫဒၪဆ့မိထဲၩ့ထဲၩ့၀့ၫနီၪတၭ, စပံတၧၫစံၭဆၧၫ့ထဲၩ့၀့ၫ, “ကဆါဧ့, မွဲပမိလ့ၩလၧပလၫအအီၪလဂၩလဲၪ. ဆၧမၧၫ့အဆိၩအကၠၪအဆၧချဲၩ့နီၪ အီၪလၧနၧၩလီၫ” (ယီဟၫ့ ၆း၆၈) နီၪ, မွဲဆၧချဲၩ့ အဖၨၪထုၬလၧဆၧထိးထဲၩ့တၩ့ထဲၩ့အခၪ့ထံၭခၪ့ဎၧၩ့ဒဲပထီၩ့ထၪ့ဘၭဘဲၫ၁့ၪလဲၪ နီၪလီၫ. ဆၧနီၪမွဲအဂဲၫလၧဆၧဆီၫ့မီၪ့ဆီၫ့မၬ, ဖးဖီၩ့ (ဆၧမၩအ၁ၭ), ဒဲလၧ စဲၩယၧၫ့ (science) - ကယဲမွဲၦၡၩအဆၧ၁ီၪ့လိၪမၩဂၧၩ့လဖၪနီၪ နးမံၩ့အ့ၬ. မွဲအီၪဂဲၫ၀့ၫဒၪလၧယ့ၫရှူၬ, အမွဲၦ - ၁ၭမၧၫ့အဆိၩအကၠၪအီၪလၧအနၫ့ဆါဒၪ၀့ၫ အဖၧၩ့ - မိဖ့ၪလၫ့ပျီၩ၀့ၫလၧကယဲမွဲၦလၧ, အထိးဆၧၫ့၁ၭမုဆံၫ့ဎံၪလဂၩ လါလါနီၪလီၫ.

`ဆၧစံၭ၀ဲၩလၧပဒိၭန့ဘၪဆၧမၧၫ့အဆိၩအကၠၪနီၪ ဘၪခိးဘၪတၩ၀့ၫ လၧဆၧဆီၫ့မီၪ့ပယိလၩ့ထဲၩ့ ပဆၧမၧၫ့လဆိလလးဖိၪထီးယီၩဘဲၫ၁့ၪလဲၪ.`