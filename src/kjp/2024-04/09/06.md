---
title:  ဆၧစ့ၩရၫ့စၪဆၧ
date:   28/11/2024
---

“ၦလၧအနဲၩထဲၩ့အ၀့ၫနီၪ, ဘၪထိးဆၧစ့ၩရၫ့စၪအ့ၬ. အ့ၪမွဲၦလၧအလနဲၩ ဘၪအ၀့ၫနီၪ, ဘၪယူၭဆၧစ့ၩရၫ့စၪယူၭဘိၩ့နဲၪ့ယီၩလီၫ. အဂဲးဘဲၫယီၩ ယွၩအဖိၪခွၫလဂၩဎးနီၪ မွဲအနဲၩထဲၩ့၀့ၫအမံၩ့အ့ၬ . . . ကယဲၦလၧအမၩဆၧအၧၩ့လဂၩဂၩ နီၪ, မ့ၬလဲၩဆၧဖၩ့တၭ, ဘဲၫ၁ိၭအဆၧမၩထီးဘၪဆၧအၪ့၁ီၪ့လဂ့ၩနီၪ, ဂဲၫ၀့ၫလၧ ဆၧဖၩ့အအီၪအ့ၬ. အ့ၪမွဲၦမၩဆၧအတီၩအလီၩ့နီၪ, ဘဲၫ၁ိၭအဆၧမၩမိအီၪဖျီၪထၪ့ လၧအမၩ၀့ၫလၧယွၩအဖၧၩ့တၭ, ဂဲၫ၀့ၫလၧဆၧဖၩ့အအီၪနီၪလီၫ” (ယီဟၫ့ ၃း၁၈-၂၁, ထိၪဎီၩ့လၧ ယီဟၫ့ ၁း၁၀).

`ဘၪမွဲနီၪၦခမျၧးဘၪဂဲၫလၧဆၧစ့ၩရၫ့အဖၧၩ့လဲၪ. ယီဟၫ့ ၃း၁၈, ၃၆; ယီဟၫ့ ၅း၂၄, ၃၈; ယီဟၫ့ ၈း၂၄; ယီဟၫ့ ၁၂း၄၇.`

ဆၧလထိးဆၧၫ့ဘၪယ့ၫရှူၬဎရံၬ, မွဲဂၪ့ခိၪအဆၧဖၩ့နီၪ. ဒုၭကဲၪထၪ့ဖၧၩ့၁ၭ ၀ဲထၪ့အ၁ၭလၧဆၧ၁ၭဂံၩ့ဂၩ့ဆၧ လၧမုၪခီၩလဲးအဆၧကျဲၩ့ဖစီၩ့အဖၧၩ့လီၫ. ဆၧနီၪ ဒုၭလၩ့ၦၡၩအီၪလၧဆၧဖၩ့ထဲၩ့ထဲၩ့၀့ၫလၧ ဆၧခံၭအဖၧၩ့နီၪလီၫ.

နးအံၫဒိၭန့ဘၪဆၧဖၩ့လၧအမိ၁့ၪယၫဘၪ၁ံၪ့လထံၭလၧအအီၪလၧ ကျိၭအ၁ၭကျၩနီၪအဂဲးလီၫ. မုၪခီၩလဲး၀့ၫဒၪ ကျဲၩ့ဖစီၩ့န့အ၀့ၫဆၧဖၩ့လၧအ၀့ၫ၁့ၪ ယၫ၀့ၫနီၪ ဒုၭကဲၪထၪ့ဆၧအၪ့စၪ့လၧဆၧခံၭအဖၧၩ့နီၪလီၫ. အ၀့ၫ (နးအံၫ) မၩခွါ ယွၩအဆၧချဲၩ့ (အလူ) လၧယွၩအဆၧအဲၪနီၪ မိမၩဂၭဂီၩ့ခွံၬအ၀့ၫနၫ့ဆါအဆၧတဲၩ့ ဆၧအ့ၬနီၪလီၫ. အ၀့ၫ (နးအံၫ) အီၪဒိၭနဲၩ့လၩ့ထဲၩ့ဒၪလၧနၫ့ဆါအဆၧဆီၫ့မီၪ့ဒၪ ၀့ၫနီၪလီၫ. ဂူနီၪအၪ့ဆၧအ၁ၪနီၪလၧအ၀့ၫအမ့ၬယၫ ဒဲအီၪ၀့ၫလၧဆၧလူ၁့ၪချဲၩ့ ၁့ၪနီၪလီၫ. ဘၪလဘၪဂူလီၩနီၪမိမွဲ၁့ၪ, အ့ၪမွဲယမၩန့အၪ့၁ံၪ့အ၁ၪနီၪ, ယမိလၩ့ဂၭ လၧကဆါယွၩလီၫ. အ၀့ၫဘၪထိးအၪ့လီၫ၀့ၫ, အ၀့ၫ၀ဲၫ့ဒိၭချိၫ့ဆၧဖၩ့ဒဲကၠၪခွံၬ အ၁ၭနီၪလီၫ. ဒဲအ၀့ၫအ၀ၩ (စအၫဒၫ့) ဆ့ရွံန့ဒၪဖၧၩ့၁ၭအဖျီၩ့နီၪလီၫ.

`ဖီ မၭ၁ုၫ ၄း၁-၄. ကဆါဎရံၬအဆၧ၁ီၪ့လိၪနဲၪဂၧၩ့ဆၧဆၧၫ့ယၫ ဆၧကျဲၩ့ဖစီၩ့လၧမံၩ့လၬကျၩ့ လၧ၁နိၫမွဲဆၧနီၪ လၧအမၩနၧၩ့ခွံၬမုၪခီၩလဲး အဆၧအၪ့လွ့ၫနီၪလဲၪ.`

ဎရံၬဘၪဆၧကျဲၩ့ဖစီၩ့အ၀့ၫလမံၩ့ဎး ဘဲၫစအၫဒၫ့ဒဲနးအံၫ၁ံၪဘၪဒၪဆၧၫ့ ယၫအ၁ိၭနီၪ, လၧထီစွံထး (ဆၧလးလံၩ), ဒဲဘဲၫနီၪအ၁ိၭ ၦအံၫစရ့လၭ၁ံၪဘၪဒၪဆၧၫ့ယၫ၀့ၫလၧကၪဒ့ၭဘန့အၫဆ့နီၪလီၫ. မုၪခီၩလဲးချဲၩ့ထၪ့ဆၧလၧ ဘၪမွဲနီၪဆၧအဲၪ၁ၭဘီၩ့ကဆါယွၩနီၪ ဘၪခွံၬၡိၬထးအဖိၪခွၫနီၪလၧမံၩ့လၬကျၩအ၁ၫ့ လံဆံၫဒဲဘၪအီၪ၀ံအဆၪဘဲၫနီၪလဲၪ. ယ့ၫရှူၬအဆၧထိး၁ၭလၧယွၩအဖိၪခွၫ အဂး, အ၀့ၫမၩန့လိးဒဲဒုၭကဲၪထၪ့၀့ၫလၧကိၪန့လါနၫ့ဂ့ၩ မၩ၀့ၫဘဲၫနီၪအ့ၬ, အ့ၪမွဲလခီၫ အ၀့ၫစံၭဆၧၫ့ထဲၩ့၀့ၫလၧ ကဆါယွၩအလူအထၫနီၪလီၫ. အ၀့ၫထိၪဎၩ့ ဆၧလၧမူၭခိၪအဆၫ့ (ူနလနူ) ဂ့ၩနဲၪ့ဂၪ့ခိၪအဒီၩ့အထ့ၬလဖၪဒံၭနီၪလီၫ. အ့ၪမိမၩ ၀့ၫဘဲၫၦဂၪ့ခိၪဖိၪ၁ံၪအဆၧဆီၫ့မီၪ့လဖၪ, ထီးဒၪလ့ၬၦဆူနဲၩဆၧဖိၪလဖၪအ၁ိၭနီၪ မိယီၫ၀့ၫဖိၭဘိၭလဲၪလါနၫ့ဂ့ၩမၩ၀့ၫဘဲၫနီၪအ့ၬ.