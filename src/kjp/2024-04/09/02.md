---
title:  ဆၧမၧၫ့အီၪ၀့ၫလၧအဖၧၩ့
date:   24/11/2024
---

လၧ ယီဟၫ့ ၁း၁ အဖၧၩ့နီၪ, စယီဟၫ့လီၩ၀့ၫဒၪပျၩ့ပျၩ့လ့ၬ လၧယ့ၫရှူၬ မွဲယွၩ, ဆၧဆံၫ့ဆၧဎံၪအဖိၪခွၫနီၪလီၫ. လၧဆၧနီၪအကၠီၩ့, လၧ ယီဟၫ့ ၁း၄ အဖၧၩ့နီၪ စံၭ၀့ၫဒၪ- “ဆၧမၧၫ့အီၪ၀့ၫလၧအဖၧၩ့နီၪ, ဒဲဆၧမၧၫ့နီၪ မွဲၦၡၩအဆၧ ဖၩ့လီၫ”- ဆၧမၧၫ့လၧစံၭ၀့ၫဒၪထီးယီၩမွဲဆၧဆံၫ့ဆၧဎံၪ, လဒိၭနဲၩ့ဘၪအ၁ၭလၧ ဆၧနးမံၩ့ အီၪမၧၫ့ဒၪ၀့ၫလၧနၫ့ဆါအဖၧၩ့လီၫ. မွဲလၧဆၧမၧၫ့လၧနၫ့ဆါဒၪ၀့ၫ နီၪတၭ, အ၀့ၫဖ့ၪလၫ့ခွံၬအ၁ၭမၧၫ့န့ဒဲမၩန့ထဲၩ့ဒီၭ၀့ၫဒၪန့နီၪလီၫ (ယီဟၫ့ ၁၀း၁၇). ဒဲဖ့ၪလၫ့ဆၧမၧၫ့နီၪ လၧၦလၧအမိဖ့ၪလၫ့၀့ၫနီၪန့ဆ့လီၫ (ယီဟၫ့ ၅း၂၁; ထိၪဎီၩ့လၧ ယီဟၫ့ ၁၄း၁၉).

ဆၧချဲၩ့ဖျိၪ (term) ဆၧမၧၫ့ (zoe) ယီၩ ပဒၪဘၪလံၬယီဟၫ့အဖၧၩ့ ၃၆ ဘျၩ့, ဒဲဘၪဆၧကွ့ၭလၧလံၬအုၩ့လၩ့အ၁ၫ့ဖၧၩ ၂၅% နီၪလီၫ. လၧ ယီဟၫ့ ၁း၄, ၅ အဖၧၩ့နီၪ, စံၭ၀့ၫလၧ ဆၧမၧၫ့အ၀ံခၪ့ထံၭလၧဂၪ့ခိၪယီၩလကၭဒံၭဘၪ, ဆၧချဲၩ့ နီၪဆုးကျိၭဘၪထွ့ၫ၀့ၫဒၪလၧဆၧထိးထဲၩ့တၩ့ထဲၩ့ဆ့နီၪလီၫ. စယီဟၫ့အဆၧကွ့ၭ ထၧၫ့ဘံၪ့ယၫယီၩ, မွဲဆၧထုၭဖျီၪထၪ့ဒၪ၁ၭမၧၫ့အဆိၩအကၠၪ, မွဲဆၧထိးထဲၩ့ တၩ့ထဲၩ့အဆၧစံၭ၀ဲၩနီၪလီၫ (ဖီ ယီဟၫ့ ၃း၁၅, ၁၆, ၃၆; ယီဟၫ့ ၄း၁၄, ၃၆; ယီဟၫ့ ၆း၃၇, ၄၀, ၄၇, ၅၄, ၆၈; ယီဟၫ့ ၁၀း၂၇, ၂၈). မွဲဆၧဘဲၫနီၪအ၁ိၭ, ၦလၧအဖ့ၪလၫ့၀့ၫဆၧမၧၫ့ လၧဆၧတဲၩ့လၩ့ဆၧအထီလဂၩနီၪ မွဲၦလဂၩဎးလၧ အဂဲၫလၩ့ဆိၬန့ဆၧထိးထဲၩ့တၩ့ထဲၩ့, ၁ၭမၧၫ့အဆိၩအကၠၪ, လၧဂၪ့ခိၪလၧအလၩ့ မါထးယီၩအဂးနီၪလီၫ.

`ဘၪမွဲနီၪ ယ့ၫရှူၬဘၪဂဲၫလၩ့လၧဂၪ့ခိၪယီၩလဲၪ. ယီဟၫ့ ၁း၂၉; ယီဟၫ့ ၃း၁၆; ယီဟၫ့ ၆း၄၀; ယီဟၫ့ ၁၀း၁၀; ယီဟၫ့ ၁၂း၂၇.`

“ဘဲၫစမိစ့ၭဘီၩ့ထၪ့ဂူ လၧၡါမုနၧၫ့ဖၫအ၁ိၭနီၪ, ၦၡၩအဖိၪခွၫယီၩ, မိဘၪ ဘီၩ့ထၪ့အ၁ၭဘဲၫနီၪအ၁ိၭ, ဘဲၫ၁ိၭကယဲၦလၧအနဲၩထဲၩ့၀့ၫလဂၩလါလါနီၪ, မိန့ဘၪဆၧမၧၫ့လၩ့ဆိၩလၩ့ကၠၪလီၫ” (ယီဟၫ့ ၃း၁၄, ၁၅).

ဘဲၫဂူအဂၩ့ဘၪဆၧအီၪက့ၪဘီၩ့ထၪ့၀့ၫ လၧၦအံၫစရ့လၭဖိၪ၁ံၪလၧ ဂူအဲၪ့ ဘၪ၀့ၫလဖၪနီၪအဂးအ၁ိၭ, ယ့ၫရှူၬအီၪက့ၪထၪ့အ၁ၭလၧပလး, မွဲပဘၪဆၧမၩ လၩ့ထ့ၬပၧၩလၧဆၧဒဲၩဘၭဖၧၩ့အဂးနီၪလီၫ. အ၀့ၫမၩန့ (ထိး၀့ၫ) ဆၧဒဲၩဘၭ အလံၩ့အလဲၫလၧပလး ဘဲၫ၁ိၭပမိမၧၫ့ဘၪပ၀့ၫလၧအ၀့ၫအလးနီၪလီၫ.

ကဆါဎရံၬဆ့အဲၪဒိၭ၀့ၫလၧ ပမိဒိၭန့ဘၪဆၧမၧၫ့ဒဲဘဲၫပမိန့ဘၪအၪအၪ လ့ၬအဂးနီၪလီၫ (ယီ ၁၀း၁၀). ဘဲၫနီၪအ၁ိၭ, “ထီးဒၪၦလၧအထိးဆၧၫ့၀့ၫ, ဒဲနဲၩထဲၩ့အမံၩ့လဖၪနီၪ မွဲအဒုၭကဲၪထၪ့အ၀့ၫ၁ံၪလၧယွၩအဖိၪလီၫ. အ၀့ၫ၁ံၪ အီၪဖျဲၪ၀့ၫလၧဆၧ၁ွံၪအ့ၬ, လၧဆၧယၪအ၁ၭအ့ၬ, လၧၦၡၩအ၁ၭအ့ၬ, အ့ၪမွဲလၧ ယွၩလီၫ” (ယီဟၫ့ ၁း၁၂, ၁၃).

ဎရံၬဂဲၫလၩ့နဲၪဖျီၪပၧၩလၧအဖါနီၪလီၫ. အ့ၪမွဲ, “ၦလဒၪဘၪယွၩအခိး အတၩနးဆိၭနးဂၩတၭ, အဖိၪခွၫလဂၩဎး အီၪလၧဖါအ၁ၭနၫၡါအလီၩ့နီၪ, ဒုၭနဲၪဖျီၪထၪ့ယူၭအ၀့ၫယူၭ” (ယီဟၫ့ ၁း၁၈). ထီးပဒၪဘၪယ့ၫရှူၬအတခ့ၭဖ၀ၭ (အလၩ အဖၩ့) နီၪတၭ, ပဒၪဘၪဖါကဆါယွၩအတခ့ၭဖ၀ၭ (အလၩအဖၩ့) ၁့ၪဆ့နီၪလီၫ.

`ပဒိၭန့ဆၧမၩလိၪမွဲဆၧနီၪလဲၪ ဖါကဆါယွၩအတခ့ၭဖ၀ၭလၧယ့ၫရှူၬ အဆၧအီၪမၧၫ့အီၪဂဲၩအဖၧၩ့နီၪလဲၪ. ဘၪမွဲနီၪဆၧဒုၭနဲၪဖျီၪဆၧယီၩ ကဲၪဆၧ၁ၭထိၬအပရၧၫ့နီၪလဲၪ.`