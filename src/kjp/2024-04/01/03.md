---
title:  ဆၧနဲၪ့လၩ့လၭနံၫမံၩ့လမံၩ့လၧဂၫလလံၫအဖၧၩ့
date:   30/09/2024
---

ယ့ၫရှူၬအဆၧမၩလၩ့လၭ လၧအဆၧဖံၭဆၧမၩလးလၧဂၪ့ခိၪယီၩ ထၧၫ့ထီ ယၫအဖၧၩ့လဖၪနီၪ ဒုၭကဲၪထၪ့ၦၡၩခမျၧး၁ံၪဆူနဲၩအ၀့ၫနီၪလီၫ. စယီဟၫ့ ကွ့ၭနဲၪ့ထၬဆၧမၩလၩ့လၭ၁ံၪလဖၪနီၪ မွဲလၧၦဂူၫဂၩ၁ံၪမိနဲၩထဲၩ့အ၀့ၫအဂးဆ့ လီၫ.

`ဖီ ယီဟၫ့ ၄း၄၆-၅၄. ဘၪမွဲနီၪဆၧလီၩလၩ့လၬလၩ့ဆၧအဆၧမၩ ဘၪဆုးကျိၭထဲၩ့ဆၧလၧ ဆၧအီၪဎုၬအမူၭအဆၧလၩ့လၭနီၪလဲၪ.`

လၧဆၧနဲၪ့လၩ့လၭနံၫမံၩ့လမံၩ့ လၧယ့ၫရှူၬမၩ၀့ၫလၧဂၫလလံၫအဖၧၩ့နီၪ, စယီဟၫ့နဲၪစိၩထဲၩ့ဆၧလၩ့လၭအခၪ့ထံၭလမံၩ့နီၪ, လၧဆၧအီၪဎုၬအမူၭလၧ ကၫနၫနီၪလီၫ. စယီဟၫ့မိလီၩဆၧနီၪ, ဆၧနဲၪ့လၧယ့ၫရှူၬမၩ၀့ၫနီၪ မွဲဆၧအနဲၪ ဖျီၪလၩ့အ၁ၭလၧနမိ၁့ၪယၫဘၪအ၀့ၫလၧမပၫလဲၪနီၪလီၫ. ထီးနီၪလဖၧၫ့, စယီဟၫ့စံၭ၀့ၫဒီၭ, “ယ့ၫရှူၬဂဲၫထၪ့ခွံၬ လၧခးယုဒၫထီၩ့လၧဂၫလလံၫအဖၧၩ့နီၪ, မၩလၩ့လၭဒီၭဆၧလမံၩ့ယီၩ, မွဲနံၫမံၩ့လမံၩ့လီၫ” (ယီဟၫ့ ၄း၅၄).

အ၁ၫ့, လၧယ့ၫရှူၬအဆၧစံၭဆၧၫ့ထဲၩ့ ၦဒိၪလဂၩအဆၧအၪ့ယၫဆၧနီၪ ဖျီၪဘဲၫဆၧချဲၩ့အဆီၪ့အ၁ိၭလီၫ. လါနၫ့ဂ့ၩ, ၦဒိၪ၀့ၫဒၪနီၪ မၩဘျၪထဲၩ့အဖိၪအဆၧ ဆၫ လၧအ၀့ၫအဆၧနဲၩဘၪယ့ၫရှူၬအဖၧၩ့နီၪလီၫ. ယ့ၫရှူၬဒၪအ၀့ၫအ၁ၭဒဲဖ့ၪနဲၪ ဆၧအဂဲးလၩ့ထံးလၧနး၁ၭအဆၧဆၫနီၪ (ဘၪထွ့ၫလၧဆၧနဲၩ) အလယၧးဎၧၫ့ ၀့ၫဒိၪနဲၪအ၀့ၫအဖိၪခွၫအ၁ၭမၧၫ့ - အဆၧစူၭဆၧဆၫလၧအလၩ့၁ၭမဲၪနီၪဒံၭလီၫ. မၩအ၁ၭဘဲၫလၫ့၀ဲဒံၭဖျိၭထၪ့လၧမူၭခိၪအ၀ၩ့နီၪ, ၦဒိၪ၀့ၫဒၪနီၪ၁့ၪယၫလၩ့ထဲၩ့ အ၁ၭအဆၧဂဲးဆါဘၭဆါနီၪ အလုအဎွ့ၩအီၪ၀့ၫဖိၭဘိၭအဖိၪခွၫအ၁ၭမၧၫ့လ့ၬနီၪ လီၫ.

ဆၧအကၧၩ့ဒိၪလၧပဘၪ၁့ၪယၫလမံၩ့နီၪ န့ၫဆၧမၩလၩ့လၭလမံၩ့လီၫနီၪ ထုၭဖျီၪယ့ၫရှူၬမွဲမစဲအၫ၁့ၪအ့ၬ. ၦဂူၫဂၩဆ့မၩဆၧလၩ့လၭ၁့ၪဆ့လီၫ. ၦလနၩ့နၩ့နီၪ မွဲမီၪအတီၩလဖၪ, ဒဲလနၩ့နၩ့နီၪအဘျၪအီၪဆ့လီၫ. ဆၧမၩလၩ့လိလၩ့လၭဆၧနီၪ မွဲဒၪဆၧကဲၪထၪ့၁ၭလၧအဖျီးထၪ့ခွံၬန့ဆၧၫ (supernatural) လီၫ, မွဲဆၧထိး အ၁ၭလၧ ကဆါယွၩမိဘၪမၩ၀့ၫနီၪမွဲအ့ၬ. (မုၪခီၩလဲးဆ့မၩ “ဆၧလၩ့လၭ” ၁့ၪ၀့ၫဒၪလီၫ.)

ၦဒိၪထီးနီၪလဂၩနီၪ လၧဆၧအဲၪဒိၭနၭနၭလ့ၬအဖၧၩ့ ခွံၬလၩ့အ၁ၭလၧ ယ့ၫရှူၬအဆၧယၫ့၁ၭအလီၩ့, အၪ့ယၫဆၧလၧကဆါမိမၩဘျၪထဲၩ့အဖိၪခွၫနီၪ လီၫ. ယ့ၫရှူၬအဆၧစံၭဆၧၫ့ဆၧနီၪအီၪ၀့ၫလၩ့ထံးလီၫ. အ၀့ၫစံၭ၀့ၫဒၪ, “ထဲၩ့ကဒၪဘီၪ, နဖိၪခွၫမၧၫ့၀့ၫလီၫ” (ယီဟၫ့ ၄း၅၀). ယ့ၫရှူၬလီၩဆၧချဲၩ့လၧ “မၧၫ့၀့ၫလီၫ” နီၪ အခီၫပယီၫအီၪ၀့ၫလၧ ဆၧမိမၩအ၁ၭဒဲဆၧမၩအ၁ၭ၀့ၫနီၪလီၫ. ၦဒိၪ၀့ၫဒၪနီၪထဲၩ့စဲၪ့လၧဂံၪ့အဆိၫအချဲၫ့အ့ၬ, အ၀့ၫနဲၩယ့ၫရှူၬ, ထဲၩ့ထဲၩ့၀့ၫလၧ ခဲၫ့လနံၩနီၪ - ဒဲ၁့ၪယၪဘၪ၀့ၫလၧအဖိၪခွၫအဆၧဆၫနီၪဘျၪထဲၩ့၀့ၫလၧ အထီဘၪလၧယ့ၫရှူၬစံၭအ၀့ၫ “မၧၫ့၀့ၫလီၫ” အထီလၩ့ထံံးထီးနီၪလီၫ.

ဆၧနဲၩန့ဘၪယ့ၫရှူၬနီၪ မွဲဆၧအဂဲးအဖးအီၪလၧအစီၩ့အမၩ့ဖၭဒိၪလီၫ.

`အ့ၪမွဲပကြၨၭဒၪဘၪဆၧမၩလၩ့လၭဒၪလ့ၬနီၪ, ပမိဘၪ၁့ၪယၫ၀ဲၩ မွဲဆၧနီၪလဲၪ လၧဆၧနီၪအီၪဂဲၫလၧကဆါယွၩအအီၪနီၪလဲၪ.`