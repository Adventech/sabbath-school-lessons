---
title:  ဆၧနဲၪ့လဖၪလၧအနဲၪလၩ့ဖၧၩ့၁ၭ
date:   28/09/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၂း၁-၁၁; ယီဟၫ့ ၄း၄၆-၅၄; ယီဟၫ့ ၅း၁-၁၆; မၫကၧၭ ၃း၂၂, ၂၃; မၭ၁ုၫ ၁၂း၉-၁၄; ယီဟၫ့ ၅း၁၆-၄၇.

> <p>၁နိၫထီၫ့</p>
> “ဆၧလၩ့လၭလၧအဂူၫဂၩ လၧအလကွ့ၭဘၪအ၁ၭလၧလံၬယီၩ အဖၧၩ့, ယ့ၫရှူၬမၩ၀့ၫလၧအထံၩအဖျဲ၁ံၪအမ့ၬယၫအၪမံၩ့လီၫ. ဘဲၫ၁ိၭ န၁ံၪမိနဲၩလၧယ့ၫရှူၬမွဲဎရံၬ, ယွၩအဖိၪခွၫနီၪ, န၁ံၪနဲၩဆၧအကၠီၩ့တၭ, န၁ံၪမိန့ဘၪဆၧမၧၫ့ လၧယမံၩ့အဖၧၩ့နီၪ, ဆၧလဖၪယီၩဘၪဆၧကွ့ၭ အ၁ၭလီၫ” (ယီဟၫ့ ၂၀း၃၀, ၃၁).

ဘၪမွဲနီၪစယီဟၫ့ကွ့ၭဆၧ၁ၭထိၬအပရၧၫ့ယီၩနီၪလဲၪ. မွဲအ၀့ၫမိထုၭဖျီၪ လၩ့ဆၫ့ဒၪယ့ၫရှူၬအဆၧမၩလၩ့လိလၩ့လၭလဖၪလီၫဧၪ. မွဲအထုၭဖျီၪလၩ့ဆၫ့ ယ့ၫရှူၬအဆၧ၁ီၪ့ဆၧ၁ၫ့အလၩ့ထံးလမံၩ့မံၩ့ဧၪ. အ၀့ၫကွ့ၭလံၬယီၩ မွဲလၧဆၧနီၪ အဂးလဲၪ.

စယီဟၫ့အဆၧလီၩနၪ၁့ၪလီၩဖျီၪပျၩ့ဆၧနီၪ လၧ၁ၭမုဆံၫ့ဎံၪအဆၧထိၪဂု ထိၪဂဲၩဒဲအစီၩ့အမၩ့ဖၧၩ့လီၫ. အ၀့ၫစံၭလၧ ကဆါဎရံၬအဆၧအီၪမၧၫ့အီၪဂဲၩ အဂဲးနီၪ ပမိဘၪကွ့ၭနဲၪ့အီၪဒံၭအၪမၬလ့ၬ လါနၫ့ဂ့ၩ (ယီဟၫ့ ၂၁း၂၅), ဆၧမၩ အ၁ၭ၁ံၪလၧအ၀့ၫကွ့ၭထၬ၀့ၫလဖၪအဖၧၩ့ ဆၧချဲၩ့လၩ့ထံးလမံၩ့နီၪဘိၩ “ဘဲၫ၁ိၭ န၁ံၪမိနဲၩလၧယ့ၫရှူၬမွဲဎရံၬ, ယွၩအဖိၪခွၫနီၪ, န၁ံၪနဲၩဆၧအကၠီၩ့တၭ, န၁ံၪ မိန့ဘၪဆၧမၧၫ့လၧအမံၩ့အဖၧၩ့နီၪ, ဆၧလဖၪယီၩဘၪဆၧကွ့ၭအ၁ၭလီၫ” (ယီဟၫ့ ၂၀း၃၁).

လနွ့ၫယီၩ ပမိယိထၪ့ဆၧလၧစယီဟၫ့အဆၧကွ့ၭအဖၧၩ့ လၧယ့ၫရှူၬ အဆၧမၩလၩ့လၭလၧအ၁ၫ့အခၪ့ထံၭလနၩ့နီၪ - ဒုၭကဲၪထၪ့ထံၫနီၪလၧ စဘံၭ၁- အထံၫလၧဆၧအီၪဎုၬအမူၭနီၪ, ဒုၭအီၪဆီၪ့ထၪ့ထဲၩ့ၦလဂၩအဖိၪခွၫလၧအဘၪ ဆၧဆၫနီၪ, မၩဘျၪထဲၩ့ၦလဂၩလၧကမၫဘ၁့ၭစဒၫနီၪလဖၪလီၫ.

စယီဟၫ့ကိၭဆၧမၩလၩ့လၭလဖၪယီၩလၧ “ဆၧနဲၪ့၁ံၪ” နီၪလီၫ. မွဲဘဲၫဆၧအီၪက့ၪနဲၪ့ထၬဆၧလမံၩ့မံၩ့လၧဖၧၩ့၁ၭနဲၩ့ထံၭလဖၪနီၪအ့ၬ, မွဲ၀့ၫဒၪဆၧမၩလၩ့လိ လၩ့လၭလဖၪလၧ အဖ့ၪနဲၪဆၧမၩအ၁ၭတၡါလၧအကၧၩ့ဒိၪလဖၪနီၪ, ယ့ၫရှူၬမၩ ဘဲၫအမွဲမစဲအၫအ၁ိၭလီၫ. ဆၧထီးအလူၬလဖၪယီၩ, ပဒၪဘၪလၧဆၧအဒီၩ့ အထ့ၬလၧၦဒိၭန့ဘၪဆၧစံၭဆၧၫ့ထဲၩ့ဆၧလၧဆၧနဲၩအဖၧၩ့နီၪလီၫ. ဒဲအ၀့ၫ၁ံၪ အဆၧအဒီၩ့အထ့ၬနီၪ ကိၭန့ပၧၩလၧပကမၩဘၪဘဲၫအ၀့ၫ၁ံၪမၩ၀့ၫအ၁ိၭနီၪလီၫ.