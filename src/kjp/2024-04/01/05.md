---
title:  ၁ၭအနီၩ့လဖၪ
date:   02/10/2024
---

ဆၧနဲၪ့လဖၪ, ဆၧလၩ့ထီၫမံၫထီၫမၪလဖၪ, ဒဲဆၧလၩ့လၭလဖၪ လၧနၫ့ဆါဒၪ၀့ၫအဖၧၩ့လဖၪနီၪ, မွဲဆၧထိးအ၁ၭလၧကဆါယွၩအအီၪလမံၩ့မံၩ့နီၪ မွဲအ့ၬ. လါနၫ့ဂ့ၩအ့ၪမွဲအမွဲ၀့ၫလၧကဆါယွၩအအီၪနီၪတၭ, ပလထိးဆၧၫ့ဘၪ ပအီၪ၁့ၪအ့ၬၪမွဲဆၧလၩ့၁ၭမဲၪလီၫ.

`ဖီ ယီဟၫ့ ၅း၁၀-၁၆. ဆၧမၩလိၪမွဲနီၪလဖၪလၧ အဆိၬထၪ့ခွံၬဆၧ ၁ုၪ့နီၩ့၁ၭနီၩ့အလၩ့မဲၩလဖၪလၧ အမၩထံၬထၬဆၧဘိၪ့ဆၧဘၩခိၪနါလဖၪအ၁ၭဘၪထွ့ၫလၧယ့ၫရှူၬအဆၧမၩလၩ့လၭလဖၪနီၪလဲၪ.`

ထီးယ့ၫရှူၬနဲၪဖျီၪထၪ့အ၁ၭလၧ ၦလဂၩလၧအမၩဘျၪထဲၩ့၀့ၫအမ့ၬယၫနီၪ တၭ, ၦ၀့ၫဒၪနီၪလ့ၩလီၩဘၪၦယုဒၫဖိၪခိၪနါလဖၪလၧ ၦမၩဘျၪထဲၩ့အ၀့ၫနီၪ မွဲယ့ၫရှူၬလီၫ. ၦမိစံၭ၀့ၫလၧယွၩအခိးအတၩလီၫလါနၫ့ဂ့ၩ, ၦခိၪနါ၁ံၪလဖၪနီၪ “မၩအၧၩ့မၩနၭယ့ၫရှူၬ...အၪ့ဎူၫအၪ့ဎၬအ၀့ၫအၪနဲၪ့အလးဒံၭ, မွဲလၧအမၩဆၧနီၪ လဖၪ လၧမး၁ံၫအနံၩအကၠီၩ့နီၪလီၫ” (ယီဟၫ့ ၅း၁၆, ၁၇).

ဆၧမၩဘျၪထဲၩ့ဆၧဆၫနီၪ ၦထိးဆၧၫ့၀့ၫလၧဆၧမၩအ၁ၭကဲၪထၪ့ရှူၭ လထံၪဎးအဂးဒၪလီၫ. ၦလဂၩယီၩအဆၧဆၫနီၪ အီၪ၀ဲၩ၀့ၫလၧ ၃၈ နံၪ့ယူၭတၭ, မွဲဆၧကဲၪထၪ့ရှူၭဖိးထၪ့၁ၫ့လၧ မိဘၪဆိၬထၪ့အလးမံၫနီၪမွဲအ့ၬ. ဒဲ, ကဘၪ ဆိၬထၪ့အလးမံၫလၧမး၁ံၫအနံၩနီၪလိၫ၀့ၫဆ့ဧၪ. မွဲၦဆီၫ့မီၪ့၀့ၫလၧ ၦအီၪလၧ အစီၩ့အမၩ့လၧမူၭခိၪလၧဖါကဆါအအီၪလဂၩနီၪ မိ၁့ၪယၫ၀့ၫတၡါလၧ ဆၧမၩ ကြၨၭမၩ/လကြၨၭမၩလၧမး၁ံၫအနံၩနီၪလီၫ. အ့ၪမွဲယ့ၫရှူၬနီၪ မိဒုၭအၪ့ဎၬ၁့ၪယၫ လံၬဆံၫ့ဎံၪအဆၧ၁ီၪ့ဆၧ၁ၫ့အမွဲအတီၩလဖၪလၧ ဆၧအထူၫအရှူၫလၧ ၦၡၩ မၩကဲၪထၪ့န့၁ံၪလဖၪအဖၫ့ခိၪဒံၭနီၪလီၫ.

`ဆၧမၩအ၁ၭအဂူၫဂၩလၧ၁ီၪ့လိၬပၧၩ လၧၦအ၁ၭနီၩ့လၧနး၁ၭလဖၪ နီၪ မိကဲၪထၪ့အ၁ၭနီၪ မွဲဆၧနီၪလဲၪ. (ယီဟၫ့ ၉း၁-၁၆; မၫကၧၭ ၃း၂၂, ၂၃; မၭ၁ုၫ ၁၂း၉-၁၄).`

ၦခိၪနါ၁ံၪလဖၪနီၪ အမ့ၬဘျီၪ၀့ၫဘဲၫ၁့ၪလဲၪ. အနီၪမွဲလၧအ၀့ၫ၁ံၪနၫ့ဆါ ဒၪ၀့ၫအဆၧမၩဂၭဂီၩ့အ၁ၭ, ဒဲအ၀့ၫ၁ံၪအဆၧနဲၩဘၪမၪဆၧလၧမစဲအၫမိမၩ ဖီၩ့ဖျ့ၭအ၀့ၫ၁ံၪလၧ ၦရိမၫဖိၪ၁ံၪအဆၧပၧၩ့န့ဆီၪ့ဆၧအစူၪဖၧၩ့ဘိၩ့ယီၩ, ဒဲဆၧအဲၪ လၧဆၧဒိၭနဲၩကဆါယွၩလအီၪဘၪနီၪလီၫ. ဆၧ၁ံၪထီးလူၬလဖၪနီၪ ထုၭယဲၩ့ အ၀့ၫ၁ံၪလၧကဆါယွၩ, ဆၧမွဲဆၧတီၩလၧအအီၪလၧအ၀့ၫ၁ံၪအမ့ၬယၫထီးနီၪ လီၫ.

`ဖီ ယီဟၫ့ ၅း၃၈-၄၂. ယ့ၫရှူၬဖ့ၪကိၪ့ထုၪ့၁ုၪ့ထုၪ့၁ၭမွဲဆၧနီၪလဲၪ. ပဒိၭန့ဆၧမၩလိၪမွဲဆၧနီၪ လၧဆၧချဲၩ့လဖၪနီၪအဖၧၩ့လဲၪ. ဆၧလၧ အမၩဘံၭမၩဘျီၪပမ့ၬလၧ ပဒၪဆၧမွဲဆၧတီၩလ၁့ၪဘၪနီၪ, ပကြၨၭ၁့ၪယၫ လၩ့ထဲၩ့ဒဲမၩန့ဘၪထဲၩ့ မွဲဆၧနီၪလၧပဆၧအီၪမၧၫ့အီၪဂဲၩအဖၧၩ့နီၪလဲၪ.`