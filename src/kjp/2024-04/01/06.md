---
title:  ယ့ၫရှူၬအဆၧချဲၩ့မၩဂုးခၧၫ့ဆၧလဖၪ
date:   03/10/2024
---

ဆၧမၩလၩ့လၭလၧကမၫဘ၁့ၭစဒၫအနဲၩ့နီၪ မွဲဆၧထးဂ့ၩထီဘၪဂ့ၩထုၬလၧ စယီဟၫ့အဆၧလီၩဖျီၪထၪ့ယ့ၫရှူၬမွဲမပၫလဲၪနီၪလီၫ. စယီဟၫ့အဆၧကွ့ၭခွံၫ ဆၧၫ့နီၪ ထုၭဖျီၪထၪ့အဆၧမၩလၩ့လၭလဖၪ ဒဲအဆၧၫ့ (၄၀) နီၪထုၭဖျီၪလီၩၦလၧ အမၩဆၧလၩ့လၭလဂၩနီၪအဂဲးလီၫ.

`ဖီ ယီဟၫ့ ၅း၁၆-၁၈. ဘၪမွဲနီၪ ယ့ၫရှူၬဘၪၦမၩအၧၩ့မၩ၁ၫ့၀့ၫလၧ အဆၧဂဲၩဆၧ၀ၭလၧမး၁ံၫနံၩအဂးနီၪလဲၪ.`

ယီဟၫ့ ၅း၁၈ နီၪ မိကဲၪထၪ့ဆၧမၩထံၬထၬ၁့ၪမွဲလၧအစံၭ၀့ၫလၧ ယ့ၫရှူၬ လၨၪခၫ့ဖၬမး၁ံၫအနံၩနီၪလီၫ. လါနၫ့ဂ့ၩ, ယိထံၫဆၭလၧ ယီဟၫ့ ၅း၁၆-၁၈ နီၪ ယ့ၫရှူၬလီၩအ၀့ၫအ “ဆၧမၩ” လၧမး၁ံၫအနံၩနီၪ မွဲဆၧဘၪထွ့ၫဘၪဎၩ့လၧ အဖါကဆါနီၪလီၫ. ကဆါယွၩအီၪပထုၬအဆၧယိထွ့ၫခွါထွ့ၫဂၪ့ခိၪယီၩ ဒဲမူၭ၀ၩ့ဒီၪ့ယီၩ လၧမး၁ံၫအနံၩနီၪအ့ၬ. မွဲလၧဆၧအနီၪတၭ, ယ့ၫရှူၬအဆၧဂဲၩဆၧ၀ၭလၧမး၁ံၫအနံၩနီၪ မွဲအဆၧလီၩဖျီၪထၪ့အ၁ၭလၧကဆါယွၩလမံၩ့ဆ့နီၪလီၫ. ဆၧဘိၪ့ဆၧဘၩခိၪနါထီးနီၪလဖၪ မၩအၧၩ့မၩနၭအ၀့ၫမွဲလၧ ဆၧလၨၪခၫ့ဖၬ မး၁ံၫအနံၩဒဲလၧဆၧမၩန့ၫဎီၩ့အ၁ၭလၧ ကဆါယွၩအဖၫ့ခိၪနီၪလီၫ.

`ဖီ ယီဟၫ့ ၅း၁၉-၄၇. ယ့ၫရှူၬလီၩမွဲဆၧနီၪလဲၪလၧ အမိဒုၭ၁့ၪယၫ ၦခိၪနါလဖၪလၧ အနၫ့ဆါမွဲမပၫလဲၪနီၪလဲၪ, လၧဆၧနဲၪ့ဂုးခၧၫ့လၧ အ၀့ၫမၩ၀့ၫလဖၪနီၪလဲၪ.`

ယ့ၫရှူၬအီၪက့ၪပဒၩ့ထၬအ့ၪအဆၧဂဲၩဆၧ၀ၭနီၪ အီၪ၀့ၫ၁ၧၫ့ဆၫ့လီၫ. လၧၫ့ နီၪ, အ၀့ၫလီၩဖျီၪထၪ့အဆၧဘၪထွ့ၫလိၬ၁ၭလၧဖါကဆါယွၩ (ယီဟၫ့ ၅း၁၉-၃၀). ယ့ၫရှူၬဖ့ၪနဲၪအ၀့ၫဒဲဖါကဆါအဆၧမၩဘၪလၩ့ဎိၭလိၬ၁ၭ, မွဲဆၧအစီၩ့ အမၩအီၪလၧ မိစ့ၩရၫ့တီၩဆၧဒဲမိဒုၭဂဲထုၪ့ထဲၩ့ၦအ၁ံၫ, ဆၧနံၫမံၩ့လူၬနီၪလီၫ (ယီဟၫ့ ၅း၂၅-၃၀).

နံၫထံၪလထံၪ, ယ့ၫရှူၬကိၭန့ “ဆၧထိးအ၁ၭ” လံမံၩ့လၧအဆၧအီၪပဒၩ့ ထၬအ့ၪဆၧအဂး - ၦဘၧၩ့လၩ့စယီဟၫ့ (ယီဟၫ့ ၅း၃၁-၃၅), ဆၧလၩ့လၭလၧ ယ့ၫရှူၬမၩလဖၪ (ယီဟၫ့ ၅း၃၆), ဖါကဆါယွၩ (ယီဟၫ့ ၅း၃၇, ၃၈), ဒဲလံၬဆံၫ့ဎံၪအဆၧကွ့ၭလဖၪ (ယီဟၫ့ ၅း၃၉) နီၪလီၫ.

လၧခဲၫ့ထုၬ, လၧ ယီဟၫ့ ၅း၄၀-၄၇ အဖၧၩ့နီၪ, ယ့ၫရှူၬအီၪက့ၪၦစံၭဆီၪ့န့ ဆၧအ၀့ၫလဖၪ (accusers) လၧအ၀့ၫ၁ံၪနၫ့ဆါဒၪ၀့ၫအဆၧစ့ၩရၫ့လၩ့အ၁ၭ, ခၫ့ဖျီၫ့လၧနဲၪဖျီၪထၪ့အ၀့ၫအဆၧဖံၭဆၧမၩဒဲအ၀့ၫ၁ံၪအၪ့ဎၬလၩ့ဒၪအ၀့ၫ၁ံၪ အခံးအဂးလဖၪနီၪလီၫ. ယ့ၫရှူၬစံၭဆၧစ့ၩရၫ့လၧအ၀့ၫ၁ံၪအဂးနီၪ မိဂဲၫ၀့ၫဒၪလၧ စမိစ့ၭအအီၪ (ယီဟၫ့ ၅း၄၅-၄၇), မွဲၦလၧအ၀့ၫ၁ံၪအီၪက့ၪဆၧယိလါလဂၩ အအီၪနီၪလီၫ.

`မွဲလၧဆၧ၁ီၪ့ဆၧ၁ၫ့အမွဲအတီၩအဖၧၩ့ဒၪလ့ၬနီၪ, ပဘၪထုၪ့၁ုၪ့ ထုၪ့၁ၭလၧပလမိလၩ့ဘၪလၧခုၩ (ထောင်ချောက်) လၧဆၧဆူဆၧနဲၩ ယွၩအဖၧၩ့လဂ့ၩနီၪဘဲၫ၁့ၪလဲၪ, ဒဲလၧပလဖ့ၪလၫ့ဘၪပ၁ၭလၧဎရံၬ အအီၪလၧၫ့လၧၫ့ဎွ့ၩဎွ့ၩဘၪနီၪလဲၪ. အၪ့နၩ့လၩ့နဆၧစံၭဆၧၫ့နီၪလါဆံၭ.`