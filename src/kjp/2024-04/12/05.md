---
title:  ဆၧ၁ွၪခိၪဆၧလအီၪဘၪနးမံၩ့
date:   18/12/2024
---

`ဖီထဲၩ့ ယီဟၫ့ ၂၀း၁-၇. ဆၧလၧအကွ့ၭဖျီၪထၪ့အ၁ၭလၧ လံၬဆံၫ့ဎံၪအဆၧၫ့လဖၪအဖၧၩ့ယီၩ လၧပဂးဆၧအရ့ၩဒိၪဘဲၫ၁့ၪလဲၪ.`

ယ့ၫရှူၬဒုၭစဲၪ့ထၪ့ခွံၬအ၁ၭနီၪ မွဲအ၁ၪၭမုနံၩလဂၪလၩ့ခီၫနီၪဂီၩ့ ဂဲထုၪ့မၧၫ့ထၪ့ ထဲၩ့လၧအတုၬနံၩမုလဂီၩနၪခုၬနီၪလီၫ. လၧအ၀့ၫၦၡၩကဘၧၩ့လၩ့အထီနီၪ လၩ့ဘူၭယူၭမး၁ံၫဆံၫ့ဎံၪနံၩယူၭအကၠီၩ့နီၪလီၫ (ယီဟၫ့ ၁၉း၄၂). ၦၡၩဘၪဘၧၩ့ လၩ့အ၀့ၫလၧအ၁ွၪခိၪချဲၫ့ချဲၫ့လ့ၬ, မွဲလၧမး၁ံၫနံၩဘူၭထၪ့အကၠီၩ့နီၪလီၫ. အထံၩ အဖျဲလဖၪအဲၪအ၀့ၫဒၪလါနၫ့ဂ့ၩလၧမး၁ံၫနံၩနီၪ အ၀့ၫ၁ံၪလ့ၩလၧယ့ၫရှူၬအစွၪအီၪအ့ၬ...ထိၪယိလၧ (မၭကၧၭ ၁၆း၁; လုကၭ ၂၃း၅၆). မး၁ံၫနံၩဖီၩ့ခွံၬတၭ, ၦမုၪအၪဂၩမၩန့ထဲၩ့ဆၧနၧၫ့မၧၫ့နၧၫ့ကၠၪလဖၪဂီၩ့ လ့ၩစိၩလၧဆၧ၁ွၪခိၪလၧအ၀့ၫ၁ံၪအီၪက့ၪလၩ့ထၬယ့ၫရှူၬအစွၪအလးနီၪလီၫ. ဆၧနီၪမွဲအတုၬနံၩလဂီၩခီၫနီၪလီၫ. လါနၫ့ဂ့ၩအ၀့ၫ၁ံၪဒၪဘၪဆၧလၩ့ဆၫ့လမံၩ့ ဆၧ၁ွၪခိၪယီၩ ၀ဲထၪ့အ၁ၭဂီၩ့ ယ့ၫရှူၬ အမိၡါဆ့အီၪလၧၩ့ဆ့အ့ၬ. ဆၧ၁ွၪခိၪဖၧၩ့ဆၧအီၪနးမံၩ့လၧၩ့အ့ၬ.

လၧအတုၬနံၩဂီၩဂီၩနီၪ နးမၫရံၫမၭဂဒၫလံနံၫယီၩ လ့ၩဎုၬဆၧလၧၦမုၪလဖၪ အကျၩဆ့နီၪလီၫ. ထီးအ၀့ၫလဒၪလၧၩ့ဘၪယ့ၫရှူၬအ၁ံၫစွၪတၭ, အ၀့ၫထဲၩ့စဲၪ့ထဲၩ့ လၧစပံတၧၫ့ဒဲစယီဟၫ့အီၪဂီၩ့ လီၩထဲၩ့ဆၧဂဲးလဖၪနီၪလီၫ. ၦၡၩနံၫဂၩဆ့, လ့ၩစဲၪစိၩလၧဆၧ၁ွၪခိၪဒဲစယီဟၫ့လ့ၩထီၩ့အဂုခိၪတၭ ယိလၩ့ထဲၩ့ဆၧ၁ွၪခိၪ (လိးဖၧၩ့) ဒဲဒၪထဲၩ့ပ၀ၫလၧအဘဲၩ့ထၭယ့ၫရှူၬအ၁ံၫစွၪအီၪလၩ့ထးလၧ အ၀့ၫ၁ံၪအီၪက့ၪလၩ့ ထၭယ့ၫရှူၬအလးနီၪအကၠီၩ့တၭ, အ၀့ၫလ့ၩနုၬလၩ့ထဲၩ့လၧဆၧ၁ွၪခိၪအဖၧၩ့နီၪအ့ၬ.

စပံတၧၫလ့ၩနုၬလၩ့ဒဲဒၪထဲၩ့ဒၪပ၀ၫလၧအဘဲၩ့ထၭယ့ၫရှူၬအီၪလၩ့ထးနီၪ လီၫ. ဒဲပ၀ၫလၧအဘီၪ့ထၪ့အခိၪဎွံၪ အီၪစီၪ့ဎးလၧဆၧဘွၩနီၪအ့ၬ. အီၪထူၫထၪ့ အ၁ၭလၧအလးလစီၪ့ဒၪလီၫ.

`ဖီထဲၩ့ ယီဟၫ့ ၂၀း၈-၁၀. ပ၀ၫလၧအဘီၪ့ထၪ့အခိၪဎွံၪထူၫထၪ့ အ၁ၭယီၩ အခီၫပယီၫမွဲဘဲၫ၁့ၪလဲၪ.`

ထီးစပံတၧၫလ့ၩနုၫလၧဆၧ၁ွၪခိၪနီၪတၭ, စယီဟၫ့လ့ၩဖိၬဆ့ဒဲ ယီဟၫ့ ၂၀း၈ ဖၧၩ့စံၭ၀့ၫဒၪ အ၀့ၫလ့ၩနုၬလၩ့ဒဲဒၪ၀့ၫဒၪဒဲဆူနဲၩ၀့ၫဒၪနီၪလီၫ. ထီးစယီဟၫ့ဒၪ ဆၧဘွၩအီၪအလးလစီၪ့ ပ၀ၫလၧအဘီၪ့ထၪ့အခိၪဎွံၪအီၪထူၫထၪ့အ၁ၭလစီၪ့ ယီၩဂီၩ မွဲဘၪနီၪအ၀့ၫဆူနဲၪ၀့ၫဒၪ “ယ့ၫရှူၬဂဲထုၪ့မၧၫ့ထၪ့ယွၩ” နီၪလဲၪ.

ဘဲၫပကစံၭဆၧၫ့ဆၧချဲၩ့ယီၩအဂး ပကဘၪဆီၫ့မီၪ့ယိထဲၩ့ဆၧ၁ွၪခိၪလိးပၪယီၩ ဘၪဆၧချဲးခွံၬ၀့ၫဒဲ၀ဲထၪ့အ၁ၭဘဲၫ၁့ၪလဲၪ. မွဲ၁့ၪလၧ ၦလၧအအၪ့ဂူၫထဲၩ့ဆၧ၁ွၪခိၪလဖၪအကၠီၩ့နီၪဧၪ. ဆၧနီၪမွဲဆ့အ့ၬ . . . အခၪ့ထံၭလမံၩ့ မၭ၁ုၫစံၭ၀့ၫဒၪ ၦရိမၫ၁ုၭခိၪ၁ံၪခိၭထဲၩ့ဆၧ၁ွၪခိၪ (မၭ၁ုၫ ၂၇း၆၂-၆၆) အကၠီၩ့ ဆၧဘျၪလဖၪအၪ့ဂူၫ ၀ဲထၪ့ မွဲကန့အ့ၬ. နံၫမံၩ့လမံၩ့ ၦအၪ့ဂူၫအၪ့ဘျၪထဲၩ့ဆၧ၁ွၪခိၪလဖၪ မၩန့ဒၪဆၧလုဒိၪဎွ့ၩဒိၪလဖၪလီၫ. မွဲမၩန့ၦၡၩအ၁ံၫစွၪနီၪအ့ၬ. ၁ၧၫ့မံၩ့လမံၩ့နီၪ ၦအၪ့ဘျၪဆၧလဖၪ မၩဆၧချဲၫ့ချဲၫ့အကၠီၩ့ မွဲကထူၫထၪ့ထဲၩ့ပ၀ၫယီၩအ့ၬ. ဆၧနီၪကၠီၩ့ ထီးစယီဟၫ့ဒၪထဲၩ့ပ၀ၫလၧအဘီၪ့ထၪ့အခိၪဎွံၪ အီၪထူၫထၪ့ထၭအ၁ၭလၧဆၧလးလစီၪ့နီၪအကၠီၩ့တၭ, အ၀့ၫဆူနဲၩ၀့ၫဒၪယ့ၫရှူၬဂဲထုၪ့မၧၫ့ထၪ့ထဲၩ့လၧ ဆၧ၁ံၫ အဖၧၩ့ယူၭနီၪလီၫ.