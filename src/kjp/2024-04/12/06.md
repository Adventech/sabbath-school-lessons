---
title:  ယ့ၫရှူၬဒဲနးမၫရံၫ
date:   19/12/2024
---

`ဖီထဲၩ့ ယီဟၫ့ ၂၀း၁၁-၁၃. ဆၧကဲၪထၪ့ဆၧလးယီၩအဖၧၩ့ နးမၫရံၫမၭဂဒၫလံနံၫယီၩ လနၪ၁့ၪထဲၩ့ဘၪဆၧ၁ွၪခိၪဖၧၩ့ ဆၧလအီၪ လၧၩ့ဘၪနးမံၩ့အဂဲးနီၪလဲၪ.`

ချုၭဆၧဂဲးယီၩလထီၩ့ဒံၭဘၪ အ၀့ၫထဲၩ့လီၩထဲၩ့စပံတၧၫဒဲစယီဟၫ့လၧဆၧ ၁ွၪခိၪဆၧလအီၪလၧၩ့ဘၪနးမံၩ့အဂဲးနီၪလီၫ (ယီဟၫ့ ၂၀း၂). အ၀့ၫ၁ံၪလ့ၩစဲၪ ထီၩ့လၧဆၧ၁ွၪခိၪဂီၩ့ အ၀့ၫ၁ံၪဂဲၫထဲၩ့ထဲၩ့လါနၫ့ဂ့ၩ နးမၫရံၫထဲၩ့ခ့ၭထၪ့ထဲၩ့ဂီၩ့ ဂၪ့ဆ့ၭယၧၩ့ဆ့ၭလၧဆၧအနဲၩ့အဎီၩ့နီၪလီၫ. အ၀့ၫယိလၩ့ထဲၩ့လၧဆၧ၁ွၪခိၪ အဖၧၩ့တၭ, ဒၪထဲၩ့ဆၧလၧ ဆၧထီၫမံၫထီၫမၪအဖၧၩ့နီၪလီၫ.

အ၀့ၫဒၪထဲၩ့ၦၡၩ၁ိၭထၭဆၧဘွၩနံၫဂၩဆၧၫ့နၩ့အီၪလၧဆၧ၁ွၪခိၪအဖၧၩ့ လၧယ့ၫရှူၬအစွၪဘၪဆၧအီၪက့ၪထၭအလးနီၪလီၫ. အ၀့ၫ၁ံၪအၪ့စၪ့ထဲၩ့နးမၫရံၫ “ၦမုၪဧ့, နဂၪ့နီၪမွဲအဘၪဆၧနီၪလဲၪ” (ယီဟၫ့ ၂၀း၁၃). အ၀့ၫဆီၫ့မီၪ့ထဲၩ့ အ၀့ၫ၁ံၪမၩန့ထဲၩ့ဎရံၬအစွၪဒဲအီၪက့ၪထဲၩ့၀့ၫအလးခီၫခီၫလဲၪနီၪ လ၁့ၪယၫဘၪ ၀့ၫအကၠီၩ့နီၪလီၫ.

`ဖီထဲၩ့ ယီဟၫ့ ၂၀း၁၄-၁၈. နးမၫရံၫအဂး ဆၧအၪ့လဲၩ့ထၪ့အ၁ၭ ထီးအလူၬလဖၪနီၪ မွဲဆၧနီၪလဖၪလဲၪ.`

လၧမ့ၬထံၫမ့ၬနီၫအကျၩ နးမၫရံၫခ့ၭထဲၩ့အလးခဲၫ့ဒဲဒၪထဲၩ့ၦၡၩဆၧၫ့ထုၪ့ အီၪလဂၩနီၪလီၫ. ၦအနီၪအၪ့စၪ့ထဲၩ့အ၀့ၫ “ၦမုၪဧ့, နဂၪ့နီၪမွဲဘၪဆၧနီၪလဲၪ. မွဲနအၪ့ဎၬပလၫလဂၩလဲၪ” (ယီဟၫ့ ၂၀း၁၅). ၦမုၪယီၩဆီၫ့မီၪ့ထဲၩ့ယ့ၫရှူၬလၧ ၦခိၭထဲၩ့ကျိၭအကၠီၩ့တၭ, အၪ့ကံၩ့အၪ့ယၫထဲၩ့အ၀့ၫဘဲၫကအၪ့ဎၬထဲၩ့ယ့ၫရှူၬအစွၪ နီၪလီၫ.

ယ့ၫရှူၬစံၭ၀့ၫဒၪ “နးမၫရံၫဧ့” တၭနးမၫရံၫထီးန့ကဆါအလူဘၪအကၠီၩ့ လၧဆၧထီၫမံၪထီၫမၪအဖၧၩ့ အ၀့ၫဆူနဲၩထဲၩ့ယ့ၫရှူၬဂဲထုၪ့မၫ့ထၪ့ထဲၩ့ယူၭနီၪလီၫ. ယ့ၫရှူၬစံၭအ၀့ၫထိၭဘၪယၧၩလဂ့ၩ, ယကဘၪထဲၩ့လၧဖါအအီၪဒံၭ, ၦမုၪယီၩ အမူၩဒၩနီၪ ကဘၪထဲၩ့လီၩထဲၩ့အ့ၪအထံၩအဖျဲ၁ံၪအအီၪတၭ စံၭအ၀့ၫ၁ံၪ “လၧယထဲၩ့ထၪ့လၧယဖါဒဲလၧန၁ံၪအဖါအအီၪ လၧယယွၩဒဲန၁ံၪအယွၩအအီၪနီၪဆံၭ” (ယီဟၫ့ ၂၀း၁၇). နးမၫရံၫမၩလၧၫ့ဎွ့ၩထဲၩ့အဆၧမၩ, လ့ၩလီၩထဲၩ့အ့ၪယ့ၫရှူၬအထံၩအဖျဲလဖၪ လၧအ၀့ၫဒၪထဲၩ့ဘၪကဆါအဂဲးအဖးထီးအလူၬနီၪလီၫ (ယီဟၫ့ ၂၀း၁၈).

`ဖီထဲၩ့ ၁ကီရံၫ့ ၁၅း၁၂-၂၀. ဘဲၫစပီလူၫလီၩ၀့ၫအ၁ိၭ, ဎရံၬဖိၪ အဆၧနဲၩဎရံၬယီၩဆၧအဂ့ၩမိအီၪဘဲၫ၁့ၪလဲၪ. အ့ၪမွဲယ့ၫရှူၬလဂဲထုၪ့ မၧၫ့ထၪ့ထဲၩ့ဘၪလၧဆၧ၁ံၫအဖၧၩ့ဘၪနီၪလီၫ.`