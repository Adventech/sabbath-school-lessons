---
title:  “ဆၧဂီၩ့ယူၭ”
date:   17/12/2024
---

လၧ ယီဟၫ့ ၁၉း၁၇-၂၂ ဖၧၩ့ ပဒၪဘၪစပဲလၭကွ့ၭလံၬလၧ ဂြံစၭ, ၦရိမၫ အလၨဒဲဟံဘြုၫအလၨ “ၦယုဒၫဖိၪ၁ံၪအစဎွၩၦနၭဇရ့ၭဖိၪယ့ၫရှူၬ” (ယီဟၫ့ ၁၉း၁၉). ဆၧဘိၪ့ဆၧဘၩအခိၪ၁ံၪအဲၪဒိၭအၪ့လဲၩထၪ့၀့ၫဒၪနီၪလီၫ. ဆၧယီၩမွဲ ဆၧထိးအ၁ၭလၧအလူလစဲၪ့ထၪ့ဘၪလါနၫ့ဂ့ၩ ဒုၭ၁့ၪယၫထဲၩ့ပၧၩယ့ၫရှူၬထၪ့ထုၪ့ စူၪယၫယီၩ မွဲဘဲၫ၁ိၭအ၀့ၫမၩန့ဆၧလးဆီၩ့ဆီဘဲၫစဎွၩအ၁ိၭနီၪလီၫ. လံၬဖၧၩ့ယီၩ စပဲလၭကွ့ၭဖျီၪထၪ့ယ့ၫရှူၬမွဲစဎွၩ, ၦယုဒၫဖိၪ၁ံၪအဆၧဎွၩဘၪဆၧဖျၩထၪ့လၧ ထုၪ့စူၪယၫ ဘဲၫဆၧဒဲၩဘၭဖိၪဂူၫဂၩအ၁ိၭနီၪလီၫ.

“ဆၧအစီၩ့အမၩ့အဎိၩနဲၪ့ စပဲလၭဒဲယုဒၫယီၩ အၪ့မၧၫ့လၩ့ဆၧဘဲၫယ့ၫရှူၬ ကဘၪဆၧဆိၬထၪ့ထီၫ ဘဲၫစဎွၩဘၪဆၧကွ့ၭ၀့ၫဒၪလၧယ့ၫရှူၬအထုၪ့စူၪယၫ အဖၫ့ခိၪနီၪလီၫ. ဆၧယီၩမွဲယွၩအဆၧမၩဘဲၫကဒုၭဂဲၩ၀ၭထၪ့ထဲၩ့ဆၧဆီၫ့မီၪ့ ဆီၫ့မၬလဖၪဒဲ ဘဲၫကအၪ့ဎၬထဲၩ့လံၬဆံၫ့ဎံၪအဂးနီၪလီၫ.” The Desire of Ages, p. 745.

`ဖီထဲၩ့ ယီဟၫ့ ၁၉း၂၅-၂၇. ယ့ၫရှူၬအမိကဲၪထၪ့ဘဲၫ၁့ၪလဲၪ, လၧထုၪ့စူၪယၫအနဲၩ့ထံၭနီၪလဲၪ.`

ၦလၧအဆၧၫ့ထုၪ့လၧထုၪ့စူၪယၫအခၪ့ထံၭအကျၩ, စယီဟၫ့, နးမၫရံၫ ဒဲၦဂူၫဂၩအီၪ၀့ၫဒၪအၪဂၩဆ့လီၫ. လၧနးမၫရံၫအဂးနီၪ အဖီၩ့ခွံၬအၪနံၪ့အိၩ စစံမအၧၫ့လီၩဆိၫ၀ဲၩ “နၭလဘံၪ့မိဆ့ၭဖျီၫ့န၁ၭဒၪန၀့ၫဆ့လီၫ” (လုကၭ ၂း၃၄-၃၅). ဆၧယီၩလၧစယိ၁ၭဒဲနးမၫရံၫအဂး မွဲဆၧလီၩဆိၫ၀ဲၩ၀့ၫဒၪနီၪလီၫ. အထီ အဘိၩ့ဘၭနီၪ ယ့ၫရှူၬဒၪထဲၩ့အမိဒဲစံၭ၀့ၫဒၪ “ၦမုၪဧ့, ယိခွါနဖိၪခွၫဘီၪ. ထီးနီၪ လဖၧၫ့စံၭအဖျဲလဂၩနီၪ, ယိခွါနမိဘီၪ” (ယီဟၫ့ ၁၉း၂၆, ၂၇).

`ဖီထဲၩ့ ယီဟၫ့ ၁၉း၂၈-၃၀. ယ့ၫရှူၬအဆၧချဲၩ့လၧခဲၫ့ထုၬဆၧဂီၩ့ယူၭ နီၪ အခီၫပယီၫမွဲဘဲၫ၁့ၪလဲၪ. “ဆၧဂီၩ့ယူၭ”.`

ဂြံစၭအလံၬဖၧၩ့ (teleo) ဂီၩ့ယူၭ, ထၪ့ဘၭယူၭ, လၧၫ့ဎွ့ၩယူၭ, ယီၩပဒၪဘၪ လၧ ယီဟၫ့ ၁၉း၂၈ အဖၧၩ့ “ဆၧထီးအလူၬဂီၩ့ယူၭ” ဒဲ “ဆၧဂီၩ့ယူၭ” လၧ ယီဟၫ့ ၁၉း၃၀ ဖၧၩ့ဆၧချဲၩ့နံၫမံၩ့ယီၩ မီၪ့ဎီၩ့လိၬအ၁ၭနီၪလီၫ. “ဆၧထီးအလူၬဂီၩ့၀့ၫယူၭ” ယီၩ မွဲဆ့အခီၫပယီၫလၧလံၬဆံၫ့ဎံၪလၧၫ့ထၪ့ဎွ့ၩထၪ့ယူၭ, အခီၫပယီၫမွဲဘဲၫနီၪ အ၁ိၭဆ့လီၫ. ကယဲလံၬဆံၫ့ဎံၪလီၩဖျီၪထၪ့ထၭ ဘၪဆဲၫ့လၧဎရံၬအဆၧထိး၁ံၪ အ၁ၭဒဲဂၪ့ခိၪအဆၧဖံၭဆၧမၩထီးအလူၬဂီၩ့၀့ၫယူၭ, လၧၫ့ထၪ့ဎွ့ၩထၪ့၀့ၫယူၭလီၫ.

ထီးယ့ၫရှူၬစံၭ၀့ၫဒၪ “ဆၧဂီၩ့ယူၭ” ယီၩ မွဲအလီၩဖျီၪထၪ့ထဲၩ့အ၀့ၫမၩထဲၩ့ ဆၧမၩလၧဖါအၪ့မၧၫ့လၩ့အ၀့ၫလဖၪယီၩ ဂီၩ့၀့ၫယူၭ, လၧၫ့ထၪ့ဎွ့ၩထၪ့ယူၭအကၠီၩ့ နီၪလီၫ.

`ထီးယ့ၫရှူၬစံၭ “ဆၧဂီၩ့ယူၭ” ယီၩ အခီၫပယီၫအီၪလၧပဂးဘဲၫ၁့ၪ လဲၪ. ဆၧနီၪလဲၪဂီၩ့ခွံၬယူၭနီၪလဲၪ. လၧပ၁ၭမၧၫ့အဂး ပကဘၪမၩန့ဘဲၫ ၁့ၪလဲၪ.`