---
title:  ယိထၪ့ထဲၩ့ၦၡၩယီၩဆံၭ
date:   16/12/2024
---

`ဖီထဲၩ့ ယီဟၫ့ ၁၈း၃၈-၁၉း၅. စပဲလၭကျ့ၭစၨၭမၩန့ထဲၩ့ၦၡၩအ၁ၭ ဘဲၫကဖျါလၩ့ထဲၩ့ယ့ၫရှူၬကန့အဂးနီၪ ဘဲၫ၁့ၪလဲၪ.`

စပဲလၭလအီၪခိၭထဲၩ့ဘၪဆၧချဲၩ့ဘၪဆဲၫ့လၧ ဆၧမွဲဆၧတီၩလၧယ့ၫရှူၬအီၪ ဘၪတၭ အ၀့ၫလ့ၩထဲၩ့လၧခီၫ့နီၪဂီၩ့ ကျ့ၭစၨၭမၩန့ထဲၩ့ၦၡၩအ၁ၭနီၪလီၫ. အ၀့ၫ ချဲၩ့စံၭဆၧၫ့လိၬအ၁ၭလၧၦခမျၧး၁ံၪဂီၩ့လဖျါထဲၩ့ဘၪယ့ၫရှူၬအကၠီၩ့နီၪတၭ, အ၀့ၫ မၩကၪမၩဂဲၩထၪ့အ၀့ၫဒၪအ၁ၭမၧၫ့ဒၪအနၫ့ဆါနီၪလီၫ. ဆၧဘိၪ့ဆၧဘၩခိၪနါ လဖၪ၁့ၪယၫထဲၩ့၀့ၫဒၪ ဘဲၫအ၀့ၫ၁ံၪကမၩဘျံၭဒၪထဲၩ့ၦပၧၩ့ဆၧလဂၩခၫ့ဖျီၫ့လၧ ၦခမျၧးအဆၧအၪ့ကံၩ့အၪ့ယၫနီၪလီၫ.

စပဲလၭလီၩဖျီၪထၪ့ဆၧအလုၫအလါလၧအဖျါထဲၩ့ ၦလၩ့လၧထီၫ့ဖၧၩ့လၧ ဘိၪ့လ့ၩဖၬအထီနီၪလီၫ. အ၀့ၫအၪ့စၪ့ထဲၩ့မွဲအ၀့ၫ၁ံၪမိဖျါလၩ့ထဲၩ့ “ယုဒၫစဎွၩ” ယီၩဧၪနီၪလီၫ. လါနၫ့ဂ့ၩၦၡၩလဖၪ အၪ့ယၫထဲၩ့ဘဲၫကဖျါလၩ့ထဲၩ့စဘၭရဘၭ နီၪလီၫ. မွဲယ့ၫရှူၬအ့ၬ.

ဆၧယီၩကဲၪထၪ့ယ့ၫရှူၬအဆၧမ့ၬမဲဒဲ ဆၧအၪ့ကီၪအၪ့စၭဘၪထိး၀့ၫဒၪ ခၫ့ဖျီၫ့လၧရိမၫ၁ုၭဖိၪ၁ံၪလဖၪနီၪလီၫ. ၁ုၭဖိၪ၁ံၪဒုၭချုၬထၪ့အ၀့ၫလၧ ဆၧဆူ၁ရဖူၩ, ဒုၭဘဲၩ့ထဲၩ့ယ့ၫရှူၬလၧဖၬဘဲၩ့လုၭဖုၭဂီၩ့ အ၀့ၫ၁ံၪမၩကြၧၩ့ထမးအ၀့ၫလၧယုဒၫ အဆၧဎွၩအ၁ိၭနီၪလီၫ.

စပဲလၭမၩထဲၩ့ဆၧဘဲၫနီၪ၁ိၭဂီၩ့ ဆီၫ့မီၪ့ထဲၩ့ၦၡၩကယၪ့၁ၭထဲၩ့ယ့ၫရှူၬဒဲ အ၀့ၫအၪ့ဎၬထဲၩ့ဖၧၩ့၁ၭလၧအမိဖျါထဲၩ့ယ့ၫရှူၬအကၠီၩ့နီၪလီၫ. အ၀့ၫဂဲၫဆိၬန့ထဲၩ့ ယ့ၫရှူၬလၧခီၫ့ချုၬထၭ၀့ၫဒၪဆၧဆူၫ၁ရဖူၩဒဲဖၭဘဲၩ့အလုၭဖုၭဒဲစံၭ၀့ၫဒၪ “ယိထၪ့ ထဲၩ့ၦၡၩယီၩဆံၭ” (ယီဟၫ့ ၁၉း၅) ဆၧယီၩဒုၭနၪ့ထၪ့ထဲၩ့ပၧၩ ဘၭတံၫဇၫ့စယီဟၫ့ အဆၧချဲၩ့ “ယွၩအ၁ိၪဖိၪလၧအဆိၬန့ခွံၬဂၪ့ခိၪဖိၪအဆၧဒဲၩဘၭနီၪယိခွါဆံၭ” (ယီဟၫ့ ၁း၂၉) ၦလၧအဘိၪ့ထၪ့ဘၩထၪ့ဆၧဂၩ့ဆၧဖၪ့ခိၪနါစပဲလၭလဂၩ ဒုၭဖျီၪထၪ့ယ့ၫရှူၬမစဲအၫ မွဲဘဲၫ၁ိၭစဎွၩအကီၩ့အ၁ိၭလၧ ၦအံၫစရ့လၭဖိၪ၁ံၪလဖၪအမ့ၬယၫ နီၪလီၫ.

လါနၫ့ဂ့ၩလၧ ယီဟၫ့ ၁၉း၆-၁၆ အဖၧၩ့ ၦၡၩလဖၪမိအဲၪဒိၭဖျၩထၪ့ထဲၩ့ ယ့ၫရှူၬလၧ၁ံၪ့ထုၪ့အလီၩ့လၧ အ၀့ၫစံၭလၩ့အ၁ၭလၧအ၀့ၫမွဲယွၩအဖိၪခွၫအကၠီၩ့နီၪ လီၫ. ဆၧယီၩမၩ၁ုၪ့မဲၪ၁ၭဖျဲၩ့ထဲၩ့ စပဲလၭဒဲမၩဆီၪ့ထၪ့အ၀့ၫဘဲၫကဖျါထဲၩ့ ယ့ၫရှူၬ ကန့အဂးနီၪလီၫ. လါနၫ့ဂ့ၩဆၧဘိၪ့ဆၧဘၩခိၪနါလဖၪစံၭအ၀့ၫဒၪ အ့ၪမွဲ အ၀့ၫလစ့ၩရၫ့ဘၪယ့ၫရှူၬတၭ အ၀့ၫနီၪမွဲ “စံစၧၫ” အထံၩအ၁ိၭအၬအကၠီၩ့ စပဲလၭကကဲွ-ဖျါခွံၬယ့ၫရှူၬအဂးကၪမၬလီၫ. အ၀့ၫ၁ံၪ၁့ၪယၫထဲၩ့အ့ၪမွဲစပဲလၭ အလူအ့ၪမွဲတီၩလၧ “စံစၧၫ” တၭ, အ၀့ၫမွဲကဖျါခွံၬထဲၩ့ၦလဂၩလၧအစံၭလၩ့ အ၁ၭလၧစဎွၩမီၪ့ဎီၩ့လၧစံစၧၫယီၩနီၪအ့ၬ. ဆၧဘိၪ့ဆၧဘၩခိၪနါလဖၪစံၭဆၧၫ့ ၀့ၫဒၪ “အ့ၪလမွဲဘၪ ‘စံစၧၫ’ လဂၩနီၪ ၦစဎွၩအီၪအ့ၬ.” လၧဆၧလးယီၩ ပဒၪဘၪအ၀့ၫ၁ံၪမ့ၬလဲၩ၁ၭဂဲၫ့ထဲၩ့ယ့ၫရှူၬနၭနဲၪ့ ၦလၧအမၩနၧၩ့ဒဲပၧၩ့ထဲၩ့အ၀့ၫ၁ံၪ အဆၨၩအဆၬလဖၪဒံၭနီၪလီၫ. ဘဲၫအ၀့ၫ၁ံၪကဆိၬထၪ့ခွံၬယ့ၫရှူၬယီၩ ဒဲဖျၩထၪ့ ၀့ၫဒၪလၧထုၪ့စူၪယၫလီၩ့ယီၩ အရ့ၩဒိၪန့အ၀့ၫ၁ံၪအဆၨၩဆၭကဘၪဆၧဖျါခွံၬ လၧရိမၫအဆၧပၧၩ့အဖၫ့လၬယီၩဒံၭနီၪလီၫ.

ၦဘိၪ့ထၪ့ဘၩထၪ့ဆၧဂၩ့ဆၧဖၪ့လဂၩ မိကွဲၪဖျါခွံၬထဲၩ့ယ့ၫရှူၬလါနၫ့ဂ့ၩ, ၦဆၧဘိၪ့ဆၧဘၩအခိၪနါလၧ အကြၨၭ၁့ၪယၫဒဲထိးဆၧၫ့ထဲၩ့ယ့ၫရှူၬလဖၪယီၩ မိဖျၩထၪ့အ၀့ၫလၧထုၪ့စူၪယၫလီၩ့နၭနၭလ့ၬယီၩ လၩ့၁ၭမဲၪဒိၪမၬနီၪလီၫ. ပကမၩန့ ထဲၩ့ဆၧမၩလိၪလၧပဂးဘဲၫ၁့ၪလဲၪ.