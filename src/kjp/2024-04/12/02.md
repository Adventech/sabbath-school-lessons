---
title:  ဆၧမွဲဆၧတီၩနီၪ မွဲဆၧနီၪလဲၪ
date:   15/12/2024
---

လၧ ယီဟၫ့ ၁၈း၂၈-၃၂, ယ့ၫရှူၬဘၪဒၪဆၧၡၪ့ဆၧနၭအဂဲး လဘၪဆၧလီၩဖျီၪထၪ့ဘၪလၧၫ့လၧၫ့ဎွ့ၩဎွ့ၩလၩ့ထံးလၩ့ဆ့ၭဘၪလါနၫ့ဂ့ၩ ဆၧဂဲးအဒိၪထုၬ လမံၩ့မွဲ၀့ၫဒၪ ယ့ၫရှူၬဘၪဆၧ၁ိၫ့ထဲၩ့လၧ စပဲလၭအမ့ၬယၫအဂဲးနီၪလီၫ.

`ဖီထဲၩ့ ယီဟၫ့ ၁၈း၃၃-၃၈. ယ့ၫရှူၬဒဲစပဲလၭချဲၩ့ဆၧၫ့လိၬအ၁ၭဘဲၫ ၁့ၪလဲၪ.`

ၦပၧၩ့ဆၧလဂၩအၪ့စၪ့ထဲၩ့ယ့ၫရှူၬ အ၀့ၫမွဲစဎွၩလဂၩဧၪ (ယီဟၫ့ ၁၈း၃၃) နီၪတၭ, ဆၧနီၪမွဲဆၧဂဲးအခၪ့ထံၭ “စဎွၩ” လါနၫ့ဂ့ၩအနီၪမွဲအထုၬဒံၭအ့ၬ. ယ့ၫရှူၬ အၪ့စၪ့ထဲၩ့စပဲလၭ မွဲဒၪအ၀့ၫဒၪအၪ့စၪ့ထဲၩ့လၧအ၁ၭအနၫ့ဆါဧၪ, အ့ၪလမွဲဘၪ မွဲလၧၦၡၩလီၩအကၠီၩ့နီၪဧၪနီၪလီၫ. ဆၧယီၩမွဲအကဲၪထၪ့ထဲၩ့လၧစပဲလၭအဂး အ၀့ၫမွဲအ၁့ၪယၫထဲၩ့ၦလဂၩလၧအ၀့ၫချဲၩ့ဆၧၫ့ထဲၩ့ယီၩနီၪတၡါၡါဧၪ. ၦလၧ အဖီလံၬလဖၪယီၩ၁့ၪယၫထဲၩ့ ယ့ၫရှူၬမွဲစဎွၩလါနၫ့ဂ့ၩ ၦပၧၩ့ဆၧလဂၩယီၩ မွဲအ၁့ၪယၫထဲၩ့ယ့ၫရှူၬတၡါဧၪ.

စပဲလၭစံၭဆၧၫ့ထဲၩ့ “ယမွဲၦယုဒၫဖိၪနီၪဧၪ” နဆၨၩ့နဆၭ, ၦလုဆၧအခိၪ လဖၪဖ့ၪလၫ့နၧၩလၧယစူၪဖၧၩ့ယူၭ, နမၩထဲၩ့ဆၧနီၪလဲၪ” (ယီဟၫ့ ၁၈း၃၅). ဆၧအၪ့စၪ့ထဲၩ့ဆၧယီၩ မွဲအထုၭယဲၩ့ထၪ့ခွံၬၦပၧၩ့ဆၧလဂၩလၧ ဆၧတီၩဆၧလီၩ့နီၪ လီၫ. အ၀့ၫဒၪဖိၭဘံၭခွံၬအ၀့ၫအဆၧဒၪလၧ ဆၧအီၪက့ၪထၪ့ထီၫ၁ၭနီၪလီၫ.

ယ့ၫရှူၬစံၭဆၧၫ့ထဲၩ့အ၀့ၫအဆၧပၧၩ့လးအထံၫခးနီၪ မွဲလၧဂၪ့ခိၪချိၫ့ဖၧၩ့ ယီၩအ့ၬ (ယီဟၫ့ ၁၈း၃၆) ဆၧနီၪကၠီၩ့ စပဲလၭထိးဆၧၫ့ဒဲစံၭလၫ့အ၁ၭယ့ၫရှူၬ လီၩလၩ့အ၁ၭမွဲစဎွၩလဂၩနီၪလီၫ (ယီဟၫ့ ၁၈း၃၇). ဆၧယီၩမွဲအ၀ဲထၪ့ဖၧၩ့၁ၭဘဲၫ ယ့ၫရှူၬကလီၩဖျီၪထၪ့အ့ၪအ၀့ၫ မွဲအ၀့ၫဒၪဂဲၫလၩ့ဘဲၫကထိးအ၁ၭဒဲကဒုၭဖျီၪထၪ့ ထဲၩ့ဆၧတီၩဆၧလီၩ့ဒဲ “ၦလၧအဘၪဆဲၫ့လၧဆၧမွဲဆၧတီၩနီၪ မွဲအခိၭနၪယလူနီၪ လီၫ” (ယီဟၫ့ ၁၈း၃၇).

စပဲလၭအၪ့စၪ့ထဲၩ့ “ဆၧမွဲဆၧတီၩနီၪ မွဲဆၧနီၪလဲၪ” (ယီဟၫ့ ၁၈း၃၈). လါနၫ့ဂ့ၩအ၀့ၫလခိၭနၪထဲၩ့ဘၪယ့ၫရှူၬအဆၧချဲၩ့စံၭဆၧၫ့ဒံၭဘၪတၭ, လ့ၩစဲၪထၪ့ လၧခီၫဘဲၫကထုၭထၪ့ထဲၩ့ယ့ၫရှူၬလၧၦခမျၧးအစူၪဖၧၩ့ကန့အဂး အ၀့ၫကျ့ၭစၨၭ ထဲၩ့နီၪလီၫ.

ဆၧမွဲဆၧတီၩယီၩ မွဲဆၧဂဲးအခိၪတၧၩ့ လၧလံၬယီဟၫ့ယီၩနီၪလီၫ. မွဲဆၧလူ လၩ့ဆိၩလၩ့ကၠၪ (logos, ယီဟၫ့ ၁း၁-၅) ယ့ၫရှူၬမွဲ၀့ၫဒၪဆၧဖၩ့ဒဲဆၧမွဲဆၧတီၩ နီၪလီၫ. ဆၧယီၩမွဲထၪ့ဒၩလိၬအ၁ၭလၧ ဆၧခံၭဒဲဆၧဘၪမၪနီၪလီၫ. အ၀့ၫယီၩ လၧၫ့ဎွ့ၩ၀့ၫဒၪလၧဆၧယၫ့၁ၭ, ဆၧတီၩဆၧလီၩ့နီၪလီၫ (ယီဟၫ့ ၁း၁၄). ဆၧအခိးအတၩဒဲဆၧတီၩဆၧလီၩ့ ဘၪဆၧဖ့ၪလၫ့ပၧၩခၫ့ဖျီၫ့လၧယ့ၫရှူၬနီၪလီၫ (ယီဟၫ့ ၁း၁၇), ဘၭတံၫဇၫ့ဆရၫစယီဟၫ့ထိးအ၁ၭလၧ ဆၧတီၩဆၧလီၩ့အဂးနီၪ လီၫ (ယီဟၫ့ ၅း၃၃), ယ့ၫရှူၬဒုၭဂုးခၧၫ့ထဲၩ့ဖါကဆါယီၩမွဲ၀့ၫဒၪ “ဆၧတီၩဆၧ လီၩ့” နီၪလီၫ (ယီဟၫ့ ၇း၂၈), ယ့ၫရှူၬနါဂၧၫ့ထဲၩ့ဘၪဆၧတီၩဆၧလီၩ့လၧဖါအီၪ (ယီဟၫ့ ၈း၄၀), ယ့ၫရှူၬမွဲ၀့ၫဒၪ, ဖၧၩ့၁ၭ, ဆၧမွဲဆၧတီၩဒဲဆၧမၧၫ့” (ယီဟၫ့ ၁၄း၆), ယွၩအလူအထၫယီၩ မွဲ “ဆၧတီၩဆၧလီၩ့” (ယီဟၫ့ ၁၇း၁၇). လၧအ၀့ၫ အဆၧအၪ့စၪ့ယီၩအကၠီၩ့ စပဲလၭဘၪထိးစၪထဲၩ့အခွ့ၫအယၫဘဲၫက၁့ၪယၫထဲၩ့ ဆၧမွဲဆၧတီၩလၧ အ၀့ၫအအီၪက့ၪထၪ့ထီၫအ၁ၭ ဒဲဆၧယိၭဎၧၫ့လၩ့ဘၪလၧ အ၀့ၫအလီၩ့အကၠီၩ့နီၪလီၫ.

`ဆၧဆီၫ့မီၪ့ “ယ့ၫရှူၬဒဲဆၧမွဲဆၧတီၩ” ယီၩ နနၪ၁့ၪထဲၩ့ဘဲၫ၁့ၪလဲၪ.`