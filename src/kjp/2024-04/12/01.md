---
title:  အလၩအဖၩ့အထီနၩရံၩး ထုၪ့စူၪယၫဒဲ ဆၧဂဲထုၪ့မၧၫ့ထၪ့ထဲၩ့
date:   14/12/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၁၈း၃၃-၁၉း၅; ယီဟၫ့ ၁၉း၁၇-၂၂; ယီဟၫ့ ၁၉း၂၅-၂၇; လုကၭ ၂း၃၄, ၃၅; ယီဟၫ့ ၂၀း၁-၁၈; ၁ကီရံၫ့ ၁၅း၁၂-၂၀.

> <p>၁နိၫထီၫ့</p>
> “မၩအ၁ၭဘဲၫနီၪတၭ, စပဲလၭစံၭအ၀့ၫ, အ့ၪမွဲဘဲၫနီၪတၭ, နမွဲစဎွၩ လဂၩဆ့ဧၪ. ယ့ၫရှူၬချဲၩ့ဆၧၫ့၀့ၫ, နစံၭဆၧနီၪဘၪယူၭ, ယမွဲစဎွၩလီၫ. ဘဲၫ၁ိၭယမိထိးယ၁ၭလၧဆၧမွဲဆၧတီၩအဂဲးနီၪ, ယအီၪဖျဲၪယူၭယ၀့ၫတၭ, ယဂဲၫလၩ့ယူၭလၧဂၪ့ခိၪချိၫ့ယီၩယူၭ. ကယဲၦလၧအဘၪဆဲၫ့လၧဆၧ မွဲဆၧတီၩနီၪ မွဲအခိၭနၪယလူလီၫ” (ယီဟၫ့ ၁၈း၃၇).

ဎရံၬအဆၧလုထၪ့အ၁ၭဒဲ အဆၧဂဲထုၪ့မၧၫ့ထၪ့ထဲၩ့ယီၩ မွဲဆၧဂဲးအဒိၪထုၬ လၧလံၬအဆၧ၁ၭထိၬအပရၧၫ့စယီဟၫ့ယီၩနီၪလီၫ. လံၬစယီဟၫ့အခိၪ ၁-၁၀ ယီၩ လီၩဖျီၪထၪ့ဎရံၬအဂဲး၁ၧၫ့နံၪ့ခီၫအထးဖၧၩ့ဒဲ အခိၪ ၁၁-၂၀ ယီၩဒုၭဖျီၪထၪ့ လနွ့ၫဒဲနံၫနွ့ၫအထးဖၧၩ့ဎရံၬအဂဲးအဖးနီၪလီၫ.

လံၬဆၧ၁ၭထိၬအပရၧၫ့လံဘံၪ့ယီၩ ဒုၭဖျီၪထၪ့ထဲၩ့ယ့ၫရှူၬအဆၧထိး၁ံၫ အ၁ၭအဂဲးလဂၩလမံၩ့နီၪလီၫ. လါနၫ့ဂ့ၩ အ၀့ၫ၁ံၪအဆၧထိစိၩနီၪ မီၪ့ဎီၩ့လိၬအ၁ၭ ထီးအလူၬနီၪလီၫ. လံၬမၭ၁ုၫလီၩဖျီၪထၪ့လံၬဆံၫ့ဎံၪအလၧၫ့ထၪ့ဎွ့ၩထၪ့အဂဲး, လံၬမၫကၧၭဒုၭဖျီၪထၪ့ယ့ၫရှူၬအဒိၭဘၭတံၫဇၫ့ဒဲထုၪ့စူၪယၫအဂဲး, လံၬလုကၭ လီၩဒုၭဖျီၪထၪ့ထုၪ့စူၪယၫ မွဲဘဲၫဆၧမၩဘျၪထဲၩ့ဆၧဒဲၩဘၭဒဲဆၧထိးထဲၩ့တၩ့ထဲၩ့ (ဆၧဘျၪလၧထုၪ့စူၪယၫလီၩ့အဂဲး) အဂဲးအဖးလဖၪနီၪလီၫ.

လါနၫ့ဂ့ၩ လံၬစယီဟၫ့ဖၧၩ့ဘၪဆၧဒုၭဖျီၪထၪ့ထုၪ့စူၪယၫ မွဲဘဲၫယ့ၫရှူၬ အဆၧပၧၩ့ဆၧဘၪဆဲၫ့လၧ “ဆၧအဆၧၫ့အထီ” အဂဲး မွဲလၧအ၀့ၫအဆၧၫ့အထီ လဘၪဒံၭဘၪအကၠီၩ့ ၦၡၩအီၪက့ၪအစူၪလၧအ၀့ၫအလီၩ့ဒံၭအ့ၬအဂဲးနီၪလီၫ (ယီဟၫ့ ၇း၃၀; ၈း၂၀; ၁၂း၂၇). ဆၧလုထၪ့အ၁ၭယီၩ မွဲဆၧဘၪမီၪ့ဘံၭခွံၬဒဲ ဆၧလၩ့မ့ၬမဲထုၬဆၧဘၪ၁ံၫလါနၫ့ဂ့ၩ ဆၧအနီၪကဲၪထၪ့ထဲၩ့ဘၪဆၧအီၪက့ၪထၪ့ ထီၫထဲၩ့အ၀့ၫနီၪလီၫ. ရိမၫအဆၧမၩ၁ံၫဆၧလၧထုၪ့စူၪယၫယီၩ မွဲဆၧဘၪဆၧမ့ၬမဲထုၬဆၧ၁ံၫလမံၩ့လါနၫ့ဂ့ၩ လထံၫဎးနီၪ ယ့ၫရှူၬဘၪဆၧဆိၬထၪ့ထီၫ၀့ၫဒၪ လၧဆၧထိးထဲၩ့တၩ့ထဲၩ့အကဆါအလးဆီၩ့ဆီနီၪလီၫ.