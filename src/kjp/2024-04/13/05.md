---
title:  ၁ံၩအိလိဂၠံၫ (ဆၧအၪ့ဎၬ၁့ၪယၫယွၩ) မွဲလၧ “ထၬ” အ့ၪလမွဲလၧ “လၬ”
date:   25/12/2024
---

`ဖီ ယီဟၫ့ ၄း၄၆-၅၄. ၦဒိၪလဂၩဂဲၫဆိၭန့ဆၧကၪဆၧဂဲၩ မွဲဆၧနီၪလၧယ့ၫရှူၬအအီၪလဲၪ, ဒဲဆၧမၩအ၁ၭအခၪ့ထံၭထီးယီၩမွဲဆၧနီၪလဲၪ.`

ၦ၀့ၫဒၪယီၩ ဂဲၫလၧဂၪ့ခိၪအဆၧဖၩ့, ယ့ၫရှူၬအအီၪ, လါနၫ့ဂ့ၩ, အဆၧနဲၩ အီၪဒၪန့ၫလၧအ့ၪမွဲယ့ၫရှူၬမၩဘျၪထဲၩ့အဖိၪခွၫနီၪလီၫ. ပစံၭၦလဂၩယီၩ အဆၧ အၪ့ဎၬ၁့ၪယၫယွၩ (၁ံၩအိလိဂၠံၫ) နီၪမွဲ “လၧလၬ” လီၫ. အီၪက့ၪလၩ့ယွၩဒဲယွၩ အလူအထၫနီၪလၧ ၁နိၫအဖၧၩ့, ၦၡၩအဆၧနၪ၁့ၪလၧလလၧၫ့လဎွ့ၩဘၪ, အီၪလၧဆၧအထုၬအဆၧၫ့ (limit), ဒဲဒိၭနဲၩ့အ၁ၭလၧၦဂူၫဂၩအဆၧဆီၫ့မီၪ့အဖၧၩ့နီၪ, မိထုၭထၪ့ယွၩအလူအထၫအခီၫပယီၫ လၧၦၡၩအဆၧနၪ၁့ၪဆၧအဖၧၩ့လီၫ. မွဲခုၩ (ထောင်ချောက်) လၧအလၩ့၁ၭမဲၪလမံၩ့လီၫ.

ဆၧအၪ့ဎၬ၁့ၪယၫယွၩ (၁ံၩအိလိဂၠံၫ) “လၧထၬ” နီၪ စံၭဆၧၫ့ထဲၩ့၀့ၫလၧဆၧနဲၩ, လၧအအီၪက့ၪယွၩဒဲယွၩအလူအထၫလၧဆၧကိၭမံၩ့အခၪ့ထံၭနီၪလီၫ (ယီဟၫ့ ၄း၄၈; ယီဟၫ့ ၆း၁၄, ၁၅; ၂ထံမ၁ံၫ ၃း၁၆). ထီးပထိးဆၧၫ့လံၬဆံၫ့ဎံၪလၧဆၧနဲၩနီၪ, ပကဒၪန့အခီၫပယီၫလၧလံၬဆံၫ့ဎံၪအဖၧၩ့ဒၪ၀့ၫနီၪလီၫ. လံၬဆံၫ့ဎံၪအလုအဎွ့ၩနီၪ ဂ့ၩနဲၪ့ဒိၪနဲၪ့ၦၡၩအဆၧဆီၫ့မီၪ့နၪ၁့ၪကိၭအဆိၩကိၭ အထီဒ့ၭ, ဒဲဖ့ၪနဲၪဆၧနၪ၁့ၪဒဲယွၩအလူအထၫအခံအလဲၫနီၪလီၫ. ၦၡၩအဆၧ ဆီၫ့မီၪ့အၪ့ဎၬဆၧလဖၪနီၪအီၪလၧ ယွၩလူယွၩထၫအဖၫ့လၬ, ဒဲဆၧအဂူၫဂၩအီၪ လၧယွၩအလူအထၫအမ့ၬယၫ၁့ၪနးမံၩ့အ့ၬ.

ၦအီၪလၧဎရံၬနီၪ မိဘၪနဲၩလံၬဆံၫ့ဎံၪ, မွဲအဆၧထိးအ၁ၭလီၫ (ယီ ၅း၄၆, ၄၇). “န၁ံၪအ့ၪအီၪဂုးအီၪခၧၫ့လၧယလူယထၫအဖၧၩ့တၭ, န၁ံၪမွဲယထံၩယဖျဲ လၩ့ထံးလၩ့ဆ့ၭလီၫ” (ယီဟၫ့ ၈း၃၁). အ့ၪပ၁ၭဂံၩ့ဂၩ့ဆၧလၧအလူအထၫနီၪ, အလူအထၫအီၪဂုးခၧၫ့လၧပဖၧၩ့၁့ၪအ့ၬလီၫ (ယီဟၫ့ ၅း၃၈). “ၦၡၩလဂၩဂၩလၧ အခွံၬၡိၬယၧၩယီၩ, ဒဲလထီးန့ဘၪယလူနီၪ, ၦစ့ၩရၫ့အ၀့ၫဒၪအီၪ၀့ၫလဂၩလီၫ. ဆၧချဲၩ့လၧယလီၩဘၪဒၪလ့ၬ မိစ့ၩရၫ့အ၀့ၫလၧမုနံၩထုၬခိၬလီၫ. အဂဲးဘဲၫယီၩ ယမွဲချဲၩ့ဒၪယ၀့ၫလၧယဂဲးမွဲအ့ၬ, အ့ၪမွဲဖါလၧအအၪ့မၧၫ့လၩ့န့ယၧၩနီၪ, မွဲယဘၪစံၭဘဲၫ၁့ၪလဲၪဘဲၫ၁့ၪလဲၪ, မွဲယဘၪချဲၩ့ဘဲၫအံၩဘဲၫအိၩအဂဲးနီၪ, အ၀့ၫဒၪမၪလူၬ ယၧၩလီၫ” (ယီဟၫ့ ၁၂း၄၈, ၄၉).

ဆၧမိနါဂၧၫ့ဘၪယွၩအလူအထၫနီၪ ဂ့ၩနဲၪ့ဆၧအီၪကယုကစုၩနီၪလီၫ. အခီၫပယီၫမွဲပဘၪမိမၩယွၩအဆၧဘၪ၁ၭဆ့နီၪလီၫ. အနီၪမွဲဆၧနါဂၧၫ့ဘၪ အလူအထၫအဆၧစံၭဆၧၫ့ဆၧဂဲၩဆၧ၀ၭနီၪလီၫ. “ဆၧ၁ီၪ့ဆၧ၁ၫ့နီၪ မွဲအဘၪ ဆဲၫ့လၧယွၩဧၪ, မွဲယချဲၩ့ဒၪယ၀့ၫလဲၪ, ၦအ့ၪမိမၩဘၪအ၁ၭ ထီးဒၪယွၩအ၁ၭ လဂၩဂၩတၭ, မိ၁့ၪယၫ၀့ၫဒၪလီၫ” (ယီ ၇း၁၇).

ဒဲဆၧနါဂၧၫ့ဘၪဆၧ, ဒဲဆၧမၩဆၧယီၩ လၧယွၩအလူအထၫနီၪ မွဲဆၧဒုၭနဲၪ ဖျီၪထၪ့ဆၧအဲၪအ၀့ၫလီၫ. “ၦအ့ၪအဲၪယၧၩတၭ, မိထီးန့ဖံၭထၬယလူတၭ, ယဖါမိအဲၪအ၀့ၫဒၪ, ဒဲပမိဂဲၫလၧအအီၪတၭ, ပမိအီၪပ၀့ၫလၧအ၁ိၭလီၫ” (ယီဟၫ့ ၁၄း၂၃).

`ဆၧမၩဘူၭမၩထံးလိၬ၁ၭလၧ ပဆၧအဲၪယ့ၫရှူၬဒဲပခိၭနၪအဘိၩ့ဆၧၩ့ နီၪ မွဲဆၧနီၪလဲၪ. ဘၪမွဲနီၪလၧ “ဆၧခိၭနၪ” ဆၧလနၩ့နၩ့လဘၪထွ့ၫ ဘၪလၧဆၧအဲၪနီၪ ကဲၪထၪ့ဆၧအၪ့ယိၪလၧၦကျ့ၭစၨၭခိၭ၁နိၫလၧအဂး ဒၪ၀့ၫဘဲၫ၁့ၪလဲၪ.`