---
title:  မၩလိၪအၪထၪ့အဂး
date:   27/12/2024
---

ကဆါယွၩအဆၧအီၪက့ၪ၁ၭဒဲအဆၧဒၪနီၪ လၩ့ဆၫ့လၧၦၡၩအဆၧဒၪဖၭ ယဲၩ့လ့ၬလီၫ. အ၀့ၫဖ့ၪနၩ့လၩ့အဆၧ၁့ၪယၪနၪ၁့ၪဆၧလၧပၧၩခၫ့ဖျီၫ့လၧအလူ အထၫ, လံၬဆံၫ့ဎံၪ, လၧ၁ၭမုဆံၫ့ဎံၪအစီၩ့အမၩ့ဖၧၩ့လီၫ. အနီၪမွဲပဆၧရွံအၪ့ထုၫ့ လၧပမိဂၭဖၬလၧဆၧခံၭကျၩဧၪ, အ့ၪလမွဲပမိထိးဆၧၫ့ဆၧဖၩ့ဂဲၫလၧကဆါဎရံၬ အအီၪ ဘဲၫအနဲၪဖျီၪအ့ၪပၧၩလၧအလူအထၫဖၧၩ့နီၪဧၪ.

ဆၧအီၪဆဲၩဘုၭပ၁ၭလၧဆၧရွံန့ဆၧယီၩ မွဲပနၫ့ဆါဒၪပ၀့ၫဆၧဖ့ၪလၫ့ပ၁ၭ လၧကဆါဎရံၬအအီၪ, မွဲယွၩအဖိၪခွၫဒဲဆၧထိးထဲၩ့တၩ့ထဲၩ့ၦၡၩဆၨၩနီၪလီၫ. ဖါကဆါယွၩနဲၪဖျီၪအ၁ၭပၧၩ, လၧ၁ၭမုဆံၫ့ဎံၪအစီၩ့အမၩ့ - လၧကဆါယ့ၫရှူၬ အဆၧအီၪမၧၫ့, အဆၧ၁ံၫ, ဒဲအဆၧဂဲထုၪ့မၧၫ့ထၪ့ထဲၩ့အဖၧၩ့ - အနီၪမွဲအဆၧ အဲၪအဆွံအယိၬနီၪလီၫ. ပ၁့ၪယၫဘၪအ၀့ၫအဆၧအီၪမၧၫ့, အဆၧ၁ံၫ, ဒဲအဆၧ ဂဲထုၪ့မၧၫ့ထၪ့ထဲၩ့နီၪ မွဲလၧဆၧကွ့ၭနဲၪ့အီၪလၧယွၩအလူအထၫဖၧၩ့နီၪလီၫ.

“ယွၩအ၁ီၫ့လဖၪ ထၪ့စဲၪ့လၩ့လၧမူၭခိၪဒဲဂၪ့ခိၪယီၩကိၭအဆၧၫ့ထီဒ့ၭလီၫ. ဆၧနဲၪ့လၧယ့ၫရှူၬဘၪဆၧမၩနၧၩ့မၩစၪဒဲ ဘၪဆၧၡၪ့ဆၧနၭလဖၪနီၪ ဘၪဆၧမၩ မုၬထဲၩ့၀့ၫလၧကဆါယွၩအစီၩ့အမၩ့ ခၫ့ဖျီၫ့လၧအ၁ီၫ့၁ံၪအဆၧယိထွ့ၫမၩဆၧၩ့နီၪ လီၫ. ဒဲဘိၩ့ယီၩဆၧဆိၪဂ့ၩလၧပဂးဂဲၫလၧဖါကဆါယွၩအအီၪနီၪ ကဆါဎရံၬ ၁ိၫ့လၩ့စိၩအ့ၪပၧၩခၫ့ဖျီၫ့လၧမူၭခိၪအ၁ီၫ့လဖၪအဆၧယိထွ့ၫမၩဆၧၩ့နီၪလီၫ. လၧအမၩန့ထၪ့အ၁ၭလၧၦၡၩအခံးအဂၩ့နီၪ, ပဆၧထိးထဲၩ့တၩ့ထဲၩ့ကဆါ, ဆဲၩဘုၭထဲၩ့အ၁ၭ လၧၦလၩ့ထ့ၬလဆၨၩ မွဲစအၫဒၫ့အဖိၪမုၪဖိၪခွၫ၁ံၪလဖၪ, လၧအဖီၪ့ဆုၭထၬထဲၩ့ယွၩအလးဆီၩ့ဆီ ခၫ့ဖျီၫ့လၧယွၩအတခ့ၭအီၪလၧအ၀့ၫဒၪနီၪလီၫ. မွဲဆၧဘဲၫနီၪအ၁ိၭ, ဎရံၬမွဲၦဆုးကျိၭဆၧန့လၧဆၧ၁ၭကျၩ လၧၦၡၩဒဲ ကဆါယွၩအဘိၩ့ဆၧၩ့ နီၪလီၫ.” Ellen G. White, The Desire of Ages, p. 143.