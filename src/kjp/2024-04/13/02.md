---
title:  ဆၧစူၭကီၪ့ဒၪခီၩ့လိၬ၁ၭလၧဂၫလလံၫအဖၧၩ့
date:   22/12/2024
---

`ဖီ ယီဟၫ့ ၂၁း၁-၁၉. ဆၧမွဲဆၧတီၩအမိၡါ လၧဘၪဆၧထုၭဖျီၪထၪ့ထီးယီၩ, လၩ့ဆၫ့ဒၪဆၧမွဲယွၩအခိးအတၩ - ဒဲၦၡၩအဆၧဆၫ့လၩ့ ၁ၭနီၪ မွဲဆၧနီၪလဲၪ.`

ဆၧမၩထုၬခွံၬ ယီဟၫ့ ၂၀ နီၪလၧလံၬလဘံၪ့ယီၩ အဆၧဂဲးမိၡါ, လၧအကြၨၭအဘၪ၀့ၫဒၪအဖၧၩ့, လါနၫ့ဂ့ၩအီၪလၧခဲၫ့လဆၧၫ့ဒံၭနီၪလီၫ. အဆၧၫ့ဒိၪ ၂၁ နီၪ စၭထၪ့၀့ၫဒၪလၧ အထံၩအဖျဲ၁ံၪဂဲၫထဲၩ့ထဲၩ့လၧဂၫလလံၫဖၧၩ့, လၧစပံတၧၫ အဆၧဖ့ၪကိၪ့ လၧမုလနၩအထီလၧကမၫဖၭဒိၪနီၪလီၫ. ဖျီၪ၀့ၫဘဲၫအ၀့ၫ၁ံၪ မိထဲၩ့မၩထဲၩ့အဆၧမၩလးလံၩလၧအဖီၩ့ခွံၬ၀့ၫ, မွဲဆၧမၩအၪ့ယၪအဆၧမၩနီၪလီၫ. လါနၫ့ဂ့ၩမုလနၩနီၪ မၩဆၧန့နးမံၩ့အ့ၬ.

လၧမုဆံၫ့ထၪ့အထီနီၪ, ၦမွံၩလၩ့ဆၫ့လဂၩအီၪလၧခီၫ့၁ူၫခိၪနီၪ စံၭအ၀့ၫ၁ံၪ လၧမိဘၪခွံၬလၩ့ၡၬနီၪလၧ ချံၫအစူၪထွ့ၪလခီၫနီၪလီၫ. ဒဲအ၀့ၫ၁ံၪမၩန့ယၪ အၪအၪလ့ၬ ထီးကၠူၭ၀့ၫလန့ဘၪနီၪလီၫ. ဆၧမၩအ၁ၭနီၪ မိမွဲ၀့ၫဘဲၫအ၀့ၫ၁ံၪ အဆၧမၩအခၪ့ထံၭနီၪလီၫ (ဖီ လုကၭ ၅း၁-၁၁). ထီးမွဲစယီဟၫ့၁့ၪယၫ၀့ၫလၧ အမွဲယ့ၫရှူၬလထံၪဎးနီၪ စံၭစပံတၧၫတၭ, စပံတၧၫဖုၫလၩ့၀့ၫလၧမၫဆမံၭအဖၧၩ့ ဒဲယါစိၩ၀့ၫလၧထံၫအနဲၩ့ထံၭနီၪလီၫ.

ယ့ၫရှူၬစံၭစပံတၧၫလၧဆၧအၪ့စၪ့၁ၧၫ့ဖၧၫ့ လၧအဘၪထွ့ၫလၧဆၧအဲၪ အကဆါနီၪလီၫ. လၧလချုၭယ့ၫရှူၬအဆၧထိး၁ံၫဒံၭဘၪနီၪ, စပံတၧၫချဲၩ့န့ဆီၪ့ ဆၧလၧအ၀့ၫမိအီၪက့ၪလၩ့ခွံၬအ၁ၭမၧၫ့လၧကဆါအဂးနီၪလီၫ (ယီဟၫ့ ၁၃း၃၇). မွဲဆၧနီၪယ့ၫရှူၬလီၩဆိၫဆၧလၧစပံတၧၫမီၪ့ဘံၭအ၀့ၫ၁ၧၫ့ဖၧၫ့နီၪလီၫ (ယီဟၫ့ ၁၃း၃၈). လၧဆၧဒၪ့ခီၩ့ထဲၩ့လိၬ၁ၭလၧဂၫလလံၫအဖၧၩ့နီၪ, စပံတၧၫ ဖ့ၪလၫ့ဆၧအဒီၩ့နးမံၩ့လၧၩ့အ့ၬ, စံၭ၀့ၫယ့ၫရှူၬလၧ “ကဆါဧ့, န၁့ၪယၫဆၧထီး အလူၬနီၪ, န၁့ၪယၫလၧယအဲၪနၧၩလီၫ” (ယီဟၫ့ ၂၁း၁၇).

ယ့ၫရှူၬလီၩ၀့ၫလၧဆၧချဲၩ့မၩဆၧ (verb) agapao, မွဲဆၧအဲၪ, လၧအအၪ့စၪ့ စပံတၧၫထၪ့ဘၭနံၫဖၧၫ့ (လမွဲဒံၭ၁ၧၫ့ဖၧၫ့လဖၧၫ့နီၪ) အဖၧၩ့, စပံတၧၫစံၭဆၧၫ့ ၀့ၫဒၪလၧ phileo, မွဲဆၧအဲၪ, ဘဲၫဆၧအဲၪထံၩအဲၪ၁ိၭနီၪလီၫ. အခီၫပယီၫ ဖျီၪလၧ လမွဲဘၪဆၧအဲၪလၧအဆၫ့ထီၫဒံၭဘၪနီၪလီၫ.

အၡါမၬနီၪ, စပံတၧၫအဆၧစံၭဆၧၫ့နီၪ အီၪ၀့ၫဒၪလၧဆၧဆၫ့လၩ့၁ၭ အဖၧၩ့လီၫ. လမွဲဘၪဆၧချဲၩ့လၧအခၪ့ထံၭ လချုၭဘၪစၪဒံၭဘၪနီၪဘၪ, ဖျီၪလၧ အ၀့ၫချဲၩ့ဒၪလၧဆၧချဲၩ့အဆၫ့ဖၨၪ (lower term), လၧချဲၩ့ဎိၩချဲၩ့ဒိၪအ၁ၭလဘုၪ့ လၧၩ့ဘၪနီၪလီၫ. ဒဲအနီၪမွဲလၧဆၧဆၫ့လၩ့၁ၭယီၩ ယ့ၫရှူၬမၩဂုးမၩခုၪ့ထၪ့၀့ၫဒၪ, လၧအကဲၪထၪ့ဆၧအကၧၩ့ဒိၪ၀့ၫ လၧဆၧအီၪက့ၪထၪ့ထဲၩ့စပံတၧၫလၧ ယွၩ အဆၧဖံၭဆၧမၩအဖၧၩ့နီၪလီၫ. ပဘၪလီၩအလးလအီၪဘၪ, ဆၧဆၫ့လၩ့၁ၭနီၪ မွဲဆၧအလွ့အလဲၫဂ့ၩဒိၪထုၬလမံၩ့လၧယွၩအဆၧဖံၭဆၧမၩအဂး, မွဲလၧဆၧအီၪ က့ၪဖိၫထုၪ့ (focus) ၁ၭလၧယ့ၫရှူၬဎရံၬနီၪ, ဒဲလမွဲဘၪလၧနၫ့ဆါလၧၩ့ဘၪနီၪ လီၫ.

စပံတၧၫအဆၧအီၪက့ၪဂုးခၧၫ့ထဲၩ့၁ၭ ဒဲအလးလၩလၧခိၪနါအလးလၧဆၧအီၪကီၪ့အဆိၫထုၬအထီနီၪ မွဲဆၧထိး၁ၭအဆီၪ့ထုၬလဖုၫ လၧယ့ၫရှူၬဂဲထုၪ့မၧၫ့ ထၪ့ထဲၩ့လၧဆၧ၁ံၫနီၪလီၫ. အ့ၪမွဲယ့ၫရှူၬလအီၪက့ၪဂုးခၧၫ့ထဲၩ့ဘၪစပံတၧၫလၧ အဆၧဖံၭဆၧမၩလၧထံၩဖျဲအဂၩလဖၪအမ့ၬယၫဘၪနီၪ, ပဘၪလီၩစပံတၧၫ အဆၧမံၩ့ဎိၩ၁-ဖျီၪကကၪ၀့ၫဒၪလီၫ.

`ဘၪမွဲနီၪ ဆၧဆၫ့လၩ့၁ၭနီၪ ကဲၪဆၧဂဲးခၪ့ထံၭလၧၦလဂၩလါလါ အအၪ့ဎၬန့ဘၪကဆါနီၪလဲၪ. လၧထုၪ့စူၪယၫအဆၧဖၩ့အဖၧၩ့နီၪ, ပကဘၪအီၪက့ၪဒိၪပ၁ၭလၧမွဲဆၧနီၪလဲၪ.`