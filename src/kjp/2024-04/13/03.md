---
title:  အီၪက့ၪနမ့ၬ၁-လၧယ့ၫရှူၬအလီၩ့ (ယိစိၩယ့ၫရှူၬ)
date:   23/12/2024
---

`ဖီ ယီဟၫ့ ၂၁း၂၀-၂၂. ဆၧအၪ့စၪ့ဆၧမွဲဆၧနီၪ ထုၭလၩ့စပံတၧၫ လၧဖၧၩ့၁ၭအဘၪမၪနီၪလဲၪ. ယ့ၫရှူၬမၩလီၩ့ထၪ့ထဲၩ့ဖၧၩ့၁ၭအကၠီၪ့ဘဲၫ၁့ၪ လဲၪ.`

ယ့ၫရှူၬအီၪက့ၪထၪ့ထဲၩ့စပံတၧၫလၧအဆၧမၩလးလးဒၪနီၪ လၧအဆၧချဲၩ့, စံၭ၀့ၫ, “ဖိၬယခဲၫ့ဆံၭ” (ယီဟၫ့ ၂၁း၁၉). ဘၪလဘၪယ့ၫရှူၬစံၭဆၧလၧ စပံတၧၫ မိဘၪဖိၬအခဲၫ့လၧနးခီၫ့အဆၧလီၩ မိဘၪလ့ၩဖိၬ၀့ၫလၧထံၫအနဲၩ့နီၪဆ့လီၫ. မွဲလၧအ၀့ၫကၠၪအ၁ၭတၭ ဒၪဘၪစယီဟၫ့ဖိၬယ့ၫရှူၬအခဲၫ့နီၪ, ဒဲအၪ့စၪ့ဆၧလၧ စယီဟၫ့အဂဲး, “ကဆါဧ့, အ၀့ၫလဂၩယီၩ မိမၩအ၁ၭဘဲၫ၁့ၪလဲၪ,” အကၠီၩ့နီၪလီၫ (ယီဟၫ့ ၂၁း၂၁).

ဆၧအီၪက့ၪထဲၩ့စပံတၧၫလၧအဆၧမၩအဖၧၩ့နီၪ, ယ့ၫရှူၬလီၩဆိၫ၀ဲဆၧ လၧယၫ လၧစပံတၧၫမိဘၪ၁ံၫအခံးအဂၩ့နီၪလီၫ (ယီဟၫ့ ၂၁း၁၈). ဖျီၪလၧ စပံတၧၫအဲၪဒိၭ၁့ၪယၫဘၪစယီဟၫ့အဆၧ၁ံၫအဂဲးနီၪဆ့လီၫ. ယ့ၫရှူၬဘိၭလီၩ့ ထၪ့ထဲၩ့စပံတၧၫအဆၧအဲၪဒိၭ၁့ၪယၫဆၧနီၪ လၧစပံတၧၫအနၫ့ဆါဒၪ၀့ၫ အဆၧမိမၩအ၁ၭအဖၧၩ့လီၫ, လမွဲဘၪလၧဆၧဆီၫ့မီၪ့အၪ့ဎၬၦဂူၫဂၩ၁ံၪအဂဲးဘၪ.

`ဖီ ယီဟၫ့ ၂၁း၂၃-၂၅. ယ့ၫရှူၬအဆၧချဲၩ့နီၪ ဘၪၦၡၩဆီၫ့မီၪ့ဘၪမၪ၀့ၫဘဲၫ၁့ၪလဲၪ. အထံၩအဖျဲစယီဟၫ့ မၩဘၪမၩလီၩ့ထၪ့ထဲၩ့ဆၧဆီၫ့မီၪ့ ဘၪမၪဆၧနီၪဘဲၫ၁့ၪလဲၪ.`

ၦၡၩနၪ၁့ၪဘၪမၪယ့ၫရှူၬအဆၧချဲၩ့လၧအစံၭ၀့ၫ, “ၦလဂၩယီၩအ့ၪဘၪယ၁ၭလၧအအီၪထီးအ့ၪယဂဲၫထဲၩ့ခိၬနီၪ, မွဲအဘၪဆဲၫ့လၧနၧၩဘဲၫ၁့ၪလဲၪ. န၀့ၫဒၪယီၩဖိၬယခဲၫ့ဆံၭ” (ယီဟၫ့ ၂၁း၂၂) နီၪလီၫ. အ၀့ၫ၁ံၪဆီၫ့မီၪ့၀့ၫလၧ ယ့ၫရှူၬစံၭဆၧအမိဂဲၫထဲၩ့ (ကဂဲၫထဲၩ့) လၩ့လၧ လချုၭစယီဟၫ့၁ံၫဒံၭဘၪနီၪလီၫ. မုနံၩဖီၩ့ထၪ့ဒဲစယီဟၫ့အ၁ၭၡါထၪ့, ဘၪဆၧၡၪ့ဆၧနၭ, ဒဲ၁ံၫ၀့ၫဒၪလါနၫ့ယ့ၫရှူၬ ဂဲၫထဲၩ့အ့ၬ. စယီဟၫ့စံၭပျၩ့ထၪ့ဆၧနၪ၁့ၪဘၪမၪနီၪ လၧအနဲၪဖျီၪထၪ့၀့ၫဒၪလၧ ဆၧနီၪမွဲယ့ၫရှူၬအဆၧအဲၪဒိၭ (ထုၭဖျီၪလီၩအ၁ၭဆိၫ့န့ဘၪဆၧ) နီၪလီၫ, မွဲဆၧ လီၩဖျီၪထၪ့ဆၧလၧအမိကဲၪထၪ့လၧယၫခီၫမွဲအ့ၬနီၪလီၫ.

လနွ့ၫယီၩ အဆၧမၩလိၪအဆၧနၪ၁့ၪ (idea) နီၪ မွဲဆၧအီၪက့ၪဖိၫထုၪ့၁ၭ လၧယ့ၫရှူၬအဖၫ့ခိၪ, အၪနဲၪ့ၦဂူၫဂၩအဖၫ့ခိၪ, မွဲဆၧအခိးအတၩဒိၪလမံၩ့လီၫ. ယ့ၫရှူၬလဂၩဒၪဒဲယ့ၫရှူၬလဂၩဎးနီၪ, မွဲပဆၧထိးထဲၩ့တၩ့ထဲၩ့ကဆါလီၫ. ၦဂူၫဂၩ၁ံၪမိမၩဂၭဂီၩ့ခွံၬနဆၧယိလါ, ထီးမိမၩဘၪထံၭဆၫနၧၩဒၪလ့ၬဆ့လၧ နဆၧဆူဆၧနဲၩအဂးနီၪဆ့လီၫ.

ခီၫလၧအနၠါထီးလၧပြီပတံၬအနံၩနီၪ ပမိအၪ့ဎၬန့ဆၧဂဲးမိၡါလၧ ဆၧ၁့ၪယၫနၪ၁့ၪကဆါယွၩအလူအထၫ, ဒဲလၧဆၧအီၪက့ၪမိထုၪ့ (ဖိၫထုၪ့၁ၭလၧ) ယ့ၫရှူၬမွဲၦလဂၩဒၪလၧအမွဲပကဆါဒဲအ၁ိၫ့ပၧၩ - လၧအဆၧမၩဆၧၩ့, အဆၧဖ့ၪကိၪ့, ဒဲအဆၧနဲၪလၩ့ဖၧၩ့၁ၭ ဂ့ၩနဲၪ့ၦဂူၫဂၩ၁ံၪလဖၪနီၪလီၫ.

`မွဲၦဂူၫဂၩ၁ံၪ လၧအမိယိထၪ့နၧၩ လၧဆၧမိမၩဂံၩ့ဂၩ့န၁ၭနီၪအီၪခိၭ မၬခိၭမၬဆ့ဧၪ. မွဲအကၪဂဲၩဒၪလါနၫ့ဂ့ၩ, ဆၧမၩလိၪလၧနဒိၭန့ဘၪလၧဆၧလ့ၩခၫ့ဖျီၫ့အဖၧၩ့နီၪ မွဲဆၧနီၪလဲၪ.`