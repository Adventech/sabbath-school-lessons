---
title:  ယွၩအ၁ိၪဖိၪ
date:   21/10/2024
---

ၦဟံဘြုၫဘၩ့မုးဖိၪလဖၪအီၪခိၭယိလါ မစဲအၫလဂၩလၧအမိမၩဖီၩ့ဖျ့ၭထၪ့ အ၀့ၫ၁ံၪလၧရိမၫအစူၪဖၧၩ့နီၪလီၫ. လံၬယီဟၫ့အဆၧ၁ၭထိၬအပရၧၫ့အဆၧထိစိၩနီၪ မွဲအမိဒုၭအၪ့လဲၩခွံၬၦ၀့ၫ၁ံၪနီၪ အဆၧနၪ၁့ၪလၧမစဲအၫအဂဲး ဒဲဘဲၫ၁ိၭ အ၀့ၫ၁ံၪမိ၁့ၪယၫလၩ့ထံးယ့ၫရှူၬမွဲဆၧလီၩဆိၫ၀ဲၩဆၧလဖၪ လၧၫ့ထၪ့ဎွ့ၩထၪ့ ၀့ၫဒၪ မွဲစဎွၩလၧအဂဲၫလၩ့၀့ၫဒၪနီၪလီၫ. မစဲအၫနီၪ မွဲမိပၧၩ့ဆၧလၧဂၪ့ခိၪယီၩ အ့ၬ. အ၀့ၫဂဲၫလၩ့၀့ၫလၧ မိမၩလၧၫ့ဎွ့ၩထၪ့ဆၧအုၩ့လၩ့စံၭ၀ဲၩလဖၪလၧလံၬလးလံၩ (Old Testament) ဆၧဘၪထွ့ၫလၧအနၫ့ဆါ, လၧအဘၪထဲးဎုၬ လၧဆၧမိဘၪဖ့ၪလၫ့အ၁ၭလၧဂၪ့ခိၪယီၩအလး, ဒဲမိမၩ၁ၫ့ထၪ့ထဲၩ့ဆၧဘၪထွ့ၫ ဆုးကျိၭလိၬ၁ၭ လၧကဆါယွၩဒဲအ၀့ၫအၡၩခမျၧးအဘိၩ့ဆၧၩ့နီၪလီၫ.

`ဖီ ယီဟၫ့ ၁း၂၉-၃၇. ဆၧထုၭထၪ့လီၩဖျီၪဆၧမွဲဆၧနီၪ လၧၦဘၧၩ့ လၩ့ဆၧစယီဟၫ့မၩ၀့ၫလၧအဘၪထွ့ၫယ့ၫရှူၬအဂဲးနီၪလဲၪ. အ၀့ၫမၩန့ မွဲဆၧနီၪအခံးအဂၩ့လၧဆၧထုၭဖျီၪယ့ၫရှူၬနီၪလဲၪ, ဒဲဘၪမွဲနီၪ ဆၧမၩ အ၁ၭနီၪ ဖျီၪထံၫကျၩ၀့ၫလၧ ဆၧနၪ၁့ၪဆၧလီၩဖျီၪယ့ၫရှူၬမွဲမပၫလဲၪဒဲ အဆၧမၩနီၪမွဲဆၧနီၪလဲၪ အဂဲးနီၪလဲၪ.`

ၦဘၧၩ့လၩ့ဆၧစယီဟၫ့အဆၧချဲၩ့ ဘၪထွ့ၫလၧယ့ၫရှူၬမွဲယွၩအ၁ိၪဖိၪနီၪ ဘၪခိးဘၪတၩစယီဟၫ့အဆၧ၁ၭထိၬအပရၧၫ့အဆၧထိစိၩ, လၧဆၧမိမၩဂ့ၩ မၩဘၪထဲၩ့ဆၧနၪ၁့ၪလၧ မစဲအၫအတခ့ၭဒဲအဆၧမၩအဖၫ့ခိၪနီၪလီၫ. ယ့ၫရှူၬ မိမၩလၧၫ့ထၪ့ဎွ့ၩထၪ့ဆၧစံၭ၀ဲၩအုၩ့လၩ့ဆၧလၧလုထၪ့ဆၧ အဆၧဎိၭဒီၪအဖျီၩ့ (system) နီၪတၡါလ့ၬလီၫ. မွဲလၧဆၧအ၀့ၫနီၪ မွဲခ့ၬထဲၩ့ဆၧလၧဆၧအုၩ့လၩ့လၧ အခၪ့ထံၭ ယွၩဖ့ၪလၫ့ထၬ၀့ၫလၧ ၁မိစ့ၭ ၃း၁၅ အဆၧကွ့ၭနဲၪ့ထၬဖၧၩ့, မွဲဆၧအုၩ့လၩ့ဆၧရွံန့ထဲၩ့ဆၧ (ဆၧထိးထဲၩ့တၩ့ထဲၩ့) နီၪလီၫ.

“လၧယ့ၫရှူၬအဆၧဒုၭဘၧၩ့အ၁ၭထံၫနီၪ, စယီဟၫ့လီၩနဲၪအ၀့ၫလၧ ယွၩအ၁ိၪဖိၪ, ဆၧဖၩ့အ၁ၫ့ဆ့ၭလၩ့လၧမစဲအၫအဆၧမၩအဖၧၩ့နီၪလီၫ. မီၪအဲၫစ့ယၫအဆၧချဲၩ့လဖၪဂဲၫဆ့ၭနုၬလၩ့လၧ စယီဟၫ့အ၁ၭဖၧၩ့ထ့ၬထ့ၬ, လၧအစံၭ၀့ၫဒၪ ‘ဘဲၫ၁ိၪဖိၪလၧၦမီၩ့မၩ၁ံၫ၀့ၫအ၁ိၭ’ နီၪလီၫ (အဲၫစ့ယၫ ၅၃း၇).” Ellen G. White, The Desire of Ages, p. 136.

`ဖီ မၫကၧၭ ၁၀း၄၅; ရိမၫ ၅း၆; ဒဲ ၁ပံတၧၫ ၂း၂၄. လံၬဆံၫ့ဎံၪ အဆၧၫ့လဖၪယီၩ မၩဆၧၩ့ဒုၭနၪ၁့ၪပၧၩလၧ ယ့ၫရှူၬအဆၧမၩဘဲၫ “ယွၩ အ၁ိၪဖိၪ” အလးနီၪဘဲၫ၁့ၪလဲၪ.`

မွဲလါနၫ့ဘိၩ ၦဘၧၩ့လၩ့ဆၧစယီဟၫ့ ကြၨၭမိ၁့ၪယၫယ့ၫရှူၬအဆၧမၩဖျီၩ့နီၪ အၪအၪလ့ၬ, အ၀့ၫ၁့ၪယၫလၩ့ထံး လၧယ့ၫရှူၬမွဲ၀့ၫမစဲအၫလၧဆၧအုၩ့လၩ့ထၬ ၀့ၫနီၪ, မွဲဆ့ၦလဂၩလၧဂဲၫလၩ့မၩလၧၫ့ထၪ့ဎွ့ၩထၪ့ ဆၧလီၩဆိၫ၀ဲၩဆၧလၧယၫ လဖၪအဂးနီၪလီၫ.

`အၪ့ဎၬလၩ့ထံးဆၧဂဲးဆၧဖးယီၩ, လၧယ့ၫရှူၬမွဲ “ယွၩအ၁ိၪဖိၪ” နီၪ လါဆံၭ. ဆၧအခံးအဂၩ့မွဲဆၧနီၪ ဂဲၫဖျီၪထၪ့လၧနဆၧ၁့ၪယၫအဖၧၩ့, ဒဲအဆၧဆဲၩဘုၭလိၬ၁ၭလၧဆၧအုၩ့လၩ့အလးလံၩ (OT) အဆၧလုဆၧအဆၧဎိၭဒီၪအဖျီၩ့ (system) နီၪ မၩဘိၭမၩဆၧၩ့နၧၩလၧ ဆၧအၪ့အူၭအၪ့ ဎၧၩ့ ဆၧဖ့ၪလၫ့ဆၧထိးထဲၩ့တၩ့ထဲၩ့အလုအဎွ့ၩအဒိၪ၀့ၫအၪ၀့ၫနီၪ ဘဲၫ၁့ၪ လဲၪ.`