---
title:  စနံၭကဒံမၧၭအဆၧထိး၁ၭ
date:   24/10/2024
---

`ဖီ ယီဟၫ့ ၃း၁-၂၁. စနံၭကဒံမၧၭအဆၧထိး၁ၭနီၪ ဘၪခိးဘၪတၩ ၀့ၫ စယီဟၫ့အဆၧ၁ၭထိၬအပရၧၫ့ဘဲၫ၁့ၪလဲၪ.`

စနံၭကဒံမၧၭနီၪ ဆရၫလဂၩလၧ ဘၪၦယူၭယၪ့၀့ၫလၧၦအံၫစရ့လၭအကျၩ ဒဲမွဲၦအကဲၪဒိၪလဂၩလၧ Sanhedrin အၡၩအဖုၫအဖၧၩ့နီၪဆ့လီၫ. အ၀့ၫ အဆၧထိး၁ၭနီၪ မွဲဆၧဂဲးဆၧဘၭဖၭဒိၪ လၧဆၧအဂဲးအဖးအၪမံၩ့နီၪလီၫ. အ၀့ၫ ကိၭယ့ၫရှူၬလၧ “ရၭဘံၫ” Rabbi ဒဲအီၪက့ၪနဲၪ့ယ့ၫရှူၬနီၪလၧဆၧဆံၫ့ဎံၪ (ယွၩ) အဆၧမၩဖၧၩ့နီၪလီၫ. မွဲဆၧနီၪ, ခီၫလၧအ၀့ၫလ၁့ၪယၫထံၫကျၩဘၪယ့ၫရှူၬ မၩဆၧဒံၭအခၫနီၪ, အ၀့ၫထိးဆၧၫ့မၩဆၧၩ့ယ့ၫရှူၬလၧ အမစဲအၫအဖျီၩ့နီၪလီၫ.

ဆၧထိး၁ၭလဖၪနီၪ စနံၭကဒံမၧၭဒၪ၀့ၫဘဲၫဆၧနဲၪ့လဖၪ (signs) လၧ မစဲအၫအဆၧမၩ လၧအမၩလၧၫ့ထၪ့ဎွ့ၩထၪ့ဆၧအုၩ့လၩ့လးလံၩ (Old Testament) အဆၧလီၩဆိၫ၀ဲၩဆၧလၧယၫခီၫအဂးနီၪဒံၭအ့ၬ. မွဲဆၧနီၪ အ၀့ၫဂဲၫလၧ အ၁ၭဂံၩ့ဂၩ့, အ၀့ၫထိးဆၧၫ့ယ့ၫရှူၬနီၪ ဘဲၫဎရံၬအ၁ိၭဒံၭအ့ၬလီၫ.

`ဖီ ယီဟၫ့ ၃း၃-၂၁. ယ့ၫရှူၬလီၩဘၪစနံၭကဒံမၧၭ မွဲဆၧနီၪလဲၪ.`

ယ့ၫရှူၬ၁့ၪယၫၦကိၭဂၩဒ့ၭအ၁ၭလီၫ. အ၀့ၫစံၭဆၧၫ့ထဲၩ့စနံၭကဒံမၧၭနီၪ မိကဲၪဘဲၫဆၧချဲၩ့ဖၨၪထုၬကုၭအ၁ိၭ, လါနၫ့ဂ့ၩအ၀့ၫလီၩဆၧလၧဆၧမၩအ၁ၭနီၪ တီၩတီၩလီၫ. ၦယုဒၫဖိၪ၁ံၪနဲၩလၧၦဆၨၩဂူၫဂၩ၁ံၪ မိကြၨၭန့ဘၪဆၧအၪ့လဲၩထၪ့ ထဲၩ့၁ၭလါနၫ့ဂ့ၩ, အ၀့ၫ၁ံၪဆ့လိၪဘၪဆၧအၪ့လဲၩထဲၩ့၁ၭနီၪ, အၪဒၪဆၧ၁့ၪယၫ လၩ့အ၁ၭအ့ၬ. ၦအီၪဖျဲၪထၪ့လၧဆၧထိးထဲၩ့တၩ့ထဲၩ့အဖၧၩ့နးဂၩအ့ၬလီၫ.

ၦယုဒၫဖိၪ၁ံၪလဖၪ အီၪလၧဆၧအုၩ့လၩ့အီၪလၩ့ အလၩ့ဆၫ့နဲၪ့ၦဂူၫဂၩ, ဘဲၫဆၧအုၩ့လၩ့လၧစအၫဘြဟၫ့အ၁ိၭနီၪ (ဖီလၧ ရိမၫ ၃း၁, ၂) ပဘၪလီၩ အလးအီၪအ့ၬ. လါနၫ့ဂ့ၩဆၧမၩအ၁ၭလၧနၫ့ဆါဒၪ၀့ၫနီၪ ကဲၪ၁့ၪအ့ၬနီၪလီၫ. ယ့ၫရှူၬလီၩဘၪစနံၭကဒံမၧၭ ဆၧချဲၩ့လၧၦဆီၫ့မီၪ့လ၁့ၪဘၪ, လၧအမွဲၦအံၫစရ့လၭ အဆရၫလဂၩလါနၫ့ဂ့ၩနီၪ, ယ့ၫရှူၬစံၭလၧမိဘၪအီၪဖျဲၪထဲၩ့လဖၧၫ့ဒံၭနီၪလီၫ.

ယ့ၫရှူၬစံၭဘၪစနံၭကဒံမၧၭ လၧနး၁ၭအဆၧ၁့ၪယၫလထၪ့ဘၭဒံၭဘၪနီၪး “န၀့ၫဒၪယီၩ, နမွဲမၬ, ဆရၫလၧအံၫစရ့လၭဖိၪအကျၩတၭ, ဆၧယီၩလဖၪ မွဲန၁့ၪယၫအ့ၬဧၪ” (ယီဟၫ့ ၃း၁၀). အဆၧချဲၩ့နီၪ မိဆီၪ့၀့ၫဒၪလီၫ.

ထီးအမိမွဲ၀့ၫလၧဆၧချဲၩ့လမံၩ့မံၩ့ဒၪလ့ၬထီးနီၪ, လၧခဲၫ့ထဲၩ့စနံၭကဒံမၧၭ အီၪက့ၪလၩ့ထဲၩ့အ၁ၭလၧယ့ၫရှူၬအထံၩအဖျဲလဂၩနီၪလီၫ (ဖီလၧ ယီဟၫ့ ၁၉း၃၉).

`ဆၧလၧ “ဘၪအီၪဖျဲၪနးဖၧၫ့ဒီၭ” အခီၫပယီၫမွဲဆၧနီၪလဲၪ, ဒဲဘၪ မွဲနီၪလၧယ့ၫရှူၬဘၪလီၩဆၧနီၪလဲၪ.`