---
title:  ၦဘၧၩ့လၩ့ဆၧစယီဟၫ့အဆၧထိးအ၁ၭ
date:   20/10/2024
---

ဆၧမၩလိၪလၧဖီၩ့ခွံၬအနွ့ၫအိၩနီၪနဲၪဒီၩ့ စယီဟၫ့အဆၧ၁ၭထိၬအပရၧၫ့ စၭထၪ့၀့ၫလၧယ့ၫရှူၬဎရံၬ, ဆၧအလူလၧအအီၪ၀ဲၩအဆိၩအကၠၪ လချုၭဆၧတဲၩ့ လၩ့ဒံၭဘၪဆၧနီၪလီၫ. လၧဆၧချဲၩ့လၧယၫအဖၧၩ့နီၪ, ပဒၪဘၪၦဘၧၩ့လၩ့ဆၧ စယီဟၫ့အဆၧထိးအ၁ၭယ့ၫရှူၬအဂဲးထီးနီၪဆ့လီၫ. ၦယုဒၫဖိၪလနၩ့နၩ့လၧ ယ့ၫရှူၬအထီနီၪ အီၪခိၭယိလါမစဲအၫနံၫမံၩ့, လမံၩ့နီၪ ဘဲၫၦလုဆၧအခိၪလဂၩ ဒဲအဂၩလမံၩ့နီၪဘဲၫစဎွၩအ၁ိၭလီၫ. စယီဟၫ့လီၩဆၧနီၪပျၩ့မၬလ့ၬ လၧၦဘၧၩ့လၩ့ ဆၧစယီဟၫ့နီၪ စံၭလၩ့အ၁ၭလၧမစဲအၫဘဲၫနီၪအ၁ိၭနးထံၪအ့ၬ, အ့ၪမွဲလခီၫ မွဲၦထိးအ၁ၭလဂၩ (a witness) လၧမစဲအၫအမွဲအတီၩလဂၩအဂးလီၫ.

`ဖီ ယီဟၫ့ ၁း၁၉-၂၃. ၦဘၧၩ့လၩ့ဆၧစယီဟၫ့ လီၩဖျီၪပျၩ့ထၪ့အ၀့ၫ အဆၧမၩဒဲအမူၩဒၩဘဲၫ၁့ၪလဲၪ.`

ၦဆၧဘိၪ့ဆၧဘၩခိၪနါလဖၪ အၪ့မၧၫ့ၦလုဆၧ၁ံၪဒဲလံ၀ဲၫဖိၪ၁ံၪလ့ၩအၪ့စၪ့ စယီဟၫ့ (the Baptist) နီၪ မွဲမပၫလဲၪနီၪလီၫ. လၧခးယုဒၫအဖၧၩ့ ဆၧယိလါ မစဲအၫနီၪ အလၧးဒိၪမၬ, ဒဲၦဘၧၩ့လၩ့ဆၧစယီဟၫ့အဆၧချဲၩ့စံၭဆၧၫ့ဆၧနီၪ အကၧၩ့ဒိၪလၧအ၀့ၫ၁ံၪဂး မွဲလၧဆၧဘၪထွ့ၫဆုးဘုၭလိၬ၁ၭလၧ အ၀့ၫ၁ံၪအဆၧ ယိလါနီၪလီၫ. အ၀့ၫဒၪနီၪမွဲဆၧဖၩ့ (မစဲအၫ) လၧအ၀့ၫ၁ံၪယိလါနီၪအ့ၬ, အ့ၪမွဲဒၪၦလၧဆိၬန့ဆၧဖၩ့နီၪ အဆၧထိးအ၁ၭ (witness) ဘဲၫဆၧအီၪက့ၪတဲၩ့၀ဲၩ မစဲအၫအဖၧၩ့၁ၭနီၪလီၫ (ယီဟၫ့ ၁း၆-၈). မွဲဆၧနီၪအ၀့ၫစံၭဆၧၫ့ထဲၩ့ဆၧပျၩ့ပျၩ့ ဘဲၫအစံၭ၀့ၫအ၁ိၭ, “ယ၀့ၫဒၪယီၩ ယမွဲဎရံၬအ့ၬ” နီၪလီၫ (ယီဟၫ့ ၁း၂၀).

အ၀့ၫစံၭ၀့ၫဒၪဆ့လၧအ၀့ၫဒၪဘၭတံၫဇၫ့ (ဘၧၩ့လၩ့ဆၧ) လၧထံၫကျၩ လီၫ, အ့ၪမွဲဎရံၬနီၪ မိဘၭတံၫဇၫ့ဆၧလၧ၁ၭမုဆံၫ့ဎံၪအဖၧၩ့လီၫ (ယီဟၫ့ ၁း၂၆, ၃၃). အ၀့ၫစံၭလၧအ၀့ၫထီးဒၪလ့ၬလကြၨၭဘၪလၧအမိကွဲၪလၩ့ယ့ၫရှူၬအခၪ့ဖံၭ ဖျံၩအ့ၬနီၪလီၫ (ယီဟၫ့ ၁း၂၇). ဎရံၬနီၪအီၪဆိၫ၀ဲၩလၧစယီဟၫ့အမ့ၬယၫလီၫ (ယီဟၫ့ ၁း၃၀). ယ့ၫရှူၬနီၪ မွဲကဆါယွၩအဖိၪခွၫ, ဒဲစယီဟၫ့နီၪ မွဲဒၪၦနဲၪဖၧၩ့ ၁ၭလၧယ့ၫရှူၬအအီၪလီၫ (ယီဟၫ့ ၁း၃၄).

`ဖီ အဲၫစ့ယၫ ၄၀း၁-၅ ဒဲ ယီဟၫ့ ၁း၂၃. ၦအီၪက့ၪစယီဟၫ့ထီးယီၩ ဘဲၫ၁့ၪလဲၪ.`

ဖၧၩ့၁ၭလၧအလၩ့အိၫ့လၩ့ထီၫ့ဒဲလိးခိလီၪ့အီၪအၪမၬလ့ၬနီၪ, အခ့ၫအၡၩ၁ံၪ လဖၪဘၪလ့ၩဂု၀ဲၩ၀့ၫလၧအမ့ၬယၫဒဲဘၪမၩယံၩမၩဎၩ့ထၪ့ဖၧၩ့၁ၭနီၪလီၫ. ထီးမွဲ ဖၧၩ့၁ၭနီၪ ဂ့ၩထၪ့၀့ၫ, ဖျ့ၫထၪ့၀့ၫမၬဒဲစဎွၩမိဂဲၫ၀့ၫဒၪလီၫ. ဘဲၫနီၪအ၁ိၭ, ထီးမွဲ ဆၧလီၩဆိၫ၀ဲၩဆၧလဖၪလၧၫ့ထၪ့ဎွ့ၩထၪ့၀့ၫလဖၧၫ့နီၪ, စယီဟၫ့ဂဲၫလၩ့မၩဆၧ တဲၩ့၀ဲၩၦခမျၧး၁ံၪအ၁ၭလၧ ကဆါယ့ၫရှူၬအဆၧဂဲၫလၩ့အဂးနီၪလီၫ.

`ဘဲၫၦဘၧၩ့လၩ့ဆၧစယီဟၫ့မၩ၀့ၫအ၁ိၭ, ပ၀့ၫ၁ံၪၦမုနွ့ၫနံၩယိလါ ဆၧလဖၪ ဘၪမၩမွဲဆၧနီၪမိ၁့ၪလဲၪ. ဆၧဘၪလၩ့ဎိၭမွဲဆၧနီၪလဖၪအီၪ၀့ၫဒၪလဲၪ.`