---
title:  စယီဟၫ့ (ၦဘၧၩ့လၩ့ဆၧ) အထံၩအဖျဲနံၫဂၩ
date:   22/10/2024
---

ၦဘၧၩ့လၩ့ဆၧစယီဟၫ့အထံၩအဖျဲနံၫဂၩနီၪ အီၪဘူၭထံၬလၧ စယီဟၫ့ ၦကွ့ၭလံၬယီၩအနဲၩ့, လၧအလ့ၩဆၧလၧယ့ၫရှူၬလဖၧၫ့နီၪလီၫ. ၦဘၧၩ့လၩ့ဆၧ စယီဟၫ့ထုၭဖျီၪလီၩ၀့ၫ, “ယိခွါ, ယွၩအ၁ိၪဖိၪဘီၪ” (ယီဟၫ့ ၁း၃၆) နီၪလီၫ. အထံၩအဖျဲနံၫဂၩနီၪ ခိၭနၪအဆရၫအဆၧပရၧၫ့လၧဎရံၬအဂဲးထီးနီၪ, ဘၪထွ့ၫ လၧဎရံၬမွဲၦမိမၩလၧၫ့ထၪ့ဎွ့ၩထၪ့၀့ၫဆၧအုၩ့လၩ့အလးလံၩအဆၧလီၩဆိၫ၀ဲၩဆၧလၧ မစဲအၫအဆၧဂဲၫလၩ့အဂဲးနီၪလီၫ. အထံၩအဖျဲနံၫဂၩနီၪ အီၪက့ၪထးစယီဟၫ့ လၧအမိဖိၬယ့ၫရှူၬအခဲၫ့နီၪ, ၁့ၪယၫ၀့ၫဒၪလၧယ့ၫရှူၬနီၪ မွဲအဎိၩနဲၪ့ဒိၪနဲၪ့ စယီဟၫ့ (ၦဘၧၩ့လၩ့ဆၧ) ဒဲအ၀့ၫဒၪမွဲၦမၩလၧၫ့ထၪ့ဎွ့ၩထၪ့စယီဟၫ့အဆၧပရၧၫ့ နီၪလီၫ.

`ဖီ ယီဟၫ့ ၁း၃၅-၃၉. ထီးမွဲအထံၩအဖျဲနံၫဂၩနါဂၧၫ့ဘၪအဆရၫ စယီဟၫ့အဆၧထိးအ၁ၭဂီၩ့နီၪ အ၀့ၫ၁ံၪမၩဆၧနီၪလဲၪ.`

အ၁ၭအီၪ၀့ၫတၭ, အ၀့ၫ၁ံၪမၩန့အဆၧၫ့အထီလၧယ့ၫရှူၬလၧမုလနံၩနီၪလီၫ. လၧဆၧလ့ၩခၫ့ဖျီၫ့ထီးနီၪအဖၧၩ့ အ၀့ၫ၁ံၪဒိၭန့ဘၪဆၧမၩလိၪလဖၪနီၪ, မွဲအလၩ့မဲၩလၩ့လၭ၀့ၫဖိၭဘိၭလဲၪနီၪ မွဲမပၫမိ၁့ၪယၫလဂၩလဲၪ.

မွဲလၧအ၀့ၫ၁ံၪဒိၭန့ဘၪဆၧလုဒိၪဎွ့ၩဒိၪလဖၪနီၪ, ကဲၪထၪ့ဆၧ၁ုၪ့အီၪ၁ၭအီၪ လၧဆၧအၪ့နၩ့ထဲၩ့အ၀့ၫ၁ံၪအဆၧလ့ၩခၫ့ဖျီၫ့လၧၦဂူၫဂၩ၁ံၪလဖၪလီၫ. စအၫ့]ဒူၫ ၀့ၫဒၪ, လီၩဘၪအထုၫ့ဖု၀ဲ, စစဲမၧၫ့နီၪ လထံၪဎး, “‘ပဒၪန့ယူၭမစဲအၫယူၭ,’ (ဘဲၫပစံၭဆၧအ၁ိၭ, ဎရံၬ) နီၪလီၫ” (ယီဟၫ့ ၁း၄၁). ထီးစအၫ့]ဒူၫဂဲၫကိၭန့ အထုၫ့ဖု၀ဲလၧယ့ၫရှူၬအအီၪနီၪ, လထံၪယ့ၫရှူၬစံၭအ၀့ၫ, “န၀့ၫဒၪယီၩ နမွဲ စယိနၫအဖိၪခွၫစစဲမၧၫ့တၭ, ဆၧမိကိၭထဲၩ့နၧလၧစစံဖၭ, ဘဲၫပစံၭဆၧအ၁ိၭ (လိး) လီၫ” (ယီဟၫ့ ၁း၄၂). ယ့ၫရှူၬ၁့ၪယၫဒဲနၪ၁့ၪစပံတၧၫအဂဲးလီၫ. ဆၧဂဲး လၧယ့ၫရှူၬ၁့ၪယၫၦကိၭအဂၩနီၪ မွဲဆၧဂဲးမိၡါလၧအလီၩဖျီၪထၪ့၀့ၫခိၪမၬခိၪမၬ လၧယီဟၫ့အဆၧ၁ၭထိၬအပရၧၫ့အဖၧၩ့နီၪလီၫ (ယိအဒီၩ့လၧ, ယီဟၫ့ ၂း၂၄, ၂၅).

“စယီဟၫ့ဒဲစအၫ့]ဒူၫ၁ံၪ အ့ၪမွဲအဆၧဆူဆၧနဲၩလအီၪဘၪ ဘဲၫၦလုဆၧဖိၪ၁ံၪဒဲၦဒိၪ၁ံၪလဖၪအ၁ိၭနီၪ, အ၀့ၫ၁ံၪမွဲမိဂဲၫလၧယ့ၫရှူၬအခၪ့ထံၭဒဲမၩလိၪအၪ့ဎၬ ဆၧမိ၁့ၪအ့ၬလီၫ. အ၀့ၫ၁ံၪမိဂဲၫ၀့ၫဒၪလၧ ဆၧအၪ့ဎၬဆၧမၪ, ဒဲမိစ့ၩရၫ့ဆၧလၧ အဆၧချဲၩ့လဖၪလီၫ....လါနၫ့ဂ့ၩ အထံၩအဖျဲအခၪ့ထံၭ (အဆိၫထုၬ) လဖၪနီၪ မၩဆၧဘဲၫနီၪအ့ၬ. အ၀့ၫ၁ံၪစံၭဆၧၫ့ထဲၩ့၁ၭမုဆံၫ့ဎံၪအဆၧကိၭ လၧၦဘၧၩ့လၩ့ ဆၧစယီဟၫ့အဆၧလီၩလၩ့လၬလၩ့အဖၧၩ့နီၪလီၫ. ဘိၩ့နဲၪ့ယီၩ အ၀့ၫ၁ံၪ၁့ၪယၫ ဘၪဆရၫလၧမူၭခိၪလဂၩအလူယူၭလီၫ....ဆၧဆံၫ့ဎံၪအဆၧလူၫလၩ့နီၪ လၩ့ဘၪ လၧဆၧထိးအ၁ၭအလးလံၩ အဆၧ၁ီၪ့ဆၧ၁ၫ့ဖၧၩ့အီၩယူၭနီၪလီၫ. ဆၧမွဲဆၧတီၩ အမိၡါ အီၪဆၧၫ့ထုၪ့လၧဆၧဖၩ့အ၁ၫ့အနိၫ့အၪစီၪ့နီၪလီၫ.” Ellen G. White, The Desire of Ages, p. 139.

ဆၧထုၭဖျီၪထၪ့လံၬယီဟၫ့အဆၧ၁ၭထိၬအပရၧၫ့နီၪ မွဲဆၧဆိၬထၪ့ဆၧဖၩ့ မွဲယ့ၫရှူၬ, မွဲဆၧနီၪဆၧပရၧၫ့အမူၬယီၩ မိဘၪဆၧရၩလၩ့၀့ၫလၧဂၪ့ခိၪယီၩလီၫ.

`ကဆါဎရံၬအၪ့လဲၩထၪ့ထဲၩ့နဆၧအီၪမၧၫ့အီၪဂဲၩ လၧနဆၧဆူ ဆၧနဲၩအဖၧၩ့လၧဖၧၩ့၁ၭမွဲခီၫခီၫလဲၪ. နမိဒၪဘၪဒံၭဆၧအၪ့လဲၩထၪ့အ၁ၭ အဂူၫဂၩ မွဲဆၧနီၪဒံၭလဲၪ.`