---
title:  ဆၧမၩလၧၫ့ထၪ့ဎွ့ၩထၪ့ဆၧလီၩဆိၫဆၧလၧယၫ လၧဆၧထိး၁ၭအလးလံၩဖၧၩ့
date:   16/11/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၅း၁၇, ၂၀, ၃၆-၄၀, ၄၆, ၄၇; ယီဟၫ့ ၁၃း၁၈; ယီဟၫ့ ၁၇း၁၂; ယ့ၫရမဲအၫ ၂း၁၃; ဇ့ၭခရဲအၫ ၉း၉; ယီဟၫ့ ၈း၁၂-၃၀.

> <p>၁နိၫထီၫ့</p>
> “ယအီၪလၧဆၧထိးအ၁ၭဂ့ၩနဲၪ့ စယီဟၫ့အဆၧထိးအ၁ၭဒံၭလီၫ. အဂဲးဘဲၫယီၩ ဆၧမၩလၧဖါဖ့ၪလၫ့ယၧၩ, ဘဲၫ၁ိၭယမိမၩထီးအဂီၩ့တၭ, ဆၧမၩလၧယမၩလဖၪယီၩ ထိးအ၁ၭလၧယဂဲး လၧဖါအၪ့မၧၫ့လၩ့န့ယၧၩ လီၫ” (ယီဟၫ့ ၅း၃၆).

လဘျၩ့ဂီၩ့လဘျၩ့ ပဒၪဘၪစယီဟၫ့အဆၧကွ့ၭယီၩအဖၧၩ့ မွဲဒၪလၧယ့ၫရှူၬ အဆၧချဲၩ့ဒဲအဆၧမၩနီၪ ထုၭဖျီၪထၪ့အ၁ၭလၧ, အ၀့ၫမွဲမစဲအၫ (hammashiach), မွဲဎရံၬ, လၧအဂဲၫလၩ့လၧၦအံၫစရ့လၭအအီၪနီၪလီၫ. ဂဲၫလၩ့၀့ၫဘဲၫၦယုဒၫဖိၪ လဂၩလၧအ၀့ၫ၁ံၪအကျၩအ၁ိၭ အီၪဖျဲၪထၪ့လၧဘံၭ၁လံၫဟံၫ့, ဘဲၫလၧ လံၬဆံၫ့ဎံၪလီၩဆိၫ၀ဲၩ၀့ၫအ၁ိၭနီၪလီၫ.

မွဲလါနၫ့ဘိၩ, ဘဲၫစယီဟၫ့ကွ့ၭထၬ၀့ၫအ၁ိၭ, “အ၀့ၫနီၪအီၪ၀့ၫလၧဂၪ့ခိၪချိၫ့ယီၩတၭ, ဂၪ့ခိၪယီၩကဲၪထၪ့လၧအစူၪဖၧၩ့လါနၫ့ဘိၩ, ဂၪ့ခိၪယီၩ၁့ၪယၫအ၀့ၫ ဒၪအ့ၬ” (ယီဟၫ့ ၁း၁၀).

အနီၪမွဲဆၧလၩ့မဲၩလမံၩ့မွဲအ့ၬဧၪ. ဒဲ, ဘဲၫပဒၪဘၪလၧလံၬယီဟၫ့ဒဲလၧဆၧ ၁ၭထိၬအပရၧၫ့အဂူၫဂၩအဖၧၩ့အ၁ိၭ, ၦခမျၧးအၪဂၩ၁့ၪယၫအနၫ့ဆါလၧအကြၨၭ ၁့ၪယၫ၀့ၫနီၪအ့ၬ, လၩ့ဆၫ့ဒၪဆၧလၧဆၧအီၪဒိၭနဲၩ့၁ၭလၧယ့ၫရှူၬအဆၧချဲၩ့ဒဲ အဆၧမၩ၁ံၪအဖၧၩ့ဒၪလ့ၬနီၪ နၪ၀့ၫ၁့ၪအ့ၬလီၫ. ဒဲ, အၪနဲၪ့အနီၪ, လၧဆၧထိး၁ၭ လးလံၩလံၬဆံၫ့ဎံၪအဆၧနဲၪဖျီၪ ထိးအ၁ၭလၧအ၀့ၫအဂဲးဒၪလ့ၬဆ့နီၪလီၫ.

ပမိအၪ့ဎၬအၪထၪ့ဆၧလနွ့ၫယီၩ လၧစယီဟၫ့နဲၪဖျီၪအ့ၪပၧၩလၧ ယ့ၫရှူၬ မွဲမစဲအၫ, ဒဲပမိယိဆ့လၧ ဆၧနဲၪ့အလၩ့ထံးလၧထုၭဖျီၪထၪ့အ၀့ၫမွဲဎရံၬ (မစဲအၫ) အီၪဖိၭဘိၭနီၪလါနၫ့ဂ့ၩ ဘၪမွဲနီၪၦလနၩ့နၩ့လထိးဆၧၫ့ဘၪ၀့ၫဒံၭနီၪလဲၪ.

ပမၩန့ဆၧမၩလိၪမွဲနီၪလဲၪ လၧအ၀့ၫ၁ံၪအဆၧဘၪမၪအဖၧၩ့န့လဲၪ.