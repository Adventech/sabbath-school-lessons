---
title:  ဆၧနဲၪ့လဖၪ, ဆၧမၩလဖၪ, ဒဲဆၧလၩ့လၭလဖၪ
date:   17/11/2024
---

စယီဟၫ့ထုၭဖျီၪထၪ့ယ့ၫရှူၬအဂဲးလၧ ဆၧမၩလၩ့လၭအလၩ့ထံးလဖၪနီၪ လကၭဒံၭဘၪ, အ၀့ၫကွ့ၭနဲၪ့ထၬယ့ၫရှူၬအဆၧနဲၪ့လဖၪ, အဆၧမၩလဖၪ, ဒဲဆၧလၩ့လၭလဖၪဆ့နီၪလီၫ.

န့ၫဒၪဆၧနဲၪ့ဒဲဆၧမၩလၩ့လၭ၁ံၪနီၪ, ဆၧထိး၁ၭလၧမစဲအၫအဂးလၧၫဎွ့ၩ အ့ၬ, မွဲလၧမီၪအဘျၪ၁ံၪဆ့မၩဆၧလၩ့၁ံၪ၁့ၪ၀့ၫဒၪဆ့နီၪလီၫ. စယီဟၫ့ကွ့ၭနဲၪ့ထၬ ဆၧနဲၪ့၁ံၪ (signs) အၪအၪအ့ၬ. ဆၧနဲၪ့လၧအ၀့ၫကွ့ၭထၬ၀့ၫလဖၪနီၪ မွဲလၧဆၧ နဲၪဖျီၪထၪ့ယ့ၫရှူၬအတခ့ၭဖ၀ၭအလၩ့ဆၫ့လၧ အထိး၁ၭလၧမစဲအၫအလၩ့ထံး, အဂဲၫ၀့ၫလၧဖါကဆါယွၩအအီၪနီၪလီၫ.

`ဖီ ယီဟၫ့ ၅း၁၇, ၂၀, ၃၆-၃၈. ဆၧထုၭဖျီၪထၪ့ဆၧဘၪထွ့ၫ ဆုးကျိၭလိၬ၁ၭလၧယ့ၫရှူၬဒဲဖါကဆါယွၩအဘိၩ့ဆၧၩ့နီၪ အီၪ၀့ၫဘဲၫ၁့ၪ လဲၪ. လၩ့ဆၫ့ဒၪဆၧလၧအဘၪထွ့ၫလၧ ဆၧနဲၪ့လဖၪနီၪလဲၪ.`

ယ့ၫရှူၬဒုၭနဲၪဆၧနဲၪ့လဖၪ လၧအမိထုၭဖျီၪထၪ့အဆၧမၩဘူၭထံးလိၬ၁ၭ လၧဖါကဆါနီၪလီၫ. ၦနံၫဂၩနီၪ မွဲလဂၩဎးလီၫ. ဆၧမၩလဖၪထုၭဖျီၪထၪ့ဆၧလၧ အစံၭ၀့ၫ “ဖါအီၪလၧယဖၧၩ့, ဒဲယအီၪလၧယဖါအဖၧၩ့” နီၪလီၫ (ယီ ၁၀း၃၈; ဖီဆ့လၧ ယီ ၁၄း၁၀, ၁၁).

ဆၧထိစိၩလၧယ့ၫရှူၬအဆၧဂဲၫလၩ့နီၪ မွဲမိမၩၦဖျါလၩ့အ၀့ၫလဂၩအဆၧမၩ, ဘဲၫ၁ိၭအဆၧမၩလဖၪအတခ့ၭမိဖျီၪထံၫကျၩလၧဂၪ့ခိၪယီၩလီၫ. မွဲဆၧနီၪ ဂဲၫလၩ့မၩဖါကဆါအဆၧမၩလၧမွဲဆၧထိးအ၁ၭ, ထံၫထံၫကျၩကျၩမွဲအ၀့ၫဂဲၫလၧ ဖါကဆါအအီၪနီၪလီၫ.

ဆၧနဲၪ့အဆၧထိး၁ၭအီၪလၧအစီၩ့အမၩ့လဖၪ ၦအၪဂၩဒၪဘၪ၀့ၫလါနၫ့ဂ့ၩ, ၦခမျၧးနဲၩဆၧအ့ၬ.

ဆၧဘိၪ့ဆၧဘၩခိၪနါထီးနီၪလဖၪအၪ့စၪ့ယ့ၫရှူၬ, “‘န၀့ၫဒၪယီၩနမိမၩ ဂံၩ့ဂၩ့ပ၁ၭဆံၭယံၬလဲၪ. နအ့ၪမွဲဎရံၬနီၪ လီၩဘၪပၧၩလၩ့ထံးလၩ့ဆ့ၭနီၪဆံၭ.’ ဒဲယ့ၫရှူၬစံၭဆၧၫ့ထဲၩ့၀့ၫ, ‘ယလီၩဘၪန၁ံၪယူၭတၭ, န၁ံၪနဲၩန၁ံၪ၀့ၫအ့ၬ. ဆၧမၩ လၧယမၩ လၧယဖါအမံၩ့လဖၪနီၪ, ထိးအ၁ၭလၧယဂဲးယကၠီၪ့လီၫ’” (ယီဟၫ့ ၁၀း၂၄, ၂၅).

ၦ၁ံၪလဖၪနီၪ အၪ့စၪ့ဆၧမွဲလၧမိနဲၩ၀့ၫအဂးအ့ၬ. အ့ၪဎၬပဆၧမၪလၧ ယ့ၫရှူၬအဆၧချဲၩ့အဖၧၩ့ ဒဲမိဖုၫဒိၭ၀့ၫ (ချုၬန့၀့ၫ) လၧဆၧစ့ၩရၫ့အ၀့ၫအဂးလီၫ. ယ့ၫရှူၬ၁့ၪယၫအ၀့ၫ၁ံၪအ၁ၭနီၪတၭ, ချဲၩ့ဆၧၫ့ထဲၩ့၀့ၫ၁့ၪ၁့ၪဘၪဘၪလီၫ. အ့ၪယ့ၫရှူၬစံၭလၧအ၀့ၫမွဲဎရံၬနီၪ အ၀့ၫ၁ံၪမိမီၪ့ဘံၭ (deny) ၀့ၫတၡါလီၫ. လါနၫ့ဂ့ၩ ဆၧနဲၪ့၁ံၪ, ဆၧမၩ၁ံၪ, ဒဲဆၧလၩ့လၭ၁ံၪလဖၪနီၪ အ၀့ၫ၁ံၪမိမီၪ့ဘံၭ၀့ၫမိန့ဘဲၫ ၁့ၪလဲၪ. မွဲဆၧထိးအ၁ၭအဂုးအခၧၫ့လဖၪအနဲၪဖျီၪဆၧ အ၀့ၫမွဲမပၫဒဲအီၪဂဲၫခလဲၪ (ခီၫခီၫလဲၪ) နီၪလီၫ.

`ပအီၪက့ၪပဒၩ့ထၬပ၁ၭ လၧဆၧ၁ုၪ့နီၩ့၁ၭနီၩ့ ဘဲၫဆၧမၩအ၁ၭလၧ ၦခိၪနါ၁ံၪထီးနီၪလဖၪဖၧၩ့အ၁ိၭနီၪ မိန့ဘဲၫ၁့ၪလဲၪ. ပမိဘၪအီၪက့ၪဆီၪ့ ထၪ့ပ၁ၭလၧ ဆၧမၩနၧၩ့ဆၧနီၪဒဲအီၪလၧယွၩအဆၧမၩဖၧၩ့နီၪဘဲၫ၁့ၪလဲၪ.`