---
title:  မၩလိၪအၪထၪ့အဂး
date:   22/11/2024
---

ဖီ Ellen G. White, " 'Let Not Your Heart Be Troubled,' " pp. 662-680, in The Desire of Ages.

“ၦဟံဘြုၫဖိၪလဖၪနီၪ ဘၪဆၧနဲၩန့၀့ၫဒဲဘၪဆၧဖ့ၪထၬမူၩဒၩလၩ့ဆၫ့ဘဲၫ ဆၧထူၭဆၧလၧၫ့အလူဒိၪဎွ့ၩဒိၪအ၁ိၭနီၪလီၫ. ကဆါဎရံၬအနၫ့ဆါဒၪ၀့ၫဆ့ အီၪက့ၪနဲၪ့ၦယုဒၫဖိၪအခီၫ့ၡၩ (စီးပွားရေး) နီၪ လၧယွၩအဘၩ့မုးအဆၧမၩနီၪ လီၫ. ဆၧထိးထဲၩ့တၩ့ထဲၩ့အဆၧမွဲဆၧတီၩအဆၧနဲၪဒီၩ့နီၪ အီၪ၁ူၪ၀့ၫထီးနီၪလီၫ. မွဲဘဲၫနီၪဒၪလ့ၬအ၀့ၫ၁ံၪ၁့ၪယၫ၀့ၫဒၪအ့ၬ. ကဆါယွၩအလူအထၫနီၪ အီၪလၧ အ၀့ၫ၁ံၪအစူၪဖၧၩ့လါနၫ့ဂ့ၩ အ၀့ၫ၁ံၪအဖိၪဆိၩလံၩဆိၩထၧၫ့ဖျဲၩ့ယၫအဖၧၩ့ အ၁ၭ ဘုၭထၬဒၪလၧၦၡၩ၁ံၪအလုၫအလါလဖၪနီၪလီၫ. နး၁ၭအဆၧဆံၫ့ဆၧဎံၫ အဘၪဆၧကွ့ၭထၬ၁ံၪလဖၪလၩ့မါခွံၬ၀့ၫဒၪနီၪလီၫ. ဆၧကိၪ့ဆၧ၁့ၪအလူဒိၪ မိၡါနီၪ၀ဲထၪ့အ၁ၭလၧ အ၀့ၫ၁ံၪအမ့ၬယၫလါနၫ့ဂ့ၩ အ၀့ၫ၁ံၪ၁့ၪယၫ၀့ၫအ့ၬလီၫ.

“ကဆါယွၩနီၪ အီၪက့ၪ၁ူၪထၬအဆၧမွဲဆၧတီၩလၧၦၡၩအီၪအ့ၬ. အ၀့ၫ၁ံၪ မၩဘံၭထၬဆၧလၧအ၀့ၫ၁ံၪနၫ့ဆါအဆၧမၩဒၪ၀့ၫနီၪလီၫ. ကဆါဎရံၬဖ့ၪလၫ့ ၦယုဒၫခမျၧးဆၧထိး၁ၭလၧမစဲအၫအဂးနီၪ အလၧၫ့အဎွ့ၩလီၫ, ဒဲဎရံၬအဆၧ၁ီၪ့ ဆၧ၁ၫ့လဖၪနီၪ ကိၭန့အ၀့ၫ၁ံၪလၧဆၧမိအၪ့လဲၩထဲၩ့အ၀့ၫ၁ံၪအဆၧအီၪမၧၫ့ အီၪဂဲၩလီၫ. အ၀့ၫ၁ံၪဒၪ၀့ၫလၧဆၧထိးဆၧၫ့ဎရံၬနီၪ မိဘၪဖ့ၪလၫ့ခွံၬဆၧလၧ အ၀့ၫ၁ံၪအဲၪ၀့ၫကွံၩ၀့ၫလဖၪ ဒဲအ၀့ၫ၁ံၪအလုၫအလါလဖၪ, အဆၧအဲၪလၩ့ဒၪန့ၫ ၁ၭလဖၪ, ဆၧမၩလၧလဘၪလၩ့ဎိၭဘၪလၧယွၩလဖၪနီၪလီၫ. ဘဲၫၦမိဒိၭန့ဘၪ ဆၧမွဲဆၧတီၩအဆိၩအကၠၪအဂးနီၪ, မိဘၪဖ့ၪလၫ့ခွံၬအ၁ၭ (အဆၧ၁ၭစဲၩလဖၪ) နီၪလီၫ. မွဲလၧဆၧအနီၪတၭ, ကဆါယွၩဒုၭကဲၪထၪ့ (ဖ့ၪလၫ့) ဆၧဆူဆၧနဲၩ လၧဎရံၬအဖၧၩ့န့နီၫ အ၀့ၫ၁ံၪထိးဆၧၫ့အုၩ့လၩ့၀့ၫနၧၩ့အ့ၬ. အ၀့ၫ၁ံၪအုၩ့လၩ့၀့ၫလၧ ထိးဆၧၫ့လံၬဆံၫ့ဎံၪလါနၫ့ဂ့ၩ, အ၀့ၫ၁ံၪအီၪပဲၩခွံၬ၀့ၫဒၪဆၧထိး၁ၭလၧ ဎရံၬ အဆၧအီၪမၧၫ့အီၪဂဲၩဒဲအတခ့ၭဖ၀ၭနီၪဘိၩ့ဒံၭလီၫ. အ၀့ၫ၁ံၪအ၁ၭဎၧၫ့လၧမိဘၪ နဲၩဆၧလၩ့ထံးဆၧနီၪ, မွဲလၧအ၀့ၫ၁ံၪမိဘၪအၪ့လဲၩထဲၩ့အ၁ၭ ဒဲမိဘၪအီၪက့ၪထး ခွံၬအ၀့ၫ၁ံၪအဆၧဆီၫ့မီၪ့ဆိၫ၀ဲၩဆၧ လၧအ၁ၭစဲၩ၀့ၫ၁ံၪလဖၪနီၪလီၫ. ဆၧ၁ၭထိၬ အပရၧၫ့အဆၧလူဒိၪမွဲ၀့ၫဒၪ, ဖၧၩ့၁ၭ, ဆၧမွဲဆၧတီၩ, ဒဲဆၧမၧၫ့နီၪအီၪလၧ အ၀့ၫ၁ံၪအကျၩ, လါနၫ့ဂ့ၩ အ၀့ၫ၁ံၪထုၭပဲၩခွံၬအ၁ၭလၧဆၧဖ့ၪလၫ့အဒိၪထုၬလၧ ၦဒိၭန့၀့ၫ၁့ၪဒၪလၧမူၭခိၪနီၪလီၫ.” Ellen G. White, Christ's Object Lessons, p. 105.