---
title:  ခီၫလၧအခၪ့ထံၭ
date:   21/11/2024
---

လၧပဂဲၫထဲၩ့အၪ့ဎၬနၪ၁့ၪဘၪဆၧလၧလံၬယီဟၫ့အဖၧၩ့, ပဒၪဘၪစယီဟၫ့ ထုၭဖျီၪထၪ့ယ့ၫရှူၬနီၪ မွဲမစဲအၫလၩ့ထံးလၧစံၭ၀ဲၩ၀့ၫလဂၩ, မွဲၦယုဒၫဖိၪ၁ံၪ အဆၧယိလါဖၭဒိၪလၧအအီၪခိၭထး၀့ၫနီၪလီၫ.

မွဲလါနၫ့ဂ့ၩ, ဆၧဘိၪ့ဆၧဘၩခိၪနါအၪဂၩ, လၧအ၁ီၪ့လိၪၦခမျၧးလၧနး၁ၭ အဆၧအီၪမၧၫ့လဖၪနီၪ, ကဲၪထၪ့ထဲၩ့လၧယ့ၫရှူၬအဒုၪအဒၩအဒိၪထုၬလဖၪနီၪ လီၫ.

မွဲဘၪဆၧနီၪလဲၪ.

`ဖီ ယီဟၫ့ ၈း၁၂-၃၀. ဆၧဖီးဖၭအဂဲးအဘၭ မွဲဆၧနီၪအီၪလၧ ယ့ၫရှူၬဒဲၦခိၪနါထီးနီၪလဖၪအဘိၩ့ဆၧၩနီၪလဲၪ. လံၬဆံၫ့ဎံၪအဆၧၫ့လၧ အဒုၭ၁့ၪယၫနၪ၁့ၪပၧၩလၧ ဘၪမွဲနီၪၦအၪဂၩလထိးဆၧၫ့၀့ၫအနၫ့ဆါနီၪ လဲၪ.`

ယ့ၫရှူၬစံၭ၀့ၫလၧ ၦ၀့ၫ၁ံၪလဖၪနီၪ ၁့ၪယၫအ၀့ၫအ့ၬ, ၁့ၪယၫအ၀့ၫအဖါ အ့ၬဆ့နီၪလီၫ (ယီ ၈း၁၉). အ၀့ၫ၁ံၪမိဘၪ၁့ၪယၫ၀့ၫဒၪနံၫဂၩလူၬနီၪ, လါနၫ့ဂ့ၩ အ၀့ၫ၁ံၪအၪ့လံၭအၪ့လီၫလၩ့ထဲၩ့ဒၪအ၀့ၫ၁ံၪအ၁ၭလီၫ. အ၀့ၫ၁ံၪအ၁ၭဘုၭထၬဒၪ လၧအ၀့ၫ၁ံၪနၫ့ဆါအလုၫလါဒဲ အဆၧဆီၫ့မီၪ့ဒၪ၀့ၫလဖၪအဖၧၩ့, မွဲယ့ၫရှူၬအီၪ လၧအ၀့ၫ၁ံၪအမ့ၬယၫ လၧဆၧထိး၁ၭလၩ့ထံးလါနၫ့ဂ့ၩ, အ၀့ၫ၁ံၪမီၪ့ဘံၭ၀့ၫဒၪ နီၪလီၫ.

ဒဲ, ယ့ၫရှူၬစံၭဘၪအ၀့ၫ၁ံၪ, “န၁ံၪဘၪဆဲၫ့လၧလၬလခီၫလီၫ” (ယီ ၈း၂၃). စံၭ၀့ၫအခီၫပယီၫနီၪ အ၀့ၫ၁ံၪအဆၧဘိၪ့ဆၧဘၩနီၪ, မွဲလၧနး၁ၭအ့ၬ, မွဲလၧ ကဆါယွၩအအီၪအ့ၬဆ့နီၪလီၫ. အ၀့ၫ၁ံၪမၩအ၁ၭလၧ “ဆၧယူၭဆၧယၪ့ယွၩ အခံးအဂၩ့” (၂ထံ ၃း၅) လါနၫ့ဂ့ၩ, လၧ၁ၭဖၧၩ့နီၪ အီၪလၧဆၧဆူဘၪနဲၩဘၪဆၧ လီၫ.

ဆၧနီၪမွဲဆၧအ၁ၫ့အ့ၬး “အခိးမွဲဘဲၫနီၪတၭ, ကဆါစံၭ၀့ၫဒၪ, ၦခမျၧးယီၩ ၁ုၭဘူၭအ၁ၭလၧယအီၪလၧအနိၭ, ဒဲမၩလၩဖၩ့ယၧၩလၧအနိၭဖျံၩလါနၫ့, အီၪက့ၪ အ၁ၭယဲၩ့လၧယၧၩတၭ, အဆၧ၁ၭမဲၪယၧၩနီၪ ကဲၪထၪ့လၧၦၡၩအဆၧ၁ီၪ့ဆၧ၁ၫ့ လီၫ” (အဲၫ ၂၉း၁၃). ထီးမွဲယၩနံၪ့ (ရာစုနSစ်) လဖၪဖီၩ့ထၪ့တၭ ဆၧချဲၩ့နီၪဂၧၫ့ ထဲၩ့လၧယ့ၫရှူၬအအီၪလၧအစံၭ၀့ၫ, “အ၀့ၫ၁ံၪ၁ီၪ့လိၪဆၧလၧၦၡၩအဆၧမၪလူၬ, လၧဆၧ၁ီၪ့ဆၧ၁ၫ့အလးတၭ, ဘိၪ့ထၪ့ဘၩထၪ့ပျီၩပျီၩယၧၩလီၫ” (မၫကၧၭ ၇း၇). အ၀့ၫ၁ံၪၦၡၩအဆၧ၁ီၪ့ဆၧ၁ၫ့လဖၪ, ဒဲအ၀့ၫ၁ံၪၦၡၩအဆၧမၪလူၬလဖၪနီၪ “ဘၪဆဲၫ့လၧဂၪ့ခိၪ” (ယီ ၈း၂၃), ဒဲယ့ၫရှူၬစံၭ၀့ၫဒီၭနီၪ, “ယ၀့ၫဒၪယီၩယဘၪဆဲၫ့လၧ ဂၪ့ခိၪအ့ၬ” (ယီ ၈း၂၃). ၦ၀့ၫ၁ံၪနီၪအၧၩ့၁ၫ့တၡါလၧအအၪ့လီၫလၩ့န့အ၁ၭဒၪ ၀့ၫနီၪလီၫ. ဆၧအၧၩ့၁ၫ့နဲၪ့အနီၪ မွဲအ၁ီၪ့ထဲၩ့၁ၫ့ထဲၩ့ၦဂူၫဂၩလၧဆၧဘၪမၪ အဖၧၩ့၁ၭနီၪလီၫ. မွဲလါနၫ့ဘိၩ, ဆၧလၩ့၁ၭဆုးဘၪ၀့ၫလၧယ့ၫရှူၬအဆၧချဲၩ့ဖၧၩ့, ဘဲၫစယီဟၫ့စံၭ၀့ၫအ၁ိၭ, “ၦနဲၩထဲၩ့အ၀့ၫအၪဂၩလီၫ” (ယီ ၈း၃၀).

လၧဆၧ၁ိၫ့မၪဆၧဖျီၪထၪ့၀့ၫဘဲၫနီၪအ၁ိၭ, ၦယုဒၫဖိၪအၪဂၩဒၪစိၩဘၪဆၧ လၧ၀ါလခီၫ, လၧအ၀့ၫ၁ံၪအဂး, ယ့ၫရှူၬမွဲမပၫလဲၪနီၪလီၫ.

`နဒိၭန့ဘၪဆၧမၩလိၪ မွဲဆၧနီၪလၧယ့ၫရှူၬမၩဆၧၫ့ထဲၩ့ဆၧလၧ ၦယုဒၫခိၪနါ၁ံၪလဖၪနီၪအဖၧၩ့နီၪလဲၪ. ပဒိၭန့ဘၪဆ့ “ဆၧလၧထၬ” ဒဲလမွဲဘၪ “ဆၧလၧလၬ” ဘၪနီၪ - ဒဲပ၁့ၪယၫဘၪဆၧလၩ့ဆၫ့လိၬ၁ၭ နီၪဘဲၫ၁့ၪလဲၪ.`