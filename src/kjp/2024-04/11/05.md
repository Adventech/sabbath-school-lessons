---
title:  ၁ၭမုဆံၫ့ဎံၪ
date:   11/12/2024
---

၁ၭမုဆံၫ့ဎံၪအဂဲးအဖးယီၩ ပလဒၪဘၪပျၩ့ပျၩ့လၧ လံၬဆၧ၁ၭထိၬအပရၧၫ့ စယီဟၫ့ဖၧၩ့ယီၩလါနၫ့ဂ့ၩ ဘဲၫယ့ၫရှူၬအဆၧမၩကလၧၫ့ထၪ့ဎွ့ၩထၪ့အဂး ၁ၭမုဆံၫ့ဎံၪယီၩ အရ့ၩဒိၪအၪမၬလီၫ.

`ဖီထဲၩ့ ယီဟၫ့ ၁း၁၀-၁၃. ၁ၭမၧၫ့အဆၧအၪ့လဲၩ့ထၪ့၁ၭအဂး ၁ၭမုဆံၫ့ဎံၪယီၩ အကၧၩ့ဒိၭဆံၭအၪလဲၪ.`

လၧလံၬဆၧ၁ၭထိၬအပရၧၫ့ စယီဟၫ့အခၪ့ထံၭလဘံၪ့ဖၧၩ့ယီၩ ၁ၭမုဆံၫ့ဎံၪ ယီၩအကၧၩ့ဒိၪအၪမၬအကၠီၩ့ ပဒၪဘၪနီၪလီၫ. “အ၀့ၫ၁ံၪအီၪဖျဲၪ၀့ၫလၧဆၧ၁ွံၪအ့ၬ, လၧဆၧယၪအ၁ၭအ့ၬ. လၧၦၡၩအ၁ၭအ့ၬ, အ့ၪမွဲလၧယွၩလီၫ” (ယီဟၫ့ ၁း၁၃). ဆၧယီၩကဲၪထၪ့၁့ၪခၫ့ဖျီၫ့လၧ ၁ၭမုဆံၫ့ဎံၪအဆၧမၩအကၠီၩ့နီၪလီၫ.

`လံၬဆံၫ့ဎံၪအဆၧၫ့လဖၪယီၩ လီၩထဲၩ့၁ၭမုဆံၫ့ဎံၪအဆၧဖံၭဆၧမၩ ဘဲၫ၁့ၪလဲၪ. ယီဟၫ့ ၃း၅-၈; ယီဟၫ့ ၆း၆၃; ယီဟၫ့ ၁၄း၂၆; ယီဟၫ့ ၁၅း၂၆; ယီဟၫ့ ၁၆း၇-၁၁.`

“ထီးယ့ၫရှူၬလီၩဖျီၪထၪ့ထဲၩ့အ့ၪအထံၩအဖျဲ၁ံၪ ဘၪဆဲၫ့လၧ၁ၭမုဆံၫ့ဎံၪ အဆၧဖံၭဆၧမၩအဂဲးနီၪတၭ, အ၀့ၫဒုၭဖျီၪထၪ့ထဲၩ့ဆၧမုၬလၩ၁ၭဎွံၫဒဲဆၧယိလါ လၧအမၩမံၫ့၁ုၪ့မံၫ့၁ၭအ၀့ၫဒၪအ၁ၭ ဖ့ၪလၫ့စိၩ၀့ၫလၧအထံၩအဖျဲလဖၪအီၪနီၪ လီၫ. အ၀့ၫမုၬလၩ၁ၭဎွံၫထဲၩ့ဘဲၫအ၀့ၫဎိၭထံၫဎိၭဒီၪထဲၩ့အ့ၪဘၪဆၧအီၪကီၪ့အဂး ဆၧမၩဆၧၩ့အလၧၫ့အဎွ့ၩအကၠီၩ့နီၪလီၫ. ၁ၭမုဆံၫ့ဎံၪယီၩ မွဲ၀့ၫဒၪခိၪဖါအဎိၩဒိၪထုၬ အီၪဂဲၫလၩ့လၧဖါလၧအခ့ၫအၡၩလဖၪအဂးနီၪလီၫ. ဆၧယီၩ (၁ၭမုဆံၫ့ဎံၪ) မွဲအဖ့ၪဂဲးဖ့ၪဘၭထၪ့ပၧၩ, ဒဲအ၀့ၫလအီၪဘၪယ့ၫရှူၬအဆၧဖ့ၪလၫ့ထိး၁ံၫအ၁ၭ ယီၩ အခီၫပယီၫမွဲကအီၪနးမံၩ့အ့ၬ. ဆၧအၧၩ့အစီၩ့အမၩ့ယီၩ ဎိၩဒိၪဒဲၦၡၩလဖၪ ဘၪထိးစၪလၧဆၧအၧၩ့, ဆၧဒဲၩဘၭအစီၩ့အမၩ့အဖၫ့လၬ ဒဲမုၪခီၩလဲးမၩန့ထဲၩ့ပၧၩ လၧအဆၧပၧၩ့အဖၫ့လၬနီၪလီၫ. နမၩနၧၩ့ထဲၩ့ဆၧဒဲၩဘၭကန့၀့ၫဒၪခၫ့ဖျီၫ့လၧ ၁ၭမုဆံၫ့ဎံၪအဆၧမၩဆၧၩ့လၧ ဎရံၬအုၩ့လၩ့ထၭပၧၩယီၩနီၪလီၫ. အ၀့ၫကဂဲၫလၩ့ လၧမူၭခိၪအစီၩ့အမၩ့တၡါၡါ ဘဲၫကဒုၭဂုးခၧၫ့ထဲၩ့ပၧၩနီၪလီၫ.” Ellen G. White, The Desire of Ages, p. 671.

ပဒိၭန့ဘၪ၁ၭမုဆံၫ့ဎံၪ လၧအဒုၭနဲၪဖျီၪထဲၩ့ယွၩယီၩမွဲအတီၩလီၩ့အကၠီၩ့တၭ အခိးဎိၩ၀့ၫဒၪအၪမၬ (ယီဟၫ့ ၃း၃၃). ၁ၭမုဆံၫ့ဎံၪယီၩ ဒုၭဖျီၪထၪ့ထဲၩ့ဆၧဒဲၩဘၭ, ဆၧတီၩဆၧလီၩ့ဒဲဆၧစ့ၩရၫ့ခွးဆၧနီၪလီၫ (ယီဟၫ့ ၁၆း၈-၁၁). ဘဲၫၦက၁့ၪယၫ ထဲၩ့ဆၧမွဲဆၧတီၩ, ဆၧတီၩဆၧလီၩ့, ဆၧအဆံၫ့ဒဲလဆံၫ့ဘၪ, ဆၧအဂ့ၩဒဲ, ဆၧအအၧၩ့ယီၩကန့က၁့ၪအဂး ပကဖ့ၪလၫ့ထဲၩ့ၦ၁ၭမၧၫ့လၧ၁ၭမုဆံၫ့ဎံၪအစူၪဖၧၩ့နီၪ ဧၪ....ဆၧယီၩ မွဲဆၧဂဲးဒုၭအီၪမုၬထၪ့ပ၁ၭလၧ ယွၩအဆၧအဲၪဆၧကွံၩအကၠီၩ့နီၪ လီၫ.