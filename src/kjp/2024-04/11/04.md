---
title:  ၁့ၪယၫထဲၩ့ဖိၪခွၫယီၩ မွဲအ၁့ၪယၫထဲၩ့ဖါကဆါ
date:   10/12/2024
---

လံၬယီဟၫ့ဖၧၩ့ ပဒၪထဲၩ့ဘၪယ့ၫရှူၬအဆၧမၩလၧအဒုၭနဲၪစိၩဖါကဆါ အဂဲးနီၪ ပဒၪဘၪအၪအၪလ့ၬနီၪလီၫ. အ၀့ၫလီၩဖျီၪထၪ့ထဲၩ့ဖါကဆါမွဲဘဲၫ၁့ၪလဲၪဒဲအ၀့ၫဒဲဖါကဆါအဘူၭထံးအီၪဘဲၫ၁့ၪလဲၪနီၪလီၫ. ဖါကဆါဒဲဂၪ့ခိၪချိၫ့ အဆၧဆုးဘူၭအ၁ၭအီၪဘဲၫ၁့ၪလဲၪနီၪ ပဒၪထဲၩ့ဘၪဆ့နီၪလီၫ. ဆၧနီၪပဒၪဘၪ လၧ ယီဟၫ့ ၁း၁၈ အဖၧၩ့ အ၀့ၫဒုၭနဲၪဖျီၪထၪ့ဖါကဆါအဂဲးနီၪလီၫ. အ၀့ၫလၧလံၬယီဟၫ့ဆၧ၁ၭထိၬပရၧၫ့အဖၧၩ့ “ဖါ” လံၬဖျိၪ့ယီၩ ပဒၪဘၪ ၁၃၆ ဘျၩ့, လၧ (၁-၃ ယီဟၫ့) အဖၧၩ့ ၁၈ ဘျၩ့ ပဒၪဘၪတၭ, ဆၧယီၩမွဲ၀့ၫဒၪဆၧဒုၭဖျီၪထၪ့ထဲၩ့ “ဖါ” ကဆါလၧလံၬဆံၫ့ဎံၪအ၁ၫ့ဖၧၩ့ထီးအလူၬအကျၩ အီၪ၀့ၫဒၪ၁ၧၫ့ပိၩ့လပိၩ့ နီၪလီၫ. လၧဆၧဂဲးထီးလူၬအဖၧၩ့ ဆၧအကၧၩ့အဒိၪထုၬလမံၩ့နီၪ မွဲ၀့ၫဒၪယ့ၫရှူၬ ဒုၭနဲၪဖျီၪထၪ့ထဲၩ့ဖါအဂဲးအကၠီၩ့နီၪလီၫ.

ယ့ၫရှူၬဂဲၫလၩ့လၧဂၪ့ခိၪချိၫ့ အီၪမၧၫ့ဘဲၫဖါအဆၧဘၪအ၁ၭတၭ, ဒုၭဖျီၪထၪ့ ထဲၩ့ဖါကဆါအကၠီၩ့ ပဒၪဘၪလၧအ၀့ၫအဆၧချဲၩ့အဖၧၩ့ “အ၀့ၫဂဲၫမၩလၧၫ့ဎွ့ၩ ထၪ့ဖါအဆၧဘၪအ၁ၭတၭ, မွဲအအၪ့ဎၬထဲၩ့အဖၧၩ့၁ၭဒၪအ၀့ၫအ့ၬ” (ယီဟၫ့ ၅း၃၀). ဆၧယီၩမွဲအဒုၭနဲၪဖျီၪထၪ့အ့ၪပၧၩယ့ၫရှူၬလၧအမၩန့ဂၪ့ခိၪဖိၪအခံးအဂၩ့ အထီ အ၀့ၫဖ့ၪလၫ့အ၁ၭလၧဖါအစူၪဖၧၩ့လူၬလူၬဆံၫ့ဆံၫ့ လီၩ့ဖိၬထွ့ၫ ဖါအဆၧ ဘၪအ၁ၭ, မၩလၧၫ့ဎွ့ၩထၪ့ယွၩအဆၧအၪ့မၧၫ့ထီးအလူၬနီၪလီၫ.

ယ့ၫရှူၬစံၭ၀့ၫဒၪဆ့အ၀့ၫဂဲၫလၩ့, မၩလၧၫ့ဎွ့ၩထၪ့ဖါယွၩအဆၧမၩ, ဆၧထိး ထဲၩ့တၩ့ထဲၩ့လဆိဖိၪ, ဒဲအ၀့ၫအဆၧမၩထီးအလူၬယီၩ မွဲဖါယွၩဒၪဒဲ၁့ၪယၫထဲၩ့ ၀့ၫဒၪဒဲထိးအ၁ၭနီၪလီၫ” (ယီဟၫ့ ၅း၃၆-၃၈).

ယ့ၫရှူၬစံၭ၀့ၫဒၪ ဖါ၁ိၫ့လၩ့အ၀့ၫဘဲၫကထိးအ၁ၭ, ဖ့ၪလၫ့အ၁ၭလၧဂၪ့ခိၪဖိၪအဂး ဒဲဘဲၫအ၀့ၫအဆၧထိးအ၁ၭအကၠီၩ့ ဂၪ့ခိၪဖိၪ၁ံၪ မိထီၩ့ထဲၩ့လၧဖါအီၪ အကၠီၩ့နီၪလီၫ (ယီဟၫ့ ၆း၄၀, ၄၄). ဖါကဆါအဲၪဒိၭထဲၩ့ဂၪ့ခိၪဖိၪကိၭဂၩဒ့ၭ မိဒိၭန့ထဲၩ့ဘၪ၁ၭမၧၫ့လၩ့ဆိၩလၩ့ကၠၪ အီၪလၧယ့ၫရှူၬလၧအအုၩ့လၩ့ထဲၩ့အ၀့ၫ၁ံၪ ဘဲၫကဒုၭဂဲထုၪ့မၧၫ့ထၪ့ထဲၩ့အ၀့ၫ၁ံၪ လၧဆၧဂဲထုၪ့မၧၫ့ထၪ့ထဲၩ့အမုနံၩအထီ ခိၭနီၪလီၫ.

`ယ့ၫရှူၬဒဲဖါကဆါအဆၧဘူၭထံးအဂဲး လံၬဆံၫ့ဎံၪအဆၧၫ့လဖၪယီၩ အဖၧၩ့ ဘၪဆၧလီၩဖျီၪထၪ့၀့ၫဒၪဘဲၫ၁့ၪလဲၪ. (ယီဟၫ့ ၇း၁၆; ယီဟၫ့ ၈း၃၈; ယီဟၫ့ ၁၄း၁၀, ၂၃; ယီဟၫ့ ၁၅း၁, ၉, ၁၀; ယီဟၫ့ ၁၆း၂၇, ၂၈; ယီဟၫ့ ၁၇း၃).`

ယ့ၫရှူၬစံၭ၀့ၫဒၪ အ၀့ၫဒဲဖါကဆါအဆၧဘူၭထံးယီၩ မွဲလဂၩဎးအ၁ိၭတၭ ကယဲအ၀့ၫ၁ီၪ့၁ၫ့ထဲၩ့ဆၧထီးအလူၬယီၩ မွဲဖါကဆါအဆၧဘၪအ၁ၭ, ကယဲ အ၀့ၫချဲၩ့ထဲၩ့ဆၧထီးအလူယီၩ မွဲအ၀့ၫဂၧၫ့၀့ၫလၧဖါအီၪ, ဒဲဆၧဆူနဲၩထဲၩ့အ၀့ၫ ယီၩ မွဲဘဲၫအဆူနဲၩထဲၩ့ဖါကဆါ, ကယဲအ၀့ၫအဆၧချဲၩ့ဒဲအဆၧမၩလဖၪယီၩ မွဲဖါအဆၧမၩလဖၪဒဲအ၀့ၫ၁ံၪမွဲလဂၩဎးလၧဆၧအဲၪဆၧကွံၩအဖၧၩ့မၩဎုၬဆၧဘဲၫ ကထိးထဲၩ့တၩ့ထဲၩ့ဂၪ့ခိၪဖိၪလဖၪအဂးနီၪလီၫ. ဆၧယီၩမွဲဆၧထိးအ၁ၭအလၩ့ ဆၫ့လၩ့မဲၩဘၪဆဲၫ့လၧဆၧဘူၭထံးလၧဖါကဆါ, ဖိၪကဆါအကျၩ ပဒၪဒဲ၁့ၪယၫ ဘၪအကၠီၩ့နီၪလီၫ.

`အ့ၪမွဲနဆၧဆီၫ့မီၪ့ဆီၫ့မၬ ဒဲနဆၧဖံၭဆၧမၩလဖၪအ့ၪဒုၭဖျီၪထၪ့ထဲၩ့ ယွၩအ၁ၭထီးအလူၬနီၪတၭ, န၁ၭမၧၫ့ကအၪ့လဲၩထၪ့အ၁ၭဘဲၫ၁့ၪလဲၪ. ပ၁့ၪယၫထဲၩ့ဘၪဆၧလၧယ့ၫရှူၬအ၁ၭမၧၫ့ထီးအလူၬလဖၪယီၩ မွဲယွၩအဆၧ ဘၪအ၁ၭလဖၪအကၠီၩ့တၭ, ပကအီၪမၧၫ့ဘဲၫၦဆၧ၁့ၪယၫနၪ၁့ၪထဲၩ့ယ့ၫရှူၬ အဂဲးယီၩ ကန့က၁့ၪဘဲၫ၁့ၪလဲၪ.`