---
title:  ဆၧအလူနီၪကဲၪထၪ့လၧဆၧယၪ
date:   14/10/2024
---

`ဖီ ယီဟၫ့ ၁း၁-၃, ၁၄. ဆၧလီၩနၪ၁့ၪပၧၩလၧယ့ၫရှူၬနီၪ, ယွၩအနၫ့ ဆါဒၪ၀့ၫနီၪ, မၩဆၧနီၪ - ဒဲဘၪမွဲနီၪ ဆၧမွဲဆၧတီၩယီၩ မွဲဆၧအကၧၩ့ ဒိၪထုၬလမံၩ့လၧပနၪ၁့ၪကဲၪ (ပနၪ၁့ၪန့) လဖၪအဖၧၩ့နီၪလဲၪ.`

စယီဟၫ့လီၩထၪ့၀့ၫ (စၭထၪ့) အဆၧ၁ၭထိၬအပရၧၫ့နီၪလၧ “ယ့ၫရှူၬ” အမံၩ့အ့ၬ ဒဲလၧမစဲအၫအလးအလၩ/ဎရံၬအမံၩ့ဆ့အ့ၬ, လီၩထၪ့၀့ၫဒၪလၧဆၧ ချဲၩ့ဖျိၪ့ (term) “ဆၧအလူ” (logos) နီၪလီၫ. လၧစယီဟၫ့ကွ့ၭလံၬယီၩအဆၧၫ့ အထီအ၀ၩ့နီၪ, ဆၧဆီၫ့မီၪ့ဆီၫ့မၬကိၪ့၁့ၪလဖၪ (philosophies) အၪမံၩ့နီၪ ဆိၫ့ကၩ (၁ိၩ့) ဆၧချဲၩ့ဖျိၪ့ (term) ဆၧအလူ (logos) လၧဆၧဆီၫ့မီၪ့ဆၧအီၪဒဲ အဂဲးအဖး (rational) အဆၧကၧၩ့ထၪ့အ၁ၭ (structure) လၧမူၭ၀ၩ့ဒီၪ့ (universe) အဂဲးနီၪလီၫ.

မွဲဆ့, ဆၧ၁ီၪ့ဆၧ၁ၫ့လၧအထုၭန့ၦကိၪ့၁့ၪ စပလ့တိၫ (Plato) အ၁ၭ, မွဲၦလၧအၪ့နၩ့ဖၭဆၧမွဲဆၧတီၩအ၀ၩ့အီၪနံၫစီၪ့ (နံၫလး) နီၪလီၫ. အလးလစီၪ့နီၪ မွဲ၀့ၫမူၭခိၪဘၩ့မုးလၧအၪ့လဲၩ၁ၭလန့ဘၪ, မွဲဆၧလးလၧဆၧလၧၫ့ဆၧဎွ့ၩအီၪ ဂုးခၧၫ့ ၀့ၫဒၪနီၪလီၫ. အ့ၪမွဲအဂူၫဂၩလမံၩ့နီၪ မွဲလး၀ၩ့ထီးယီၩ - လၧအဂၭဂီၩ့ ၀့ၫ၁့ၪ, အၪ့လဲၩ့၁ၭ၁့ၪ, ဆၧလလၧၫ့လဎွ့ၩဘၪအလး, ဆၧဆီၫ့မီၪ့လၧ မိအီၪ၀့ၫ၁့ၪ (ဘၪလဘၪ) အလးနီၪ. (Plato စံၭဆၧၫ့ဆၧနီၪနးဆိၭအ့ၬ). ၦဆီၫ့မီၪ့ဆီၫ့မၬ ကိၪ့၁့ၪလနၩ့နၩ့ ဘဲၩ့ဖၭ၀့ၫလၧဆၧအလူ ူသါသျ နီၪ မွဲဘဲၫ၁ိၭဆၧဆီၫ့မီၪ့ဆုးကျိၭန့ ဆၧ (abstract intermediary) လၧဆၧအဆိၩအကၠၪဒဲဆၧလဂုးလခၧၫ့ဘၪ (ဂၪ့ခိၪယီၩ) အဘိၩ့ဆၧၩ့နီၪလီၫ.

စယီဟၫ့မၩန့ဆၧချဲၩ့ဖျိၪ့ “ဆၧအလူ” logos အခီၫပယီ မွဲဘဲၫနီၪအ၁ိၭ အ့ၬ. အ၀့ၫအီၪက့ၪဂုးခၧၫ့ဆၧမွဲဆၧတီၩ, ဆၧလူနီၪ မွဲဆၧအီၪလၧလံၩကျၩလၧ အမိၡါလအီၪဘၪနီၪအ့ၬ. ဆၧအလူမွဲ၀့ၫၦလၧအအီၪလၧအမိၡါလဂၩ - မွဲယ့ၫရှူၬဎရံၬ, လၧအကဲၪထၪ့လၧဆၧယၪတၭ, အီၪလၧပကျၩယီၩ ပဒၪဘၪ အလၩအဖၩ့လီၫ (ယီဟၫ့ ၁း၁၄).

စယီဟၫ့စံၭ၀့ၫ, ဆၧအလူ (the logos) နီၪ မွဲယွၩအလူအထၫလီၫ. ဆၧအကၧၩ့ဒိၪအၪနဲၪ့အနီၪ, မွဲကဆါယွၩဆုးကျိၭအ၁ၭလၧပၧၩ, ဒဲအ၀့ၫနဲၪဖျီၪထၪ့ အ၁ၭလၧၦၡၩအခံးအဂၩ့လၧၦဒၪ၀့ၫ၁့ၪဒဲနၪ၀့ၫ၁့ၪလခီၫလီၫ. ကဆါယွၩလၧ အကဲၪထၪ့၀့ၫမီၪ့ဎီၩ့လၧပၧၩနီၪလီၫ. လၧလံၬယီဟၫ့အဆၧ၁ၭထိၬအပရၧၫ့ အဖၧၩ့နီၪ, ဆၧအလူ logos မွဲဆၧနဲၪဒီၩ့ယွၩအဆိၩအကၠၪ, လၧအနုၬလၩ့ချဲၩ့ဆၧ, မၩဆၧ, ဒဲဆုးကျိၭအ၁ၭလၧၦၡၩဆၨၩလၧၦလဂၩဘၪလဂၩ အနၫ့ဆါဆုၬဆုၬ အဖၧၩ့နီၪလီၫ. ကဆါယွၩအဆိၩအကၠၪလဂၩနီၪ ကဲၪထၪ့လၧၦၡၩဆၨၩလဂၩ, ဘဲၫလၧပၧၩလဂၩဂၩအ၁ိၭနီၪလီၫ.

လၧ ယီဟၫ့ ၁း၁၄ အဖၧၩ့နီၪ အဆၧအၪ့မၧၫ့ဖိၪလဂၩယီၩ (စယီဟၫ့) ဖ့ၪနဲၪဆၧအလူ logos နီၪ, “ကဲၪထၪ့လၧဆၧအယၪတၭ, အီၪလၧပကျၩယီၩ” လီၫ. ဆၧချဲၩ့ “အီၪ၀့ၫ” (dwelt) အခီၫပယီၫလၧ ဂြံစၭအလၨနီၪ မွဲဆၧ၁ုၪ့ထၪ့ဆၧအီၪအလးလမံၩ့လီၫ. စယီဟၫ့ကွ့ၭဒိၭနဲၩ့ဆၧလၧ ၂မိစ့ၭ ၂၅း၈, လၧကဆါယွၩ အၪ့မၧၫ့ၦအံၫစရ့လၭဖိၪ၁ံၪ မိဘၪမၩဆၧအလးဆံၫ့ဎံၪလၧအ၀့ၫအဂး, ဆၧလး လၧကဆါယွၩမိအီၪလၧအ၀့ၫ၁ံၪအ၁ိၭအကျၩနီၪလီၫ. ဘဲၫဆၧမၩအ၁ၭဘဲၫနီၪ အ၁ိၭ, လၧဆၧလိၪထၪ့အ၁ၭ (ကဲၪထၪ့ၦၡၩ) အဖၧၩ့, ကဆါယ့ၫရှူၬ, ကဆါယွၩ အဖိၪခွၫနီၪ, ဂဲၫကဲၪထၪ့လၧၦၡၩအဖံၭအယၪအဖၧၩ့, အ၀့ၫအီၪ၁ူၪ (ဖိၭဘံၭထၬ) အ၀့ၫအလၩအဖၩ့ ဘဲၫ၁ိၭၦၡၩမိဂဲၫလၧအအီၪဆုးကျိၭလိၬ၁ၭလၧအ၀့ၫမိန့၀့ၫ အဂးလီၫ.

အီၪမၧၫ့လၧစယီဟၫ့အဆၧကွ့ၭထၬ၀့ၫထီးယီၩလဖၪဆံၭ. ကဆါယွၩ, ၦတဲၩ့လၩ့ဆၧအနၫ့ဆါဒၪ၀့ၫ, ဂဲၫကဲၪထၪ့ၦၡၩဆၨၩ, ဘဲၫၦၡၩလဂၩလၧပၧၩ အ၁ိၭ, အီၪ၀့ၫလၧပ၁ိၭပကျၩနီၪလီၫ. (ပလဒၪဘၪအ၀့ၫထိး၁ံၫအ၁ၭလၧပဂးဒၪ လ့ၬနီၪ) ဆၧယီၩလီၩဘၪပၧၩမွဲဆၧနီၪလဲၪလၧ ဆၧမွဲဆၧတီၩလၧယွၩအဆၧအဲၪ ဘၪၦၡၩဆၨၩနီၪလဲၪ. ပမိဘၪ (ပကဘၪ) မၩန့ဆၧမုၬဆၧရှူၪလၧဆၧမွဲဆၧတီၩ အလၩ့ဆၫ့လၩ့မဲၩယီၩဘဲၫ၁့ၪလဲၪ.