---
title:  ထုၭဖျီၪထၪ့ထဲၩ့ဆၧဂဲးမိၡါလဖၪ - ဆၧနဲၩ/ဆၧလနဲၩဘၪ
date:   16/10/2024
---

`ဖီ ယီဟၫ့ ၃း၁၆-၂၁ ယီဟၫ့ ၉း၃၅-၄၁ ဒဲ ယီဟၫ့ ၁၂း၃၆-၄၆. လံၬအဆၧၫ့လဖၪယီၩ လီၩဖျီၪထၪ့ထဲၩ့ဒီၭ ဆၧဂဲးမိၡါလၧဆၧနဲၩ/ဆၧလနဲၩဘၪဆၧ အီၪလၧဆၧချဲၩ့လၧယၫအဖၧၩ့နီၪဘဲၫ၁့ၪလဲၪ.`

လၧစယီဟၫ့အဆၧ၁ၭထိၬအပရၧၫ့အဖၧၩ့, ဖျီၪလၧၦၡၩအီၪ၀့ၫဒၪနံၫဖုၫ လီၫး မွဲၦလၧအနဲၩထဲၩ့ယ့ၫရှူၬဒဲထိးဆၧၫ့အ၀့ၫဘဲၫမစဲအၫအ၁ိၭ, ဒဲမွဲၦဒိၭန့ဘၪ ထးဂ့ၩထီဘၪလၧမိနဲၩဘၪ၀့ၫလါနၫ့ဂ့ၩ, လရွံအၪ့ထုၫ့ဘၪ၀့ၫနီၪလီၫ.

အထံၩအဖျဲ၁ံၪနီၪ မွဲၦလၧလၧၫ့လဖုၫလီၫ, ဒဲလၧၦအဂူၫဂၩအကျၩ, ဘဲၫစနံၭကဒံမၧၭ (ၦအဆၧနဲၩအီၪထၪ့ၡီၫၡီၪလဂၩ), ၦမုၪလၧထံၫဖၧၩ့အနဲၩ့, ဒဲၦလၧအီၪဖျဲၪမ့ၬဘျီၪ, ၁ံၪလဖၪအ၁ိၭနီၪလီၫ. ၦနံၫဖုၫလဖုၫနီၪ မွဲ၀့ၫဒၪ ၦဖၫရစံၫဖိၪ၁ံၪ ဒဲၦလုဆၧအခိၪလဖၪ, ၦခမျၧး ၅,၀၀၀ လၧကဆါဒုၭအၪ့ကိၪ, ဒဲၦလဂၩလၧအထံၩအဖျဲကျၩ, စယုဒၭဆ့နီၪလီၫ.

ဆၧလၩ့မဲၩလၧဆၧချဲၩ့, ဒုၭနဲၪဆၧအမံၩ့ (noun), ဆၧဆူဆၧနဲၩ faith/belief (Greek pistis) နီၪ အီၪလၧလံၬယီဟၫ့အဆၧ၁ၭထိၬအပရၧၫ့ဖၧၩ့နးထံၪ အ့ၬနီၪလီၫ. လါနၫ့ဂ့ၩ အ့ၪမွဲလၧဆၧဒုၭနဲၪဆၧမၩ (verb), နဲၩ၀့ၫ believe (Greek pisteuo) နီၪအီၪ၀့ၫဒၪ ၉၈ ဘျၩ့လ့ၬနီၪလီၫ. ဆၧချဲၩ့နဲၪဆၧမၩ (verb) နီၪ မွဲမၬဆၧအဂဲးမိၡါအဒိၪထုၬလၧ လံၬယီဟၫ့အဖၧၩ့နီၪလီၫ. ဆၧဆူနဲၩဆၧလၧ ယ့ၫရှူၬအဖၧၩ့နီၪ မွဲဆၧထုၭဖျီၪထၪ့ဆၧမၩ, မွဲဆ့ဆၧနဲၪဖျီၪဆၧလၧပအီၪမၧၫ့ (မၩဆၧ) လၧဆၧနဲၩယ့ၫရှူၬနီၪလီၫ. အ့ၪမွဲဆၧနဲၩလၧဆၧဖိၬထွ့ၫမၩဆၧ လအီၪဘၪနီၪ မွဲဆၧအမံၩ့ (noun) လၧၦကိၭ၀့ၫလမံၩ့ဒၪလီၫ. ဘဲၫပ၁့ၪယၫအ၁ိၭ, မုၪခီၩလဲးဆ့နဲၩကဆါယွၩ (ယ့မံၭ ၂း၁၉), လါနၫ့ဆၧဖိၬထွ့ၫအီၪအ့ၬလီၫ.

ၦၡၩအဒီၪ့အီၪနံၫဖုၫအကျၩ ၦလၧအဆူနဲၩ၀့ၫကဆါလဖၪနီၪ, နဲၪဖျီၪအ၁ၭ (အဆၧအီၪက့ၪ၁ၭ) လၧယ့ၫရှူၬအမ့ၬယၫ, ထီးဒၪလ့ၬယ့ၫရှူၬအၪ့၁ီၪ့အ၀့ၫ၁ံၪ လါနၫ့ဂ့ၩနီၪလီၫ. အ၀့ၫ၁ံၪဂဲၫလၧယ့ၫရှူၬအအီၪဒဲစဲၪ့ထၪ့ခွံၬ၀့ၫလၧအယဲၩ့အ့ၬ. ကဆါမွဲဆၧဖၩ့လၧအ၀့ၫ၁ံၪအဂးလီၫ. ဒဲလၧဆၧနဲၩနီၪ အ၀့ၫ၁ံၪနဲၩဆၧ, ဒဲကဲၪထၪ့၀့ၫဒၪ ကဆါယွၩအဖိၪမုၪဖိၪခွၫလဖၪလီၫ.

အ့ၪမွဲၦလၧလနဲၩဘၪဆၧလဖၪနီၪ, ဂဲၫလၧယ့ၫရှူၬအအီၪ လၧဆၧဂဲးလိၬ တ့ၭလိၬဆၧအဂးလီၫ. အ၀့ၫ၁ံၪအဲၪဆၧခံၭနၭနဲၪ့ဆၧဖၩ့နီၪလီၫ. အ၀့ၫ၁ံၪဆီၫ့မီၪ့ လၧယ့ၫရှူၬအဆၧလီၩဆၧချဲၩ့လဖၪနီၪ ၦဘၪဖိၬထွ့ၫကၪ (န့အ့ၬ) ဒဲအ၀့ၫ၁ံၪ စံၭလၧယ့ၫရှူၬနီၪ မွဲၦမၩဂၭဂီၩ့ခွံၬဆၧအထူၫအရှူၫအလးလံၩလဖၪလဂၩ ဒဲမၩဎွ့ၩ ထၪ့အ၀့ၫ၁ံၪအဆၧယိလါလဖၪန့အ့ၬဆ့လီၫ. လၧအ၀့ၫ၁ံၪကဘၪ (မိဘၪ) ထိးဆၧၫ့ကဆါအဆၧဖၩ့လၧမိဘၪစ့ၩရၫ့အ၀့ၫ၁ံၪအလးနီၪ, အ၀့ၫ၁ံၪစ့ၩရၫ့ထဲၩ့ ယ့ၫရှူၬနီၪလီၫ. အီၪက့ၪ၁ၭဘဲၫယီၩ, အီၪထၪ့၀့ၫဒၪလဖၧၫ့ဂီၩ့လဖၧၫ့ လၧဆၧဘိၪ့ ဆၧဘၩခိၪနါ၁ံၪလဖၪအကျၩနီၪ, မွဲၦလၧအနဲၪဂၧၩ့ၦခမျၧး၁ံၪလၧအ၀့ၫ၁ံၪ အဆၧဆီၫ့မီၪ့ဒၪ၀့ၫလဖၪနီၪလီၫ. အၡါမၬနီၪ အ၀့ၫ၁ံၪမွဲၦလၧအမိဘၪဂဲၫဒဲထိးန့ဂု ယ့ၫရှူၬနီၪလီၫ.

`နအီၪမၧၫ့လၧနဆၧဆူဆၧနဲၩယ့ၫရှူၬလၧဖၧၩ့၁ၭမွဲဆၧနီၪလမံၩ့လဲၪ, လၧဆၧ၁့ၪယၫအ၀့ၫမွဲမစဲအၫအဖၧၩ့နီၪလဲၪ. ဘၪမွဲနီၪဆၧယီၩအကၧၩ့ဒိၪ လၧပကဘၪ (ပမိဘၪ) ၁့ၪယၫဆၧလၩ့ဆၫ့လိၬအ၁ၭနီၪလဲၪ. (ယိလၧ မၭ၁ုၫ ၇း၂၁-၂၃).`