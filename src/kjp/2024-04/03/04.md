---
title:  အလူအထၫနီၪ, မွဲၦနါဂၧၫ့၀့ၫဧၪ, လနါဂၧၫ့ဘၪ၀့ၫဧၪ
date:   15/10/2024
---

`ဖီ ယီဟၫ့ ၁း၉-၁၃. စယီဟၫ့ထုၭဖျီၪထၪ့မွဲဆၧနီၪ လၧၦခမျၧး၁ံၪ အဆၧအီၪက့ၪ၁ုၪ့အီၪက့ၪ၁ၭလၧယ့ၫရှူၬအဖၫ့ခိၪနီၪလဲၪ.`

ဆၧချဲၩ့လၧယၫ, လၧ ယီဟၫ့ ၁း၁-၁၈ နီၪ, ထုၭဖျီၪထၪ့ယ့ၫရှူၬနီၪ မွဲ၀့ၫဒၪ ဎရံၬ, အၪနဲၪ့အနီၪမွဲ၀့ၫဆၧအလူ (logos), ဒဲမွဲၦခမျၧး၁ံၪလၧဂၪ့ခိၪယီၩ မိဘၪ ဒိၭနဲၩ့၁ၭလၧအ၀့ၫနီၪဆ့လီၫ. လၧ ယီဟၫ့ ၁း၉ အဖၧၩ့နီၪ, ၦကိၭအ၀့ၫလၧဆၧဖၩ့အဘၪ, လၧအမၩဖၩ့ထၪ့ၦကိၭဂၩလၧအဂဲၫလၧဂၪ့ခိၪယီၩလီၫ. ဆၧဖၩ့နီၪ မၩဖၩ့ဂ့ၩထၪ့ဂၪ့ခိၪယီၩ ဒဲဒုၭကဲၪထၪ့ဆၧ၁့ၪယၫနၪ၁့ၪနီၪလီၫ. ဘဲၫ C. S. Lewis လီၩ၀့ၫအ၁ိၭ, “ယဆူနဲၩဆၧလၧၦဎရံၬဖိၪအဆၧဘိၪ့ဆၧဘၩဖၧၩ့ ဘဲၫယနဲၩလၧ မုကဂဲၫထၪ့ကိၭမုဂီၩဒ့ၭအ၁ိၭနီၪ, လမွဲဘၪန့ၫလၧယဒၪဘၪမုဂဲၫထၪ့နီၪဘၪ, ဒဲမွဲလၧယဒၪဘၪဆၧကိၭမံၩ့ဒ့ၭလၧအ၀့ၫအဆၧဖၩ့အဖၧၩ့နီၪလီၫ.” Is Theology Poetry?" (n. p. : Samizdat University Press, 2014), p. 15, originally presented 1944.

ယိဆ့လၧ ဆၧဘၪထွ့ၫလၧ ယီဟၫ့ ၁း၉ အဖၧၩ့နီၪလါဆံၭ. ဆၧဖၩ့နီၪ ဂဲၫလၩ့လၧပၧၩကိၭဂၩဒ့ၭအဂး, လါနၫ့ၦထိးဆၧၫ့ကိၭဂၩဒ့ၭအ့ၬ. ပမိအၪ့ဎၬနၪ၁့ၪ ဘၪဆၧလၧၦၡၩထိးဆၧၫ့ဘၪ/လထိးဆၧၫ့ဘၪယ့ၫရှူၬအဂဲးနီၪလၧ လံၬယီဟၫ့ အဖၧၩ့လီၫ. ဆၧဂဲးမိၡါနီၪ အီၪကဲၪထၪ့၀့ၫဒၪထီးယီၩလီၫ. ဆၧလၩ့၁ၭအုၭနီၪဘိၩ မွဲမစဲအၫဂဲၫလၩ့အၡၩခမျၧးအဂးလါနၫ့ဂ့ၩ, အၡၩခမျၧးၦအံၫစရ့လၭဖိၪ၁ံၪလဖၪ, ဒဲၦအၪဂၩထိးဆၧၫ့အ၀့ၫလၧမစဲအၫအ့ၬနီၪလီၫ.

လၧလံၬ ရိမၫ ၉-၁၁ အဖၧၩ့နီၪ, စပီလူၫဘၪဒၪဆၧၫ့ယၫဘၪဆၧမၩအ၁ၭ ဘဲၫနီၪအ၁ိၭဆ့လီၫ. လါနၫ့ဂ့ၩ စပီလူၫအီၪက့ၪဆါလၩ့အ၁ၭအ့ၬ. အ၀့ၫစံၭ၀့ၫဒၪ လၧၦယုဒၫဖိၪအၪဂၩ, ထဲးဎုၬလၧၦဆၨၩဂူၫဂၩလဖၪ မိထိးဆၧၫ့၀့ၫယ့ၫရှူၬနီၪ မွဲအ၀့ၫ၁ံၪအမစဲအၫနီၪလီၫ. အ၀့ၫလီၩဖ့ၪထုၪ့၁ုၪ့ထုၪ့၁ၭၦဆၨၩဂူၫ၁ံၪလၧ ထီးအ၀့ၫ၁ံၪအၪ့အူၭလၩ့၁ၭလၧအထၪ့ဒၩၦယုဒၩဖိၪ၁ံၪလဂ့ၩနီၪလီၫ. “အဂဲး ဘဲၫယီၩ ဆၧအ့ၪဖ့ၬထ့ၬနၧၩ လၧ၁ံၪ့အလဲအိၫ့အမံၩ့အလီၩ့တၭ, အ့ၪမၩဘုၭထၬ ထဲၩ့နၧၩ လၧ၁ံၪ့အလဲအိၫ့အဂ့ၩနီၪ, မွဲအမိမၩဘုၭထၬအထဲၩ့အဖၫ့လၩ့ထံးလၩ့ဆ့ၭ လၧအထံၭဒၪ၀့ၫအလီၩ့ အၪနဲၪ့အနီၪဒံၭလီၫ” (ရိမၫ ၁၁း၂၄).

လၧဆၧဘၪဒီၩ့လၩ့ဎိၭဆၧလမံၩ့ဎးအဖၧၩ့ စယီဟၫ့စံၭ၀့ၫလၧ ၦအထိးဆၧၫ့ ယ့ၫရှူၬဘဲၫအဆၧထိးထဲၩ့တၩ့ထဲၩ့ကဆါအ၁ိၭလဂၩလါလါနီၪ မိကဲၪထၪ့၀့ၫ ယွၩအဖိၪအလံၩလီၫ. ဆၧမၩအ၁ၭယီၩ မိကဲၪထၪ့၀့ၫဒၪလၧ ဆၧဆူထဲၩ့နဲၩထဲၩ့ အ၀့ၫအမံၩ့နီၪလီၫ. (ယိလၧ ယီဟၫ့ ၁း၁၂, ၁၃).

အယီၩမွဲဆၧဆုးဘုၭလိၬ၁ၭလၧ ဆၧချဲၩ့လၧယၫဒဲဆၧချဲၩ့လၧခဲၫ့ထုၬ အဘိၩ့ဆၧၩ့လၧဆၧ၁ၭထိၬအပရၧၫ့အဖၧၩ့လီၫ. လၧ ယီဟၫ့ ၂၀း၃၁ အဖၧၩ့, စယီဟၫ့လီၩဖျီၪထၪ့ဆၧလၧ ဘၪမွဲနီၪလဲၪလၧအ၀့ၫဘၪကွ့ၭ၀့ၫဒၪ - ဘဲၫနမိဆူနဲၩယ့ၫရှူၬမွဲဎရံၬ, ကဆါယွၩအဖိၪခွၫ, ဒဲအ့ၪမွဲနဆူနဲၩထဲၩ့အ၀့ၫနီၪ နမိဒိၭန့ဘၪ၁ၭမၧၫ့လၧအ၀့ၫအမံၩ့နီၪလီၫ. လၧအမွဲဆၧနီၪတၭ, ဆၧအခၪ့ထံၭ လၧဆၧအထုၬ လၧအမွဲဆၧလမံၩ့ဎးအဖၧၩ့နီၪ, ဆၧဆီၫ့မီၪ့ဘၪဆုးလိၬ၁ၭ ဒဲအီၪဘူၭထံၭလိၬ၁ၭထီးနီၪလီၫ. အဆၧဘၪထွ့ၫလိၬ၁ၭယီၩ မိမၩဎွ့ၩထၪ့ဘၭ စယီဟၫ့ အဆၧ၁ၭထိၬအပရၧၫ့အဆၧထိစိၩနီၪ - မွဲလၧၦခမျၧးမိန့ဘၪဆၧထိးထဲၩ့တၩ့ထဲၩ့ လၧဆၧဆူဆၧနဲၩယ့ၫရှူၬဎရံၬနီၪ ဘဲၫအ၀့ၫ၁ံၪအဆၧထိးထဲၩ့တၩ့ထဲၩ့ကဆါလီၫ.

`မွဲနဆၧအီၪမၧၫ့အီၪဂဲၩအၪ့လဲၩထၪ့ထဲၩ့၁ၭ လၧနကဲၪထၪ့ကဆါယွၩ အဖိၪမုၪ/ဖိၪခွၫနီၪဘဲၫ၁့ၪလဲၪ.`