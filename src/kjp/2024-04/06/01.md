---
title:  ဆၧထိးအ၁ၭအၪနဲၪ့လဖၪလၧယ့ၫရှူၬအဂဲး
date:   02/11/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၃း၂၅-၃၆; ယီဟၫ့ ၁း၃၂-၃၆; ဒၫ့နအ့လၭ ၇း၁၈; ယီဟၫ့ ၆း၅၁-၇၁; ယီဟၫ့ ၅း၃၆-၃၈; ယီဟၫ့ ၇း၃၇-၅၃.

> <p>၁နိၫထီၫ့</p>
> “ယ၀့ၫဒၪယီၩ ယအ့ၪဘၪဆၧဘီၩ့ထၪ့ယၧၩလၧဂၪ့ခိၪချိၫ့ယီၩတၭ, ပမိမီၩ့ထဲၩ့ၦကိၭဂၩဒ့ၭလၧယအီၪလီၫ” (ယီဟၫ့ ၁၂း၃၂).

ယ့ၫရှူၬထီၫမံၫထီၫမၪဆၧလၧ အနၫ့ဆၧဒၪ၀့ၫအဂဲးလီၫနီၪမွဲအ့ၬ, လၧ အ၀့ၫမွဲမပၫလဲၪ, လၧမွဲမပၫ၁ိၫ့လၩ့အ၀့ၫလဲၪ, ဒဲလၧအ၀့ၫအီၪဂဲၫခီၫခီၫလဲၪနီၪ ဆ့မွဲအ့ၬလီၫ. လၧဆၧထိးအ၁ၭတီၩတီၩလနၩ့နီၪစံၭ၀့ၫဒၪး “ထီးဎရံၬအ့ၪဂဲၫ၀့ၫနီၪ, မွဲအမိမၩဆၧလၩ့လၭ အၪနဲၪ့အယီၩလဂၩမၩ၀့ၫလဖၪဆ့ဧ့ၪ” (ယီဟၫ့ ၇း၃၁).

ယ့ၫရှူၬနီၪအီၪက့ၪဂုးခၧၫ့အဆၧချဲၩ့၁ံၪလၧအဆၧမၩလဖၪ ဘဲၫဆၧမွဲဆၧ တီၩအဆၧထိး၁ၭအ၁ိၭနီၪလီၫ.

လါနၫ့ဂ့ၩလၧဆၧမၩအ၁ၭအဖၧၩ့ ဆၧကဲၪထၪ့ၦအဖုၫအဂီလၩ့ဖၭအီၪထၪ့ ၀့ၫဒၪဆ့လီၫ. လၧဆၧမၩဘျၪထဲၩ့ၦလဂၩလၧကမၫအနဲၩ့ထံၭနီၪ ဒုၭကဲၪထၪ့ ခိၪနါထီးနီၪလနၩ့အဆၧ၁ုၪ့ထၪ့၁ၭထၪ့လီၫ. လၧဆၧဒုၭအၪ့ၦခမျၧး ၅,၀၀၀ ဂီၩ့ အလးခဲၫ့ ဆၧချဲၩ့ဎိၭလၩ့ဆၧလၧကပၧနအၫ့နီၪ ကဲၪထၪ့ၦခမျၧးလနၩ့ထၪ့ဒၩ ယ့ၫရှူၬနီၪလီၫ. ဆၧဒုၭဂဲထုၪ့မၧၫ့ထၪ့ထဲၩ့စလၭဇရၧၭနီၪဆ့ ၦခမျၧးလနၩ့ကဲၪထၪ့ ၦဆူနဲၩဆၧအၪဂၩလါနၫ့ဂ့ၩ ၦလနၩ့နၩ့အ၁ၭကဲၪ့ထီးဒၪလ့ၬအမိမၩကၪမၩဂဲၩဆၧ ဒဲအၪ့ဎၬဆၧမိမၩ၁ံၫယ့ၫရှူၬနီၪလီၫ.

လနွ့ၫယီၩ ပမိဒၪဘၪဆၧလနၩ့လၧ ၦထိးအ၁ၭဒဲမၩလၩ့ထံးဆၧလၧယ့ၫရှူၬ အဂဲးနီၪလီၫ. ဆၧမၩအ၁ၭလမံၩ့ဘၪလမံၩ့အဖၧၩ့နီၪ, ထုၭဖျီၪထၪ့ဆၧအီၪက့ၪ၁ုၪ့ အီၪက့ၪ၁ၭလနၩ့အဘၪထွ့ၫလၧယ့ၫရှူၬနီၪ မွဲမပၫလဲၪအလၩ့ထံးနီၪလဲၪ, ဒဲအ၀့ၫ ၁ံၪဆီၫ့မီၪ့အၪထၪ့ဆၧလၧယ့ၫရှူၬ, မွဲမစဲအၫအဂဲးနီၪလီၫ.