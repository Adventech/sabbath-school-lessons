---
title:  ဆၧနၪ၁့ၪအ၁ၫ့လမံၩ့လၧမစဲအၫအဂဲး
date:   04/11/2024
---

`ဖီ ယီဟၫ့ ၁း၃၂-၃၆. စယီဟၫ့ (ၦဘၧၩ့လၩ့ဆၧ) လီၩမွဲဆၧနီၪ ထီးယီၩလၧယ့ၫရှူၬအဂဲး လၧၦခမျၧးလယိလါဘၪ မစဲအၫလၧၦအီၪခိၭ ထးဖၭယံၬလ့ၬအဂဲးအဖးနီၪလဲၪ.`

ၦယုဒၫဖိၪ၁ံၪယိလါဒၪ မစဲအၫလၧအမိဂဲၫလၩ့မၩဖီၩ့ဖျ့ၭအ၀့ၫ၁ံၪလၧ ရိမၫ အဆၧပၧၩ့နီၪလီၫ. လၧဆၧမၩနၧၩ့မၩစၪဖၭယံၬအဖၧၩ့, ၦယုဒၫဖိၪ၁ံၪနဲၩ၀့ၫလၧ မစဲအၫနီၪ မိမၩနၧၩ့ခွံၬၦရိမၫဖိၪ၁ံၪ, ဒဲမိ၁ုၪ့ထၪ့ဆၧအဒိၪအမု ဒဲၦအဆၨၩလၧ အအီၪဒဲအစီၩ့ဒိၪမၩ့ဒိၪလဒီၪ့နီၪလီၫ. အ့ၪမွဲစယီဟၫ့အဆၧချဲၩ့နီၪဘိၩ, ကိၭယ့ၫရှူၬ လၧ “ယွၩအ၁ိၪဖိၪ,” နဲၪစိၩဆၧတီၩတီၩလၧအဆၧလုထၪ့အ၁ၭမၧၫ့, ဘၪလဘၪ မိဘၪဆၧဆီၫ့မီၪ့ဘၪမၪလၧၦအၪဂၩနီၪလီၫ. အ၀့ၫ၁ံၪလမိနၪ၁့ၪဆၧလၧ စယီဟၫ့လီၩဆၧနီၪနးမံၩ့ဘၪနီၪဆ့လီၫ.

မွဲဆၧနီၪတၭ, စယီဟၫ့အဆၧ၁ၭထိၬအပရၧၫ့ယီၩ မိဒုၭအၪ့လဲၩခွံၬအ၀့ၫ၁ံၪ အဆၧနၪ၁့ၪလၧမစဲအၫအဂဲးနီၪ, လၧအမိဒုၭ၁့ၪယၫထဲၩ့ဆၧလၧယ့ၫရှူၬအဆၧမၩ လၧၫ့ထၪ့ဎွ့ၩထၪ့ ဆၧချဲၩ့လီၩဆိၫ၀ဲၩဆၧလၧ စဎွၩအဆၧဂဲၫလၩ့ဒဲအဆၧမၩအဂဲး နီၪလီၫ. အ၀့ၫဂဲၫလၩ့၀့ၫမွဲဘဲၫဂၪ့ခိၪအဆၧပၧၩ့ဆၧပြၭအဆၧဒုၭ၁ုၭအခိၪအနါ အ၁ိၭနီၪမွဲအ့ၬ, အ့ၪမွဲလခီၫ လၧအဂဲၫဖ့ၪလၫ့အ၁ၭလၧဂၪ့ခိၪယီၩအဆၧဒဲၩဘၭ အဂးလီၫ. အနီၪမွဲအ၀့ၫအဆၧထိစိၩလီၫ. မွဲန့ၫဆၧမၩထၪ့ဘၭဂီၩ့တၭ, အဘၩ့ အမုးနီၪ မိဂဲၫလၩ့၀့ၫဒၪလီၫ (ဒၫ့နအ့လၭ ၇း၁၈).

“လၧယ့ၫရှူၬဒိၭဘၧၩ့အ၁ၭလၧထံၫအခၫနီၪ, စယီဟၫ့ထုၭဖျီၪလီၩအ၀့ၫလၧ ယွၩအ၁ိၪဖိၪ, ဆၧဖၩ့အ၁ၫ့ဖၩ့ဆ့ၭလၩ့လၧ မစဲအၫအဆၧမၩအလီၩ့လီၫ. မီၪလဂၩ အဆၧဆီၫ့မီၪ့နီၪ ခ့ၬထဲၩ့၀့ၫလၧအဲၫစ့ယၫအဆၧချဲၩ့ ‘ဘဲၫ၁ိၪဖိၪလၧၦမီၩ့မၩ၁ံၫ ၀့ၫအ၁ိၭ’ (အဲၫ ၅၃း၇) နီၪလီၫ.” Ellen G. White, The Desire of Ages, p. 136.

စယီဟၫ့စံၭ၀့ၫလၧ (ယီဟၫ့ ၁း၃၁) အဖၧၩ့, “ယ၀့ၫဒၪယီၩ ယ၁့ၪယၫအ၀့ၫ နီၪအ့ၬ.” အ့ၪမွဲဘဲၫနီၪတၭ, စယီဟၫ့ဂဲၫ၁့ၪယၫယ့ၫရှူၬလၧမစဲအၫနီၪ မိကဲၪထၪ့ ဘဲၫ၁့ၪလဲၪ. ကဆါလၧအဖျါလၩ့စယီဟၫ့နီၪ စံၭ၀ဲၩအ၀့ၫလၧ, “‘ၦလၧနဒၪဘၪ ၁ၭမုဂဲၫလၩ့အီၪ၀့ၫလၧအလီၩ့တၭး အ၀့ၫနီၪလဂၩမိဘၭတံၫဇၫ့ဆၧ လၧ၁ၭမုဆံၫ့ဎံၪ အဆၧဖၩ့လီၫ.’ ယဒၪဘၪယူၭတၭ ယထိးယူၭယ၁ၭယူၭ, လၧအ၀့ၫနီၪ မွဲယွၩ အဖိၪခွၫလီၫ” (ယီဟၫ့ ၁း၃၃, ၃၄). အ့ၪပစံၭလၧဆၧချဲၩ့အဂၩနီၪ, ကဆါယွၩနဲၪဖျီၪ အ့ၪစယီဟၫ့လၧယ့ၫရှူၬနီၪ မွဲ၀့ၫဒၪမစဲအၫလီၫ.

“ဎရံၬ «မွဲ¬ ယွၩအစီၩ့အမၩ့ ဒဲယွၩအဆၧကိၪ့၁့ၪလီၫ” (၁ကီရံၫ့ ၁း၂၄). ဆၧ၁့ၪယၫနၪ၁့ၪလၧအမွဲလၧ ယ့ၫရှူၬနီၪ မွဲ၀့ၫဒၪဎရံၬနီၪ အီၪဂဲၫလၧကဆါယွၩအအီၪလၧ၁ၭမုဆံၫ့ဎံၪအဆၧထုၭန့ဆၧအစီၩ့အမၩ့နီၪလီၫ. ဆၧမၩအ၁ၭနီၪ ကဲၪထၪ့လၧ စယီဟၫ့အဖၧၩ့ခိၭမၬခိၭမၬလီၫ. ဆၧထိးထဲၩ့တၩ့ထဲၩ့နီၪ မွဲလၧဂၪ့ခိၪအဆၧအၪ့နၩ့ ဘဲၩ့ဖၭနၪ၁့ၪဆၧနီၪမွဲအ့ၬ. လၧစဲၩယၧၫ့ဆၧကိၪ့၁့ၪ, ဒဲလၧဆၧကိၪ့၁့ၪအဒိၪ အထီၫနီၪ မွဲအ့ၬဆ့လီၫ. မွဲ၀့ၫန့ၫလၧကဆါယွၩအအီၪ လၩ့ဘၪ၀့ၫလၧ၁ၭလၧ အဖ့ၪလၫ့၁ၭ လၧဆၧဆူဆၧနဲၩဒဲဆၧခိၭနၪဖိၬထွ့ၫယ့ၫရှူၬဎရံၬနီၪလီၫ.

`ပမိ၁့ၪယၫဘၪလၧ ယ့ၫရှူၬနီၪမွဲ၀့ၫဒၪၦလၧအမၩဎၩ့ဆၧလၧပလး ထီးလၧအဆၧနဲၪဖျီၪလအီၪဒံၭဘၪနီၪဘဲၫ၁့ၪလဲၪ. ဘၪမွဲနီၪလဲၪ, လၧလံၬဆံၫ့ဎံၪလၧအ၁ီၪ့လိၪပၧၩလၧယ့ၫရှူၬအဂဲးနီၪ အကၧၩ့ဒိၪ၀့ၫမၬလ့ၬ လဲၪ.`