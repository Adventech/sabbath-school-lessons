---
title:  ဆၧထိးဆၧၫ့ဆၧဒဲဆၧထုၭပဲၩ့ခွံၬဆၧ
date:   05/11/2024
---

ဆၧဖ့ၪဒုၭအၪ့ၦခမျၧး ၅,၀၀၀ လၧ ယီဟၫ့ ၆ အဖၧၩ့, လၧဆၧမၩလိၪ ၂ ထုၭဖျီၪ၀့ၫနီၪလၩ့မဲၩဒိၪမၬ လါနၫ့ဂ့ၩဆၧမၩအ၁ၭနီၪ အခဲၫ့ထုၬနီၪ မွဲယ့ၫရှူၬထုၭဖျီၪထၪ့အ၁ၭ ဆၧအဒိၪထုၬလမံၩ့လီၫ.

`ဖီ ယီဟၫ့ ၆း၅၁-၇၁. ယ့ၫရှူၬလီၩမွဲဆၧနီၪလမံၩ့လၧ ၦခမျၧး ဘၪထိးဆၧၫ့၀့ၫကၪဂဲၩနီၪလဲၪ.`

ၦခမျၧး၁ံၪလၧ အအၪ့ဘၪကိၪ, လၧဆၧလၩ့လၭအဖၧၩ့လဖၪနီၪ, မိအီၪက့ၪ ထၪ့ယ့ၫရှူၬလၧ စဎွၩအလးနီၪလီၫ (ယီဟၫ့ ၆း၁-၁၅). လါနၫ့ဂ့ၩ ကဆါယ့ၫရှူၬ အဆၧချဲၩ့လၧခဲၫ့ လၧအစံၭဘၪအ၀့ၫ၁ံၪ လၧကပၧနအၫ့၁ရိၬဖၧၩ့နီၪ, အ၀့ၫ လီၩနၪ၁့ၪအ၀့ၫ၁ံၪလၧဆၧနဲၪ့လၩ့လၭ အခီၫပယီၫလၧနး၁ၭအဂးနီၪ, စံၭ၀့ၫဒၪ, “ယမွဲကိၪမၧၫ့လီၫ,” (ယီဟၫ့ ၆း၃၅). အ၀့ၫလီၩပျၩ့၀့ၫလၩ့ထံးလၩ့ဆ့ၭ လၧကိၪနီၪမွဲအ၀့ၫဒၪအယၪ, လၧအမိဖ့ၪလၫ့လၧဂၪ့ခိၪဖိၪအဂးလီၫ (ယီဟၫ့ ၆း၅၁).

ဆၧချဲၩ့နီၪ ၀ဲထၪ့အ၀့ၫ၁ံၪအမ့ၬ၁- လၧအဒုၭ၁့ၪယၫအ၀့ၫ၁ံၪလၧ ယ့ၫရှူၬနီၪ လမိမွဲဘၪအ၀့ၫ၁ံၪအစဎွၩလၧဂၪ့ခိၪယီၩလီၫ. အ၀့ၫမၩကြၨၭမၩဘၪအ၁ၭ လၧၦဂၪ့ခိၪဖိၪ၁ံၪအဆၧဆီၫ့မီၪ့အဖၧၩ့နီၪအ့ၬ. မွဲဆၧနီၪတၭ, ၦ၀့ၫ၁ံၪလဖၪနီၪ ဘျံၭထဲၩ့အ၁ၭလၧအလထိးဆၧၫ့ဘၪအ၀့ၫနီၪလီၫ. အထံၩအဖျဲ၁ံၪအၪဂၩ ထဲၩ့ထဲၩ့ ၀့ၫဒၪ ဖိၬလၧၩ့အခဲၫ့အ့ၬလီၫ (ယီဟၫ့ ၆း၆၆).

အ့ၪပယိလၧၦၡၩအဆီၫ့မီၪ့နီၪ, မိမွဲဆၧကၪလၧယ့ၫရှူၬအဂးလီၫ. ၦလၧ အဘၪ၁ုၪ့ဘၪ၁ၭလၧၦခမျၧးနီၪ ဂ့ၩ၀့ၫမုၬ၀့ၫလီၫ. လါနၫ့ဂ့ၩ ၦအၪဂၩဘိၩ့ယီၩ ဘျံၭထဲၩ့အ၁ၭ ဒဲအၪ့စံၭအၪ့စၪ့ထဲၩ့ဆၧနီၪ မွဲဆၧလၩ့၁ၭဂၭဂီၩ့ဆ့လီၫ. အ၀့ၫဒၪ ၦခမျၧး၁ံၪစဲၪ့ထၪ့ခွံၬ၀့ၫနီၪ, ယ့ၫရှူၬစံၭၦလဆံၫနံၫဂၩနီၪ, မွဲန၁ံၪမိထဲၩ့ဘၪန၁ံၪ အ၁ၭဆ့ဧၪနီၪလီၫ.

အယီၩမွဲစပံတၧၫအဆၧအုၩ့လၩ့အလၩ့ဆၫ့အဂၩလမံၩ့ လၧအစံၭ၀့ၫလၧ ဆၧလၧအအီၪလၧယ့ၫရှူၬဒဲယ့ၫရှူၬနီၪမွဲမပၫလဲၪနီၪဆ့လီၫ. “ဆၧမၧၫ့အဆိၩ အကၠၪအဆၧချဲၩ့နီၪအီၪလၧနၧၩလီၫ. ပနဲၩထဲၩ့ဆၧတၭ, ပ၁့ၪယၪလၧနမွဲယွၩ အဆၧဆံၫ့ဎံၪလဂၩနီၪလီၫ” (ယီဟၫ့ ၆း၆၈, ၆၉).

အထံၩအဖျဲ၁ံၪဂဲၫထဲၩ့အီၪဘၪလၧ ယ့ၫရှူၬတဘျုၭနံၪ့လ့ၬး လ့ၩဆၧဒဲအ၀့ၫ, ဒၪဘၪအဆၧမၩလၩ့လၭ၁ံၪ, နါဂၧၫ့ဘၪအဆၧလီၩလၩ့လၬလၩ့ဆၧ၁ံၪလဖၪနီၪ လီၫ. အ၀့ၫ၁ံၪ၁့ၪယၫလၧအ၀့ၫ၁ံၪအဆၧလ့ၩခၫ့ဖျီၫ့ဘၪဆၧနီၪ လၩ့ဂၬလၧဆၧ အဂူၫဂၩနးမံၩ့အ့ၬလီၫ. ဆၧထုၭန့ဘၪအ၀့ၫ၁ံၪအ၁ၭနီၪ, မွဲလၧဆၧမၩအ၁ၭ လနၩ့နၩ့ လဘၪလိၬဘၪစၩဘၪ ဒဲလၧဆၧဆီၫ့မီၪ့ဘၪမၪအကျၩဖၧၩ့ဒၪလ့ၬနီၪ, ၁့ၪယၫ၀့ၫလၧ အ၀့ၫဒၪမွဲမစဲအၫနီၪလီၫ. အ့ၪမွဲဒၪလၧ အ၀့ၫအဆၧထိး၁ံၫ၁ၭ အလးခဲၫ့ဒဲအဆၧဂဲထုၪ့မၧၫ့ထၪ့ထဲၩ့နီၪ အ၀့ၫ၁ံၪနၪ၁့ၪဘၪ၀့ၫလၧ ဘၪမွဲနီၪ ယ့ၫရှူၬဘၪဂဲၫလၩ့၀့ၫဒၪလဲၪနီၪလီၫ.

`ပဒိၭန့ဘၪဆၧမၩလိၪမွဲဆၧနီၪ လၧဆၧမၩအ၁ၭယီၩအဖၧၩ့, မွဲဆၧဂဲး ဆၧဖးလၧၦအဖုၫအဂီဆ့ဘၪမၪ၀့ၫ၁့ၪနီၪလဲၪ. ဘၪမွဲနီၪပဘၪဆီၫ့မီၪ့ လၩ့ထဲၩ့ပဆၧဆူဆၧနဲၩယီၩ လအီၪ၁ုၪ့ထၪ့ဘၪအ၁ၭလၧ ၦအၪဂၩအဆၧ ဘၪအ၁ၭဘၪနီၪလဲ-- ထီးၦဎရံၬဖိၪ၁ံၪအီၪထီးနီၪ အၪအၪဂီဂီဒၪလ့ၬနီၪ လဲၪ.`