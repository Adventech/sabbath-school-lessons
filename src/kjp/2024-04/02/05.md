---
title:  ဆၧမၩဘျၪထဲၩ့ၦမ့ၬဘျီၪ - ၂
date:   09/10/2024
---

`ဖီ ယီဟၫ့ ၉း၁၇-၃၄. ၦခိၪနါ၁ံၪလဖၪအၪ့စၪ့ဆၧမွဲနီၪလဲၪ, ဒဲၦမ့ၬဘျီၪလဂၩနီၪ စံၭဆၧၫ့ထဲၩ့၀့ၫဘဲၫ၁့ၪလဲၪ.`

လံၬအဆၧၫ့ဖၭထီၫ ယီဟၫ့ (၉) အဂဲးမိၡါနီၪ မွဲကဆါယ့ၫရှူၬအ့ၬ, မွဲဒၪ ဆၧအၪ့စၪ့စၭထၪ့ဘၪထွ့ၫလၧဆၧဒဲၩဘၭ (ယီဟၫ့ ၉း၂), ၦဖၫရစံၫဖိၪ၁ံၪဆီၫ့မီၪ့ ယ့ၫရှူၬနီၪ မွဲၦဒဲၩဘၭဖိၪ, မွဲလၧအမၩဘျၪထဲၩ့ဆၧဆၫလၧမး၁ံၫအနံၩနီၪ (ယီဟၫ့ ၉း၁၆, ၂၄), ဒဲအ၀့ၫ၁ံၪမိချဲၩ့အၧၩ့ချဲၩ့၁ၫ့ၦလၧအဆၧဆၫဘျၪထဲၩ့၀့ၫလဂၩနီၪ “မွဲၦအီၪဖျဲၪ၀့ၫဒၪလၧဆၧဒဲၩဘၭအဖၧၩ့” (ယီဟၫ့ ၉း၃၄) နီၪလီၫ.

ဆၧဘျံၭအ၁ၭလၩ့ဆၫ့လမံၩ့ကဲၪ့ထၪ့၀့ၫဒၪလီၫ. ၦအမ့ၬဘျီၪနီၪဒၪထဲၩ့ဆၧ အၪထၪ့အၪထၪ့, လမွဲဘၪန့ၫနးခီၫ့ဘၪ မွဲလၧနး၁ၭလခီၫဆ့, ဘဲၫအ၀့ၫစံၭခိး စံၭတၩဆၧအၪထၪ့ဒဲအဆၧဆူဆၧနဲၩယ့ၫရှူၬဒိၪထၪ့၀့ၫအ၁ိၭနီၪလီၫ. အ့ၪမွဲ ၦဖၫရစံၫဖိၪလဖၪနီၪ, လၧအဘျံၭလခီၫ, အဆၧ၁့ၪယၫနၪ၁့ၪဆၧလဖၪဒံၩ့ယံၬ ဒံၩ့ခံၭလၩ့၀့ၫဒၪ, အ၀့ၫ၁ံၪအဆၧဆီၫ့မီၪ့လၩ့ဖၭလိၬအ၁ၭ (ယီ ၉း၁၆), ဒဲလၧခဲၫ့နီၪ အ၀့ၫ၁ံၪလ၁့ၪယၫဘၪလၧယ့ၫရှူၬအီၪထၪ့ခီၫခီၫလဲၪနီၪလီၫ (ယီ ၉း၂၉).

လၧဆၧၫ့ထီအဘိၩ့အဘၭနီၪ, ဆၧလီၩနၪ့ထၪ့ထဲၩ့ဆၧမၩလၩ့လၭယီၩ အဖၧၩ့ စယီဟၫ့ဖ့ၪနဲၪပၧၩဆၧလၧယ့ၫရှူၬနီၪ မွဲမပၫလဲၪနီၪလီၫ. ဆၧနဲၪ့လဖၪ လၧ ယီဟၫ့ (၉) အဖၧၩ့နီၪ ဘၪဆၧၫ့ဆ့ၭလိၬ၁ၭလၧဆၧဂဲးမိၡါအဂူၫဂၩလဖၪ လၧဆၧ၁ၭထိၬအပရၧၫ့အဖၧၩ့နီၪလီၫ. စယီဟၫ့အီၪက့ၪဂုးခၧၫ့ထဲၩ့ယ့ၫရှူၬနီၪ မွဲဂၪ့ခိၪအဆၧဖၩ့လီၫ (ယီဟၫ့ ၉း၅; ထိၪဎီၩ့လၧ ယီဟၫ့ ၈း၁၂). ဆၧနီၪဆ့ မွဲဆၧဘၪထွ့ၫလိၬ၁ၭလၧယ့ၫရှူၬအခံၫအထံၭအဆၧအီၪ၁ူၪအ၁ၭနီၪလီၫ. အ၀့ၫ မွဲမပၫလဲၪ, အ၀့ၫအီၪဂဲၫအထံၭခီၫခီၫလဲၪ. အ၀့ၫအဆၧမၩနီၪမွဲဆၧနီၪလဲၪ. (ယီဟၫ့ ၉း၁၂, ၂၉; ထိၪဎီၩ့လၧ ယီဟၫ့ ၁း၁၄). စမိစ့ၭအခံးအဂၩ့, ဘဲၫဆၧအီၪဒိၭနဲၩ့အ၁ၭလၧအဂုခိၪအိၩလဖၪအ၁ိၭ, အီၪထၪ့၀့ၫဒၪလၧယီၩဆ့လီၫ (ယီဟၫ့ ၉း၂၈, ၂၉; ထိၪဎီၩ့လၧ ယီဟၫ့ ၅း၄၅, ၄၆ ဒဲ ယီဟၫ့ ၆း၃၂). လၧခဲၫ့ထုၬနီၪ, မွဲၦခမျၧး၁ံၪအဆၧထုၭဖျီၪထၪ့အ၁ၭနီၪလီၫ. လၧၦလနၩ့နၩ့ထိးဆၧၫ့၀့ၫလၧဆၧ ဆူဆၧနဲၩအဘိၩ့အဘၭနီၪ, ၦလနၩ့နၩ့ခီၫအဲၪဒိၭဆၧခံၭအၪနဲၪ့ဆၧဖၩ့ဒီၭနီၪလီၫ (ယီဟၫ့ ၉း၁၆-၁၈, ၃၅-၄၁; ထိၪဎီၩ့လၧ ယီဟၫ့ ၁း၉-၁၆; ယီဟၫ့ ၃း၁၆-၂၁; ယီဟၫ့ ၆း၆၀-၇၁).	

ဆၧလၩ့၁ၭမဲၪအီၪလၧ ဆၧဘိၪ့ဆၧဘၩခိၪနါထီးနီၪလဖၪ အနး၁ၭအမ့ၬဘျီၪ နီၪလီၫ. ၦအမ့ၬဘျီၪလၧအဂုခိၪအိၩ လၧဘၪအၪ့ကံၩ့အၪ့ဆၧလဂၩနီၪ ထုၭဖျီၪ လီၩဆၧကဲၪလၧ “ၦအီၪဖျဲၪလၧအမ့ၬဘျီၪလဂၩတၭ, ဆၧမၩဖၩ့ထၪ့ထဲၩ့အမ့ၬ၁- နီၪ, လၧဖျိၩ့လံၩလံၩခီးဘိၩ့နဲၪ့ယီၩ, ပနါဂၧၫ့ဘၪနးဆိၭအ့ၬ. အ၀့ၫနီၪ အ့ၪလဘၪ ဆဲၫ့ဘၪလၧယွၩနီၪ, မွဲအမၩဆၧ၁့ၪနးမံၩ့အ့ၬ” (ယီဟၫ့ ၉း၃၂, ၃၃). အ့ၪမွဲ ၦခိၪနါ၁ံၪလၧအ၁ီၪ့လိၪၦအဆၨၩ၁ံၪလၧ နး၁ၭအဆၧမၩလိၪလဖၪနီၪ မိဘၪထိးဆၧၫ့ ဂုဆၧယ့ၫရှူၬမွဲမစဲအၫ, လါနၫ့ဂ့ၩအ၀့ၫ၁ံၪအီၪက့ၪဆၧနဲၪ့၁ံၪ ဆၧအစီၩ့အမၩ့၁ံၪနီၪ လၧဆၧနးမံၩ့အ့ၬ, ဒၪစိၩဆၧဖျီၪ့အ့ၬလီၫ. အၪနဲၪ့အနီၪ အဲၪဒိၭဒၪ၀့ၫအ့ၬတၡါဆ့ လီၫ. ဆၧဖ့ၪထုၪ့၁ုၪ့ထုၪ့၁ၭပၧၩအဂ့ၩဒိၪလၧပ၁ၭယီၩအၪ့လီၫန့ပၧၩ (မၩမၪပၧၩ) ၁့ၪနၭလ့ၬနီၪလီၫ.

`ဖီ ၁ကီရံၫ့ ၁း၂၆-၂၉. စပီလူၫကွ့ၭလံၬဘၪလၩ့ဎိၭဆၧထီးယီၩ မွဲဆၧနီၪလဲၪ, ဒဲဆၧမၩအ၁ၭမီၪ့ဎီၩ့ (လမံၩ့ဎး) လၧဆၧၫ့ထီဘိၩ့နဲၪ့ယီၩဒၪ လ့ၬနီၪဘဲၫ၁့ၪလဲၪ.`