---
title:  “အယီၩမွဲမၬ, မီၪလၧအဂဲၫလၩ့လၧဂၪ့ခိၪယီၩလဂၩလီၫ”
date:   07/10/2024
---

`ဖီ ယီဟၫ့ ၆း၁၄, ၁၅, ၂၆-၃၆. ၦခမျၧး၁ံၪအီၪက့ၪ၁ၭလၧ အဆၧမၩလၩ့လၭနီၪဘဲၫ၁့ၪလဲၪ, ဒဲယ့ၫရှူၬမၩန့ဆၧယီၩ အဲၪဒိၭ၁ီၪ့လိၪၦ၁ံၪလဖၪ နီၪလၧ အ၀့ၫဒၪမွဲမပၫလဲၪနီၪလဲၪ.`

ၦယုဒၫဖိၪ၁ံၪလဖၪနီၪ အီၪခိၭယိလါဒၪ ဂၪ့ခိၪအမစဲအၫလဂၩ လၧအမိ မၩဖီၩ့ဖျ့ၭထၪ့အ၀့ၫ၁ံၪလၧ ရိမၫဘၩ့မုးအဆၧမၩနၧၩ့မၩစၪဆၧအဖၧၩ့နီၪလီၫ. ဆၧကၪဂဲၩထုၬနံၫမံၩ့လၧအ၀့ၫ၁ံၪဘၪဒၪဆၧၫ့ယၫဆၧလၧဆၧဒုၭဆၧယၩအဖၧၩ့နီၪ မွဲဘၪဒုၭအၪ့ဒုၭအီၩ၁ုၭမု၁့ၪဘီၩ့လဖၪ ဒဲဘၪယိထွ့ၫမၩဆၧၩ့ၦဘၪထံၭဘၪနဲၪ့လဖၪ ဒဲၦအ၁ံၫလဖၪနီၪလီၫ. လၧအဆၧမၩလၩ့လၭလဖၪအဖၧၩ့, ယ့ၫရှူၬမၩဆၧနီၪ န့ထီးအလူၬလီၫ.

လါနၫ့ဂ့ၩယ့ၫရှူၬဂဲၫလၩ့နီၪ မွဲဆၧနီၪအဂးအ့ၬ, ဒဲဆၧမၩလၩ့လၭလဖၪနီၪ မွဲလၧဆၧ၁ံၫလဖၪနီၪအဂးဆ့အ့ၬလီၫ. အ့ၪမွဲ၀့ၫဒၪ, ဆၧဒုၭအၪ့ၦယဲထီၫ့ဂၩနီၪ မွဲဆၧနဲၪဒီၩ့ယ့ၫရှူၬမွဲ၀့ၫ၁ၭမၧၫ့အကိၪ (ကိၪမၧၫ့), လၧကဆါယွၩအနၫ့ဆါဒၪ၀့ၫ ဂဲၫလၩ့လၧမူၭခိၪနီၪလီၫ. ယ့ၫရှူၬစံၭ, “ယမွဲကိၪမၧၫ့လီၫ.” “ၦလၧအဂဲၫလၧ ယအီၪလဂၩနီၪ, ဆၧလမိ၁ၭ၀ံလၧၩ့ဘၪအ၁ၭ...” (ယီဟၫ့ ၆း၃၅).

အယီၩမွဲ “ယမွဲ” နွ့ၫထံၪလၧယ့ၫရှူၬစံၭ၀့ၫအကျၩ မွဲအခၪ့ထံၭလထံၪလၧ စယီဟၫ့အဆၧ၁ၭထိၬအပရၧၫ့အဖၧၩ့, လၧ “ယမွဲ” လၧအဆုးဘုၭလိၬ၁ၭလၧ ဆၧချဲၩ့ခံးဂၩ့လဖၪ (“ကိၪမၧၫ့,” ယီဟၫ့ ၆း၃၅; “ဂၪ့ခိၪအဆၧဖၩ့,” ယီဟၫ့ ၈း၁၂; “တရၫ့,” ယီဟၫ့ ၁၀း၇, ၉; “ၦယူၬ၁ိၪလၧအဂ့ၩ,” ယီဟၫ့ ၁၀း၁၁, ၁၄; “ဆၧဂဲထုၪ့ထဲၩ့ဒဲဆၧမၧၫ့,” ယီဟၫ့ ၁၁း၂၅; “ဖၧၩ့၁ၭ, ဆၧမွဲဆၧတီၩ, ဒဲဆၧမၧၫ့,” ယီဟၫ့ ၁၄း၆; “စဘံၭအမုလၩ့ထံး,” ယီဟၫ့ ၁၅း၁, ၅) နီၪလီၫ. ဆၧဂဲးကိၭထံၪဒ့ၭလဖၪနီၪ မွဲဆၧအကၧၩ့ဒိၪအမွဲအတီၩ ဘၪထွ့ၫယ့ၫရှူၬနီၪလီၫ. ဆၧချဲၩ့ “ယမွဲ” လဖၪနီၪ ဖ့ၪနဲၪထဲၩ့ဆၧလၧ ၂မိစ့ၭ ၃ နီၪ, လၧကဆါယွၩ ထုၭဖျီၪထၪ့အ၁ၭလၧစမိစ့ၭဘဲၫအစံၭ “ယမွဲဆၧအီၪ” ဖၭဒိၪ - the great I Am (ထိၪဎီၩ့လၧ ယီဟၫ့ ၈း၅၈) နီၪလီၫ.

လါနၫ့ဂ့ၩၦခမျၧး၁ံၪ ထီးန့ဆၧယီၩနးထံၪအ့ၬလီၫ.

“အ၀့ၫ၁ံၪအဆၧအဲၪဒိၭလလၧၫ့ထၪ့ဎွ့ၩထၪ့ဘၪအဖၧၩ့ အီၪ၀့ၫဒၪလၧဆၧ အၪ့စၪ့ ‘ဘၪမွဲနီၪ’ (why), အ့ၪမွဲယ့ၫရှူၬမၩဆၧလၩ့လၭဖိၭဘိၭနီၪတၭ, ဖ့ၪလၫ့ အၡၩခမျၧးလၧဆၧဆီၪ့ဆၧချဲၫ့, ဆၧဂဲးဆၧဘၭ, ဒဲဆၧထိးဆၧလၧၫ့၁ံၪ, ဒဲမၩ ဖီၩ့ဖျ့ၭအ၀့ၫ၁ံၪလၧဆၧမၩအၧၩ့မၩ၁ၫ့လဖၪ, ဒဲဆိၬထၪ့ထဲၩ့အ၀့ၫ၁ံၪလၧ ဆၧအစီၩ့ အမၩ့အလၩအဖၩ့န့အ့ၬဧၪ. စံၭ၀့ၫလၧအီၪဂဲၫလၧကဆါယွၩအီၪ, လါနၫ့ဂ့ၩ လထိးဆၧၫ့ဘၪၦအီၪက့ၪထၪ့ထီၫအ၀့ၫလၧစဎွၩအလးနီၪ, မွဲဆၧအီၪ၁ူၪလမံၩ့ လၧအ၀့ၫ၁ံၪနၪလ၁့ၪဘၪနီၪလီၫ. အ၀့ၫ၁ံၪဆီၫ့မီၪ့ဘၪမၪဆၧထီးနီၪလီၫ. ၦအၪဒၪဆၧ၁ံၪလဖၪနီၪ ဆီၫ့မီၪ့၀့ၫလၧအ၀့ၫထိးဆၧၫ့ဆၧအလးအလၩနီၪ လဘုၪ့ဘၪ မွဲလၧလနဲၩန့လၩ့ဘၪအ၁ၭနီၪလီၫ. မွဲဆၧနီၪ အ၀့ၫ၁ံၪလနဲၩဘၪယ့ၫရှူၬ, ဒဲမုၪခီၩလးဎွံၪလၩ့ဆၧချံၫလဖၪ မဲၪထၪ့၀့ၫထီးနီၪလီၫ. အဆၧ၁ူၪဆၧ၁-နီၪ မွဲ၀့ၫဒၪဆၧဆီၫ့မီၪ့ဘၪမၪဒဲဆၧလလၧၫ့လဎွ့ၩဘၪနီၪလီၫ.” Ellen G. White, The Desire of Ages, p. 385..

လၧဆၧမွဲဆၧတီၩလၧအဖ့ၪလၫ့၁ၭမၧၫ့အဆိၩအကၠၪအလးနီၪ အ၀့ၫ၁ံၪ ယိလါဒၪနးခီၫ့အဆၧလၧၫ့ဆၧဎွ့ၩအဂးလီၫ. အ၀့ၫဒၪနီၪမွဲခုၩ (ထောင်ချောက်) လၧပ၀့ၫ၁ံၪကိၭဂၩဒ့ၭဘၪဆၧၫ့ယၫ၀့ၫ, အ့ၪမွဲပလအီၪက့ၪ၁ုၪ့အီၪက့ၪ၁ၭဘၪနီၪ လီၫ.

`ထီးပလၩ့ဘၪလၧဆၧကျဲၩ့ဖစီၩ့ လၧနးခီၫ့အဆၧထုၭန့ပၧၩ့လဂ့ၩနီၪ ပဂၭဎ့ၭမိန့လၧ နး၁ၭအဆၧခိးဂဲးခိးဘၭဘဲၫ၁့ၪလဲၪ.`