---
title:  ယွၩအခိးအတၩအဆၧနဲၪ့လဖၪ
date:   05/10/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၆း၁-၁၅; အဲၫစ့ယၫ ၅၃း၄-၆; ၁ကီရံၫ့ ၅း၇; ယီဟၫ့ ၆း၂၆-၃၆; ယီဟၫ့ ၉း၁-၄၁; ၁ကီရံၫ့ ၁း၂၆-၂၉; ယီဟၫ့ ၁၁.

> <p>၁နိၫထီၫ့</p>
> “ယ့ၫရှူၬစံၭဆၧၫ့အ၀့ၫ, ‘ယ၀့ၫဒၪယီၩ ယမွဲဆၧဂဲထုၪ့ထဲၩ့ဒဲဆၧ မၧၫ့လီၫ. ၦလၧအနဲၩထဲၩ့ယၧၩယီၩ, အ့ၪ၁ံၫလါနၫ့နီၪ မိမၧၫ့၀့ၫဒၪလီၫ. ကယဲၦလၧအမၧၫ့၀့ၫ, ဒဲနဲၩထဲၩ့ယၧၩလဂၩဂၩနီၪ အဆိၩဆိၩအကၠၪကၠၪ ၁ံၫလၧၩ့နးဆိၭအ့ၬ. အယီၩလမံၩ့မွဲနနဲၩဆ့ဧၪ’” (ယီဟၫ့ ၁၁း၂၅, ၂၆).

လံၬဆံၫ့ဎံၪကွ့ၭထၬ၀့ၫ ယ့ၫရှူၬဎရံၬမွဲ ဖိၪခွၫအဆိၩအကၠၪ, မွဲဆၧလမံၩ့ဎး လၧဖါကဆါ, အခံၫအထံၭလအီၪဘၪဒဲဘၪဆၧတဲၩ့လၩ့၀့ၫဒၪအ့ၬ. ယ့ၫရှူၬ မွဲၦလၧအတဲၩ့လၩ့ဆၧလဂၩလီၫ (ယီဟၫ့ ၁း၁-၃). မွဲလၧဆၧအနီၪတၭ, ယ့ၫရှူၬ အီၪမၧၫ့၀့ၫကိၭအဆၧၫ့အထီဒ့ၭ, ဒဲအ၀့ၫလအီၪမၧၫ့ဘၪ၀့ၫနီၪအီၪနးဆိၭအ့ၬ. ယ့ၫရှူၬဂဲၫလၩ့လၧဂၪ့ခိၪယီၩ မၩန့ထၪ့ၦၡၩဆၨၩအခံးအဂၩ့လါနၫ့ဂ့ၩ, အ၀့ၫအီၪက့ၪ ဖီၪဂုးထၬကဆါယွၩအတခ့ၭကိၭအဆၧၫ့အထီဒ့ၭ, ဒဲလၧအဆၧၫ့အထီလၩ့ထံးနီၪ ယ့ၫရှူၬချဲၩ့ဆၧဒဲမၩဆၧလဖၪလၧအနဲၪဖျီၪထၪ့ကဆါယွၩအခိးအတၩယီၩနီၪလီၫ.

ဆၧမွဲဆၧတီၩယီၩ မွဲဆၧအကၧၩ့ဒိၪလၧစယီဟၫ့အဂး, လၧဆၧဖ့ၪနဲၪထဲၩ့ ယ့ၫရှူၬအဆၧမၩလၩ့လၭလဖၪနီၪ, စယီဟၫ့မၩန့၀့ၫလၧဆၧနဲၪဖျီၪထၪ့ဎရံၬ အခိးအတၩလၧယွၩအတခ့ၭဖၧၩ့နီၪလီၫ. ယ့ၫရှူၬမၩလၧၫ့မၩဎွ့ၩအဆၧချဲၩ့၁ံၪနီၪ လၧအဆၧမၩလဖၪ ဘဲၫအနဲၪဖျီၪယွၩအလၩအဖၩ့အ၁ိၭနီၪလီၫ.

လနွ့ၫယီၩ ဆၧမၩလိၪနီၪ မွဲဆၧနဲၪ့၁ၧၫ့မံၩ့လၧယ့ၫရှူၬအဆၧမၩလၩ့လၭ အဒိၪထုၬလဖၪအကျၩနီၪလီၫ. ဆၧနီၪမွဲလၧၦလနၩ့နၩ့လနဲၩဘၪ၀့ၫဒၪလဖၪဆ့ နီၪလီၫ. ဆၧ၁ံၪလဖၪနီၪ ကဲၪထၪ့ၦလနၩ့နၩ့စဲၪ့ထၪ့ခွံၬလၧယ့ၫရှူၬအီၪ, ၦလနၩ့နၩ့ အမ့ၬခံၭလၧဆၧမွဲဆၧတီၩအဂး, ဒဲလနၩ့နၩ့နီၪဘိၩအ၁ၭကဲၪထၪ့မိအၪဎၬမၩ၁ံၫ ယ့ၫရှူၬနီၪလီၫ. အ့ၪမွဲၦလနၩ့နၩ့နီၪ - မွဲဆၧၫ့ထီလၧအနဲၩထဲၩ့၀့ၫ ယ့ၫရှူၬမွဲမစဲအၫ နီၪလီၫ.