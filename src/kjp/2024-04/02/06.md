---
title:  စလၭဇရၧၭအဆၧဂဲထုၪ့ထဲၩ့
date:   10/10/2024
---

ယီဟၫ့ (၁၁) နီၪအီၪဎွ့ၩလၧဆၧ၁ၭအုၭလဖၪ - ဆၧပရၧၫ့လၧအထံၩ၁ိၭလၧအအဲၪ၀့ၫလဂၩဘၪဆၧဆၫ (ယီ ၁၁း၁-၃)း ဆၧဂၪ့ဆၧယၧၩ့ဆၧလၧၦအ၁ံၫ အဂံၪ့ (ယီ ၁၁း၁၉, ၃၁, ၃၃)း စလၭဇရၧၭအ၀ဲမုၪ၁ံၪဂၪ့ဆၧယၧၩ့ဆၧလၧ ယ့ၫရှူၬအမ့ၬယၫ (ယီ ၁၁း၂၁, ၃၂)း ဒဲယ့ၫရှူၬအနၫ့ဆါအမ့ၬထံၫလၩ့၀့ၫဒၪ (ယီ ၁၁း၃၅) နီၪလီၫ.

ယ့ၫရှူၬအီၪယံၬနး၀့ၫနံၫနံၩ လချုၭလ့ၩဒံၭလၧ စလၭဇရၧၭအအီၪနီၪ (ယီ ၁၁း၆), ဒဲမၩအ၁ၭဘဲၫ၁ိၭအ၁ၭမုၬလၧလလ့ၩဘၪ၀့ၫဆိၫဆိၫနီၪလီၫ (ယီ ၁၁း၁၄, ၁၅). အဆၧမၩအ၁ၭထီးနီၪနီၪ မွဲလၧအ၁ၭလခိဘၪလၧ စလၭဇရၧၭအဂးနီၪ မွဲအ့ၬ, မွဲအၪနဲၪ့လၧ အမိနဲၪဖျီၪထၪ့ကဆါယွၩအလၩအဖၩ့နီၪလီၫ.

ယီဟၫ့ ၁၁း၁၇-၂၇ နီၪစံၭ၀့ၫ, စလၭဇရၧၭ၁ံၫနီၪ အီၪ၀့ၫဒၪလၧလံ၁ၫ့ယူၭ လီၫ. မွဲဆၧနီၪနးမၫ၁ၫစံၭဘၪယ့ၫရှူၬ, “ကဆါဧၪ, ဘိၩ့နဲၪ့ယီၩမွဲအအီၪယူၭလံ ၁ၫ့ယူၭတၭ, မိနၧၫ့အုၪ၀့ၫလီၫ” (ယီ ၁၁း၃၉). ယ့ၫရှူၬအဆၧအီၪယံၬနးနီၪ ကဲၪထၪ့ဆၧလၩ့လိလၩ့လၭဒံၩ့အၪထၪ့၀့ၫနီၪ, ပဘၪလီၩဆၧအလးအီၪအ့ၬ. မိကိၭ ဂဲထုၪ့ၦအ၁ံၫစွၪနီၪ မွဲအ့ၬဧၪ. ဆၧမိမၩ၁့ၪယၫပၧၩလၧယ့ၫရှူၬမွဲကဆါယွၩနီၪ မိဂ့ၩနဲၪ့အယီၩ မွဲမိအီၪဒံၭဧၪ.

ဘဲၫအမွဲကဆါယွၩ, အမွဲၦလၧအဒုၭကဲၪထၪ့၁ၭမၧၫ့လဂၩအ၁ိၭ, ယ့ၫရှူၬ အစီၩ့အမၩ့အီၪ၀့ၫလၧဆၧ၁ံၫအဖၫ့ခိၪလီၫ. မွဲဘဲၫနီၪအ၁ိၭ, ယ့ၫရှူၬမၩန့ဆၧ အထးအလၩ (အခွင့်အရေး) လၧစလၭဇရၧၭအဆၧ၁ံၫနီၪ, မိနဲၪဖျီၪထၪ့ဆၧမွဲ ဆၧတီၩလၧအကၧၩ့ဒိၪ၀့ၫအနၫ့ဆါအဂဲးအကၠီၪ့နီၪလီၫ. “ယ့ၫရှူၬစံၭဆၧၫ့အ၀့ၫ, ယ၀့ၫဒၪယီၩ ယမွဲဆၧဂဲထုၪ့ထဲၩ့ဒဲဆၧမၧၫ့လီၫ. ၦလၧအနဲၩထဲၩ့ယၧၩယီၩ, အ့ၪ၁ံၫလါနၫ့နီၪ, မိမၧၫ့၀့ၫဒၪလီၫ. ကယဲၦလၧအမၧၫ့၀့ၫ, ဒဲနဲၩထဲၩ့ယၧၩလဂၩဂၩနီၪ, အဆိၩဆိၩအကၠၪကၠၪ၁ံၪလၧၩ့နးဆိၭအ့ၬ” (ယီ ၁၁း၂၅, ၂၆).

`ဖီ ယီဟၫ့ ၁၁း၃၈-၄၄. ယ့ၫရှူၬမၩမွဲဆၧနီၪလဲၪ. လၧဆၧထိးအ၁ၭ လၧအဆၧချဲၩ့အဂးနီၪလဲၪ.`

မွဲဒၪယ့ၫရှူၬဖ့ၪနဲၪအ၁ၭလၧ အ၀့ၫဒၪမွဲဂၪ့ခိၪအဆၧဖၩ့နီၪ (ယီ ၈း၁၂; ယီ ၉း၅) လၧအ၀့ၫမၩဖၩ့ထၪ့ထဲၩ့ၦမ့ၬဘျီၪအမ့ၬ၁- (ယီ ၉း၇), ထီးယီၩလၧဆၧမၩ ဂဲထုၪ့ထဲၩ့စလၭဇရၧၭလၧဆၧ၁ံၫနီၪ (ယီ ၁၁း၄၃, ၄၄) ထုၭဖျီၪထၪ့အ၀့ၫမွဲ ဆၧဂဲထုၪ့ထဲၩ့ဒဲဆၧမၧၫ့နီၪလီၫ (ယီဟၫ့ ၁၁း၂၅).

ဆၧမၩလၩ့လၭလမံၩ့ယီၩ, ဂ့ၩဒိၪနဲၪ့ဆၧအဂူၫဂၩ, လၧအဖ့ၪနဲၪဆၧလၧ ယ့ၫရှူၬမွဲၦဖ့ၪလၫ့၁ၭမၧၫ့လဂၩ, ဘဲၫကဆါယွၩအနၫ့ဆါအ၁ိၭနီၪလီၫ. ဆၧနီၪ မၩဆီၪ့ထၪ့စယီဟၫ့အဆၧထိစိၩမွဲ၀့ၫဒၪ အဆၧချဲၩ့လၧအစံၭ၀့ၫ ယ့ၫရှူၬနီၪ ကဆါယွၩအဖိၪခွၫ, ဒဲၦလၧအနဲၩဆၧနီၪ, မိန့ဘၪဆၧမၧၫ့လၧ အ၀့ၫအမံၩ့နီၪလီၫ (ယီ ၂၀း၃၀, ၃၁).

လၧဆၧမၩအ၁ၭအထုၬ လၧဆၧလၩ့လၭလမံၩ့ယီၩ (ယီ ၁၁း၄၅-၅၄), ၦလၧအဒၪဘၪ၀့ၫဒဲနဲၩ၀့ၫ (ယီ ၁၁း၄၅), လၧဆၧ၁ၭအုၭကဲၪထၪ့ဆၧ၁ၭထိၬနီၪလီၫ. ယ့ၫရှူၬမၩဆၧလၩ့လၭလၧမၩမၧၫ့ထၪ့ထဲၩ့ၦ၁ံၫနီၪလါနၫ့ဂ့ၩ, အ၀့ၫ၁ံၪဆီၫ့မီၪ့၀့ၫ လၧအ့ၪမွဲအ၀့ၫမၩ၁ံၫခွံၬယ့ၫရှူၬတၭ ယ့ၫရှူၬအဆၧမၩနီၪ မိထုၬခွံၬ၀့ၫထီးနီၪလီၫ. ဆၧနီၪမွဲၦၡၩအဆၧဂဲးဆါဘၭဆါဒဲ ကဆါယွၩအစီၩ့အမၩ့အဆၧကိၪ့၁့ၪအဆၧလၩ့ဆၫ့လိၬ၁ၭလမံၩ့နီၪလီၫ.