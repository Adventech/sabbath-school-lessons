---
title:  ဆၧမၩဘျၪထဲၩ့ၦမ့ၬဘျီၪ - ၁
date:   08/10/2024
---

`ဖီ ယီဟၫ့ ၉း၁-၁၆. အထံၩအဖျဲ၁ံၪဆီၫ့မီၪ့ဆၧမွဲဆၧနီ လၧၦမ့ၬဘျီၪ လဂၩယီၩအဂဲး, ဒဲယ့ၫရှူၬမၩ မွဲမၩဘၪထဲၩ့အ၀့ၫ၁ံၪအဆၧနဲၩဘၪမၪလဖၪ နီၪဘဲၫ၁့ၪလဲၪ.`

အထံၩအဖျဲ၁ံၪဆီၫ့မီၪ့ဆုးဘုၭလိၬ ဆၧစူၭဆၧဆၫဒဲဆၧဒဲၩဘၭနီၪလီၫ. လၧလံၬဆံၫ့ဎံၪအလးလံၩဖၧၩ့အၪဒၪဆၧ ဖ့ၪနဲၪဆၧဘဲၫနီၪအ၁ိၭဆ့လီၫ (ထိၪဎီၩ့လၧ ၂မိ ၂၀း၅; ၂စဎွၩ ၅း၁၅-၂၇; ၂စဎွၩ ၁၅း၅; ၂ကွ့ၭနဲၪ့ ၂၆း၁၆-၂၁), လါနၫ့ဂ့ၩ စယိဘၭအဆၧမၩအ၁ၭနီၪ ဖ့ၪထုၪ့၁ုၪ့ထုၪ့၁ၭဆၧနီၪလီၫ.

ယ့ၫရှူၬအီၪက့ၪဆၧမၩအ၁ၭနီၪတီၩတီၩလ့ၬ, ဆၧဒဲၩဘၭလၧဆၧကၪဆၧဂဲၩ အဆၧဘၪထွ့ၫလိၬ၁ၭနီၪအီၪ၀့ၫဒၪ, လါနၫ့ဂ့ၩလၧဆၧလမံၩ့ယီၩ အဆၧထိစိၩနီၪ အခီၫပယီၫယိၬနဲၪ့ဆၧအဂူၫဂၩလမံၩ့, လၧကဆါယွၩမိဘၪမၩလၩမၩဖၩ့၀့ၫဒၪ လၧဆၧမၩဘျၪထဲၩ့ဆၧစူၭဆၧဆၫလဖၪနီၪလီၫ. ဆၧမၩအ၁ၭနီၪ မွဲဆၧဆုးဘုၭ လိၬ၁ၭလၩ့ထံးလၧဆၧတဲၩ့လၩ့ဆၧအဆၧမၩ, လၧကဆါယွၩမၩကဲၪထၪ့ၦၡၩ အခၪ့ထံၭလဂၩလၧဂၪ့ခိၪအမုၬ (၁မိ ၂း၇), ဘဲၫယ့ၫရှူၬမၩဘျၪထဲၩ့ၦအမ့ၬဘျီၪ ခီၫလၧအအီၪဖျဲၪထၪ့၀့ၫနီၪလီၫ.

လၧလံၬမၩ၁ုၫ, မၫကၧၭ, ဒဲလုကၭအဖၧၩ့နီၪ ဆၧမၩလၩ့လၭအဆၧမၩ အ၁ၭ၁ံၪဂီၩ့အလးခဲၫ့ဆၧဖိၬထွ့ၫ၁ံၪနီၪ ဘၪလၩ့ဎိၭလိၬ၁ၭလီၫၪ ဆၧထုၭဖျီၪထၪ့ ဆၧကၪဆၧဂဲၩ, ၦနၫ့ဆါအဆၧ၁ုၭဘူၭအ၁ၭလၧယ့ၫရှူၬ, ဆၧမၩဘျၪထဲၩ့ဆၧဆၫ, ဒဲဆၧစံၭထၪ့အၪ့အူၭထဲၩ့ကဆါယွၩလၧဆၧမၩဘျၪထဲၩ့ဆၧအဂးလဖၪ၁ံၪနီၪ လံၬအဆၧကွ့ၭလ့ၩ၀့ၫဒၪကဖျဲၩ့ဎးလီၫ.

အ့ၪမွဲဆၧမၩအ၁ၭလၧ ယီဟၫ့ ၉ အဖၧၩ့နီၪ ဆၧထုၭဖျီၪထၪ့ဘၭလၧ ယီဟၫ့ ၉း၇ နီၪလီၫ. စယီဟၫ့အဆၧကွ့ၭနဲၪ့နီၪ လၩ့ဆၫ့လၧဆၧချဲၩ့ဎိၭလၩ့ဆၧ ဒဲဆၧဒၪ ဆၧၫ့ယၫလိၬ၁ၭ လၧၦဘၪဆၧမၩဘျၪထဲၩ့၀့ၫ ဒဲဆၧဘိၪ့ဆၧဘၩခိၪနါထီးနီၪလဖၪ အဘိၩ့ဆၧၩ့နီၪ အီၪယံၬနဲၪ့၀့ၫဒၪလီၫ. ဆၧကၩ့ကၩစံၭလိၬ၁ၭအဂဲးအဖးဘံၪ့ဘူၪ အ၁ၭ (လဘၪလၩ့ဎိၭဘၪ) အီၪနံၫဖျဲၩ့ထီးနီၪ - ဆၧဒဲၩဘၭ/ယွၩအဆၧလဖၪ ဒဲဆၧမ့ၬဘျီၪ/ဆၧဒၪဘၪဆၧနီၪလီၫ.

ထီးနီၪလဖၧၫ့ စယီဟၫ့စံၭ၀့ၫလၧ ယီဟၫ့ ၉း၁၄ အဖၧၩ့လၧ ယ့ၫရှူၬမၩဘျၪ ထဲၩ့ဆၧနီၪလၧမး၁ံၫအနံၩ, ဘဲၫဆၧအထူၫအရှူၫအီၪအ၁ိၭ (လမွဲဘၪလံၬဆံၫ့ဎံၪ အဆၧ၁ီၪ့ဆၧ၁ၫ့ဘၪ) နီၪ, ၦစံၭ၀့ၫလၧဆၧလၨၪခၫ့ဖၬမး၁ံၫအနံၩ, ဘဲၫၦဖၫရစံၫ စံၭဆၧအ၁ိၭနီၪလီၫ. အ၀့ၫ၁ံၪစံၭ၀့ၫဒၪ ယ့ၫရှူၬနီၪ မွဲဂဲၫလၧကဆါယွၩအအီၪ အ့ၬနီၪမွဲလၧ “အ၀့ၫလခိၭဘၪမး၁ံၫနံၩဘၪ” နီၪလီၫ. လါနၫ့ဂ့ၩ လၧအ၀့ၫ၁ံၪ အဖၧၩ့ဒၪလ့ၬနီၪ ၦလနၩ့နၩ့စံၭ၀့ၫလၧ ၦဆၧဒဲၩဘၭဖိၪမၩဆၧလၩ့လၭန့ၫယီၩ မိ၁့ၪဘဲၫ၁့ၪလဲၪ (ယီဟၫ့ ၉း၁၆), ဒဲအ၀့ၫ၁ံၪဖၨၪထံဖၨၪထီၫတၭ လၩ့ဖၭလိၬအ၁ၭထီး နီၪလီၫ.

ၦမ့ၬဘျီၪလၧအဘၪဆၧမၩဘျၪထဲၩ့၀့ၫလဂၩနီၪ ဒံၩ့ယံၬဒံၩ့နၪ၁့ၪအၪထၪ့ ယ့ၫရှူၬအဂဲးထံၫထံၫကျၩကျၩ, ဒဲအ့ၪမွဲၦခိၪနါထီးနီၪလဖၪ အဆၧ၁့ၪယၫနၪ၁့ၪ ဆၧ ဒံၩ့ဘံၪဘူၪထၪ့ဒဲအမ့ၬဘျီၪ၀့ၫလၧ ယ့ၫရှူၬအဆၧမွဲဆၧတီၩအဂးလီၫ.

`ဆၧမၩအ၁ၭယီၩ ဖ့ၪနဲၪပၧၩမွဲဆၧနီၪလဲၪလၧအမၩဘျီၪပမ့ၬ၁-နီၪ လဲၪ. ပဆၧဆီၫ့မီၪ့ဆၧဒၪပ၀့ၫ ဒဲဆၧအလုၫအလါလဖၪနီၪ မၩလၩ့မါခွံၬ ဆၧမွဲဆၧတီၩအကၧၩ့ဒိၪလဖၪ လၧပမ့ၬ၁-ဖၧၩ့ကဲၪဘဲၫ၁့ၪလဲၪ.`