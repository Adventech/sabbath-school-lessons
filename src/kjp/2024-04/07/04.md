---
title:  စပဲလၭအဆၧထိး၁ၭလၧၦလကွ့ၭထၬဘၪလၧလံၬဖၧၩ့
date:   12/11/2024
---

ကိၭအဆၧၫ့ထီဒ့ၭနီၪ စယီဟၫ့ကွ့ၭနဲၪ့ထၬ ၦခိၪနါထီးနီၪလဖၪ ကိၪ့အၧၩ့ ဆၧလၧယ့ၫရှူၬ, ဆၧမၩၡၪ့မၩနၭဆၧ, ဒဲစ့ၩရၫ့န့ဆၧလၧဆၧ၁ံၫအဂဲးနီၪလီၫ. ဆၧချဲၩ့အၪဒၪဆၧလၧယ့ၫရှူၬစံၭ၀့ၫလၧ အနၩရံၩဘၪဒံၭအ့ၬနီၪ, မွဲအမိစံၭ၀့ၫလၧ ကဘၪထိး၁ံၫအ၁ၭအထီနီၪလီၫ (ယီ ၂း၄; ယီ ၇း၆, ၈, ၃၀; ယီ ၁၂း၇, ၂၃, ၂၇; ယီ ၁၃း၁; ယီ ၁၇း၁).

ဘိၩ့ယီၩအနၩရံၩဘၪ၀့ၫယူၭလီၫ. ၦၡၩဂဲၫဖီၪ့န့ယ့ၫရှူၬလၧ ဂ့ၭ၁စ့မနံၫ အဖၧၩ့, ၁ိၫ့၀့ၫလၧ စအၪ့နၭအအီၪ, ဒဲလၧၦလုဆၧအခိၪ စက့အဖၭအအီၪ, ဒဲလၧ စပဲလၭအအီၪနံၫဘျၩ့နီၪလီၫ.

စယီဟၫ့ကိၭထၪ့ၦအၪဂၩလဖၪလၧ ထိးအ၁ၭလၧယ့ၫရှူၬမွဲ၀့ၫဎရံၬနီၪလီၫ. ဒဲဘိၩ့ယီၩစယီဟၫ့လီၩဖျီၪထၪ့စပဲလၭ, မွဲၦဒိၪလၧအအၪ့စံၭအၪ့စၪ့ယ့ၫရှူၬနီၪလီၫ. အယီၩမွဲဆၧထိး၁ၭလၧအကၧၩ့ဒိၪ၀့ၫ မွဲလၧစပဲလၭယီၩ ၦရိမၫဖိၪ, ၦဒိၪလဂၩ, ဒဲၦစ့ၩရၫ့တီၩဆၧလဂၩနီၪလီၫ. ၦထိး၁ၭအဂူၫဂၩလဖၪနီၪ အၪဒၪဆၧမွဲၦယုဒၫဖိၪ လဖၪလီၫ.

`စပဲလၭအဆၧစ့ၩရၫ့လၧအီၪက့ၪဂုးခၧၫ့၀့ၫနီၪ ဆုးကျိၭန့လိၬ၁ၭ လၧစယီဟၫ့အဆၧ၁ၭထိၬအပရၧၫ့ အဆၧဂဲးမိၡါဘဲၫ၁့ၪလဲၪ. ယီဟၫ့ ၁၈း၃၈; ယီဟၫ့ ၁၉း၄-၂၂.`

ၦ၁ိၫ့ယ့ၫရှူၬလၧစပဲလၭအအီၪခီၫလၧ ဆၧအီၪတဲၩ့၀ဲၩမုနံၩ (Friday) မုဂီၩ ထၪ့နီၪလီၫ (ယီ ၁၈း၂၈). စပဲလၭအဆၧကိၪ့နီၪ အီၪ၀ဲၩလၧကယဲမွဲၦဘၪဆၧစၧၩ့ ထၬလဂၩလါလါအဆၧစ့ၩရၫ့အဂးနီၪ မိဖျါလၩ့၀့ၫ (စ့ၩရၫ့၀့ၫ) ဖျဲၪဖျဲၪလ့ၬလီၫ. လါနၫ့ဂ့ၩ ယ့ၫရှူၬအဆၧဆူဆၧချဲၩ့နီၪထုၭန့ဘၪအ၀့ၫအ၁ၭ, လၧဆၧချဲၩ့ဒုၪ့အၪ့စၪ့ ဆၧအထီနီၪ နါဂၧၫ့ဆၧချဲၩ့ဖျ့ၭထၪ့ယ့ၫရှူၬအနိၭဖျံၩ, “...ဘဲၫ၁ိၭယမိထိးယ၁ၭလၧဆၧမွဲဆၧတီၩအဂဲးနီၪ, ယအီၪဖျဲၪယူၭယ၀့ၫတၭ, ယဂဲၫလၩ့ယူၭလၧဂၪ့ခိၪချိၫ့ယီၩ ယူၭ. ကယဲၦလၧအဘၪဆဲၫ့လၧဆၧမွဲဆၧတီၩနီၪ မွဲအခိၭနၪယလူယူၭ” (ယီဟၫ့ ၁၈း၃၇).

ၦဒိၪ၀့ၫဒၪနီၪစ့ၩရၫ့ယ့ၫရှူၬလၧဆၧ၁ံၫလါနၫ့ဂ့ၩ, အ၀့ၫထုၭဖျီၪလီၩ၀့ၫလၧ ဆၧမၪလၧယ့ၫရှူၬအလီၩ့နးမံၩ့အ့ၬနီၪ ၁ၧၫ့ဘျၩ့လ့ၬလီၫ (ယီ ၁၈း၃၈; ယီ ၁၉း၄, ၆). ဒဲအ၀့ၫကွ့ၭလံၬဒုၭနဲၪဆၧနီၪ အီၪက့ၪထၪ့၀့ၫလၧထုၪ့စူၪယၫအလီၩ့, ဘဲၫစံၭ ဆၧအ၁ိၭ, “ၦယုဒၫဖိၪ၁ံၪအဆၧဎွၩၦနၭဇရ့ၭဖိၪယ့ၫရှူၬ” နီၪလီၫ (ယီ ၁၉း၁၉). ဆၧနီၪမွဲအဆၧမၩလၧၫ့ထၪ့ဎွ့ၩထၪ့ အဆၧထိး၁ၭလၧယ့ၫရှူၬမွဲမပၫလဲၪနီၪလီၫ.

စပဲလၭနီၪ ဒၪဘၪၦအတီၩအလီၩ့လဂၩဆၧၫ့ထုၪ့အီၪလၧ အ၀့ၫအမ့ၬယၫ လါနၫ့ဂ့ၩ - ထိးဆၧၫ့ၦခမျၧး၁ံၪမၩနၧၩ့မၩစၪယ့ၫရှူၬ - စပဲလံၭခွံၬလၩ့အလူဆၧ၁ံၫလၧယ့ၫရှူၬအလီၩ့လီၫ. မွဲဆၧလၩ့၁ၭအုၭအဒီၩ့လမံၩ့ လၧၦလခိၭနၪလၩ့ဘၪ အ၁ၭအဆၧဖ့ၪနဲၪ (အကၪ့ၡၧၫ့) ဒဲအ၁ၭလၧအလီၩ့ထဲၩ့ဆၧအမွဲအဘၪဘၪနီၪ လီၫ.

`ဆၧမၩလိၪပၧၩမွဲဆၧနီၪလဲၪ လၧစပဲလၭအဒီၩ့လၧ အထိးဆၧၫ့ ၦခမျၧးအလူ, လၧအမၩဆီၪ့န့ဆၧနီၪ, မိထုၭပဲၩခွံၬပၧၩလၧပဆၧ၁့ၪယၫ ဆၧအမွဲအတီၩဒဲပဆၧနဲၩနီၪလဲၪ.`