---
title:  စထီမၭအဆၧထိး၁ၭ
date:   13/11/2024
---

ဖီ ယီဟၫ့ ၂၀း၁၉-၃၁. ပဒိၭန့ဘၪဆၧမၩလိၪမွဲဆၧနီၪလဲၪလၧစထီမၭ အဆၧမၩ၁ၭအဖၧၩ့ ဆၧဘၪထွ့ၫဆၧနဲၩဒဲဆၧ၁ၭဂံၩ့ဂၩ့နီၪလဲၪ. စထီမၭအဆၧမၪ အခၪ့ထံၭနီၪမွဲဆၧနီၪလဲၪ.

လၧအ၀့ၫဂဲၫထုၪ့ထဲၩ့အလးခဲၫ့နီၪ ကဆါဎရံၬဒုၭနဲၪဖျီၪထၪ့အ၁ၭလၧ ထံၩဖျဲ၁ံၪအအီၪ, လၧအီၪကိၩ့အီၪကီၪ့ကၭဘံၭထၬတရၫ့ မွဲလၧအ၁ၭမဲၪၦယုဒၫဖိၪ အလးထီးနီၪလီၫ. အ့ၪမွဲစထီမၭနီၪအီၪထီးနီၪအ့ၬ. လၧခဲၫ့အ၀့ၫနါဂၧၫ့လၧ ထံၩဖျဲအဂူၫဂၩ၁ံၪလီၩဘၪအ၀့ၫ လၧကဆါဂဲထုၪ့ထဲၩ့ယူၭနီၪ အ၀့ၫနဲၩ၀့ၫအ့ၬ. အ၀့ၫဆီၫ့မီၪ့ဆၧလၧဘၩ့မုးအဂဲးနီၪအ့ၬ. ဒဲ, အ၀့ၫမိစီၪဆီၫ့မီၪ့ဆၧလၧ ဘၪမွဲနီၪလၧကဆါနီၪ ဘၪဒုၭနဲၪဖျီၪထၪ့အ၁ၭ လၧအ၀့ၫဒၪနၫ့ဆါလအီၪဘၪအထီနီၪလဲၪ နီၪဆ့လီၫ.

စထီမၭစံၭ၀့ၫ, “ယအ့ၪလဒၪဘၪထၭအလးလၧအစူၪယၫ၁ၭအဖၧၩ့, ယအ့ၪ လအီၩ့ဘၪအဖၧၩ့နီၪလၧယစူၪနိၩ့တၭ ယအ့ၪလဘူၭဘၪအဂုၬဖၩအဖၧၩ့လးလၧ ယစူၪနီၪ ယနဲၩယ၀့ၫအ့ၬ” နီၪလီၫ (ယီ ၂၀း၂၅).

ဆၧပၨၩ့ဆုးထၬစထီမၭအဆၧနဲၩနီၪလၧဆၧမၩအ၁ၭ (condition) အဖၧၩ့ နီၪလီၫ. အ့ၪမွဲစနံၭကဒံမၧၭနီၪ စံၭဆၧၫ့ထဲၩ့ယ့ၫရှူၬလၧ, “ၦလၧအ၁ၭၡါ၀့ၫနီၪ, အီၪဖျဲၪ၀့ၫမိ၁့ၪဘဲၫ၁့ၪလဲၪ” လီၫ (ယီ ၃း၄). ၦမုၪလၧထံၫဖၧၩ့အနဲၩ့ဖၭနီၪစံၭ၀့ၫ, “ကဆါဧ့, နအၪ့ဒုၪ့ထံၫယီၩ နထံၫဆဲၩလအီၪဘၪတၭ, ထံၫဖၧၩ့ယီၩယိၬမၬလီၫ. မၩအ၁ၭဘဲၫနီၪတၭ, နအီၪလၧထံၫမၧၫ့ဘဲၫ၁့ၪလဲၪ” (ယီ ၄း၁၁). ၦခမျၧးလၧ အအၪ့ဘၪကိၪဒဲယၪလဖၪနီၪ အၪ့စၪ့ဆၧလၧ, “နမၩလၩ့လၭဆၧဘဲၫ၁ိၭပမိဒၪ ဘၪပ၀့ၫ, ဒဲနဲၩထဲၩ့နၧၩနီၪ, မွဲဆၧနီၪလမံၩ့လဲၪ” နီၪလီၫ (ယီ ၆း၃၀).

စယီဟၫ့အၪ့ဎၬ “အ၀့ၫ၁ံၪအဆၧနဲၩနီၪ အီၪလၧဆၧဒၪဘၪဆၧ” အဖၧၩ့ လီၫ. ထီးမွဲယ့ၫရှူၬဒၪစထီမၭနီၪ အၪ့မၧၫ့၀့ၫလၧဂဲၫ, ယိ, ဒဲထိၭဘၪအ၀့ၫအလီၩ့ နီၪလီၫ. လၧခဲၫ့နီၪ ယ့ၫရှူၬစံၭ၀့ၫ, “မွဲနဒၪဘၪယၧၩအကၠီၩ့တၭ နနဲၩန၀့ၫ, ၦလၧ အလဒၪဘၪလါနၫ့ဘိၩနဲၩ၀့ၫလဖၪ ဘၪဆိၪဂ့ၩ၀့ၫဒၪလီၫ” (ယီ ၂၀း၂၉).

“ကဆါယွၩအၪ့မၧၫ့ပနဲၩဆၧ လၧဆၧထိး၁ၭလအီၪဘၪနီၪအီၪနးမံၩ့အ့ၬ. အ၀့ၫအဆၧအီၪမၧၫ့, အတခ့ၭဖ၀ၭ, အဆၧချဲၩ့ (ဆၧလူ) အမွဲ၀့ၫတီၩ၀့ၫ, လၧဆၧထီးအလူၬလဖၪနီၪ အီၪလၧအဆၧထိး၁ၭအလၧၫ့အဎွ့ၩနီၪလီၫ. လါနၫ့ဂ့ၩ ၦအ၁ၭဂံၩ့ဂၩ့၀့ၫ၁့ၪနီၪ ယ့ၫရှူၬထုၭပဲၩ့န့ဆီၪ့၀့ၫဒၪအ့ၬ. ပဆၧဆူဆၧနဲၩလဖၪနီၪ မိဘၪအီၪ၁ုၪ့ထၪ့၀့ၫဒၪအ၁ၭလၧဆၧထိး၁ၭနီၪ, မွဲလၧဆၧဒုၭနဲၪဒီၩ့မွဲအ့ၬဆ့နီၪ လီၫ.” Ellen G. White, Steps to Christ, p. 105.

လၧယွၩအလူအထၫမွဲဂ့ၩ, လၧဆၧတဲၩ့လၩ့ဆၧအဖၧၩ့မွဲဂ့ၩ, ဒဲလၧနၫ့ဆါ၁ံၪ အဆၧလ့ၩခၫ့ဖျီၫ့မွဲဂ့ၩ ပဒိၭန့ဘၪဆၧထိး၁ၭအလၩ့မဲၩအၪမံၩ့အီၪ၀့ၫဒၪလၧ ပဆၧ ဆူဆၧနဲၩယ့ၫရှူၬအဂးနီၪလီၫ.

`အ့ၪၦလဂၩဂၩမိအၪ့စၪ့နၧၩလၧ ဘၪမွဲနီၪနနဲၩယ့ၫရှူၬလဲၪနီၪ, နမိစံၭ ဆၧၫ့ထဲၩ့မွဲဆၧနီၪလဲၪ.`