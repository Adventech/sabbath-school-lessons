---
title:  နးမၫရံၫအဆၧထိး၁ၭ
date:   11/11/2024
---

ဎူၫနံၩဎူၫ၁ၫ့လၧဘိၪ့လ့ၩဖၬလချုၭထီၩ့ဒံၭဘၪနီၪ, ယ့ၫရှူၬဂဲၫအီၪကွ့ၩအီၪၡီၩ့ နးမၫရံၫ, နးမၫ၁ၫ, ဒဲအ၀့ၫ၁ံၪအဖုခွၫစလၭဇရၧၭ၁ံၪနီၪလီၫ. စစဲမၧၫ့လၧ အဘၪဆၧမၩဘျၪထဲၩ့လၧဆၧခံၫထူၬဆၧအၧၩ့လဂၩနီၪ, မၩဘိၪ့ဆၧလၧယ့ၫရှူၬ အခိးအတၩအဂးနီၪလီၫ. နးမၫ၁ၫမၩဆၧလုအၪ့လုအီၩ, ဒဲစလၭဇရၧၭအီၪလၧ ယ့ၫရှူၬအ၁ိၭထီးနီၪဆ့လီၫ (ယီဟၫ့ ၁၂း၁-၈).

`နးမၫရံၫမၩဆၧလၩ့ဆၫ့လၩ့မဲၩဆၧထီးနီၪ မွဲဆၧနီၪလဲၪ. ဆၧကဲၪ ထၪ့၀့ၫဆၧထိး၁ၭလၧယ့ၫရှူၬနီၪ မွဲမပၫလဲၪအဂဲးအဖးနီၪဘဲၫ၁့ၪလဲၪ.`

၁ိၪနၧၫ့မၧၫ့နီၪ အလူအဎွ့ၩအၪ (အဎွ့ၩဎိၩ) မၬ, အီၪလၧၦမၩဆၧဖိၪလဂၩ အလံၩ့အလဲၫ့လၧလနံၪ့ (ထၧၫ့နံၪ့ယၫ) အဂးနီၪလီၫ. ဘၪလဘၪနးမၫရံၫ ဂဲၫဆိၬန့ဆၧယီၩ မွဲလၧဆၧဖ့ၪနဲၪထဲၩ့ဆၧအခိးအတၩလၧ ကဆါအဆၧကွဲၪဖျါခွံၬ အ၀့ၫအဆၧမၪ ဒဲဆၧမၩမၧၫ့ထၪ့ထဲၩ့အ၀့ၫအဖုခွၫစလၭဇရၧၭအဂးနီၪဆ့လီၫ. အ၀့ၫထီစိၩဆၧလၧမုလနံၩယ့ၫရှူၬမိဘၪဆၧခုၪ့လၩ့ဘၧၩ့၀့ၫအဂးနီၪလီၫ. မွဲလါနၫ့အ၀့ၫနါဂၧၫ့၀့ၫဒၪဆ့လၧ လယံၬလမီဘၪၦၡၩမိဂုၪယ့ၫရှူၬလၧစဎွၩအဂး နီၪလီၫ. မွဲလၧဆၧဂဲးနီၪ, အ၀့ၫမိမၩလၩမၩဖၩ့ကဆါလၧအဆိၫထုၬနီၪလီၫ.

ဘၪလဘၪနးမၫရံၫနီၪ မွဲမိဆီၫ့မီၪ့လၩ့အ၁ၭလၧဆၧနးမံၩ့အ့ၬ, အ့ၪမွဲ စယီဟၫ့နီၪ အီၪက့ၪ၁ုၪ့အီၪက့ၪ၁ၭ၀့ၫဒၪ, “၁ိၪနီၪအနၧၫ့မၧၫ့ဎွ့ၩထၪ့ဂံၪ့နီၪလီၫ” (ယီဟၫ့ ၁၂း၃). စယုဒၭ၀့ၫဒၪအီၪက့ၪဆၧမၪချဲၩ့ဆၫဆၧချဲၫ့မၬ, စံၭ၀့ၫဒၪလၧ ၁ိၪနၧၫ့မိဘၪၦအၪ့ဆၫဘၪ၀့ၫဒဲမိဘၪဖ့ၪလၫ့ၦၡၪ့ဖိၪယၬဖိၪနီၪလီၫ. လထံၪဎးနီၪ ယ့ၫရှူၬချဲၩ့ထၪ့ဆၧ, “ထီးမၩထံၬထၬအ၀့ၫလဂ့ၩ, . . . ၦၡၪ့ဖိၪလဖၪနီၪ အီၪလၧ န၁ံၪအ၁ိၭလထံၫဎးလီၫ. အ့ၪမွဲယ၀့ၫဒၪယီၩ ယအီၪလၧန၁ံၪအ၁ိၭလထံၪဎးအ့ၬ” (ယီဟၫ့ ၁၂း၇, ၈).

လဖၧၫ့ဘၪလဖၧၫ့, ဆၧ၁ၭထိၬအပရၧၫ့ယီၩ ထုၭဖျီၪထၪ့ဆၧလၧယ့ၫရှူၬ၁့ၪ ယၫၦၡၩကိၭဂၩဒ့ၭအ၁ုၪ့အ၁ၭနီၪလီၫ (ယီ ၂း၂၄, ၂၅; ယီ ၆း၇၀, ၇၁; ယီ ၁၃း၁၁; ယီ ၁၆း၁၉). ဆၧကဲၪထၪ့ရှူၭလၧ စစဲမၧၫ့အဆၧမၩဘိၪ့ထီးယီၩအဖၧၩ့, ယ့ၫရှူၬ ၁့ၪယၫစယုဒၭအဆၧအီၪက့ၪ၁ုၪ့အီၪက့ၪ၁ၭနီၪလီၫ. စယီဟၫ့ကွ့ၭလၩ့ဆၫ့၀့ၫ လၧစယုဒၭနီၪ မွဲၦအၪ့ဂူၪဆၧလၧအယိလၩ့ဒၪန့ၫနၫ့ဆါအဂးဒၪ၀့ၫလဂၩလီၫ (ယီ ၁၂း၆).

“ထံၫနၧၫ့မၧၫ့လၧနးမၫရံၫလူၫလၩ့၀့ၫယ့ၫရှူၬအလီၩ့ လၧအီၪမၧၫ့၀့ၫဒံၭ အခၫယီၩ နၧၫ့မၧၫ့စိၩ၀့ၫထီၩ့လၧ ယ့ၫရှူၬဘၪခၫ့ဂၬဆၧၡၪ့ဆၧနၭဒဲဆၧ၁ံၫအထီ လၧဆၧ၁ွၪခိၪနီၪဒၪလ့ၬ . . . ဒဲအဆၧမၩဂ့ၩဆၧနီၪ မိကဲၪထၪ့၀့ၫဆၧအဲၪဒဲဆၧ၁ၭအီၪအဆၧနၪ့ထၪ့ လၧအထိးထဲၩ့တၩ့ထဲၩ့န့ၦလဂၩနီၪအဆိၩအကၠၪလီၫ.” Ellen G. White, The Desire of Ages, p. 560.

`ယ့ၫရှူၬ၁့ၪယၫဆၧမၩအ၁ၭလၧနးမၫရံၫအ၁ၭဖၧၩ့ ဒဲစယုဒၭအ၁ၭ ဖၧၩ့နီၪလီၫ. အ၀့ၫ၁့ၪယၫ၀့ၫဒံၭ ဆၧမၩအ၁ၭလၧန၁ၭဖၧၩ့နီၪဆ့လီၫ. ဆၧမွဲဆၧတီၩယီၩ လီၩဘၪပၧၩလၧပလိၫဘၪကဆါဎရံၬ ဘဲၫပဆၧတီၩဆၧ လီၩ့, လၧအဒုၭအၪ့လဲၩထၪ့ထဲၩပၧၩ ဒဲအမၩလၩ့မါခွံၬပဆၧမၪဆ့နီၪ မွဲဆၧနီၪလဲၪ.`