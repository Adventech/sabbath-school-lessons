---
title:  ဆၧထိးပ၁ၭလၧယ့ၫရှူၬအဂး
date:   14/11/2024
---

လဖၧၫ့ဂီၩ့လဖၧၫ့, လၧစယီဟၫ့ထုၭဖျီၪထၪ့ဆၧထိး၁ၭလၧယ့ၫရှူၬအဖၧၩ့နီၪ, လီၩနဲၪဖျီၪပၧၩလၧ ဆၧမၩအ၁ၭအၪအၪဂီဂီလ့ၬနီၪလီၫ. “ဆၧလၩ့လၭလၧ အဂူၫဂၩ လၧအလကွ့ၭဘၪအ၁ၭလၧလံၬယီၩအဖၧၩ့, ယ့ၫရှူၬမၩ၀့ၫလၧအထံၩ အဖျဲ၁ံၪအမ့ၬယၫအၪမံၩ့လီၫ. ဘဲၫ၁ိၭန၁ံၪမိနဲၩလၧယ့ၫရှူၬမွဲဎရံၬ, ယွၩအဖိၪခွၫနီၪ, န၁ံၪနဲၩဆၧအကၠီၩ့တၭ, န၁ံၪမိန့ဘၪဆၧမၧၫ့လၧအမံၩ့အဖၧၩ့နီၪ, ဆၧလဖၪယီၩ ဘၪဆၧကွ့ၭအ၁ၭလီၫ” (ယီဟၫ့ ၂၀း၃၀, ၃၁).

ဆီၫ့မီၪ့ယိဆၧထီးနီၪ, လၧၦၡၩလဂၩအခံးအဂၩ့ဖၧၩ့, ၦဒၪဘၪယ့ၫရှူၬ မၩဆၧမၩလၩ့လၭအၪမံၩ့နီၪလါဆံၭ. အ့ၪမွဲပ၀့ၫဒၪဆ့, ပမိနဲၩအ၀့ၫတၡါလ့ၬ မွဲအ့ၬဧၪ. ပမိစံၭဘဲၫနီၪအ၁ိၭ, လါနၫ့, လၧဆၧလနၩ့နၩ့အဖၧၩ့ ပမိနဲၩန့ယ့ၫရှူၬ အလးအီၪ၀့ၫအၪနဲၪ့ဒံၭလၧၦအဒၪဘၪတၡါ အဆၧမၩလၩ့လၭလဖၪနီၪဒံၭလီၫ.

`ဆၧလနၩ့လၧအအီၪလၧပၧၩ လၧအလအီၪဘၪလၧၦလၧအဖီၩ့ခွံၬ ထီးနီၪလဖၪအအီၪနီၪ မွဲဆၧနီၪလဖၪနီၪလဲၪ. ယိလၧအဆၧဒီၩ့လၧ, မၭ၁ုၫ ၂၄း၂; မၭ၁ုၫ ၂၄း၁၄; မၭ၁ုၫ ၂၄း၆-၈.`

ပဒိၭန့ဘၪဆၧအခိးအတၩ (အခွ့းအရ့ၩ) ဂ့ၩနဲၪ့ၦဂူၫဂၩ, ခၫ့ဖျီၫ့လၧဆၧကွ့ၭ အ၁ၭအဖၧၩ့နီၪ ပ၁့ၪယၫဘၪဆၧအၪမၬ လၧယ့ၫရှူၬအနၫ့ဆါဒဲၦဂူၫဂၩလဖၪလၧ အကွ့ၭလံၬဆံၫ့ဎံၪနီၪ, လၧအ၀့ၫ၁ံၪအဆၧလီၩဆိၫ၀ဲၩဆၧလၧအမ့ၬယၫ (predicted) လဖၪ ကဲၪထၪ့၀့ၫတၡါ, ဘဲၫဆၧစံၭ၀့ၫအ၁ိၭ ဆၧလုဂံၪ့မိဘၪဆၧမၩ ဂၭဂီၩ့၀့ၫ (မၭ၁ုၫ ၂၄း၂), ဆၧ၁ၭထိၬအပရၧၫ့မိဘၪဆၧလီၩလၩ့လၬလၩ့၀့ၫ လၧဂၪ့ခိၪချိၫ့ထၧၫ့ဖျိၪ့ယၫ (မၭ၁ုၫ ၂၄း၁၄), ဆၧကဒံၩကဒၩခွံၬအ၁ၭလၧဆၧနဲၩ အဖၧၩ့အဆၧၫ့အထီ (၂၁့ၭ ၂း၃), ဒဲဂၪ့ခိၪယီၩ မိကဲၪထၪ့ဆုးလီၩ့ဆၧလၩ့ထ့ၬလၧ ဆၧအၧၩ့ဆၧ၁ၫ့အဖၧၩ့ (မၭ၁ုၫ ၂၄း၆-၈) လဖၪနီၪလီၫ. ခီၫလၧယ့ၫရှူၬအီၪမၧၫ့ မၩဆၧထီးယီၩအထီ, အထံၩအဖျဲမုၪခွၫ၁ံၪလၧ အဘၪဆၧမၩထံၬထၬဒဲဆၧမၩခိ မၩဂီၩ၀့ၫလဖၧၫ့ဘၪလဖၧၫ့, လၧၦၡၩအဖုၫအဆၫ့ထီးအလူၬ၁ံၪလဖၪနီၪ, မိဘၪ ဆၧမၩဂၭဂီၩ့ခွံၬ၀့ၫခီၫလၧဖးဖီၩ့ (history) အထီဖၭယံၬလ့ၬအိၩနီၪလီၫ. အ၀့ၫ၁ံၪ မိ၁့ၪယၫဘၪ၀့ၫ, ဘဲၫဆၧစံၭ၀ဲၩအီၪ၀့ၫဒၪအ၁ိၭနီၪလီၫ. မွဲလၧဆၧအနီၪတၭ, ပ၀့ၫ၁ံၪယီၩ ပအီၪမၧၫ့လၧယ့ၫရှူၬနၫ့ဆါဒၪ၀့ၫစံၭ၀ဲၩဆၧ လၧဆၧ၁ၭထိၬအပရၧၫ့ မိဎံၩ့လၩ့၀့ၫလၧဂၪ့ခိၪထၧၫ့ဖျိၪ့ယၫအဂးနီၪလီၫ.

ဒဲဘဲၫနီၪအ၁ိၭ, ပ၀့ၫ၁ံၪပမွဲၦဖိၬယ့ၫရှူၬအခဲၫ့လဖၪယီၩဆ့, ပအီၪလၧဆၧထးဂ့ၩထီဘၪ လၧဘၪဆိၬန့ဆၧထိး၁ၭလၧယ့ၫရှူၬမၩဆၧလၧပဂးလဖၪအဂးနီၪ လီၫ. ဆၧယီၩမွဲလၧဆၧဆီၫ့မီၪ့လၧ စန၁ၫ့နအ့လၭ, စနံၭကဒံမၧၭ, ၦစမ့ရအၫမုၪ, ဒဲၦဖၫရစံၫဖိၪ၁ံၪအဆၧ၁ီၪ့ဆၧ၁ၫ့ လၧအဒုၭ၁့ၪယၫပၧၩလၧ ယ့ၫရှူၬမွဲမစဲအၫလၧ ပ၀့ၫဒၪပနၫ့ဆါအဂးနီၪမွဲအ့ၬ. မွဲဒၪလၧပဖီလံၬဆံၫ့ဎံၪ (ယွၩအလူအထၫ) လၧ၁ၭမုဆံၫ့ဎံၪအစီၩ့အမၩ့၁ိၫ့ပၧၩ လၧပထိးဆၧၫ့ယ့ၫရှူၬ ဘဲၫဂၪ့ခိၪယီၩအဆၧထိးထဲၩ့ တၩ့ထဲၩ့အကဆါနီၪလီၫ.

ထီးနီၪလဖၧၫ့, ပ၀့ၫ၁ံၪကိၭဂၩဒ့ၭ, လၧပလးဒၪပ၀့ၫ, ဒဲလၧပဆၧမၩဘူၭ မၩထံးပ၁ၭပနၫ့ဆါလၧကဆါယွၩနီၪ, မိကဲၪထၪ့၀့ၫဒၪဆၧမၭအ၁ၭ (a story) လၧဆၧထိးအ၁ၭတၡါလ့ၬနီၪလီၫ. ဆၧထိး၁ၭလၧပဆၧလ့ၩခၫ့ဖျီၫ့ဖၧၩ့နီၪ အ့ၪလမိ မွဲဘၪဘဲၫဆၧမၩအ၁ၭလၧၦအ၁ံၫဂဲထုၪ့ထဲၩ့ဒဲၦအီၪဖျဲၪမ့ၬဘျီၪဒၪထဲၩ့ဘၪဆၧ လဖၪအ၁ိၭနီၪဘၪလါနၫ့ဂ့ၩ, အတွၭအီၪအ့ၬ (အကၧၩ့ဒိၪအ့ၬ). ဆၧအကၧၩ့ဒိၪနီၪ မွဲ၀့ၫဒၪလၧယ၁့ၪယၫယ့ၫရှူၬလၧပနၫ့ဆါဒၪ၀့ၫပဂး, ဒဲပဆၧထိး၁ၭဒၪပ၀့ၫလၧ ပဆိၬန့အ၀့ၫအဂး, ဘဲၫဆၧမၩအ၁ၭလၧစယီဟၫ့အဆၧ၁ၭထိၬအပရၧၫ့အဖၧၩ့ နီၪလီၫ.