---
title:  ခိၭနၪထဲၩ့ဆၧလၧစအၫဘြဟၫ့
date:   10/11/2024
---

ယ့ၫရှူၬမွဲအမ့ၬမဲလၧ ဆၧလီၩဖျီၪထၪ့ဆၧလၧအ၀့ၫမွဲမပၫလဲၪနီၪလဲၪအ့ၬ. ဒဲဘၪကိၭထၪ့ၦလၧအထိးအ၁ၭလၧအ၀့ၫအဂဲး, ထီးဒၪလ့ၬၦလၧအလ့ၬဖီၩ့ခွံၬ၀့ၫ ဖၭယံၬအိၩနီၪ, ဘၪထဲးဎုၬလၧစအၫဘြဟၫ့နီၪ မ့ၬမဲ၀့ၫအ့ၬ. “န၁ံၪအဖါ စအၫဘြဟၫ့ ယိလါ၀့ၫလၧအမိဒၪဘၪယနံၩယ၁ၫ့တၭ, ဒၪဘၪ၀့ၫနီၪ ၁ုၪ့ထိၬ ၁ၭထိၬ၀့ၫဒၪလီၫ” (ယီဟၫ့ ၈း၅၆).

`ဘၪမွဲနီၪလဲၪ လၧစအၫဘြဟၫ့အဆၧထိး၁ၭနီၪ အကၧၩ့ဒိၪ၀့ၫ မွဲလၧဘၪထဲးဎုၬလၧစယီဟၫ့အဆၧ၁ၭထိၬအပရၧၫ့နီၪဘဲၫ၁့ၪလဲၪ. ၁မိစ့ၭ ၁၂း၃; ၁မိစ့ၭ ၁၈း၁၆-၁၈; ၁မိစ့ၭ ၂၆း၄; မၭ၁ုၫ ၁း၁; မၩဆၧ ၃း၂၅.`

“‘ခၫ့ဖျီၫ့လၧအထိၪအဒီၩ့ဒဲလၧဆၧအုၩ့လၩ့နီၪ, ယွၩလီၩဘၪ၀ဲၩဆၧ၁ၭထိၬ အပရၧၫ့လၧစအၫဘြဟၫ့နီၪလီၫ’ ဂလ့ၡၫ ၃း၈. ဒဲၦ၁ၭၡါ၀့ၫဒၪနီၪ အဆၧနဲၩနီၪ အီၪတီၩ၀့ၫလၧဆၧထိးတၩ့ကဆါမိဂဲၫလၩ့နီၪလီၫ. ယ့ၫရှူၬစံၭဘၪ ၦယုဒၫဖိၪ၁ံၪ လဖၪလၧ, ‘န၁ံၪအဖါစအၫဘြဟၫ့ယိလါ၀့ၫ . . . ၁ုၪ့ထိၬ၁ၭထိၬ၀့ၫဒၪလီၫ’ (ယီဟၫ့ ၈း၅၆). ၁ိၪဖၫလၧၦလုထၪ့ဆၧ လၧစအံစၭအလးနီၪ မွဲဘၪဆၧဒီၩ့လၩ့ ၀့ၫလၧ ယွၩအဖိၪခွၫ, လၧအဖ့ၪလၫ့ခွံၬအ၁ၭလၧပလးနီၪလီၫ. လၧၦၡၩမိဘၪ ဆၧၫ့ယၫဆၧ၁ံၫလၧလၨၪခၫ့ဖၬယွၩအဆၧ၁ီၪ့ဆၧ၁ၫ့နီၪတၭ, ဖါကဆါယွၩ ယိထၪ့စိၩဖိၪကဆါအမ့ၬ, ဒဲစံၭဘၪၦဒဲၩဘၭဖိၪနီၪ, ‘အီၪမၧၫ့လါဆံၭး ယဒၪန့ဆၧရွံထၪ့ထဲၩ့ဆၧယူၭ.’” Ellen G. White, Patriarchs and Prophets, p. 154.

စအၫဘြဟၫ့နီၪ မွဲၦယုဒၫထံၫခးဖိၪ၁ံၪ (အဆၨၩ) အဖါလီၫ. အ၀့ၫဒိၭန့ ဘၪဆၧအုၩ့လၩ့လၧဆၧလ့ၩခၫ့ဖျီၫ့လၧအ၀့ၫနီၪ, ကယဲၦၡၩလၧဂၪ့ခိၪချိၫ့လဆၨၩ လါလါနီၪ မိဘၪဆိၪဂ့ၩ၀့ၫဒၪလီၫ. ဆၧဆိၪဂ့ၩနီၪ ဂဲၫလၩ့ခၫ့ဖျီၫ့၀့ၫဒၪလၧ မစဲအၫ, အီၪဖျဲၪထၪ့၀့ၫလၧအ၀့ၫအချံၫအ၁ၪနီၪလီၫ.

စအၫဘြဟၫ့နီၪ မွဲၦလၧအထိးဆၧၫ့ကဆါယွၩ လၧဆၧနဲၩအဖၧၩ့လဖၪ၁ံၪ အဖါဆ့နီၪလီၫ (ဟံဘြုၫ ၁၁း၈, ၁၇-၁၉). အ၀့ၫအ၁ၭအီၪလုထၪ့အဖိၪခွၫစအံစၭ (၁မိ ၂၂), မွဲဖိၪခွၫလၧဆၧအုၩ့လၩ့နီၪ, မွဲဆၧဆူဆၧနဲၩအဆၧနဲၪ့ ဒဲမွဲဆ့တရၫ့လၧၦနုၬလၩ့၀့ၫလၧ ဆၧထိးထဲၩ့တၩ့ထဲၩ့အဖၧၩ့နီၪလီၫ.

လၧယ့ၫရှူၬစံၭ၀့ၫ, “န၁ံၪအဖါစအၫဘြဟၫ့ယိလါ၀့ၫလၧ အမိဒၪဘၪ ယနံၩယ၁ၫ့တၭ, ဒၪဘၪ၀့ၫနီၪ၁ုၪ့ထိၬ၁ၭထိၬ၀့ၫဒၪလီၫ” (ယီ ၈း၅၆) အခၫနီၪ, ခိၪနါထီးနီၪလဖၪစံၭဆၧၫ့၀့ၫ, “န၀့ၫဒၪနအီၪ၀ါအနံၪ့ယဲဆံၫဒံၭအ့ၬတၭ, မွဲနဒၪ ဘၪယူၭစအၫဘြဟၫ့ဆ့ဧၪ” (ယီ ၈း၅၇).

ယ့ၫရှူၬအဆၧစံၭဆၧၫ့နီၪ လၩ့ထီၫမံၫထီၫမၪနၭလ့ၬ. “ယလီၩဘၪန၁ံၪ တီၩတီၩလီၩ့လီၩ့, လၧစအၫဘြဟၫ့လချုၭအီၪဒံၭဘၪနီၪ, ယအီၪယ၀့ၫလီၫ” (ယီဟၫ့ ၈း၅၈). ယ့ၫရှူၬချဲၩ့ဆၧလၧဆၧဒုၭနၪ့ထၪ့ထဲၩ့ ဖါကဆါယွၩအချဲၩ့လၧ အစံၭဘၪစမိစ့ၭလၧဆၧဆူၭထၪ့ၡိၬ လၧမ့ၪလအၪ့ဘၪအဖၧၩ့နီၪလီၫ. ဆၧလီၩဖျီၪထၪ့ဆၧထီးနီၪ လၧကဆါမွဲအီၪမၧၫ့ဒၪ၀့ၫလၧ နၫ့ဆါဒၪ၀့ၫလဂၩနီၪလီၫ. ခိၪနါထီးနီၪလဖၪ နၪ၁့ၪ၀့ၫဆၧချဲၩ့လၧယ့ၫရှူၬမၩန့၀့ၫနီၪတၭ “ဘဲၫ၁ိၭအ၀့ၫ၁ံၪ မိခွံၬဘၪအ၀့ၫနီၪ အ၀့ၫ၁ံၪအၪ့ထုၫ့န့လိးလီၫ” (ယီဟၫ့ ၈း၅၉).

`ဖီ ရိမၫ ၄း၁-၅. စပီလူၫထုၭဖျီၪလီၩဆၧမွဲဆၧတီၩဖၭဒိၪ မွဲဆၧထိး ထဲၩ့တၩ့ထဲၩ့နီၪ မွဲန့ၫဒၪလၧဆၧနဲၩလီၫ, ဒဲလမွဲဘၪလၧဆၧ၁ီၪ့ဆၧ၁ၫ့ အဆၧမၩဘၪနီၪ လၧစအၫဘြဟၫ့အဆၧအ၁ၭဖၧၩ့နီၪဘဲၫ၁့ၪလဲၪ. လံၬဆံၫ့ဎံၪအဆၧၫ့ယီၩလီၩနၪ၁့ၪပၧၩ လၧစအၫဘြဟၫ့နီၪ မွဲၦအီၪမၧၫ့ လၧဆၧဆူဆၧနဲၩ၁ံၪလဖၪအဖါနီၪ ဘဲၫ၁့ၪလဲၪ.`