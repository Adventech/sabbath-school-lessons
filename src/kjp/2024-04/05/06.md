---
title:  ၦစမ့ရအၫဖိၪလဖၪအဆၧထိး၁ၭ
date:   31/10/2024
---

`ဖီ ယီဟၫ့ ၄း၂၇-၂၉. ၦမုၪ၀့ၫနီၪ မၩလၩ့ဆၫ့လၩ့မဲၩဆၧ မွဲဆၧနီၪ လဲၪ.`

ယ့ၫရှူၬအဆၧချဲၩ့ဒုၪ့ဎိၭလၩ့ဆၧလၧၦမုၪနီၪ ထုၬ၀့ၫလၧအထံၩအဖျဲ၁ံၪ ဂဲၫထဲၩ့ထီၩ့၀့ၫအထီနီၪလီၫ. အ၀့ၫ၁ံၪထီၫမံၫထီၫမၪ လၧကဆါချဲၩ့ဒုၪ့လိၬ၁ၭ လၧၦမုၪနီၪလါနၫ့ဂ့ၩ, အ၀့ၫ၁ံၪအၪ့စၪ့ကဆါဆၧနးမံၩ့အ့ၬ, ဒဲအ့ၪမွဲ, အၪ့ကံၩ့ အၪ့ယၫအ၀့ၫ လၧမိမၩန့အၪ့ဆၧအၪ့နီၪလီၫ.

မၩအ၁ၭဘဲၫနီၪတၭ, ၦမုၪအီၪက့ၪလၩ့ထးအဖၧၩ့ထံၫ, ဒဲထဲၩ့ထဲၩ့၀့ၫလၧ ဒိၩ့ဖၧၩ့ လၧအမိအၪ့နၩ့ထဲၩ့ဆၧလၧအဆၧလ့ၩခၫ့ဖျီၫ့ လၧအဒၪဆၧၫ့ယၫဘၪ ယ့ၫရှူၬနီၪလီၫ.

`ဖီ ယီဟၫ့ ၄း၃၀-၄၂. ဆၧမၩအ၁ၭမွဲဆၧနီၪဖိၬထွ့ၫလၧ ဆၧဒၪ ဆၧၫ့ယၫလိၬ၁ၭထီးနီၪလဲၪ, ဒဲဆၧမၩလိၪမွဲဆၧနီၪလဲၪ.`

စယီဟၫ့အဲၪဒိၭပဒၪဘၪကဆါယ့ၫရှူၬအဆၧအီၪက့ၪ၁ၭလၧ ဆၧမၩ၁ၭယီၩ အဖၫ့ခိၪနီၪလီၫ. ယ့ၫရှူၬအီၪက့ၪအ၁ၭလၧ ဆၧအၪ့နၩ့လၩ့ဆၧထိးထဲၩ့တၩ့ထဲၩ့ အဆၧကိၪ့ယီၩ လၧၦစမ့ရအၫမုၪနီၪ အကၧၩ့ဒိၪအၪနဲၪ့ဆၧအၪ့ဒံၭနီၪလီၫ. ဆၧဘၪ၁ိၫ့၁ၭၡီၩ့လဖၪလၧ ဆၧထိးထဲၩ့တၩ့ထဲၩ့အဖၧၩ့နီၪ မွဲအ၀့ၫအဆၧထိစိၩ, ဒဲလၧဆၧမၩအ၁ၭယီၩအဖၧၩ့ အ၀့ၫ၁ီၪ့လိၬအထံၩအဖျဲ၁ံၪ လၧဆၧအကၧၩ့ဒိၪဘၪထွ့ၫ ဆၧအၪ့နၩ့လၩ့ဆၧ၁ၭထိၬအပရၧၫ့လၧၦကိၭဂၩထီးအလူၬ, ထီးဒၪလ့ၬလၧၦလၧ လဘၪဘၪအ၁ၭလၧအ၀့ၫ၁ံၪလဖၪဆ့နီၪလီၫ.

ဆၧဂဲးဆၧဖးအကၧၩ့ဒိၪအီၪအၪမၬ လၧလံၬယီဟၫ့အဆၧ၁ၭထိၬအပရၧၫ့ အဖၧၩ့ယီၩလီၫ. လံၬအဆၧၫ့ (ယီဟၫ့ ၄း၃၉-၄၂) ယီၩ မွဲဆၧလမံၩ့လၧဆၧ လဖၪနီၪအကျၩလီၫ. ၦစမ့ရအၫဖိၪ၁ံၪအၪဂၩ နဲၩထဲၩ့ဆၧမွဲလၧၦမုၪနီၪအဆၧ ထိး၁ၭ, စံၭ၀့ၫ, “အ၀့ၫဒၪလီၩဘၪယၧၩ, လၧကယဲဆၧလၧယမၩယ၀့ၫလမံၩ့ လါလါ” (ယီဟၫ့ ၄း၃၉) နီၪလီၫ.

ၦစမ့ရအၫဖိၪလဖၪ အၪ့ကံၩ့အၪ့ယၫယ့ၫရှူၬ လၧအမိအီၪလၧအ၀့ၫ၁ံၪယံၬယံၬလီၫ. အခိးနီၪ ၦအၪဂၩဆူထဲၩ့နဲၩထဲၩ့ဆၧ လၧယ့ၫရှူၬအဆၧချဲၩ့ (အလူအထၫ) ဒၪ၀့ၫနီၪလီၫ. “အ၀့ၫစံၭၦမုၪ, အယီၩမွဲလၧနလူအကၠီၩ့နီၪ ပနဲၩထဲၩ့ ဆၧမွဲအ့ၬ, အဂဲးဘဲၫယီၩ ပနါဂၧၫ့ဘၪပ၀့ၫတၭ, ပ၁့ၪယၫလၩ့ထံးလၩ့ဆ့ၭလၧၦလဂၩယီၩ မွဲၦလၧထိးထဲၩ့တၩ့ထဲၩ့ ၦဂၪ့ခိၪဖိၪဎရံၬနီၪလီၫ” (ယီဟၫ့ ၄း၄၂).

`ဆၧမၩအ၁ၭယီၩ လီၩဘၪပၧၩမွဲဆၧနီၪလဲၪ, လၧၦလဂၩဒၪနီၪ အဆထိးအ၁ၭနီၪကဲၪထၪ့ဆၧ၁့ၪနီၪလဲၪ. ဆၧထိး၁ၭလၧယ့ၫရှူၬမၩဆၧလၧ နဆၧအီၪမၧၫ့အီၪဂဲၩဖၧၩ့နီၪ မွဲအလၩ့လၭဖိၭဘိၭနီၪလဲၪ.`