---
title:  ၦမုၪလၧထံၫဖၧၩ့အနဲၩ့ထံၭ
date:   28/10/2024
---

`ဖီ ယီဟၫ့ ၄း၇-၁၅. ယ့ၫရှူၬမၩန့ဆၧထိၪထဎီၩ့၁ၭယီၩလၧ အမိဖ့ၪလၫ့ဆၧထိး၁ၭ (witness) လၧၦမုၪ၀့ၫနီၪဘဲၫ၁့ၪလဲၪ.`

“ဆၧမ့ၬလဲၩ၁ၭဂဲၫ့လိၬ၁ၭလၧ ၦယုဒၫဖိၪ၁ံၪဒဲၦစမ့ရအၫဖိၪ၁ံၪအဘိၩ့ဆၧၩ့ နီၪ ကဲၪထၪ့ဆၧပဒၩ့ထၬဆၧလမံၩ့လၧၦမုၪနီၪ မိချဲၩ့ဒုၪ့ယ့ၫရှူၬဂ့ၩဂ့ၩဘၪဘၪအဂး လီၫ. လါနၫ့ဂ့ၩဆၧထိးဆၧတၩ့ကဆါနီၪ အၪ့ဎၬဒၪန့၁ၭအနိၪ၀ံၬ (Key to the heart), ဒဲလၧအဆၧအဲၪလၩ့လၭအဖၧၩ့အ၀့ၫအၪ့ကံၩ့ (မွဲဖ့ၪလၫ့၀့ၫအ့ၬ) ဆၧမၩဆၧၩ့လမံၩ့နီၪလီၫ. ဘၪလဖၧၫ့ဖၧၫ့ၦဖ့ၪလၫ့ဆၧနီၪဘၪဆၧအီၪပဲၩခွံၬ၀့ၫ၁့ၪ လီၫ. အ့ၪမွဲ (ဆၧအၪ့ကံၩ့) လၧဆၧနဲၩန့ဆၧအဖၧၩ့နီၪ ဒိၭန့ဘၪဆၧနဲၩန့ထဲၩ့ အ၀့ၫ၁့ၪလီၫ.” Ellen G. White, The Desire of Ages, p. 184.

လၧဆၧထိၪထဎီၩ့၁ၭလၧစနံၭကဒံမၧၭနီၪ, ယ့ၫရှူၬ၁့ၪယၫဆၧအီၪလၧ ၦ၀့ၫဒၪအ၁ၭဖၧၩ့နီၪလီၫ. အ့ၪမွဲလၧၦမုၪလဂၩယီၩနီၪ, မၩထီၫမံၫထီၫမၪ၀့ၫလၧ ၦယုဒၫဖိၪလဂၩ အၪ့ကံၩ့ဆၧမၩဆၧၩ့လၧၦစမ့ရအၫမုၪအအီၪနီၪ, ယ့ၫရှူၬနုၬစိၩ လထံၪဎးလၧဆၧဂဲးမိထုၪ့နီၪလီၫ. ယ့ၫရှူၬစံၭၦမုၪ၀့ၫနီၪ, “နအ့ၪ၁့ၪယၫယွၩအခိး အတၩ, ဒဲၦလဂၩလၧအလီၩဘၪနၧၩ, ‘ဒုၭအီၩယၧၩဆံၭ,’ နမိအၪ့ကံၩ့ဆၧလၧ အ၀့ၫနီၪတၭ, အ၀့ၫမိဖ့ၪလၫ့နၧၩလၧထံၫမၧၫ့လီၫ” (ယီဟၫ့ ၄း၁၀).

ၦမုၪလဂၩအဆၧစံၭဆၧၫ့ဆၧနီၪ မၩအ၁ၭဘဲၫစနံၭကဒံမၧၭအၪ့စၪ့ထဲၩ့ဆၧ, “ဆၧယီၩလဖၪမၩအ၁ၭမိ၁့ၪဘဲၫ၁့ၪလဲၪ” (ယီဟၫ့ ၃း၉). လၧဆၧဘၪထွ့ၫလၧ ဆၧအီၪဖျဲၪထဲၩ့နးဖၧၫ့ဒီၭအဂဲးအဖးနီၪလီၫ. ၦမုၪနီၪအၪ့စၪ့ဆၧ, “ကဆါဧ့, နအၪ့ဒုၪ့ထံၫယီၩ နထံၫဆဲၩလအီၪဘၪတၭ, ထံၫဖၧၩ့ယီၩယိၬမၬလီၫ. မၩအ၁ၭ ဘဲၫနီၪတၭ, နအီၪလၧထံၫမၧၫ့ဘဲၫ၁့ၪလဲၪ” (ယီဟၫ့ ၄း၁၁). ဆၧမၩအ၁ၭ နံၫမံၩ့လူၬယီၩအဖၧၩ့, ယ့ၫရှူၬဖ့ၪနဲၪအ၀့ၫ၁ံၪ (ၦယုဒၫဖိၪဆရၫလၧအမံၩ့ဂ့ၩ၁ၫဖျီၪ လဂၩ, ဒဲၦစမ့ရအၫမုၪအီၪလၧအ၁ၭဂံၩ့ဂၩ့အတခ့ၭဖ၀ၭလဂၩ) လၧနး၁ၭအဆၧမွဲ ဆၧတီၩအဂ့ၩဒိၪထုၬ လၧအ၀့ၫ၁ံၪနံၫဂၩလူၬအကြၨၭနါဂၧၫ့ဘၪဒဲနၪ၁့ၪဘၪ၀့ၫ အဂးနီၪလီၫ. လၧဆၧနံၫမံၩ့လူၬနီၪ, ယ့ၫရှူၬလီၩဘၪဆၧလမံၩ့ဎးအဂဲးလီၫ. အ၀့ၫ၁ံၪကြၨၭန့ဘၪ (လိၪဘၪ) ၀့ၫ ဆၧအၪ့လဲၩထဲၩ့၁ၭအဆၧလ့ၩခၫ့ဖျီၫ့လီၫ.

`လံၬဆံၫ့ဎံၪအလးလံၩ (OT) လီၩထၬမွဲဆၧနီၪလဲၪ ဘၪထွ့ၫလၧ ယ့ၫရှူၬအဆၧချဲၩ့ထံၫမၧၫ့နီၪလဲၪ. (ယ့ၫရမဲအၫ ၂း၁၃; ဇ့ၭခရဲအၫ ၁၄း၈).`

ထံၫနီၪမွဲဆၧအကၧၩ့ဒိၪမၬလၧ၁ၭမၧၫ့အဂး, အ့ၪလမွဲဘၪနီၪ ၦၡၩအီၪမၧၫ့ န့အ့ၬ, ဒဲထံၫနီၪမွဲဆၧဒီၩ့ခံးဂၩ့အကြၨၭအဘၪလၧ ၁ၭမၧၫ့အဆိၩအကၠၪအဂးဆ့နီၪ လီၫ. မွဲဘဲၫနီၪအ၁ိၭ, ယ့ၫရှူၬစံၭ၀့ၫဒၪ, “အ့ၪမွဲထီးဒၪၦလၧအအီၩထံၫ လၧ ယမိဖ့ၪလၫ့အ၀့ၫလဂၩဂၩနီၪ, ဆၧမိ၁ၭ၀ံလၧၩ့အ၁ၭလၧထံၫနးဆိၭအ့ၬ. ထံၫလၧ ယဖ့ၪလၫ့၀့ၫနီၪ မိကဲၪထၪ့၀့ၫလၧထံၫထၪ့ဖျိၭလၧအဖၧၩ့တၭ, မိထၪ့ဘၭ၀့ၫလၧ ဆၧမၧၫ့လၩ့ဆိၩလၩ့ကၠၪလီၫ” (ယီဟၫ့ ၄း၁၄).

`ဖီ ယီဟၫ့ ၇း၃၇, ၃၈. ယ့ၫရှူၬလီၩဘၪပၧၩမွဲဆၧနီၪလဲၪလၧ လံၬဆံၫ့ဎံၪအဆၧၫ့လဖၪယီၩအဖၧၩ့, ဒဲပမိလ့ၩခၫ့ဖျီၫ့ဘၪဆၧလၧအအုၩ့လၩ့၀့ၫထီးယီၩဘဲၫ၁့ၪလဲၪ.`