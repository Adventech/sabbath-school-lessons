---
title:  ၦစမ့ရအၫဖိၪလဖၪအဆၧထိးအ၁ၭ
date:   26/10/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၄း၁-၄၂; ယီဟၫ့ ၃း၂၆-၃၀; ယ့ၫရမဲအၫ ၂း၁၃; ဇ့ၭခရဲအၫ ၁၄း၈; အဇံၫခအ့လၭ ၃၆း၂၅-၂၇.

> <p>၁နိၫထီၫ့</p>
> "အ၀့ၫ၁ံၪစံၭၦမုၪ, ‘အယီၩမွဲလၧနလူအကၠီၩ့နီၪ ပနဲၩထဲၩ့ဆၧမွဲအ့ၬ. အဂဲးဘဲၫယီၩ ပနါဂၧၫ့ဘၪပ၀့ၫတၭ, ပ၁့ၪယၫလၩ့ထံးလၩ့ဆ့ၭ လၧၦလဂၩ ယီၩ မွဲၦလၧအထိးထဲၩ့တၩ့ထဲၩ့ ၦဂၪ့ခိၪဖိၪဎရံၬနီၪလီၫ” (ယီဟၫ့ ၄း၄၂).

ၦစမ့ရအၫဖိၪလဖၪနီၪ မွဲမပၫ၁ံၪလဲၪ. ၦအံၫစရ့လၭဖိၪ၁ံၪလၧ လံၩခံၫ (Northern) လဖၪနီၪ ဘၪဆၧထဲၩ့ဆိၬခွံၬ၀့ၫလၧ ခးအစံရအၫ လၧ 722 B.C. အထီ, ဘဲၫ၁ိၭအမိမၩဂုးမၩခၧၫ့ထၪ့အထံၫအခးနီၪ, ၦအစံရအၫဖိၪ၁ံၪမၩလၩ့ပြံၩ လၩ့ပြၩခွံၬ ၦလၧအဂဲၫထဲၩ့ဖီၪ့န့၀့ၫလဖၪနီၪ လၧအလးဎံၩ့စီၪ့ လၧအဆၧပၧၩ့ အဖၧၩ့နီၪလီၫ. ဘဲၫနီၪအ၁ိၭ အဎီး၁ံၪလၧဆၧလးအဂၩလဖၪဆ့ ဘၪဆၧ၁ိၫ့ခွံၬ ၀့ၫလၧ ခးအံၫစရ့လၭလံၩခံၫ (ပြေမာက်ပိုင်း) နီၪလီၫ. မွဲဆၧနီၪဆၧကဲၪထၪ့၀့ၫ လၧ ၦစမ့ရအၫဖိၪ၁ံၪ, လၧအအီၪလၩ့စဲၪလၩ့ဖၭလိၬအ၁ၭ ၦယုဒၫအလုၫအလါနီၪ လီၫ.

အ၀့ၫ၁ံၪအဆၧဆုးကျိၭ၁ၭလဖၪ ဘၪလၩ့ဎိၭလၧၩ့အ့ၬ. ထီးနီၪလဖၧၫ့ ၦစမ့ရအၫဖိၪ၁ံၪလဖၪ မၩထၪ့ဒၩဆၧလၧ ဆၧ၁ုၪ့ထၪ့ထဲၩ့ဆၧလုဂံၪ့ (၁ရိၬ) လၧၦယုဒၫဖိၪ၁ံၪအီၪဂဲၫထဲၩ့လၧခးဘၭဘလၧၫ့နီၪလီၫ. ၦစမ့ရအၫဖိၪလဖၪ, လၧအထီထီးနီၪ, ၁ုၪ့ထၪ့န့၁ရိၬလၧနၫ့ဆါ၁ံၪဒၪ၀့ၫအဂး, လၧခိၪလီၩ့ဂၧရဇံၫ့ (Gerizim) အလီၩ့နီၪလီၫ. လါနၫ့၁ရိၬနီၪ ဘၪဆၧမၩဂၭဂီၩ့ခွံၬ၀့ၫလၧ ၦယုဒၫဖိၪ အၦဒိၪ John Hyrcanus လၧ 128 B.C. နီၪလီၫ.

ထီးလၧဎရံၬအထီနီၪဒၪလ့ၬ, ဆၧမ့ၬလဲၩ၁ၭဂဲၫ့လိၬ၁ၭအီၪ၀့ၫဒၪဒံၭနီၪလီၫ. ၦယုဒၫဖိၪ၁ံၪဂၭဎ့ၭ စမ့ရအၫနီၪဆီၪ့ဆီၪ့လ့ၬလီၫ. အ့ၪမွဲလၧခီၫ့ၡၩ (ဆၧဖနံၬထး ကၩဆၧ/ကုန်သွယ်မၤ) မိအီၪ၁့ၪလါနၫ့ဂ့ၩ, ဆၧမၩဘၪထွ့ၫလိၬ၁ၭနီၪ အီၪနးဆိၭ အ့ၬလီၫ. ၦယုဒၫဖိၪ၁ံၪအၪ့လီးဆၧလၧ ၦစမ့ရအၫအအီၪနးဆိၭအ့ၬဆ့လီၫ. ဆၧမၩအ၁ၭလၧဆၧအီၪက့ၪ၁ုၪ့အီၪက့ၪ၁ၭယီၩအကျၩ စယီဟၫ့လီၩဖျီၪထဲၩ့၀့ၫ ဆၧဒၪ ဆၧၫ့ယၫလိၬ၁ၭလၧယ့ၫရှူၬအဂဲး, ၦမုၪလၧထံၫဖၧၩ့အနဲၩ့, ဒဲၦခမျၧးလၧစဲခၫ (Sychar) လၧခးစမ့ရအၫနီၪလီၫ.