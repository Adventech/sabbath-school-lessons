---
title:  “ကဆါဧ့, ဖ့ၪလၫ့ယၧၩလၧထံၫနီၪဆံၭ”
date:   29/10/2024
---

“ထီးနီၪလဖၧၫ့ ယမိဎွံၪထံၫဆံၫ့လၧန၁ံၪအလီၩ့တၭ, န၁ံၪမိဆံၫ့ထၪ့လီၫ. ယမိ၁ူၫ၀ၭဆံၫ့န၁ံၪအဆၧဘၪ၁ၭလိၪ လၧန၁ံၪအလီၩ့ထီးအလူၬ, ဒဲန၁ံၪအဆၧဂၩ့ အဆၧဘၪ၁ၭလိၪလၧန၁ံၪအလီၩ့ထီးအလူၬလီၫ. ယမိဖ့ၪလၫ့န၁ံၪ၁ၭအ၁ၫ့, ဒဲန၁ံၪအ၁ၭဆီၫ့မီၪ့ဆၧအ၁ၫ့, ယမိအီၪက့ၪလၧန၁ံၪအဖၧၩ့တၭ, ယမိမၩန့ထၪ့ခွံၬ န၁ံၪအ၁ၭလိးလၧန၁ံၪအနၫ့ဆါအဖၧၩ့တၭ, ယမိဖ့ၪလၫ့န၁ံၪအ၁ၭယၪလီၫ. ယမိအီၪက့ၪယ၁ၭလၧန၁ံၪအဖၧၩ့တၭ, ဒုၭလ့ၩန၁ံၪလၧယဆၧ၁ီၪ့ဆၧ၁ၫ့အဖၧၩ့ တၭ, န၁ံၪမိထီးန့ယဆၧစ့ၩရၫ့ဒဲမၩ၀့ၫဆ့လီၫ” (အဇံၫခအ့လၭ ၃၆း၂၅-၂၇).

`အဇံၫခအ့လၭ ၃၆း၂၅-၂၇ လီၩခ့ၬထဲၩ့ဆၧမွဲဆၧတီၩလၧယ့ၫရှူၬ မိဖ့ၪလၫ့ စနံၭကဒံမၧၭဒဲၦမုၪလၧထံၫဖၧၩ့အနဲၩ့ထံၭနီၪ ဘဲၫ၁့ၪလဲၪ.`

လၧဆၧမၩအ၁ၭနံၫမံၩ့လူၬအဖၧၩ့, ယ့ၫရှူၬယိခွါအ၀့ၫ၁ံၪလၧနး၁ၭအဆၧမွဲ ဆၧတီၩနီၪလီၫ.

အဂုခိၪနီၪ, အ၀့ၫ၁ံၪနၪ၁့ၪယ့ၫရှူၬအဆၧချဲၩ့နီၪနးဂၩအ့ၬ. စနံၭကဒံမၧၭ အၪ့စၪ့ဆၧ, ၦလၧအ၁ၭၡါ၀့ၫနီၪ မွဲအနုၬထဲၩ့၀့ၫလၧအမိအဒၧၩ့လးဖၧၩ့တၭ, အီၪဖျဲၪနံၫဖၧၫ့လဖၧၫ့ ဘၪမိ၁့ၪဧၪနီၪလီၫ. စနံၭကဒံမၧၭနီၪ ဆီၫ့မီၪ့ဆၧဘဲၫနၧၩပၧၩ ယၧၩအ၁ိၭ လၧန့ဆၧၫအဆၧမၩယုၫယါအ၁ၭအဖၧၩ့လီၫ. ၦမုၪနီၪဆ့, ယ့ၫရှူၬစံၭ အ၀့ၫလၧထံၫအီၩနီၪ ၁့ၪယၫ၀့ၫလၧနး၁ၭအဂးအ့ၬဆ့လီၫ.

ၦမုၪစံၭဆၧၫ့ထဲၩ့ ထံၫမၧၫ့လၧယ့ၫရှူၬစံၭ၀့ၫနီၪလၧ, “ကဆါဧ့, ဘဲၫ၁ိၭ ယထီး၁ၭ၀ံလၧၩ့ယ၁ၭလၧထံၫဒဲ ထီးဘဲၫဂဲၫအၪ့ဒုၪ့လၧၩ့ထံၫထီးယီၩလဂ့ၩတၭ, ဖ့ၪလၫ့ယၧၩလၧထံၫနီၪဆံၭ” (ယီဟၫ့ ၄း၁၅). ၦမုၪနီၪဆီၫ့မီၪ့၀့ၫလၧ ထံၫလၧ ယ့ၫရှူၬမိဖ့ၪလၫ့၀့ၫနီၪ မိ၁ုၭပဲၩ့ခွံၬဆၧကၪဆၧဂဲၩလၧအ၀့ၫဘၪဂဲၫအၪ့ဒုၪ့ထံၫနီၪ, ဒဲမိဖီၩ့ဖျ့ၭလၧဆၧဘၪဒၪဆၧၫ့ယၫၦဂူၫဂၩလၧဖၧၩ့၁ၭနီၪလီၫ. မွဲဆၧနီၪ ဆၧလၩ့ဆၫ့လမံၩ့ထီးယီၩ, လၧယ့ၫရှူၬအၪ့ကံၩ့အီၩထံၫလၧအ၀့ၫအအီၪနီၪ ဘျံၭထဲၩ့အ၁ၭလၧ အ၀့ၫအၪ့ကံၩ့အီၩထဲၩ့ထံၫလၧယ့ၫရှူၬအအီၪလခီၫနီၪလီၫ.

`ဖီ ယီဟၫ့ ၄း၁၆. ယ့ၫရှူၫ့စံၭဆၧၫ့ထဲၩ့ၦမုၪနီၪ အဆၧအၪ့ယၫနီၪ ဘဲၫ၁့ၪလဲၪ.`

လထံၪဎးနီၪ, ယ့ၫရှူၬအၪ့လဲၩခွံၬအဆၧဂဲးမိၡါလၧ အချဲၩ့ဒုၪ့ၦမုၪနီၪ, ဒဲအၪ့မၧၫ့အ၀့ၫထဲၩ့ကိၭန့ထဲၩ့အ၀ၩဒဲဂဲၫထဲၩ့ဒီၭနီၪလီၫ. ဘၪမွဲနီၪဆၧချဲၩ့အဂဲး အဖးအၪ့လဲၩထၪ့အ၁ၭ လထံၪဎးနီၪလဲၪ. ၦမုၪနီၪအဲၪဒိၭချဲၩ့အီၪပဒၩ့ထၬဆၧ လမံၩ့မံၩ့လီၫ. လါနၫ့ယ့ၫရှူၬ၁့ၪယၫအ၀့ၫအ၁ၭလီၫ. ယ့ၫရှူၬဒၪ၀့ၫလၧ ၦမုၪနီၪ ကြၨၭန့ဘၪ (လိၫဘၪ) ဆၧဘျၩ့ထဲၩ့ (ဆၧမၩဘျၪထဲၩ့/ဆၧမၩဂ့ၩမၩဘၪထဲၩ့) အ၀့ၫအဆၧဆၫ/ဆၧကၪဆၧဂဲၩနီၪ. “ယ့ၫရှူၬအ၁ၭအီၪဖ့ၪလၫ့ဆၧအဂ့ၩ ခီၫလၧ ၦလချုၭဆိၫ့န့ဘၪဆၧအိၩယူၭနီၪလီၫ.” Ellen G. White, The Desire of Ages, p. 187.