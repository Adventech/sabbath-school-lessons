---
title:  ယဒုၭနဲၪန၁ံၪအဒီၩ့အထ့ၬ
date:   01/12/2024
---

လၧ ယီဟၫ့ (၁၃-၁၇) အဖၧၩ့ ပဒၪဘၪဆၧ၁ီၪ့ဆၧ၁ၫ့ဘၪဆဲၫ့လၧ ဆၧကဂဲၫလၧယၫလၧယ့ၫရှူၬအထံၩအဖျဲ၁ံၪလဖၪအဂးနီၪလီၫ. ဆၧနီၪမိလၩ့ဆၫ့လၧ စမိစ့ၭအဆၧချဲၩ့လၧခဲၫ့လၧ ၅မိစ့ၭအဖၧၩ့, စယၫကူၭအဆိၪဂ့ၩထဲၩ့အဖိၪအလံၩ လဖၪ (၁မိစ့ၭ ၄၇-၄၉), စဒၫ၀ံၭအဆၧ၁ီၪ့ဆၧ၁ၫ့လၧစစီလမၧၫ့အဂး (၁ကွ့ၭနဲၪ့ ဆၧ ၂၈, ၂၉) လဖၪအ၁ိၭနီၪလီၫ. ယ့ၫရှူၬချဲၩ့မုၬထဲၩ့ဆၧလၧအထံၩအဖျဲ၁ံၪ အဂးဘၪဆဲၫ့ထဲၩ့လၧအ၀့ၫကလ့ၩဖီၩ့ခွံၬအ၀့ၫ၁ံၪအကၠီၩ့နီၪလီၫ. အ၀့ၫအုၩ့လၩ့ ထဲၩ့ဆၧဘဲၫကဖျါထဲၩ့၁ၭမုဆံၫ့ဎံၪလၧကဂဲၫလၧအ၀့ၫအဂး (ယီဟၫ့ ၁၄-၁၆) နီၪလီၫ. အ၀့ၫစံၭထဲၩ့ဆၧၡၪ့ဆၧနၭကဂဲၫလၩ့ (ယီဟၫ့ ၁၅, ၁၆) ဒဲအ၀့ၫဖ့ၪဂဲးထၪ့ ထဲၩ့အထံၩအဖျဲ၁ံၪ ဘဲၫကအီၪလၧဆၧလူတီၩအဂးနီၪလီၫ (ယီဟၫ့ ၁၅).

`ဖီထဲၩ့ ယီဟၫ့ ၁၃း၁-၂၀. ဆၧနီၪကဲၪထၪ့နီၪလဲၪ. ဆၧဂဲးယီၩ မွဲဘၪနီၪအရ့ၩဒိၪအၪမါနီၪလဲၪ. ယ့ၫရှူၬအဲၪဒိၭဖ့ၪလၫ့၁ီၪ့လိၪထဲၩ့ဆၧမၩလိၪနီၪ မွဲဆၧနီၪလဲၪ.`

လၧယ့ၫရှူၬအထီအိၩ ၦၡၩလဖၪ၁ိၭခၪ့ဖံၬ လမွဲဘၪလ့ၩဆၧလၧအခၪ့ပျီၩပျီၩ အကၠီၩ့တၭ ဖံၬမုၬထၪ့ဒဲဘၪအၧၩ့ထီးအလူၬနီၪလီၫ. ဆၧအလုၫအလါအီၪ၀့ၫဒၪ ၦဆၧအၪ့မၧၫ့ဖိၪမွဲဂ့ၩ, ၦဎီးလဂၩမွဲဂ့ၩ ဘၪ၁ူၫ၀ၭဆံၫ့ထဲၩ့ၦမွံၩလဖၪအခၪ့နီၪလီၫ. လါနၫ့ဂ့ၩအဆၧၫ့အထီနီၪ ၦၡၩအီၪနးဂၩအ့ၬ လၧယ့ၫရှူၬစူၭကီၪ့အ၁ၭလၧကအၪ့ ထဲၩ့လဂၫအဆၪအဂး ချုၭအ၀့ၫလဘၪထိးဖီၪ့ဒံၭဘၪအဆၧၫ့အထီနီၪလီၫ.

လၧၦကိၭဂၩအဂးကဲၪထၪ့ဆၧထီၫမံၫထီၫမၪထီးမွဲယ့ၫရှူၬဂဲထုၪ့ထဲၩ့ဒဲ၁ူၫ၀ၭ ထဲၩ့အထံၩအဖျဲ၁ံၪအခၪ့လဖၪအထီနီၪလီၫ. လၧ ယီဟၫ့ ၁၃း၄, ၅ အဖၧၩ့ လီၩဖျီၪထၪ့ထဲၩ့ယ့ၫရှူၬမၩထဲၩ့ဆၧလဆၫ့ဘၪလဆၫ့ဘဲၫ၁့ၪလဲၪအဂဲးနီၪလီၫ. ဆၧယီၩမွဲလၧကဆါလဂၩဆၪ့လၩ့အ၁ၭဒဲ မၩထဲၩ့ဎီးအဆၧမၩဘဲၫ၁့ၪလဲၪအဂဲးနီၪ မိဒုၭနဲၪဖျီၪထၪ့၀့ၫဒၪအကၠီၩ့နီၪလီၫ.

လၧ ယီဟၫ့ ၁၃း၈-၁၁ အဖၧၩ့ ပယိထဲၩ့စပံတၧၫအဆၧစံၭဆၧၫ့နီၪတၭ ပ၁့ၪယၫထဲၩ့ဘၪဆဲၫ့လၧဎရံၬအဆၧမၩဘဲၫနီၪလဖၪ အထံၩအဖျဲ၁ံၪနၪလ၁့ၪဘၪအကၠီၩ့နီၪလီၫ. ယ့ၫရှူၬ, ကဆါလဂၩ, ၦထိးထဲၩ့ဆၧလဂၩယီၩ မၩထဲၩ့ဎီးလဂၩ အဆၧမၩယီၩမိနၧၩ့နီၪမွဲဘၪနီၪလဲၪ. ထီးမွဲစပံတၧၫလအဲၪဒိၭဘၪဎရံၬက၁ူၫ၀ၭ ဆံၫ့အ၀့ၫအခၪ့နီၪတၭ ကဆါစံၭ၀့ၫဒၪ “နလထိးဆၧၫ့ဘၪဆၧ၁ူၫ၀ၭခၪ့ယီၩတၭ နဘၪဆဲၫ့လၧယၧၩနးမံၩ့အ့ၬ” လၧခဲၫ့ထဲၩ့စပံတၧၫအၪ့ယၫထဲၩ့ဆၧအဂူၫဂၩ ဘဲၫ အ၀့ၫကအီၪဘူၭလၧယ့ၫရှူၬကန့အဂးနီၪလီၫ.

ယ့ၫရှူၬအဆၧမၩဒဲအဆၧဆၪ့လၩ့၁ၭယီၩ ဆုးဘူၭအ၁ၭလၧအ၀့ၫယီၩမွဲ ၦလဂၩလဲၪနီၪလီၫ. အ၀့ၫစံၭထဲၩ့လၧ ယီဟၫ့ ၁၃း၁၃ အဖၧၩ့ “န၁ံၪကိၭယၧၩ ဆရၫဒဲကဆါတၭ, န၁ံၪစံၭဆၧနီၪမွဲအတီၩလီၫ” ယီၩ မွဲအဒုၭဖျီၪထၪ့ကဆါအစီၩ့ အမၩ့ဒဲအဆၧပၧၩ့ဆၧအဂဲးနီၪလီၫ.

လါနၫ့ဂ့ၩယ့ၫရှူၬ၁ီၪ့ထဲၩ့၁ၫ့ထဲၩ့ဆၧ ပဆၧစီၩ့ဆၧမၩ့ဒဲဆၧပၧၩ့ဆၧယီၩ ပကဘၪ၁ိၩ့ထဲၩ့လၧဆၧမၩဆၧၩ့ၦၡၩလဖၪအဂးနီၪလီၫ. မွဲလၧၦကမၩဎိၩထၪ့ ဒိၪထၪ့အဂးနီၪအ့ၬ. ၦမုနွ့ၫနံၩဖိၪဆၧအီၪကီၪ့ယီၩ, မၩန့ထဲၩ့ယ့ၫရှူၬအဒီၩ့အထ့ၬ ယီၩတၭ, လီၩ့ဖိၬထွ့ၫ၀့ၫဒၪဘဲၫဆၧဘိၪ့ဆၧဘၩအလုၫအလါလၧၦအၪ့ထဲၩ့ကိၪနၪ့ ထၪ့အဆၧၫ့အထီအခၫနီၪလီၫ.

ဆၧဆၪ့လၩ့၁ၭ ဆၧဘိၪ့ဆၧဘၩအဆၧထံၫလၩ့ဒီၪလၩ့ယီၩ ၁ီၪ့လိၪနၧၩဘဲၫ နကလီၩ့ဖိၬထွ့ၫယ့ၫရှူၬအခၪ့လးဧၪ . . . ဒဲနကဆၪ့လၩ့န၁ၭလၧဆၧမၩထဲၩ့ ၦဂူၫဂၩအဆၧမၩနီၪဘဲၫ၁့ၪလဲၪ.