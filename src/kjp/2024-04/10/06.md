---
title:  လံၬဆံၫ့ဎံၪဒဲဆၧမွဲဆၧတီၩ
date:   05/12/2024
---

ခၫ့ဖျီၫ့လၧလံၬဆၧ၁ၭထိၬအပရၧၫ့ဖၧၩ့ယီၩ ပဒၪဘၪၦလဂၩအမွဲဖၧၩ့၁ၭ, ဆၧမွဲဆၧတီၩဒဲဆၧမၧၫ့လဂၩအဂဲးယီၩ အီၪလၧၫ့ဎွ့ၩ၀့ၫဒိၪဒိၪလ့ၬလီၫ. လံၬဆံၫ့ဎံၪ လးလံၩဖၧၩ့မွဲဂ့ၩ, လံၬဆံၫ့ဎံၪအ၁ၫ့အဖၧၩ့မွဲဂ့ၩ ဆၧဂဲးတီၩ့၁ၭနီၪမွဲ၀့ၫဒၪဆၧမွဲဆၧ တီၩနီၪလီၫ. ဆၧယီၩလၧၫ့ထၪ့ဎွ့ၩထၪ့၀့ၫ လၩ့ဆၫ့ဒၪဆၧ ထီးမွဲပ၁ီၪ့၁ၫ့ထဲၩ့ ယ့ၫရှူၬအဂဲးဒဲ အ၀့ၫဂဲၫလၩ့မၩဆၧနီၪလဲၪအဆၧၫ့အထီနီၪလီၫ.

`ဖီထဲၩ့ ယီဟၫ့ ၅း၃၈-၄၀. ဘၪဆဲၫ့ထဲၩ့လံၬဆံၫ့ဎံၪအဂဲး ယ့ၫရှူၬချဲၩ့ ထဲၩ့ဆၧဘဲၫ၁့ၪလဲၪ.`

ယ့ၫရှူၬဒဲအထံၩအဖျဲၪလဖၪ အ့ၪမၩထဲၩ့ဆၧခၪ့ထံၭခၪ့ဎၧၩ့လၧလံၬဆံၫ့ဎံၪ ဖၧၩ့ဂီၩ့နီၪတၭ ဒုၭနဲၪဖျီၪထဲၩ့ယ့ၫရှူၬယီၩ မွဲ၀့ၫဒၪဆၧထိးထဲၩ့တၩ့ထဲၩ့ကဆါ (မစဲအၫ) အကၠီၩ့နီၪလီၫ. ဎရံၬစံၭ၀့ၫဒၪ “အဂဲးဘဲၫယီၩ န၁ံၪအ့ၪနဲၩစမိစ့ၭနီၪ, န၁ံၪမိနဲၩယၧၩဆ့, အဂဲးဘဲၫယီၩ အ၀့ၫဒၪကွ့ၭဆၧလၧယဂဲးယကၠီၪ့လီၫ. န၁ံၪအ့ၪလနဲၩဘၪဆၧလၧအ၀့ၫဒၪကွ့ၭလဖၪနီၪး န၁ံၪနဲၩယဆၧချဲၩ့လဖၪယီၩ မိ၁့ၪဘဲၫ ၁့ၪလဲၪ” (ယီဟၫ့ ၅း၄၆, ၄၇).

`ဖီထဲၩ့ လုကၭ ၂၄း၂၇. ယ့ၫရှူၬဘဲၫကဒုၭနဲၪဖျီၪထၪ့အ၀့ၫအဆၧမၩ လၧအလၩ့ဆၫ့လမံၩ့ယီၩအဂး မွဲဘၪနီၪအ၀့ၫဒုၭဖျီၪထၪ့ဆိၫ လံၬဆံၫ့ဎံၪ အဆၧလီၩဆိၫ၀ဲၩဆၧလဖၪနီၪလဲၪ.`

ယ့ၫရှူၬမၩန့ဆၧချဲၩ့လၧ ၂မိစ့ၭဂီၩ့နီၪ အ၀့ၫစံၭ၀့ၫဒၪ, “ယွၩလီၩဘၪန၁ံၪလၧ ၦ၁ံၫဂဲထုၪ့ထဲၩ့အဂဲးနီၪ မွဲန၁ံၪဖီဘၪအ့ၬဧၪ” (မၭ၁ုၫ ၂၂း၃၁). ဇ့ၭခရဲအၫစံၭ၀့ၫဒၪ “ဒုၭအီၪထၪ့ယူၭဆၧထိးထဲၩ့တၩ့ထဲၩ့အနိၩ့လၧပဂး လၧအခ့ၫအၡၩစဒၫ၀ံၭအဂံၪ့ ဖၧၩ့ယူၭ.” (ဘဲၫအစံၭဆၧလၧအ၀ံခိၪထံၭ လၧဖျိၩ့လၧမီၪဆံၫ့ဎံၪအ၁ိၭ). (လုကၭ ၁း၇၀). စပံတၧၫစံၭထဲၩ့ဆၧ “ၦထၧၫ့ဖု၀ဲ၁ံၪဧ့, ဆၧကွ့ၭအ၁ၭဘၪလၧၫ့ထၪ့ ဎွ့ၩထၪ့လၧ ၁ၭမုဆံၫ့ဎံၪလီၩထဲၩ့ခၫ့ဖျီၫ့လၧအခ့ၫအၡၩလၧ စဒၫ၀ံၭအနိၭ လၧစယုဒၭအဂဲးအကၠီၪ့...” (မၩဆၧ ၁း၁၆).

လံၬဆံၫ့ဎံၪယီၩ မွဲ၁ံၭပၫ့အလံၬအူၭအ့ၬ. လံၬဆံၫ့ဎံၪဖၧၩ့ယီၩနကအၪ့ဎၬထဲၩ့ ပကဘၪမၩလၩ့ဖၭထဲၩ့ atom ၁ံၪ နကဘၪဎွ့ၭထဲၩ့ၦၡၩအခိၪဎွံၪဘဲၫ၁့ၪလဲၪအဂဲးနီၪ မွဲနအၪ့ဎၬထဲၩ့လၧလံၬဆံၫ့ဎံၪဖၧၩ့လန့ဘၪဆ့နီၪလီၫ. လါနၫ့ဂ့ၩလံၬဆံၫ့ဎံၪယီၩ ဒုၭ၁့ၪယၫပၧၩ ယွၩတဲၩ့လၩ့ထၭမူၭ၀ၩ့ဒီၪ့ယီၩ အခီၫပယီၫအီၪ, ဒဲဆၧယီၩဒုၭ၀ဲထၪ့ တရၫ့ဘဲၫပကဒၪဘၪဆၧဖၩ့ဒဲဆၧထီးလူၬနီၪလီၫ. လံၬဆံၫ့ဎံၪယီၩလအီၪဘၪ မွဲပက၁့ၪယၫထဲၩ့ယွၩအ့ၬ. အ၀့ၫနီၪမွဲအီၪပၧၩ့ထဲၩ့မူၭ၀ၩ့ဒီၪ့ဘဲၫ၁့ၪလဲၪ, ပကဲၪထၪ့ အထံၭခီၫခီၫလဲၪ. ပ၁ၭမၧၫ့ဒဲအဆၧၫ့အထီကဂဲၫလၧယၫအဂး မွဲပ၁့ၪယၫထဲၩ့ဘၪ အခွ့ၫအယၫလအီၪဘၪနီၪလီၫ. ဘၪဆဲၫ့ထဲၩ့လၧ၁ံၭပၫ့အဂဲးလံၬဆံၫ့ဎံၪဖၧၩ့ ၁ီၪ့လိၪထဲၩ့ဆၧတီၩဆၧလီၩ့အီၪ၀့ၫဘဲၫ၁့ၪလဲၪ.