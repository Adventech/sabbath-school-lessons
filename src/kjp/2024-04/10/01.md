---
title:  ဖၧၩ့၁ၭ, ဆၧမွဲဆၧတီၩ, ဒဲဆၧမၧၫ့
date:   30/11/2024
---

### ဖီလနွ့ၫယီၩအဂးဆၧမၩလိၪ
ယီဟၫ့ ၁၃း၁-၂၀; ယီဟၫ့ ၁၄း၁-၃; ဒၫ့နအ့လၭ ၇း၂၇; ယီဟၫ့ ၁၄း၅-၁၁; ယီဟၫ့ ၁း၁၄; ကလီစံၫ ၁း၁၆, ၁၇; ယီဟၫ့ ၅း၃၈-၄၀.

> <p>၁နိၫထီၫ့</p>
> “ၦလဒၪဘၪယွၩအခိးအတၩနးဆိၭနးဂၩတၭ, အဖိၪခွၫလဂၩဎး အီၪလၧဖါ၁ၭနၫၡါအလီၩ့နီၪ, ဒုၭနဲၪဖျီၪထၪ့ယူၭအ၀့ၫယူၭ” (ယီဟၫ့ ၁း၁၈).

စယီဟၫ့အလံၬဆၧ၁ၭထိၭအပရၧၫ့ယီၩ ဘၪဆၧအၪ့နၩ့ဖၭ၀့ၫဒၪလၧဆၧဂဲး လံမံၩ့နီၪလီၫး ဆၧချဲၩ့လၧယၫ (ယီဟၫ့ ၁း၁-၁၈), ဆၧမၩနဲၪ့အလံၬအူၭ (ယီဟၫ့ ၁း၁၉-၁၂း၅၀), ဆၧစီၩ့ဆၧမၩ့အလံၬအူၭ (ယီဟၫ့ ၁၃း၁-၂၀း၃၁) ဒဲဆၧချဲၩ့ လၧခဲၫ့ထုၬ (ယီဟၫ့ ၂၁း၁-၂၅) အၪဒၪဆၧၦအၪ့ဎၬထဲၩ့ဘၪဆဲၫ့ထဲၩ့လၧဆၧချဲၩ့ လယၫဒဲဆၧမၩနဲၪ့အလံၬအူၭ, ဘၪဆဲၫ့လၧဆၧချဲၩ့လၩ့ဎိၭမွဲလၧယ့ၫရှူၬအဆၧမၩ နဲၪ့လဖၪဒဲဆၧ၁ီၪ့ဆၧ၁ၫ့လဖၪနီၪလီၫ. လနွ့ၫယီၩဆၧမၩလိၪနီၪ ဘၪဆဲၫ့လၧ ဆၧစီၩ့ဆၧမၩ့အလံၬအဂဲးနီၪလီၫ.

ဆၧချဲၩ့၁ီၪ့၁ၫ့ဆၧအၪမံၩ့အကျၩ “ယမွဲ” ဆၧချဲၩ့နွ့ၫဖျိၪ့ယီၩ ပဒၪဘၪလၧ ဆၧဂဲးဆုးဘူၭအ၁ၭလၧဆၧမၩနဲၪ့အလံၬဒဲဆၧစီၩ့ဆၧမၩ့အလံၬနံၫမံၩ့အကျၩနီၪ လီၫ. ဆၧချဲၩ့လဖၪနီၪ မွဲ၀့ၫဒၪ “ကိၪမၧၫ့” (ယီဟၫ့ ၆း၃၅, ၄၁, ၄၈, ၅၁), “ဂၪ့ခိၪအဆၧဖၩ့” (ယီဟၫ့ ၈း၁၂; ယီဟၫ့ ၉း၅), “၁ိၪဖီၩ့အတရၫ့” (ယီဟၫ့ ၁၀း၇-၉), “ၦယူၬ၁ိၪလၧအဂ့ၩလဂၩ” (ယီဟၫ့ ၁၀း၁၁, ၁၄), “ဆၧဂဲထုၪ့ထဲၩ့ဒဲ ဆၧမၧၫ့” (ယီဟၫ့ ၁၁း၂၅), “ဖၧၩ့၁ၭ, ဆၧမွဲဆၧတီၩဒဲဆၧမၧၫ့” (ယီဟၫ့ ၁၄း၆), ဒဲ “စဘံၭအမုလၩ့ထံး” (ယီဟၫ့ ၁၅း၁, ၅).

လနွ့ၫယီၩဆၧမၩလိၪစၭထၪ့၀့ၫဒၪလၧ “ယ့ၫရှူၬအ၁ူၫ၀ၭထဲၩ့အထံၩအဖျဲ၁ံၪ လဖၪအခၪ့” နီၪလီၫ. ဂီၩ့နီၪတၭ ၦဒၪဘၪဆၧချဲၩ့ “ယမွဲ” လၧ ယီဟၫ့ ၁၄ (ယမွဲဖၧၩ့၁ၭ, ယမွဲဆၧတီၩ, ယမွဲဆၧမၧၫ့လီၫ).