---
title:  ဒၪဆၧယၫထဲၩ့ဆၧလၩ့ဆိၩလၩ့ကၠၪ
date:  17/11/2022
---

`ဖီထဲၩ့ ၁ကီရံၫ့ ၁၅း၅၁-၅၅. စပီလူၫဒုၭ၁့ၪယၫထဲၩ့ပၧၩဆၧလၧၦဆီၫ့မီၪ့ လထူၭလၫ့ထၪ့ဘၭဘၪနီၪဘဲၫ၁့ၪလဲၪ.`

ၦလၧအလီၩလၩ့ယွၩအလူအထၫအမံၩ့လၩ၁-ဖျီၪလနၩ့နၩ့စီၪဆီၫ့မီၪ့ထဲၩ့ ၀့ၫဒၪ “ဆၧအီၪ၁ူၪ” လၧ (၁ကီရံၫ့ ၁၅း၅၁) ယီၩမွဲ၀့ၫဒၪ, “ဎရံၬဂဲၫကိၭ၁ူၪ ၦဆံၫ့ဎံၪ၁ံၪလဖၪ” လၧဎရံၬလဂဲၫလၩ့ဒံၭဘၪအထီ နွ့ၫနံၪ့အထးဖၧၩ့နီၪလီၫ. “လၧဆၧကိၭ၁ူၪ” ဆၧယီၩအဆၧဆီၫ့မီၪ့နီၪ ဎရံၬဖိၪလၧအ၁ၭတီၩ, ဂုးခၧၫ့, လဖၪ ကလၩ့မါရှၤၭဒဲၦဂူၫဂၩလ၁့ၪယၫထဲၩ့ဘၪ ဆၧကဲၪထၪ့လၧအ၀့ၫ၁ံၪနီၪလီၫ. အ၀့ၫ၁ံၪလ၁့ၪယၫဘၪနးမံၩ့အထီ ယွၩကဂဲၫကိၭ၁ူၪကိၭဘံၪ့အ၀့ၫ၁ံၪနီၪလီၫ. လါနၫ့ဂ့ၩလံၬဆံၫ့ဎံၪ၁ီၪ့လိၪပၧၩမွဲဘဲၫနီၪ၁ိၭအ့ၬ, ဘၪဆဲၫ့ထဲၩ့လၧ “ဆၧကိၭ၁ူၪ” ဆၧအဂဲးယီၩအမံၩဎိၩ၁-ဖျီၪအၪမၬလီၫ. ဆၧအၪ့လံၩ့အၪ့လီၫဆၧယီၩ ဒုၭဘၪမၪ ၦၡၩအၪအၪလ့ၬယူၬလီၫ.

လါနၫ့ဂ့ၩဆၧ၁ီၪ့ဆၧ၁ၫ့ဘၪဆဲၫ့လၧ “ဆၧဂဲၫကိၭ၁ူၪဆၧ” ယီၩ လံၬဆံၫ့ဎံၪ အဆၧစံၭ၀ဲၩ၀့ၫလအီၪဘၪနီၪလီၫ. ဎရံၬဂဲၫလၩ့ထဲၩ့နံၫဖၧၫ့လဖၧၫ့ယီၩ နမၩဘျံၭ မၩဘျၪထဲၩ့ဆၧကဲၪထၪ့ဘဲၫနီၪ၁ိၭ လန့လ၁့ၪဘၪလီၫ. စပီလူၫလီၩဖျီၪထၪ့ထၭ “ဆၧအီၪ၁ူၪ” လမံၩ့ယီၩ မွဲ၀့ၫဒၪၦအ၁ံၫန့လဖၪကအၪ့လဲၩထၪ့အ၁ၭလၧ ၦလ၁ံၫန့ဘၪအခံးအဂၩ့ဒဲ ကဒၪဎုၬဘၪၦလၧအဂဲထုၪ့ထဲၩ့လၧဆၧ၁ံၫလၧဎရံၬ အမုနံၩနီၪလီၫ. ဆၧအယီၩမွဲ၀့ၫဒၪဆၧ “ထိးထဲၩ့တၩ့ထဲၩ့” အၡါမၪနီၪလီၫ. “ဆၧထိးထဲၩ့တၩ့ထဲၩ့, ဆၧကိၭ၁ူၪထဲၩ့ၦဆံၫ့ဎံၪ၁ံၪလဖၪနီၪ လအီၪဘၪနီၪလီၫ. ဆၧနီၪလဲၪ, ဎရံၬဂဲၫလၩ့ထဲၩ့နံၫဖၧၫ့လဖၧၫ့အထီ “ၦအီၪမၧၫ့လၧဂၪ့ခိၪကိၭဂၩဒ့ၭ ကဒၪထဲၩ့ဘၪ၀့ၫနီၪလီၫ” (နဲၪဖျီၪ ၁း၇), ၦဆံၫ့ဎံၪလၧအ၁ံၫလၧဎရံၬလဖၪဂဲထုၪ့ထဲၩ့ လၧဆၧ၁ံၫလန့လၧၩ့ဘၪဒဲ ၦဆံၫ့ဎံၪလၧအအီၪမၧၫ့ထးလဖၪ ကအၪ့လဲၩထၪ့ အ၁ၭလၧမိၡါ၁ံၫလန့လၧၩ့ဘၪဎုၬလၧ ယွၩအခွ့ၩအ၁ီၫထၪ့လဆိဖိၪလဖျၭမ့ၬဖၧၩ့ နီၪလီၫ (၁ကီရံၫ့ ၁၅း၅၁, ၅၂).

ဎရံၬအဆၧဂဲၫလၩ့နံၫဖၧၫ့လဖၧၫ့ ကလၩ့ဆၫ့လၩ့မဲၩ၀့ၫဒၪဒိၪဒိၪလ့ၬ “ဆၧအုၪ၁့ၪယီၩကအၪ့လဲၩထၪ့အ၁ၭ” လၧဆၧအုၪလ၁့ၪဘၪ “လဆိဖိၪ, လဖျၭမ့ၬ” အဖၧၩ့နီၪလီၫ (၁ကီရံၫ့ ၁၅း၅၂). လၧယွၩအလူကိၭထၪ့အ၀့ၫ၁ံၪတၭ, အ၀့ၫ၁ံၪ ကလၧၫ့ဎွ့ၩထၪ့လၧဆၧစီၩ့ဆၧမၩ့နီၪလီၫ. အနီၪဂီၩ့တၭ ၦဂဲထုၪ့ထဲၩ့လဖၪမွဲဂ့ၩ, ၦအီၪမၧၫ့လၩ့ထးလဖၪမွဲဂ့ၩ အၪ့လဲထၪ့အ၁ၭလၧဆၧအုၪလန့ဘၪနီၪဂီၩ့ ဘၪဆၧဆိၬထၪ့၀့ၫလၧမူၭဖိၭဖၫ့ဘဲၫကဒၪခီၩ့ဘၪလၧဎရံၬကဆါနီၪလီၩ့. “အ၀့ၫဒၪနီၪ မိအၪ့မၧၫ့လၩ့အ၁ီၫ့လဖၪအီၪလၧအခွ့ၩ၁ီၫဖၭဒိၪတၭ, အ၀့ၫ၁ံၪမိဒုၭအီၪကိၩ့အီၪကီၪ့ ၦလၧအဘၪဆၧရွံန့၀့ၫလဖၪ လၧအအီၪ၀့ၫလၧလံၩလံဖျိၩ့ လၧမူၭထံၭလခီၫဖိးလၧမူၭထံၭလခီၫဒၪနီၪလီၫ...” (မၭ၁ုၫ ၂၄း၃၁).

“ဖိၪ၁-ဆံၭဖိၪလဖၪ ဘၪဆၧဆိၬထၪ့လၧမူၭခိၪအ၁ီၫ့ဆံၫ့ဎံၪတၭဖ့ၪလၫ့ထဲၩ့ ၀့ၫဒၪလၧအမိအစူၪဖၧၩ့နီၪလီၫ. ထံၩ၁ိၭဘၪလၩ့ဖၭလၧဆၧ၁ံၫလဖၪ ဒၪခီၩ့ထဲၩ့ ဘၪလိၬအ၁ၭ, လဘၪလၩ့ဖၭလၧၩ့ဘၪနးဆိၭ, ဒဲလၧဆၧ၁ၭအွံၪအမုၬအလၩအဖၧၩ့ အ၀့ၫ၁ံၪထဲၩထၪ့၀့ၫဒၪလၧယွၩအဒိၩ့ဆံၫ့ဎံၪဖၧၩ့နီၪလီၫ.” Ellen G. White, The Great Controversy, p. 645.

`ဆၧယီၩမွဲ၀့ၫဒၪဆၧအုၩ့လၩ့လၧအလၩ့ဆၫ့လၩ့မဲၩနီၪလီၫ. ၦထိၪနဲၪဎီၩ့လၧ ဆၧဂူၫဂၩလန့လ၁့ၪဘၪနးမံၩ့ဘၪနီၪလီၫ. ဆီၫ့မီၪ့ယိထဲၩ့ဆၧၡၪ့ဆၧနၭ, ဆၧကၪဆၧဂဲၩ, လၧၦအီၪအလးယီၩဆံၭ, ကဲၪဘဲၫ၁့ၪလဲၪ. ယွၩအတဲၩ့လၩ့ထၭဆၧလဖၪယီၩဆ့ ထိးအ၁ၭလၧယွၩအစီၩ့အမၩ့ဎိၩ၀့ၫဒၪအကၠီၩ့ဆ့လီၫ. ဆၧအစီၩ့အမၩ့လၧ အမၩကဲၪထၪ့ဆၧထီးအလူၬလဖၪယီၩ ဒုၭအၪ့လဲၩထၪ့ၦ၁ၭမၧၫ့မိန့ဆ့ဧၪ. လၧဎရံၬဂဲၫလၩ့ထဲၩ့အထီ ယွၩကအၪ့ လဲၩထၪ့ခွံၬ ၦမိၡါလၧအုၪ၁့ၪယီၩတၡါနီၪ နနဲၩ၀့ၫဆ့ဧၪ.`