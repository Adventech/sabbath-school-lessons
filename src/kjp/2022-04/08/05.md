---
title:  “လၧခွ့ၩအလူ၁ီၫထၪ့အထီ”
date:  16/11/2022
---

ၦ၁့ၭစလနဲကၫ၁့ၪယၫထဲၩ့၀့ၫ ၦလၧအအီၪမၧၫ့လၩ့ထးလၧဎရံၬဂဲၫလၩ့ထဲၩ့ နံၫဖၧၫ့လဖၧၫ့အထီ ဎရံၬကဖ့ၪလၫ့ထဲၩ့ဆၧမၧၫ့လထံၪဎးနီၪလီၫ.

“အ၀့ၫ၁ံၪယိထဲၩ့ခွါထဲၩ့အထံၩအ၁ိၭ၁ံၪဂ့ၩဘၪစဲၪ ဒဲဘဲၫအ၀့ၫ၁ံၪယိလါထဲၩ့ အ၁ိၭ လဒိၭန့ထဲၩ့ဘၪ၀့ၫလါနၫ့တၭ ဆၧဆူနဲၩကဘၪဂုးခၧၫ့နီၪလီၫ. အဆၧၫ့ အထီဘဲၫနဲၪယီၩ ၦဘၪ၁ံၫဒဲဆၧ၁ံၫယီၩထုၭခွံၬၦဆၧအဲၪကဂၩဂီၩ့ကဂၩအကၠီၩ့ ၦဘၪ၁ုၪ့ခါ၁ၭလၩ့လါနၫ့ဂ့ၩ ဘဲၫၦ၁့ၭစလနဲကၫ၁ံၪယိလါအ၁ိၭ ၦကဒၪထဲၩ့ဘၪ ၦလၧၦအဲၪၦကွံၩလဖၪနီၪလီၫ.” Ellen G. White, The Acts of the Apostles, p. 258.

`ဖီ ၁၁့ၭစလနဲၫကၫ ၄း၁၃-၁၈. စပီလူၫမၩတီၩထၪ့လီၩ့ထၪ့ထဲၩ့ဆၧဆီၫ့မီၪ့ ဆူနဲၩအဘၪ၁ူၭဘၪမၪလဖၪနီၪဘဲၫ၁့ၪလဲၪ.`

ထီးမွဲၦဖီထဲၩ့လံၬဆံၫ့ဎံၪ “ၦလၧအမံၫလၧယ့ၫရှူၬအဖၧၩ့လဖၪ ယွၩမိဒုၭ ဂဲထုၪ့ထဲၩ့အ၀့ၫ၁ံၪလၧအ၁ိၭဆ့လီၫ” (၁၁့ၭစလနဲကၫ ၄း၁၄) ဆၧနီၪအကၠီၩ့ ၦကဘၪ၁့ၪယၫထဲၩ့ ဘဲၫၦလနၩ့နၩ့ဆူနဲၩ၀့ၫအ၁ိၭ အ့ၪမွဲၦဆံၫ့ဎံၪအ၁ၭမု၁ံၪလဖၪ အ့ၪထီၩ့၀ဲၩလၧမူၭခိၪဘၩ့မုးယူၬတၭ ဎရံၬကဘၪဂဲၫလၩ့ဒဲဒုၭဂဲထုၪ့မၧၫ့ထၪ့ထဲၩ့ဒီၭ ၦအ၁ံၫလဖၪနးဖၧၫ့ဒီၭဂီၩ့ ထဲၩ့မၩန့အ၀့ၫ၁ံၪလၧမူၭခိၪလဖၧၫ့ဒီၭဘၪကလိၫဒံၭဧၪ. ၁ၭမုလဖၪအနီၪ ကနုၬထဲၩ့ဘၪလၧအ၀့ၫ၁ံၪအမိၡါလၧအဂဲထုၪ့ထဲၩ့လၧဆၧ၁ံၫ အဖၧၩ့နီၪ နးဖၧၫ့ဒီၭဧၪ. ဆၧ၁ီၪ့ဆၧ၁ၫ့လဖၪယီၩ လမီၪ့ဎီၩ့ဘၪလၧစပီလူၫ အဆၧ၁ီၪ့ဆၧ၁ၫ့ဘၪနီၪလီၫ.

ၦအၪ့ဎၬမၩလိၪယွၩ ဒဲဆၧဘိၪ့ဆၧဘၩဒဲဆၧဆူဆၧနဲၩလဂၩစံၭ၀့ၫဒၪ “ၦခရံၬဖိၪလၧ၁့ၭစလနဲကၫလဖၪယီၩ အ၀့ၫ၁ံၪဂၪ့ဆံၭယၧၫ့ဆံၭလၧ ၦ၁ံၫခွံၬ လဖၪအဂးလါနၫ့ဂ့ၩ အ၀့ၫ၁ံၪဆူနဲၩ၀့ၫဒၪ ၦအ၁ံၫဒဲခံးဂၩ့ဂၭဂီၩ့ထီးအလူၬလဖၪယီၩ ဎရံၬကဒုၭဂဲထုၪ့မၧၫ့ထၪ့ထဲၩ့ ထီးအ၀့ၫဂဲၫလၩ့နံၫဖၧၫ့လဖၧၫ့အခံၫ့ခိၭနီၪလီၫ. အခံၫ့ဘဲၫနီၪ အ၀့ၫ၁ံၪကဒၪခီၩ့ထဲၩ့လိၬအ၁ၭလၧယ့ၫရှူၬနီၪလီၫ. ဆၧဂဲးယီၩ မွဲၦအ၁ံၫလဖၪကဒိၭန့ထဲၩ့ဘၪဆၧအထးအလၩလၩ့ဆၫ့အ့ၬ, အ့ၪမွဲလခီၪ အ၀့ၫ၁ံၪ ကဒိၭန့ထဲၩ့ဘၪဆၧမၧၫ့လၩ့ဆိၩလၩ့ကၠၪ မီၪ့ဎီၩ့လၧၦလၧဘၪဆၧၫ့ယၫထဲၩ့ဘၪ ဆၧ၁ံၫလၧဎရံၬဂဲၫလၩ့ထဲၩ့အထီနီၪလီၫ.” Jeffrey A. D. Weima, 1-2 Thessalonians, Baker Exegetical Commentary on the New Testament (Grand Rapids, MI: Baker Academic, 2014), p. 319.	အ့ၪမွဲၦ၁ံၫလဖၪအ၁ၭမုယီၩ အီၪထဲၩ့လၧယွၩလၧမူၭခိၪဘၩ့မုးယူၭတၭ, စပီလူၫဘၪဒုၭဖျီၪထၪ့ဎရံၬဖိၪအဆၧယိလါဘၪဆဲၫ့လၧ ဆၧဂဲထုၪ့မၧၫ့ထၪ့ ထဲၩ့လၧမုနံၩခဲၫ့ထုၬအဂဲးအီၪနးမံၩ့အ့ၬ, အ၀့ၫလီၩဖျီၪထၪ့ထဲၩ့ၦ၁ံၫလဖၪ ထီၩ့လၧယွၩအဘၩ့မုးဖၧၩ့ယူၭ... အ၀့ၫကလီၩထဲၩ့ဘဲၫနီၪအ၁ိၭလီၫ. လါနၫ့ဂ့ၩ မွဲဘဲၫနီၪအ့ၬ. စပီလူၫကွ့ၭ၀့ၫဒၪ “ၦလၧအမံၫလၧယ့ၫရှူၬအဖၧၩ့လဖၪ ယွၩမိဒုၭဂဲထုၪ့ ထဲၩ့အ၀့ၫ၁ံၪလၧအ၁ိၭဆ့လီၫ” (၁၁့ၭစလနဲကၫ ၄း၁၄). ၦဆံၫ့ဎံၪလၧအီၪလၧဎရံၬအဖၧၩ့လဖၪ ကမၧၫ့ထၪ့ထဲၩ့လၧမုနံၩထုၬ ဎရံၬဂဲၫလၩ့ထဲၩ့အခံၫ့နီၪလီၫ.