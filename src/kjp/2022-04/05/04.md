---
title:  ၦမုၪမဲၫလၧနံၫ့အဖိၪခွၫ
date:  25/10/2022
---

လံၬဆံၫ့ဎံၪစံၭဘၪပၧၩလၧယ့ၫရှူၬ “လ့ၩ၀ံၩ့၀ၩ့မၩဂ့ၩဆၧ, ဒဲမၩဘျၪထဲၩ့ကယဲ ၦလၧမုၪခီၩလဲးမၩအၧၩ့မၩနၭ၀့ၫလဖၪတၭ, အဂဲးဘဲၫယီၩ ယွၩအီၪလၧအ၁ိၭလီၫ” (မၩဆၧ ၁၀း၃၈). မွဲမၬ, လၧလံၬဆၧ၁ၭထိၬပရၧၫ့လဖၪအဖၧၩ့ ကဆါယ့ၫရှူၬ အဆၧမၩဂ့ၩလဖၪလၧၦလၧအ၁ၭဘၪၡၪ့ဘၪထံၭလဖၪအဂးအီၪအၪမၬ, ဒဲထီးလၧ ယၫခီၫ ၦယုဒၫဖိၪ၁ံၪဆူနဲၩယ့ၫရှူၬလၧအမွဲမစဲအၫနီၪလီၫ.

“ဒိၩ့မုတ၀ၫ့လဖၪအဖၧၩ့ ထီးၦဘၪဂၪ့အုၩဂၪ့ထိၬလၧဆၧစူၭဆၧဆၫအဂး လမိအီၪလၧၩ့ဘၪနးဂၩ, အဂဲးဘဲၫယီၩအ၀့ၫလ့ၩခၫ့ထ့ၬဆၧလးလစီၪ့ဘၪလစီၪ့ ဒဲမၩဘျၪထဲၩ့ၡီၩ့ထဲၩ့ၦဘၪစူၭဘၪဆၫလဖၪနီၪလီၫ. အ၀့ၫအဆၧမၩနီၪ ဒုၭနဲၪဖျီၪ အဆၧဂုၪဆံၫ့ဎံၪ (divine anointing) နီၪလီၫ. ဆၧအဲၪ, ဆၧယၫ့၁ၭ, ဒဲဆၧ၁ၭအီၪမၩဆၧၩ့ဆၧလဖၪနီၪ ဖျီၪထၪ့လၧအဆၧမၩကိၭမံၩ့ဒ့ၭနီၪလီၫ. အ၀့ၫမၩန့ထၪ့ ၦၡၩအခံးအဂၩ့, ဘဲၫ၁ိၭအမၩဆၧၩ့ၦၡၩမိန့၁့ၪအဂးနီၪလီၫ. ၦၡၩအၡၪ့ထုၬဒဲအဂဲး အဘၭဆံၭ(ပ့ၫ)လဖၪဒၪလ့ၬနီၪ အၪ့ယိၪ၁ၭမဲၪဆၧလၧအမိလ့ၩလၧအ၀့ၫအအီၪ နီၪအ့ၬ. ဖိၪ၁-ဆံၭ(ပ့ၫ)ဖိၪလဖၪဒၪလ့ၬ အ၁ၭဆုးလီၩ့အ၀့ၫဒၪလီၫ.” Ellen G. White, Steps to Christ, pp. 11, 12.

`ဖီ လုကၭ ၇း၁၁-၁၇. ဆၧလၩ့ဆၫ့လိၬ၁ၭလၧအကၧၩ့ဒိၪ၀့ၫ လၧဆၧမၩ အ၁ၭလၧဆၧမၧၫ့ထၪ့ထဲၩ့ဘိၩ့ယီၩ ဒဲလၧပအၪ့ဎၬလၧမုဂၪနံၩအိၩနီၪ အဘိၩ့ဆၧၩ့ နီၪအီၪဘဲၫ၁့ၪလဲၪ.`

လၧအ၀့ၫအဆၧမၩလၧခးဂၫလလံၫအထီဖၧၩ့နီၪ, ယ့ၫရှူၬမၩဘျၪထဲၩ့ ၦအဆၫလဖၪဒဲနၪ့စဲၪထၪ့ခွံၬဆၧနၪလဖၪနီၪလီၫ. လဖၧၫ့နီၪ အ၀့ၫဒဲအ၀့ၫအထံၩ အဖျဲ၁ံၪလဖၪလ့ၩထီၩ့လၧဒိၩ့နံၫ့အတရၫ့နီၪ အ၀့ၫ၁ံၪဆၧၫ့ယၫဘၪလၧၦၡၩဆိၭန့ ၦ၁ံၫအတလၫနီၪလီၫ. လၧတလၫဖၧၩ့နီၪ, ၦမုၪမဲၫအဖိၪခွၫလဂၩဎးအ၁ံၫစွၪအီၪ ထီးနီၪ, ဒဲၦမုၪမဲၫနီၪ ဂၪ့၀့ၫထီးဒိၭအ၁ၭလဘၪဘၪနီၪလီၫ. လၧဆၧယၫ့၁ၭအဖၧၩ့ ယ့ၫရှူၬစံၭဘၪၦမုၪနီၪ, “ဂၪ့လဂ့ၩ” တၭ, ခ့ၭထဲၩ့လၧတလၫနီၪ ဒဲအ၀့ၫစံၭ၀့ၫဒၪ, “ဖိၪ၁-ခွၫဧ့, ယစံၭနၧၩ, ဂဲထုၪ့ဆ့ၭ.” ဒဲဖိၪ၁-ခွၫနီၪမၧၫ့ထၪ့ထဲၩ့တၭ, “အ၀့ၫဒၪ ဖ့ၪလၫ့ထဲၩ့၀့ၫလၧအမိလီၫ” (လု ၇း၁၃-၁၅). ဆၧလးလၧယ့ၫရှူၬအီၪ၀့ၫနီၪ ဆၧအၪ့လဲၩထၪ့အ၁ၭထီးအလူၬ, ဒဲၦအၪဂၩထိးအ၁ၭလၧအဆၧမၩလၩ့လၭလဖၪ ဒဲၦကိၭလၩ့ဆၫ့အ၀့ၫလၧ “မီၪဖၭဒိၪလဂၩ” လၧအ၀့ၫ၁ံၪအ၁ိၭအကျၩနီၪလီၫ.

ၦမုၪမဲၫလၧ ဧၫရဖၭ (၁စဎွၩ ၁၇း၈-၂၄), ဒဲ လၧရှၤနံၫ့ (၂စဎွၩ ၄း၁၈-၃၇) နံၫဂၩလူၬနီၪ အၪ့ကံၩ့ဆၧမၩဆၧၩ့လၧစအံၫလဲယၫဒဲစအံၫလဲၡၫအအီၪ လၧဆၧယူၭယၪ့အဖၧၩ့လီၫ. အ့ၪမွဲၦမုၪမဲၫလၧနံၫ့နီၪ ဒိၭန့ဆၧမၩဆၧၩ့လၧလီၩဘၪဆၧနးမံၩ့အ့ၬ. အခီၫပယီၫနီၪ ကဆါယွၩမၩဆၧၩ့ပၧၩ၁့ၪ ထီးဒၪလ့ၬပလီၩလထၪ့ ဘၭဘၪ (အ့ၪလမွဲ) ထီးပဆီၫ့မီၪ့လၧပလကြၨၭဘၪနီၪဆ့လီၫ. ကဆါယ့ၫရှူၬဒၪပဆၧကၪဆၧဂဲၫဒဲအ၁ၭအီၪမၩဆၧၩ့၀့ၫၪအနီၪမွဲဆၧမၩအ၁ၭလၧအဆၧဖံၭဆၧမၩထၧၫ့ထီယၫနီၪလီၫ.

`ဆၧဘိၪ့ဆၧဘၩအမွဲအတီၩနီၪ အီၪဎုၬထဲးလၧဆၧယိထွ့ၫမၩဆၧၩ့ ၦဖိၪဎွ့ၪဒဲၦမုၪမဲၫလဖၪ လၧအအီၪလၧပနဲၩ့ပဎီၩ့နီၪလီၫ (ယ့မံၭ ၁း၂၇). ပမၩဆၧလၩ့လၭဘဲၫယ့ၫရှူၬလ၁့ၪဘၪလါနၫ့ဂ့ၩ, ပမၩဆၧၩ့ၦဘၪၡၪ့ဘၪနၭလၧအအီၪဘူၭလၧပနဲၩ့လဖၪယီၩ မိန့ဘဲၫ၁့ၪလဲၪ.`