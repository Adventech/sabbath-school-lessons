---
title:  ဆၧမၩအ၁ၭနံၫမံၩ့လၧလံၬလးလံၩအဖၧၩ့
date:  24/10/2022
---

`ဖီ ၁စဎွၩ ၁၇း၈-၂၄ ဒဲ ၂စဎွၩ ၄း၁၈-၃၇. ဆၧဘၪလၩ့ဎိၭဒဲဆၧလၩ့ဆၫ့ လိၬ၁ၭလဖၪ လၧဆၧဂဲထုၪ့မၧၫ့ထၪ့ထဲၩ့နံၫမံၩ့အဘိၩ့ဆၧၩ့နီၪ ဘဲၫ၁့ၪလဲၪ.`

လၧလံၬဟံဘြုၫ (၁၁) အဖၧၩ့နီၪ, ပဒၪဘၪလၧဆၧဆူဆၧနဲၩအဖၧၩ့ “ၦမုၪ လဖၪနီၪ န့ဘၪထဲၩ့အၡၩ၁ံၫလၧဆၧဒုၭဂဲထုၪ့ထဲၩ့နီၪလီၫ (ဟံ ၁၁း၃၅). ဆၧနီၪမွဲဆၧဒုၭနဲၪ ဆၧဂဲထုၪ့မၧၫ့ထၪ့ထဲၩ့နံၫမံၩ့အခံးအဂၩ့လီၫ.

လၧၫ့လမံၩ့နီၪ မွဲဆၧကဲၪထၪ့လၧၦအံၫစရ့လၭဖိၪ၁ံၪဖျါခွံၬအဆၧဘိၪ့ဆၧဘၩအထီ (လအီၪတီၩဘၪလၧအဆၧဘိၪ့ဆၧဘၩနီၪ) လၧစဎွၩစအၫဟၭဒဲအမၫ နးယ့ၭဇဘ့လၭလၧဆၧဘိၪ့ဆၧဘၩလအီၪဘၪလဂၩ အဆၧပၨၩ့အထီနီၪလီၫ. ထီးထံၫလၩ့၁ံၭခွံၬအခၫနီၪ ကဆါယွၩအၪ့မၧၫ့စအံၫလဲယၫလ့ၩစိၩလၧဇၫရဖၭ, ဒိၩ့လၧအအီၪလၧအံၫစရ့လၭအချိၫ့နီၪလီၫ. ထီးနီၪအ၀့ၫဒၪခီၩ့လၧၦမုၪမဲၫအၡၪ့ လဂၩအၪ့ထုၫ့၁ံၪမုအထဲၩ့, မိမၩအၪ့ကိၪလၧအခဲၫ့ထုၬလၧအ၀့ၫဒဲအဖိၪအဂးနီၪ လီၫ. လါနၫ့ဂ့ၩဆၧဒၪခီၩ့လိၬ၁ၭနီၪ ဒုၭကဲၪထၪ့ဆၧမၩလၩ့လၭဆၧလၧမီၫ့အကိၪမုၬလလူၬဘၪ, ပလၫ့အ၁ိၪလလၩ့ၡၩဘၪ ထီၩ့လၧမုလနံၩလၧယဟိ၀ၩအၪ့မၧၫ့ ဆၧဂဲၫဆၧၩ့လၩ့လၧဂၪ့ခိၪချိၫ့လီၫ. လၧခဲၫ့နီၪ, ၦမုၪမဲၫနီၪအဖိၪခွၫအီၪလဂၩ ဆၫဒဲ၁ံၫ၀့ၫဒၪလီၫ. ထီးနီၪလဖၧၫ့ၦမုၪမဲၫနီၪအၪ့ကံၩ့အၪ့ယၫစအံၫလဲယၫဒဲ စအံၫလဲယၫကိၭထၪ့ကဆါယွၩ, “ယဟိ၀ၩခိၭနၪစအံၫလဲယၫအလူတၭ, ဖိၪ၁-အ၁ၭဂဲၫထဲၩ့ထဲၩ့လၧအဖၧၩ့တၭ, မၧၫ့ထၪ့ထဲၩ့၀့ၫလီၫ” (၁စဎွၩ ၁၇း၂၂).

ဆၧဂဲထုၪ့မၧၫ့ထၪ့ထဲၩ့နံၫမံၩ့လမံၩ့နီၪ (ဖီ ၂စဎွၩ ၄း၁၈-၃၇) ကဲၪထၪ့လၧဆၧလးကိၭ၀့ၫရှၤနံၫ့နီၪလီၫ. လဖၧၫ့နီၪ စအံၫလဲၡၫမၩဆၧၩ့ၦမုၪမဲၫလၧအၡၪ့ လဂၩ လၧအမိမၩလၩ့ထူၬခွံၬအမါနီၪလၧ ဆၧမၩလၩ့လၭလမံၩ့လၧဂါဎွ့ၩ၁ိၪလၧဖၧၩ့ အီၪခီၫလဖၪအဖၧၩ့နီၪလီၫ (၂စဎွၩ ၄း၁၈-၃၇). ထီးနီၪအလးခဲၫ့စအံၫလဲၡၫ ဒၪခီၩ့ၦမုၪလၧအကဲၪဒိၪလဂၩလၧ၀ံးရှၤနံၫ့နီၪလီၫ. ၦမုၪနီၪထၪ့ၡါလါနၫ့ဂ့ၩအဖိၪ အီၪအ့ၬ. မီၪလဂၩနီၪ (အံၫလဲၡၫ) စံၭဘၪအ၀့ၫလၧ မိန့ဘၪအဖိၪခွၫလဂၩတၭ ဆၧစံၭ၀ဲၩနီၪလၧၫ့ထၪ့ဎွ့ၩထၪ့၀့ၫလီၫ. ဖိၪ၁-ခွၫနီၪ ဒိၪထၪ့လၧဆၧအီၪဆီၪ့အီၪချဲၫ့ လါနၫ့ဂ့ၩမုလနံၩနီၪ၁ံၫလၧဆၧဆၫလီၫ. ၦရှၤနံၫ့မုၪနီၪ လ့ၩထၪ့လၧခိၪလီၩ့ ကၫမလၭဒဲအၪ့စၭစအံၫလဲၡၫဂဲၫထဲၩ့ဖိၬအခဲၫ့ဒဲ မိယိဘၪအဖိၪခွၫနီၪလီၫ. စအံၫလဲၡၫအၪ့ကံၩ့ဘၩဆိၪဖၪယွၩဆီၪ့ဆီၪ့လ့ၬတၭ ဖိၪ၁-ခွၫနီၪ မၧၫ့ထၪ့ထဲၩ့ လဖၧၫ့ဒီၭနီၪလီၫ.

အ့ၪပယိၦမုၪလဖၪနီၪ, အဆၧအီၪမၧၫ့အီၪဂဲၩလၩ့ဆၫ့လိၬ၁ၭလါနၫ့ဂ့ၩ အဆၧဆူဆၧနဲၩနီၪ မွဲဆၧလမံၩ့ဎးလီၫ. ၦမုၪမဲၫလၧဇၫရဖၭနီၪ ထိးဆၧၫ့ စအံၫလဲယၫလၧဆၧကၪဆၧဂဲၩဖၭဒိၪလၩ့အထီ ဒဲလၧခးအံၫစရ့လၭအဖၧၩ့ဆၧအီၪ၁ူၪအီၪဘံၪ့အလးလအီၪဘၪနီၪလီၫ. အ့ၪမွဲၦရှၤနံၫ့မုၪဒဲအ၀ၩနီၪဘိၩ တဲၩ့၀ဲၩအ့ၪ ဒူၭဖိၪလဒီၪ့လၧစအံၫလဲၡၫမိအီၪပွံၭအလးနီၪလီၫ. ထီးမွဲဖိၪ၁-ခွၫနံၫဂၩနီၪ ၁ံၫအခၫနီၪ ဖိၪ၁-အမိ၁ံၪလၧအအီၪလၧဆၧဆူဆၧနဲၩလဖၪနီၪ အၪ့ကံၩ့အၪ့ယၫ ဆၧလၧကဆါယွၩအမီၪလဖၪ ဒဲဒၪန့ဘၪအဖိၪလဖၪမၧၫ့ထၪ့ထဲၩ့လဖၧၫ့ဒီၭနီၪလီၫ.

`ဆၧနီၪမွဲဆၧလၩ့လၭဖၭဒိၪ, လါနၫ့ဂ့ၩ ဆၧလမၩဘၪအ၁ၭဘဲၫနီၪ မိအီၪ၀့ၫအၪမၬဆ့လီၫ. ဒဲပမိန့ဘၪဆၧမၩလိၪလၧ ဆၧအုၩ့လၩ့ဘၪထွ့ၫ လၧမုနံၩခဲၫ့ထုၬအဆၧမၧၫ့ထၪ့ထဲၩ့နီၪဘဲၫ၁့ၪလဲၪ.`