---
title:  အမံၩ့မိအီၪ၀့ၫလၧအ၀့ၫ၁ံၪနီၪအမ့ၬထုးခိၪ
date:   29/12/2022
---

`ဖီ နဲၪဖျီၪ ၂၂း၃-၅. ယွၩအမံၩ့မိဘၪကွ့ၭအ၁ၭလၧပမ့ၬထုးခိၪနီၪ မိလၩ့ထံး ဘဲၫ၁့ၪလဲၪ.`

မုၪခီၩလဲးအဆၧပိၩ့ထၪ့ဒဲ, စအၫဒၫ့ဒဲနးအံၫ၁ံၪ လၩ့ထ့ၬဂီၩ့အလးခဲၫ့နီၪ, ကဆါယွၩမိမၩဂၭဂီၩ့ခွံၬၦဒဲၩဘၭဖိၪနံၫဂၩနီၪန့လီၫ. လါနၫ့ဂ့ၩကဆါယွၩဒုၭအီၪ ထၪ့၀့ၫဒၪဆၧယၫ့၁ၭအဆၧကိၪ့လၧဆၧထိးထဲၩ့တၩ့ထဲၩ့ ၦလၧအထိးဆၧၫ့အ၀့ၫ နီၪလီၫ. ဆၧနီၪ, ဘဲၫပ၁့ၪယၫအ၁ိၭမွဲ “ဆၧထိးထဲၩ့တၩ့ထဲၩ့အဆၧကိၪ့ဆိၫ,” လၧအအီၪ၀ဲၩလၧဆၧတဲၩ့လၩ့ဂၪ့ခိၪယီၩအမ့ၬယၫဒၪလ့ၬနီၪလီၫ (အ့ ၁း၃, ၄;  ၂ထံ ၁း၉;  တဲ ၁း၂;  နဲၪ ၁၃း၈). ကဆါယွၩဒုၭနဲၪဖျီၪ၀့ၫအဆိၫထုၬလၧကျိၭအံဒံၫ့, လၧစအၫဒၫ့နးအံၫ လၩ့ထ့ၬထီးနီၪလီၫ. ဆၧထုၭဖျီၪထၪ့ၦဟံဘြုၫဖိၪ၁ံၪအဆၧလုထၪ့ဆၧအလၩဒုၩခီၫလၧနီၪနီၪလီၫ (၂မိ ၂၅). ဒဲထီးနီၪ, ဆၧဒုၭဖျီၪထၪ့ယ့ၫရှူၬ အဆၧအီၪမၧၫ့, အဆၧ၁ံၫ, ဒဲအဆၧဂဲထုၪ့မၧၫ့ထၪ့ထဲၩ့အခံးအဂၩ့အလၧၫ့အဎွ့ၩ လီၫ (ရိမၫ ၅).

ဆၧအုၩ့လၩ့ဆၧမၧၫ့အဆိၩအကၠၪ, ခၫ့ဖျီၫ့လၧယ့ၫရှူၬအဆၧမၩဂ့ၩ, ဒဲၦလၧ အထိးဆၧၫ့အ၀့ၫလၧဆၧနဲၩလဖၪအဂး ဆၧဖ့ၪလၫ့ဖၭဒိၭလၧထုၪ့စူၪယၫနီၪ မွဲဆၧထိးထဲၩ့တၩ့ထဲၩ့အဆၧကိၪ့ဆိၫအ၁ၭခံ (အဂဲးမိၡါ) လီၫ. လၧထုၪ့စူၪယၫ အမ့ၬယၫဒဲအလးခဲၫ့ၪဆၧထိးထဲၩ့တၩ့ထဲၩ့နီၪ မွဲဒၪလၧဆၧနဲၩလီၫ, မွဲလၧဆၧမၩ အ့ၬ, ဒဲဆၧမၩနီၪမွဲဆၧဒုၭနဲၪဖျီၪပဆၧထိးထဲၩ့တၩ့ထဲၩ့အခံးအဂၩလီၫ. 

`စပီလူၫကွ့ၭစအၫဘြဟၫ့အဂဲး, မွဲၦအဂဲၫဂု၀့ၫလၧယ့ၫရှူၬအမ့ၬယၫ ယံၬလ့ၬဒၪအိၩနီၪ, မွဲဆၧထိးထဲၩ့တၩ့ထဲၩ့ခၫ့ဖျီၫ့လၧဆၧဆူဆၧနဲၩအဒီၩ့အထ့ၬ လမံၩ့လီၫ, “အဂဲးဘဲၫယီၩ စအၫဘြဟၫ့အ့ၪဘၪဆၧတီၩဆၧလီၩ့လၧအမၩဆၧ အကၠီၩ့နီၪ, မွဲအအီၪက့ၪဖိၫလိၫအ၁ၭအလးအီၪ၀့ၫလီၫ. မွဲလါနၫ့ဘိၩလၧယွၩ အမ့ၬယၫမွဲအ့ၬ. အဂဲးဘဲၫယီၩအဆၧကွ့ၭအ၁ၭစံၭ၀့ၫဘဲၫ၁့ၪလဲၪ, ‘စအၫဘြဟၫ့ နဲၩယွၩတၭ, ဆၧအီၪက့ၪအဆၧနဲၩနီၪ လၧဆၧတီၩဆၧလီၩ့လၧအဂးလီၫ’” (ရိမၫ ၄း၂, ၃). နဒၪန့ဆၧ၁့ၪယၫနၪ၁့ၪ ဘၪထွ့ၫဆၧထိးထဲၩ့တၩ့ထဲၩ့ခၫ့ဖျီၫ့လၧဆၧနဲၩ နီၪဘဲၫ၁့ၪလဲၪ.`

မွဲဆၧနီၪ, အ့ၪပထိးဆၧၫ့နီၪ ဆၧထိးထဲၩ့တၩ့ထဲၩ့လၩ့ထံးလၧပဂး, ဒဲ၁ၭမၧၫ့ အ၁ၫ့လၧဎရံၬအဖၧၩ့, အ့ၪပအၪ့ဎၬန့ဆၧလၧအ၀့ၫအဆၧတီၩဆၧလီၩ့နီၪ ဆၧလၧၫ့ဎွ့ၩထီးအလူၬဆံၫ့လီၫ. စအၫဘြဟၫ့နဲၩ၀့ၫ, ဒဲဘၪဆၧအီၪက့ၪဘဲၫဆၧတီၩ ဆၧလီၩ့အ၁ိၭ, ဘဲၫနီၪအ၁ိၭမိမၩအ၁ၭလၧပၧၩဆ့နီၪလီၫ.

မွဲ, ဆၧအနီၪလီၫ, ပမိဒိၭန့ပကဆါအမံၩ့လၧ ပမ့ၬထုးခိၪနီၪလီၫ. အ့ၪပဒိၭ ကွ့ၭအမံၩ့လၧပမ့ၬထုးခိၪဘိၩ့ယီၩတၭ, ပမိဒိၭန့အ၀့ၫအမံၩ့ဘဲၫနီၪအ၁ိၭ လၧမူၭခိၪ အ၁ၫ့ဒဲဂၪ့ခိၪအ၁ၫ့ဖၧၩ့နီၪဆ့လီၫ.