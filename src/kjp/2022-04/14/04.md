---
title:  လၧကဆါယွၩအမ့ၬယၫ
date:   27/12/2022
---

လံၬဆံၫ့ဎံၪစံၭ၀့ၫလၧ ယွၩလၧ, “အအီၪဂုးခၧၫ့၀့ၫလၧဆၧဖၩ့အကျၩ, လၧၦ၁ုၭဘူၭအ၁ၭလၧအအီၪလ၁့ၪဘၪ” (၁ထံ ၆း၁၆), ဒဲလၧ “ၦလဒၪဘၪယွၩ အခိးအတၩနးဆိၭနးဂၩ” (ယီ ၁း၁၈;  ၁ယီ ၄း၁၂). မိစံၭ၀့ၫလၧ ၦမူၭခိၪဖိၪလဖၪ ဒၪဘၪယွၩနးဆိၭအ့ၬဧၪ. မွဲဘဲၫနီၪအ့ၬ. အနီၪမွဲဒၪလၧၦၡၩလၩ့ထ့ၬလၧဆၧဒဲၩဘၭဖၧၩ့နီၪ, ဒဲၦဆံၫ့ဎံၪလဖၪ မိဒၪထဲၩ့ဘၪကဆါယွၩလၧမူၭခိၪနီၪလီၫ.

`ဖီ မၭ၁ုၫ ၅း၈;  ၁ယီဟၫ့ ၃း၂, ၃;  ဒဲ နဲၪဖျီၪ ၂၂း၃, ၄. ဆၧစံၭဘၪပၧၩ ပမိဒၪဘၪကဆါယွၩအဆၧၫ့အထီမွဲဆၧနီၪလဲၪ.`

မွဲဒၪစယီဟၫ့နီၪလီၫစံၭ၀့ၫဒၪလၧ “ၦလဒၪဘၪယွၩနးဆိၭနးဂၩ” (ယီ ၁း၁၈;  ၁ယီ ၄း၁၂) ဒဲ “မိဒၪဘၪ၀့ၫအမ့ၬ” (နဲၪ ၂၂း၃, ၄) နီၪလီၫ. အနီၪမိကဲၪ ထၪ့ဆၧဂဲးလိၬ၁့ၪလီၫ. လါနၫ့ဆၧ၁ၭဂံၩ့ဂၩ့ထီးလူၬလၩ့မါခွံၬ၀့ၫလၧကဆါဎရံၬ အနၫ့ဆါဒၪ၀့ၫအဆၧချဲၩ့, “ၦ၁ၭဆံၫ့ဎံၪလဖၪနီၪ အီၪမုၬ၀့ၫဒၪ, အဂဲးဘဲၫယီၩ အ၀့ၫ၁ံၪမိဒၪဘၪယွၩ” (မၭ ၅း၈). မွဲဆၧအခိးအတၩလၩ့ဆၫ့ဖၭဒိၪ လၧၦဘၪဆၧထိးထဲၩ့တၩ့ထဲၩ့လဖၪ မိဘိၪ့ထၪ့ဘၩထၪ့ကဆါယွၩလၧအဂံၪ့ဆံၫ့ဎံၪ, ဒဲမိဒၪဘၪ အမ့ၬနီၪလီၫ.

“ကဆါယွၩအၡၩခမျၧးမိဒိၭန့ဘၪဆၧမၩထံၩမၩ၁ိၭလၧဖါကဆါဒဲဖိၪကဆါယွၩထီးနီၪလီၫ. “အဂဲးဘဲၫယီၩဘိၩ့နဲၪ့ယီၩ, ပဒၪဘၪဆၧလၧမ့ၬထံၫလၩ အဖၧၩ့, ဖျီၪလဂ့ၩဘၪ” ၁ကီရံၫ့ ၁၃း၁၂. လၧန့ဆၧၫအဆၧတီၩအဖျီၩ့ (nature) ဒဲယွၩအဆၧမၩလၧၦၡၩအဘိၩ့ဆၧၩ့နီၪ ယွၩအခံးအဂၩ့ဖျီၪဘဲၫ၁ိၭၦဒၪဘၪဆၧလၧ မ့ၬထံၫလၩဖၧၩ့အ၁ိၭလီၫ. လါနၫ့ဂ့ၩထီးဆၧထိးထဲၩ့တၩ့ထဲၩ့အနံၩနီၪ ပမိဒၪဘၪ ကဆါယွၩလၧမ့ၬခီၫမ့ၬ, ထံၫထံၫကျၩကျၩ, ပမိဆၧၫ့ထုၪ့လၧအမ့ၬယၫ, ဒဲပမိဒၪဘၪအလၩအဖၩ့ထီးနီၪလီၫ.” Ellen G. White, The Great Controversy, pp. 676, 677.

ဆီၫ့မီၪ့ယိဆၧဆုးကျိၭလိၬ၁ၭလၧ ဆၧဆံၫ့ဆၧဎံၪဒဲဆၧဒၪဘၪယွၩအဘိၩ့ ဆၧၩ့နီၪဆံၭ. “ၦ၁ၭဆံၫ့ဎံၪလဖၪနီၪ” မိဒၪဘၪယွၩ, “မွဲအမၩဆံၫ့ဎံၪအနၫ့ဆါ ဘဲၫအ၀့ၫဒၪနီၪဆံၫ့ဎံၪ၀့ၫအ၁ိၭနီၪလီၫ” (၁ယီ ၃း၃). ပဒၪဘၪဆၧလၧယွၩ မိမၩဆၧလၧပဖၧၩ့, ဒဲဖ့ၪလၫ့ပၧၩဆၧတဲၩ့၀ဲၩပ၁ၭ လၧမူၭခိၪအဂးဘိၩ့ယီၩဆ့လီၫ.

ဆၧအၪ့လဲၩထဲၩ့ပ၁ၭအလၧၫ့အဎွ့ၩ မိအီၪ၀့ၫလၧမုလနံၩနီၪမွဲလါနၫ့ဂ့ၩ, ပဘၪမၩဂၧၩ့ဆၧဆံၫ့ဆၧဎံၪဘိၩ့ယီၩ လၧပဂံၪ့အီၪလၧအအီၪလၧမူၭခိၪအဂးလီၫ. ဒဲဆၧမၩမိထုၪ့ (central) လၧဆၧဆံၫ့ဆၧဎံၪအဂးနီၪ မွဲဆၧခိၭနၪဖိၬထွ့ၫယွၩ အလူအထၫလီၫ.

`ဖီ ၁ပံတၧၫ ၁း၂၂. ဆၧခိၭနၪဖိၬထွ့ၫဒဲဆၧဆံၫ့ဆၧဎံၪအဘိၩ့ဆၧၩ့ ဆၧဆုးကျိၭလိၬ၁ၭအီၪဘဲၫ၁့ၪလဲၪ. ဆၧဖိၬထွ့ၫဆၧလၧအမၩဆံၫ့ပၧၩနီၪ မွဲဆၧနီၪလဲၪ. စပံတၧၫလီၩပဆၧခိၭနၪဖိၬထွ့ၫဆၧနီၪ လၩ့ထံးဖိၭဘဲၫလဲၪ.`