---
title:  မူၭခိၪအ၁ၫ့ဒဲဂၪ့ခိၪအ၁ၫ့
date:   25/12/2022
---

ၦ]ဂံစၭဖိၪဆၧကိၪ့၁့ၪအထံၩအဖျဲလနၩ့နၩ့စံၭ၀့ၫလၧ, ဆၧလနၩ့လၧပဒၪလၧ နးခီၫ့နီၪမွဲ၀့ၫအအၧၩ့အ၁ၫ့လီၫ. မွဲလၧဆၧနီၪတၭ လၧအ၀့ၫ၁ံၪအဂး, မိဒၪဘၪ ၦၡၩလၧမူၭခိၪအၡါမၬအဂးနီၪ စီၪဆီၫ့မီၪ့၀့ၫဘၪအ့ၬ. လၧဆၧဆီၫ့မီၪ့ဘဲၫနီၪအ၁ိၭ လၧမူၭခိၪဒဲဆၧအဂ့ၩမိအီၪအဂး, ဆၧမၩအ၁ၭလၧနး၁ၭနီၪ မိဘၪအီၪ၀ဲၩ၀့ၫ, လၧအဖီၩ့ဖျ့ၭဒဲဆၧမဲၪ၁ၧၫ့မဲၪ၀ီၩ (ဆၧ၁ၭလိၪ) နီၪလီၫ. အ၀့ၫ၁ံၪစံၭဒီၭလၧ ဆၧလၧနး၁ၭနီၪအီၪအ့ၬ. အ့ၪမွဲနး၁ၭအီၪနီၪ နးခီၫ့အလးအီၪအ့ၬ. လမွဲဘဲၫအ၀့ၫ၁ံၪအဆၧဆီၫ့မီၪ့ဘၪ, လံၬဆံၫ့ဎံၪစံၭ၀့ၫလၧမူၭခိၪအဂဲးနီၪ လၧဆၧအလၩ့ထံးလမံၩ့, မူၭခိၪ လၧအလၧၫ့အဎွ့ၩနီၪ ဘၪထံၬထၬ၀့ၫလၧဆၧဒဲၩဘၭအီၪထၪ့အကၠီၩ့နီၪလီၫ.

`ဖီ အဲၫစ့ယၫ ၆၅း၁၇-၂၅;  ၆၆း၂၂, ၂၃;  ၂ပံတၧၫ ၃း၁၃;  ဒဲ နဲၪဖျီၪ ၂၁း၁-၅. လံၬဆံၫ့ဎံၪအဆၧၫ့လဖၪယီၩအဖၧၩ့ ဆၧအဂ့ၩဒိၪထုၬနီၪမွဲဆၧနီၪလဲၪ.`

လၧလံၬအဲၫစ့ယၫဖၧၩ့ ဆၧဂဲးဆၧဖးလၩ့၁ၭဆုးလီၩ့အီၪအၪမၬ, ဘဲၫၦအံၫစရ့လၭအ့ၪအီၪတီၩလၧယွၩအဆၧအုၩ့လၩ့, ဆၧမိမၩအ၁ၭလၧအ၀့ၫ၁ံၪ အဂးလဖၪအီၪ၀့ၫဒၪဆ့လီၫ (အဲၫ ၆၅း၁၇-၂၅;  အဲၫ ၆၆း၂၂, ၂၃;  ထိၪဎီၩ့လၧ ၅မိစ့ၭ ၂၈). အ့ၪမွဲလ့ၩဆၧလၧယွၩအဆၧကိၪ့ဆိၫ၀ဲၩအခၪ့ထံၭနီၪ ဆၧမၧၫ့ဆၧဂဲၩအဆၧမၩအ၁ၭနီၪ မိလ့ၩထၪ့ဒံၩ့ယံၬဒံၩ့ဂ့ၩနီၪလီၫ.

လၧဆၧဒဲဘၭနုၬလၩ့နီၪ, ဆၧအခံးအဂၩ့ကဲၪထၪ့ဘဲၫဆၧကိၪ့ဆိၫ၀ဲၩအ၁ိၭ အ့ၬ. မွဲဆၧနီၪဆၧကိၪ့ဆိၫအီၪထၪ့အ၁ၫ့လမံၩ့ဒီၭ, မွဲဆၧအီၪကီၪ့လၧၦယုဒၫဖိၪ၁ံၪဒဲၦလခီၫဘၩ့မုးလဖၪ (မၭ ၂၈း၁၈-၂၀;  ၁ပံ ၂း၉) နီၪလီၫ. စအဲၫစ့ယၫအဆၧ စံၭ၀ဲၩလဖၪ, ဘၪဆၧဖီကဒၩထဲၩ့လၧဆၧအီၪကီၪ့အဆၧဒၪလဖၧၫ့နီၪလီၫ (၂ပံ ၃း၁၃;  နဲၪ ၂၁း၁-၅).

“ၦဒိၭန့ဘၪဆၧန့၁ၫ လၧဘၪဆၧထိးထဲၩ့တၩ့ထဲၩ့လၧလံၬဆံၫ့ဎံၪအထီနီၪ ဘၪဆၧကိၭ၀့ၫလၧ ‘ထံၫခးလဘံၪ့’ နီၪလီၫ (ဟံ ၁၁း၁၄-၁၆). မူၭခိၪၦယူၬ၁ိၪနီၪ ၁ိၫ့အ၁ိၪလဖၪလၧထံၫဂုးအနဲၩ့ထံၭလီၫ. ၁ံၪ့မၧၫ့လၧအ၁ၪထၪ့၀့ၫလဆံၫနံၫ ဖၧၫ့, ၁-ထၪ့၀့ၫလၩလဘံၪ့လဖၧၫ့, တၭ၁ံၪ့အလၪနီၪ မွဲလၧဆၧမၩဘျၪထဲၩ့ၦဆၨၩ လဖၪအဂးလီၫ. ထံၫမၧၫ့အချိၬဎံၪ၀့ၫဘဲၫလိးဖျီၪ၁လၩအ၁ိၭ, ဒဲ၁ံၪ့အလၩဒုၩလၩ့ ဘၪဖၧၩ့၁ၭလဖၪလၧ ၦန့ဘၪဆၧထိးထဲၩ့တၩ့ထဲၩ့လဖၪအဂးလီၫ. ယွၩအၡၩခမျၧး လဖၪမိဒၪန့အဂံၪ့လၧအဆိၫ့န့ဘၪ၀့ၫယံၬလ့ၬနီၪ လၧၫ့ထၪ့ဎွ့ၩထၪ့၀့ၫလီၫ.” Ellen G. White, The Great Controversy, p. 675.

`ၦကွ့ၭလံၬဖိၪလၧဂၪ့ခိၪအၪဂၩ, လၧဆၧယိလါလၧယွၩလအီၪဘၪ လဖၪ, ဂၪ့အံၪဂၪ့အူၭလၧၦၡၩအဆၧအီၪမၧၫ့လၧဂၪ့ခိၪယီၩလီၫ. အ၀့ၫ၁ံၪ အဆၧဆီၫ့မီၪ့ဘၪထွ့ၫဆၧအီၪမၧၫ့လၧယၫခီၫအဂဲး ဘၪမၪလါနၫ့ဂ့ၩ, ပဘၪလီၩအ၀့ၫ၁ံၪဘဲၫကထိးဆၧၫ့၀့ၫနီၪလယီၫဘၪနီၪ ဘၪဆၧနီၪလဲၪ.`