---
title:  ဆၧ၁ံၫဒဲမ့ၬထံၫမ့ၬနီၪ့လအီၪလၧၩ့ဘၪ
date:   28/12/2022
---
	
ဆၧဆီၫ့မီၪ့လၧ၁ၭၡီၩ့၁ံၫလန့ဘၪ, ဘၪထိးဆၧၡၪ့ဆၧနၭလၧရၬအမ့ၬဖၧၩ့ လၩ့ဆိၩနီၪ ဘၪလၩ့ဎိၭလၧလံၬဆံၫ့ဎံၪအဆၧ၁ီၪ့ဆၧ၁ၫ့အ့ၬ. လံၬဆံၫ့ဎံၪစံၭ၀့ၫဒၪ “ဆၧ၁ံၫအီၪလၧၩ့အ့ၬ. ဒဲဆၧ၁ုၪ့အုၭ၁ၭအုၭလအီၪလၧၩ့ဘၪ, ဒဲဆၧဂၪ့ဆၧယၧၩ့ လအီၪလၧၩ့ဘၪ” (နဲၪ ၂၁း၄). အ့ၪမွဲအဆၧ၁ီၪ့ဆၧ၁ၫ့လၧမ့ၪမိအၪ့ဆၧအဆိၩဆိၩ အကၠၪကၠၪနီၪ, ထီး “ဆၧ၁ံၫနံၫဖၧၫ့လဖၧၫ့” နီၪဆၧဒဲၩဘၭ၁ံၫလမိန့လၧၩ့ဘၪ, ဒဲၦဒဲၩဘၭဖိၪ၁ံၪဆ့၁ံၫအ့ၬ, ဒဲမူၭ၀ၩ့ဒီၪ့ယီၩ မိအၪ့လဲၩထဲၩ့အ၁ၭအ၁ၫ့နီၪကဲၪ၁့ၪအ့ၬ ဆ့, မွဲဆၧလၧၫ့ဆၧဎွ့ၩအ့ၬဆ့နီၪလီၫ. လါနၫ့ဂ့ၩဘၪဆိၪဂ့ၩလၧယွၩအခိးအတၩ, မွဲလံၬဆံၫ့ဎံၪဖ့ၪနဲၪပၧၩလၧဆၧလၩ့ဆၫ့ထီးအလူၬနီၪလီၫ.

`ဖီ အဲၫစ့ယၫ ၂၅း၈;  နဲၪဖျီၪ ၇း၁၇;  ဒဲ နဲၪဖျီၪ ၂၁း၄. ဆၧမုၬဆၧရှူၬဒဲ    ဆၧယိလါလၧဆၧကၪဆၧဂဲၩအကျၩနီၪ မွဲဆၧနီၪလဲၪ.`

ဆၧအီၪမၧၫ့အီၪဂဲၩဘိၩ့ယီၩမိကၪဂဲၩ၀့ၫ, ဘၪထိးလတီၩလလီၩ့ဘၪ, ဒဲမိၡၪ့ နၭ၀့ၫဆ့လီၫ. ၦလနၩ့နၩ့မိစီၪဎီၩ့ယိမ့ၬဆၧလၧပဘၪဆၧၡၪ့ဆၧနၭအထီ မိအီၪ ၀့ၫဒၪလီၫ. အ့ၪမွဲလနၩ့နၩ့နီၪ မိဆိၬန့ခွံၬပဆၧန့၁ၫဒဲအၪ့ဂူၬပဆၧမုၬဆၧလၩအီၪ     ၁့ၪဆ့လီၫ. ၦလၧပနဲၩန့ဘၪဒဲပအဲၪဘၪလဂၩ အ့ၪမၩပၧၩဘဲၫနီၪနီၪ ပ၁ၭမိဘၪထံၭ ဖိၭဘဲၫလဲၪ.

ဘၪလဖၧၫ့ဖၧၫ့, ပဆီၫ့မီၪ့ထၪ့ မွဲဆၧအီၪမၧၫ့အီၪဂဲၩယီၩ အခိးအတၩအီၪဆ့ ဧၪနီၪလီၫ. ထီးဒၪမိမွဲဆၧ၁ုၪ့ခါ၁ၭလၩ့လဖၪအဖၧၩ့နီၪ, ကဆါယွၩမိထုၭပဲၩခွံၬ၀့ၫ, မိထူၭခွံၬပမ့ၬထံၫလဖၪလီၫ. မွဲလါနၫ့ဂ့ၩလၧဆၧယိၭဎၧၫ့အကျၩ မ့ၬထံၫဘၪယွၩ လၩ့၀့ၫဘဲၫထံၫချိၬဖိၪအ၁ိၭ ထီးမုနံၩလၧယွၩမိထူၭခွံၬအ့ၪပၧၩနီၪ မိအီၪ၀့ၫ၁့ၪဆ့ လီၫ (နဲၪ ၂၁း၁-၅).

ပနဲၩန့ကဆါယွၩ၁့ၪ လၧဆၧစ့ၩရၫ့အမုနံၩနီၪ ၦၡၩကိၭအဂၩဒ့ၭမိဒိၭန့ဘၪ ဆၧတီၩဆၧလီၩ့လၧအဆၧအဲၪထီးနီၪလီၫ. ဆၧလကြၨၭဘၪ၁ံၪလဖၪ မိလၩ့မါ ခွံၬ၀့ၫ, ဆၧလမုၬလလၩဘၪ၁ံၪလဖၪ မိလၩ့မါခွံၬ၀့ၫ, ထီးဆၧ၁ံၫဆၧၡါနီၪ လအီၪလၧၩ့ဘၪတၭ, ၦဒိၭန့ဘၪဆၧထိးထဲၩ့တၩ့ထဲၩ့လဖၪမိကိၭၡၭလၧဆၧ၁ၭထိၬ, “ဆၧ၁ံၫဧ့, နဆၧဆူၪအီၪခီၫခီၫလဲၪ. ဖျုဖၧၩ့ဧ့, နဆၧမၩနၧၩ့မၩစၪအီၪခီၫခီၫလဲၪ” (၁ကီရံၫ့ ၁၅း၅၄, ၅၅).

ကဆါယွၩအဆၧအုၩ့လၩ့အီၪလၧမူၭခိၪအ၁ၫ့ဒဲဂၪ့ခိၪအ၁ၫ့အဂးဆ့, “ဆၧအခၪ့ထံၭလဖၪနီၪ ဆၧလနၪ့ထၪ့ထဲၩ့ဘၪ၀့ၫတၭ, လအီၪထၪ့လၧၩ့ဘၪလၧပ၁ၭ ခံဖၧၩ့နီၪလီၫ” (အဲၫ ၆၅း၁၇). အခီၫပယီၫနီၪ, မူၭခိၪနီၪမွဲဆၧလးလၧၦ၁ၭနၪ့ဆၧ လခီၫ့အ့ၬ. အ့ၪမွဲလခီၪ, ဆၧလၧအဖီၩ့ခွံၬ၁ံၪလဖၪ မၩဆံၭလၩ့ၡၩလၩ့မူၭခိၪအဆၧ ၁ၭထိၬန့အ့ၬနီၪလီၫ.

`မွဲပၫလဲၪ လဘၪထိးဘၪဆၧလတီၩလလီၩ့ဘၪလၧဂၪ့ခိၪယီၩလဲၪ. လၩ့ဆၫ့ဒၪဆၧလၧဆၧကၪဆၧဂဲၩအထီ, ပန့ဆၧမၩလိၪလၧပဘၪဒိၭနဲၩ့ ပ၁ၭလၧယွၩ, ဒဲ၁ၭထိၬလၧယွၩအဆၧမၩဂ့ၩဒဲအဆၧအဲၪဆၧကွံၩဘဲၫ၁့ၪ လဲၪ.`