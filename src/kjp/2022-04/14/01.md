---
title:  ဆၧထီးအလူၬကဲၪထၪ့အ၁ၫ့
date:   24/12/2022
---

### ဖီလနွ့ၫယီၩအဂးဆၧမၩလိၪ
၂ပံ ၃း၁၃;  နဲၪ ၂၁း၃, ၂၂;  ၁ယီ ၃း၂, ၃; ၁ပံ ၁း၂၂;  အဲၫ ၂၅း၈;  နဲၪ ၂၂း၃-၅.

> <p>၁နိၫထီၫ့</p>
> “တၭၦဆၧၫ့နၩ့လၧလးဆီၩ့ဆီအလီၩ့လဂၩနီၪ, စံၭ၀့ၫဒၪ, ယိခွါ, ယဒုၭကဲၪထၪ့ဆၧအ၁ၫ့ထီးအလူၬလီၫ. တၭမွဲအစံၭယၧၩ, ကွ့ၭဘီၪ, အဂဲးဘဲၫယီၩ ဆၧချဲၩ့လဖၪယီၩ, မွဲအတီၩဒဲမွဲအကြၨၭဆ့လီၫ” (နဲၪဖျီၪ ၂၁း၅).

လံၬဆံၫ့ဎံၪဖ့ၪလၫ့ပၧၩဆၧယိလါ, “မွဲလါနၫ့ဘိၩပ၀့ၫဒၪယီၩဘဲၫအစံၭ၀ဲၩ၀့ၫ အ၁ိၭနီၪ, ပယိလါမူၭခိၪအ၁ၫ့, ဒဲဂၪ့ခိၪအ၁ၫ့လၧဆၧတီၩဆၧလီၩ့အီၪ၀့ၫလၧ    အဖၧၩ့လီၫ” (၂ပံတၧၫ ၃း၁၃).

ၦလနၩ့နၩ့အဂး, ဆၧစံၭ၀ဲၩလၧ “မူၭခိၪအ၁ၫ့ဒဲဂၪ့ခိၪအ၁ၫ့” (နဲၪ ၂၁း၁) ယီၩ, မိမွဲဒၪဆၧဆီၫ့မီၪ့မံၫမးဆၧလမံၩ့, ဒဲမိမၩအ၁ၭဘဲၫ၁ိၭ ၦယိလါဆၧလၧအဘၪထွ့ၫလၧဆၧမၧၫ့ဆၧဂဲၩ လၧၦ၁ံၫဂီၩအလးခဲၫ့အၡါ (ပိၩ့) အ၁ိၭနီၪလီၫ. ဆၧဆီၫ့မီၪ့လနၩ့စံၭ၀့ၫၪမုလနံၩယီၩအဂးနဘၪထိးဆၧၫ့ကၪလါနၫ့ဂ့ၩ, မုလနံၩနီၪ နမိဒိၭန့ဘၪအခိးအတၩလၧမူၭခိၪလီၫ, ဒဲဆၧမိလၩ့ဂၬလိၬ၁ၭဘဲၫနီၪမိအီၪဆ့လီၫ.

ဒဲၦလနၩ့နၩ့အဲၪဒိၭမၩန့ဆၧယိလါဆၧလၧယၫခီၫအဂး လၧအအီၪလၧ လံၬဆံၫ့ဎံၪအဆၧကွ့ၭအ၁ၭဖၧၩ့နီၪ, လၧအဆၧဆီၫ့မီၪ့လဘၪဘၪအဖၧၩ့ လါနၫ့ဂ့ၩ, အ၀့ၫ၁ံၪအဆၧမၩကြၩ့ထမးဆၧလဖၪနီၪ အၪ့လဲၩထၪ့ခွံၬလံၬဆံၫ့ဎံၪ အဆၧမွဲဆၧတီၩန့အ့ၬ. ဆၧစံၭ၀ဲၩဒဲဆၧအုၩ့လၩ့ လၧအဘၪထွ့ၫမူၭခိၪအ၁ၫ့ဒဲ ဂၪ့ခိၪအ၁ၫ့နီၪ အၪ့လဲၩထၪ့အ၁ၭအ့ၬ.

လၧမုနံၩအခဲၫ့ထုၬနီၪ ၦဒုၪဒွ့ၪဆၧလဖၪမိဂဲၫတၭ မၩကလိကလံၭဆၧ ဒဲမိလ့ၩ၀့ၫထီးဒၪအ၁ၭလဲး၁ၭဘျၪဒၪ၀့ၫအ၁ိၭ, မိချဲၩ့ဒုၪဒွ့ၪပဆၧယိလါနီၪလီၫ (၂ပံ ၃း၃-၇). ၦအၪ့ကီၪဆၧလဖၪနီၪ ဘဲၫဆၧစံၭ၀ဲၩ၀့ၫအ၁ိၭ မိကဲၪထၪ့ဆၧထိး အ၁ၭလၧလံၬဆံၫ့ဎံၪအဆၧအုၩ့လၩ့လဖၪ အမွဲ၀့ၫတီၩ၀့ၫနီၪလီၫ.

လနွ့ၫအထီအဖၧၩ့ယီၩ, ပမိဆီၫ့မီၪ့ဎိၭလၩ့ဆၧစံၭ၀ဲၩဘၪထွ့ၫလၧမူၭခိၪအ၁ၫ့ ဒဲဂၪ့ခိၪအ၁ၫ့အလၩအဖၩ့, ဎုၬထဲးလၧမူၭခိၪအဆၧလုဂံၪ့, လၧယွၩအမ့ၬယၫ, လၧဆၧ၁ံၫဒဲမ့ၬထံၫမ့ၬနီၪ့လအီၪလၧၩ့ဘၪၪဒဲ, ထီးအထုၬနီၪ, ကဆါယွၩအဆၧအဲၪ မိမၩနၧၩ့ခွံၬဆၧအၧၩ့ထီးအလူၬလီၫ.