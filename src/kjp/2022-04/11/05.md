---
title:  ၦချဲၩ့ဆုးကျိၭဆၧလၧၦ၁ံၫအလၩဒဲဆၧဘိၪ့ထၪ့ဘၩထၪ့ၦဒိၪၦၡါလၧဖျိၩ့ အိၩလဖၪ
date:   07/12/2022
---

“ၦချဲၩ့ဆုးကျိၭဆၧလၧၦ၁ံၫအလၩ” ဆၧချဲၩ့ယီၩအီၪဂဲၫလၩ့ဆၨၩလၧ]ဂံစၭ အလၨ (nekros) (ဆၧ၁ံၫ) ဒဲ manteia (ဆၧအၪ့ဖၩ့ကိၪ့၁့ၪ) နီၪလီၫ. ၦဒိၪ ၦၡါလၧဖျိၩ့အိၩဂဲၫထဲၩ့မၩဆၧမၩထံးထံးဒဲ “ချဲၩ့ဆုးကျိၭဆၧၦ၁ံၫလဖၪအလၩ” ဘဲၫကဒိၭန့ဘၪဆၧကိၪ့ဘၪကိၪ့၁့ၪဒဲ က၁့ၪယၫထဲၩ့ဆၧလၧကကဲၪထၪ့လၧဆၧမ့ၬယၫလဖၪအဂးနီၪလီၫ. ဆၧဘိၪ့ထၪ့ဘၩထၪ့ၦဒိၪၦၡါလၧဖျိၩ့အိၩယီၩ မွဲ၀့ၫဒၪ ဆၧအလုၫအလါဘၪဆဲၫ့ထဲၩ့ၦဒိၪၦၡါ၁ံၪယီၩ မွဲ၀့ၫဒၪအ၀့ၫ၁ံၪအဂံၪ့ဖိၪဎၫ့ဖိၪ, ဒဲဆၧ၀ံၪဆၧလၩ (၁ၭၡီၩ့) လဖၪယီၩ မၩဆၧၩ့ထဲၩ့ၦလၧအအီၪမၧၫ့ဘဲၫနဲၪယီၩ လဖၪနီၪလီၫ. ၦအဘၩထၪ့ဆၧဂၩ့ဆၧဖၪ့အဆၧမၩအဖျီၩ့လၧ အဂဲၫထဲၩ့ခၫ့ဖျီၫ့ဆၧမၩလဖၪယီၩ ထုၭန့ၦလၧအဆူနဲၩထဲၩ့၁ၭၡီၩ့ဂၭဂီၩ့လန့ဘၪလဖၪအ၁ၭအၪမၬလီၫ.

ဖီ ၁စၫမုၫအ့လၭ ၂၈း၃-၂၅ ဆၧချဲၩ့ဆုးကျိၭဆၧလၧၦ၁ံၫအလၩအဂဲး  အဖၧၩ့ လၧၦအဂးနး၁ၭဆၧမၩလိၪ အအီၪထၪ့၀့ၫဘဲၫ၁့ၪလဲၪ. ခၫ့ဖျီၫ့လၧစစီလူၫ အဆၧဒၪခီၩ့လဖၪနီၪအဖၧၩ့ လ့ၩဒၪခီၩ့ၦမုၪလၧအကိၭဆၧအ၀ံၪအလၩလၧ (Endor) အံၪ့ဒီၫဒိၩ့ဖၧၩ့နီၪလီၫ.

လံၬဆံၫ့ဎံၪလီၩဖျီၪထၪ့၀့ၫဖျီၪပျၩ့ဂ့ၩမၬ ဘၪဆဲၫ့ထဲၩ့လၧဆၧအ၀ံၪအလၩ, ၦကိၭဆၧအ၀ံၪအလၩ, ၦလၧအဆုးကျိၭန့ဆၧ၀ံၪဆၧလၩ, ဆၧလီးဆရၫလဖၪ ထီးအလူၬမွဲ၀့ၫဒၪ ဆၧ၁ၭလိၪ၁ၭဖၧး၀့ၫဒၪလဖၪဒဲၦလၧအမၩဆၧဘဲၫနီၪလဖၪ ဘၪဆၧခွံၬ၁ံၫလလိးနီၪလီၫ (၃မိစ့ၭ ၁၉း၃၁;  ၃မိစ့ၭ ၂၀း၆, ၂၇;  ၅မိစ့ၭ ၁၈း၉-၁၄). ဘဲၫ၁နိၫအီၪ၀့ၫဘဲၫနီၪအ၁ိၭ စစီလူၫပဲၩခွံၬၦဆုးကျိၭဆၧ၁ံၫလဖၪဒဲဆၧဆူ နဲၩထဲၩ့ဘၪဆဲၫ့ဆၧ၀ံၪဆၧလၩလဖၪ လၧၦအံၫစရ့လၭအဖၧၩ့လီၫ. (၁စၫမုၫအ့လၭ ၂၈း၃, ၉).

စစီလူၫဘၪဆၧကၠၪခွံၬအ၁ၭလၧယွၩနီၪတၭ, အ၀့ၫအၪ့ဎၬထဲၩ့ၦမုၪလၧဆၧနၪအီၪ၀့ၫအလီၩ့လၧဒိၩ့အံၪ့ဒီၫနီၪလီၫ (၁စၫမုၫအ့လၭ ၂၈း၆, ၇, ၁၅, ထိၪနဲၪဎီၩ့ ယိလၧယီရှူၫအ့ၫ ၁၇း၁၁;  အၪ့အူၭ ၈၃း၁၀). အ၀့ၫအၪ့မၧၫ့ထဲၩ့ၦမုၪလၧဆၧနၪအီၪအလီၩ့ယီၩ ဘဲၫကကိၭထၪ့စၫမုၫအ့လၭအ၀ံၪအလၩနီၪလီၫ. ထီးစၫမုၫအ့လၭ အ၀ံၪအလၩဂဲၫဖျီၪထၪ့၀့ၫဒၪတၭ ချဲၩ့ဆုးကျိၭလၧစစီလူၫ (၁စၫမုၫအ့လၭ ၂၈း၁၉). ဆၧအၪ့လံၬအၪ့လီၫအ၀ံၪအလၩယီၩ စံၭစစီလူၫ “ခိၭမုဆဲၪ့နံၩ နၧၩဒဲနဖိၪ၁ံၪလဖၪကအီၪလၧယၧၩမီၪ့ဎီၩ့” (၁စၫမုၫအ့လၭ ၂၈း၁၉) ထီးဆၧ၀ံၪဆၧလၩယီၩ မၩအ၁ၭဘဲၫစၫမုၫအ့လၭဒဲလီၩဆိၫထဲၩ့စစီလူၫအဆၧဘၪ၁ံၫယီၩ ကဲၪထၪ့ဆၧထိး အ၁ၭဒဲထၪ့ဒၩထဲၩ့လၧလံၬဆံၫ့ဎံၪအဆၧ၁ီၪ့ဆၧ၁ၫ့ မွဲ၁ၭၡီၩ့၁ံၫ၀့ၫဒၪ၁့ၪနီၪလီၫ. စစီလူၫအနၫ့ဆါဒၪလ့ၬ အခၪ့ထံၭအ၀့ၫထၪ့ဒုၪဒၩထဲၩ့ ဆၧဆူဆၧနဲၩဘဲၫနီၪလဖၪ လါနၫ့ဂ့ၩ ဘဲၫနဲၪယီၩအ၀့ၫဘၪထိးအၪ့လွ့ၫထဲၩ့အ၁ၭဒဲလၩ့ထ့ၬလၧ ဆၧဒဲၩဘၭ     ဖၧၩ့နီၪလီၫ.

ဖီၩ့ခွံၬအနံၪ့ ၂၀၀ ဘျဲၪနီၪတၭ စမီၪအဲၫစ့ယၫကွ့ၭထဲၩ့၀့ၫဒၪ “တၭထီပစံၭ န၁ံၪအၪ့ဎူၫအၪ့ဎၬ ဆၧလၧၦလၧဆၧနၪအီၪလၧအလီၩ့အအီၪ, ဒဲၦလၧဆၧယူၬ အီၪလၧအချဲၩ့ဘံၪ၁ွံၫဆၧနီၪတၭ, စံၭၦခမျၧးမိအၪ့ဎၬဘၪဆၧလၧယွၩအအီၪနီၪ မွဲအ့ၪဧၪ. ဆၧဘၪဆဲၫ့လၧၦအမၧၫ့နီၪ မွဲအ၀့ၫ၁ံၪအၪ့ဎူၫအၪ့ဎၬ လၧၦအ၁ံၫအအီၪ ဆ့ဧၪ. အၪ့ဎူၫအၪ့ဎၬဆၧလၧဆၧ၁ီၪ့ဆၧ၁ၫ့အအီၪနီၪဆံၭ. အ၀့ၫ၁ံၪအ့ၪလချဲၩ့ဘၪ ဘဲၫဆၧချဲၩ့နီၪအ၁ိၭတၭ, မွဲလၧဆၧဖၩ့အီၪလၧအဖၧၩ့နးဆံၭအ့ၬ.” (အဲၫစ့ယၫ ၈း၁၉, ၂၀;  အဲၫစ့ယၫ ၁၉း၃).

`ထီးၦဘၪထိးဒၨၭလၧဆၧကၪဆၧဂဲၩအခၫ ၦမၩထဲၩ့ဆၧဘၪမၪမိ၁့ၪနီၪဧၪ. ဆၧဆူဆၧနဲၩဆၧခိၭနၪယွၩအလူအထၫနီၪ မွဲဆၧဒူၩလၧၦဂး ဘဲၫၦကမၩနၧၩ့ထဲၩ့ၦနၫ့ဆါနီၪ မွဲဘဲၫ၁့ၪလဲၪ.`