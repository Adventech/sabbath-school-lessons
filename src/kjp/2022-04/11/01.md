---
title:  မုနံၩအထုၬအဆၧအၪ့လံၬအၪ့လီၫလဖၪ
date:   03/12/2022
---

### ဖီလနွ့ၫယီၩအဂးဆၧမၩလိၪ
မၭ၁ုၫ ၇း၂၁-၂၇;  ယီဟၫ့ ၁၁း၄၀-၄၄;  ၁ပံတၧၫ ၃း၁၈;  ၁စၫမုၫအ့လၭ ၂၈း၃-၂၅;  အ့ဖစၧၭ ၆း၁၀-၁၈.

> <p>၁နိၫထီၫ့</p>
> “ဆၧထီၫမံၫထီၫမၪအလးလအီၪဘၪ, အဂဲးဘဲၫယီၩ မုၪခီၩလဲး အနၫ့ဆါဒၪလ့ၬ အၪ့လဲၩလၩ့အ၁ၭလၧဆၧဖၩ့အ၁ီၫ့လီၫ. မၩအ၁ၭဘဲၫနီၪတၭ, အခ့ၫအၡၩလဖၪ အ့ၪအၪ့လဲၩလၩ့အ၁ၭ လၧဆၧတီၩဆၧလီၩ့အခ့ၫအၡၩ လဖၪလါနၫ့ဘိၩ, လမွဲဘၪဆၧဒိၪဆၧမုတၭ, အ၀့ၫ၁ံၪအထုၬမိမၩ အ၁ၭဘဲၫအမၩဆၧအ၁ိၭလီၫ” (၂ကီရံၫ့ ၁၁း၁၄, ၁၅).

လၧၦမုနံၩမု၁ၫ့ဘဲၫနဲၪယီၩ ၦဂၪ့ခိၪချိၫ့ယီၩ ကဲၪထၪ့ဆၧအၪ့ကဲၪဖံထၪ့ဆၧခွၭဘၪဆဲၫ့ထဲၩ့လၧ ၦလၧအဒိၭန့ဘၪဆၧကိၪ့၁့ၪလၩ့ဆၫ့ဒဲဆၧဖျီးန့န့ၩဆၧၫအစီၩ့ အမၩ့လဖၪ ခၫ့ဖျီၫ့လၧ Hollywood အဆၧဂၩ့မၧၫ့ ဘၪဆဲၫ့လၧဆၧဘိၪ့ဆၧဘၩ ဒဲဆၧကိၪ့၁့ၪလၩ့ဆၫ့လဖၪ ဘဲၫကအၪ့လံၬအၪ့လီၫထဲၩ့ၦၡၩကန့အဂးနီၪလီၫ. “ဆၧအၪ့လီၫအလးလံၩ” “နမိ၁ံၫတၡါအ့ၬ” (၁မိစ့ၭ ၃း၄). ဆၧအနီၪၦဒၪထဲၩ့ ဘၪလၧလံၬအုၭဖၧၩ့, လၧဆၧဂၩ့မၧၫ့အဖၧၩ့အၪမၬလီၫ. ၦဘၪထိးအၪ့လီၫလၧ  မုၪခီၩလဲးလၧဖၧၩ့၁ၭအၪဖျီၩ့ဒၪလ့နီၪလီၫ.

လၧဆၧအၪ့လံၬအၪ့လီၫ အဒိၪထုၬလမံၩ့နီၪ မွဲ၀့ၫဒၪ “ၦမိ၁ံၫထီအဆၧဘၪ ဆၧၫ့ယၫ” လဖၪနီၪလီၫ. လကၭဒံၭဘၪ ၦၡၩ၁ံၫဂီၩ့ဂဲၫနၪ့ထဲၩ့အ၁ၭလခီၫဒဲ လီၩ၁့ၪယၫထဲၩ့ၦဂူၫဂၩ လၧအ၀့ၫဒၪထဲၩ့ဘၪဆၧလၧအ၀့ၫ၁ၭနၪ့ဆၧလခီၫ့အထီး နီၪလီၫ. ၦၡၩအၪဂၩဒၪထဲၩ့ဘၪဆၧဘဲၫနီၪအ၁ိၭအကၠီၩ့ ဆူနဲၩထဲၩ့၀့ၫဒၪ ၦ၁ၭၡီၩ့ ယီၩ၁ံၫလန့ဘၪနီၪလီၫ.

လနွ့ၫယီၩ ၦကအၪ့ဎၬထဲၩ့ဘၪဆဲၫ့ထဲၩ့ မုနံၩခဲၫ့ထုၬဆၧအၪ့လွ့ၫလဖၪ မွဲ၀့ၫ ဆၧကိၪ့၁့ၪလၩ့ဆၫ့, ၦမိ၁ံၫထီအဆၧဘၪဒၪဆၧၫ့ယၫလဖၪအဂဲး, ၦဂဲၫထဲၩ့အီၪဖျဲၪထဲၩ့, ဆၧဘိၪ့ထၪ့ဘၩထၪ့မိၡါဖံၫဖူၫလၧအဖီၩ့ခွံၬလဖၪ ဒဲဆၧဘိၪ့ဆၧဘၩလၧ ဆၧဂူၫဂၩလဖၪနီၪလီၫ. ဆၧအ၀့ၫ၁ံၪလဖၪယီၩ မွဲဆၧဘိၪ့ဆၧဘၩအလၩ့၁ၭမဲၪ အကၠီၩ့ ဘဲၫဆၧဘိၪ့ဆၧဘၩဘဲၫနီၪ ထီးထုၭန့ပ၁ၭလဂ့ၩအဂးနီၪ ၦကဘၪထုၪ့ ပ၁ၭနီၪလီၫ.