---
title:  ၦၡၩမိ၁ံၫထီအဆၧဒၪခီၩ့လဖၪ
date:   05/12/2022
---

မုဆၫလနံၩယီၩ ဆၧဂဲးလိၬတ့ၭလိၬ၁ၭဘဲၫကနဲၪထဲၩ့ “၁ၭၡီၩ့၁ံၫလန့ဘၪ” အဂဲးနီၪ ခၫ့ဖျီၫ့လၧ “ၦၡၩမိ၁ံၫထီးအဆၧဒၪခီၩ့လဖၪ” နီၪလီၫ. လၧလံၬအုၭအမံၩ့ Life After Life: The Investigation of a Phenomenon-Survival of Bodily Death (Atlanta, GA: Mockingbird, 1975), အဖၧၩ့ Raymond A Moody, Jr., ဒုၭနဲၪဖျီၪထၪ့အဆၧအၪ့ဎၬဆၧယဲနံၪ့လၧၦၡၩ ၁၀၀ ဘျဲၪအဆၧ ဒၪခီၩ့လၧအ၀့ၫ၁ံၪ “၁ၭနၫ့ဆၧလၧခီၪ့” အထီလဖၪနီၪလီၫ. ၦလဂၩဘၪလဂၩ ထိးအ၁ၭ ချုၭအ၀့ၫ၁ံၪလဂဲၫထဲၩ့ထဲၩ့ဘၪလၧအမိၡါအဖၧၩ့ အ၀့ၫ၁ံၪဒၪထဲၩ့ဘၪ ဆၧဖၩ့နီၪလီၫ. ဆၧနီၪအကၠီၩ့ အ၀့ၫ၁ံၪထိးဆၧၫ့ထဲၩ့ဆၧယီၩမွဲဘဲၫ “၁ၭၡီၩ့ယီၩ လ၁ံၫဘၪထီးဒၪလ့ၬမိၡါယီၩ၁ံၫခွံၬလါနၫ့” နီၪလီၫ. အဖီၩ့ခွံၬထဲၩ့အၪနံၪ့အၪလၩ အဖၧၩ့ လံၬဘဲၫနီၪလဖၪဘၪဆၧထုၭထၪ့၀့ၫဒၪအၪမၬလီၫ.

`ဖီထဲၩ့ ဆၧဂဲထုၪ့မၧၫ့ထၪ့ထဲၩ့အဆၧကွ့ၭနဲၪ့လၧ ၁စဎွၩ ၁၇း၂၂-၂၄;  ၂စဎွၩ ၄း၃၄-၃၇;  မၫကၧၭ ၅း၄၁-၄၃;  လုကၭ ၇း၁၄-၁၇ ဒဲ ယီဟၫ့ ၁၁း၄၀-၄၄. လဖၪနီၪတၭ ၦလၧအဂဲထုၪ့မၧၫ့ထၪ့ထဲၩ့လဖၪ လီၩထဲၩ့ဆၧဒၪခီၩ့အဂဲးလၧအ၀့ၫ၁ံၪ အဆၧ၁ံၫအဖၧၩ့နီၪ လမံၩ့မံၩ့ဧၪ. ဆၧချဲၩ့ဆၧၫ့ထဲၩ့ယီၩ အရ့ၩဒိၪမွဲဘဲၫ၁့ၪလဲၪ.`

ၦၡၩမိ၁ံၫထီအဆၧဒၪခီၩ့လဖၪအဂဲး လံၬပရၧၫ့လၧအထုၭထၪ့၀့ၫဒၪမုဆၫ လနံၩယီၩစံၭ၀့ၫဒၪ ၦလဖၪနီၪ မွဲ၁ံၫ၀့ၫအၡါမၬအ့ၬ. အ့ၪမွဲလခီၫအ၀့ၫ၁ံၪ၁ၭနၪ့ဆၧလခီၫ “မၠီၩ” ၀့ၫဒၪနီၪလီၫ. စလၭဇရၧၭအဆၧ၁ံၫယီၩ အီၪ၀့ၫဒၪလံ၁ၫ့နီၪလီၫ (ယီဟၫ့ ၁၁း၃၉). ၦလၧအဂဲထုၪ့မၧၫ့ထၪ့ထဲၩ့လၧလံၬဆံၫ့ဎံၪဖၧၩ့လဖၪ လီၩဖျီၪ ထၪ့ထဲၩ့အ၀့ၫ၁ံၪအဆၧဒၪခီၩ့လၧဆၧ၁ံၫအဖၧၩ့ ဒဲအ၀့ၫ၁ံၪလ့ၩထီၩ့လၧမူၭခိၪဘၩ့မုး အဂဲး, လ့ၩထီၩ့လၧဆၧမၩဆံၫ့၁ၭၡီၩ့အလးအဂဲး, ဒဲလ့ၩထီၩ့လၧရၬဖၧၩ့အဂဲး လီၩထဲၩ့ ၀့ၫနးမံၩ့အ့ၬ. ဆၧယီၩမွဲဆၧတီၩဆၧလီၩ့လၧ ကမၩထုၭခွံၬဆၧဂဲးလိၬတ့ၭလိၬအ၁ၭ ဘၪဆဲၫ့လၧဆၧ၁ံၫနီၪလီၫ. လကၭဒံၭဘၪဆၧဂဲးယီၩ ဘၪလိၬထဲၩ့လၧလံၬဆံၫ့ဎံၪ အဆၧ၁ီၪ့ဆၧ၁ၫ့ဂ့ၩဘၪစဲၪနီၪလီၫ.

လါနၫ့ဂ့ၩ “ၦၡၩမိ၁ံၫထီအဆၧဒၪခီၩ့” လဖၪယီၩ ၦၡၩလီၩဒဲချဲၩ့ဘၪ, ဆူနဲၩ ဘၪအၪမၬနီၪ မွဲအဘၪနီၪလဲၪ. အ့ၪမွဲၦထိးဆၧၫ့ထဲၩ့လံၬဆံၫ့ဎံၪအဆၧ၁ီၪ့ဆၧ၁ၫ့ လၧလံၬ (ယိဘၭ ၃း၁၁-၁၃, အၪ့အူၭ ၁၁၅း၁၇, အၪ့အူၭ ၁၄၆း၄, လီၩလၩ့ ၉း၁၀). လဖၪနီၪတၭ ဆၧကဲၪ၁့ၪအီၪထးလၧပဂးနံၫမံၩ့ ဆၧနီၪလဖၪမွဲ၀့ၫမုၪခီၩလဲးဆၧလိၫ လၫ့အ၁ၭဒဲဆၧဒၪမွံၫဒၪဖျးဆၧ၁ုၪ့ဖီး၁ၭ၀ၭနီၪလီၫ. (၂ကီရံၫ့ ၁၁း၁၄). လါနၫ့ဂ့ၩ မုၪခီၩလဲးအဆၧအၪ့လွ့ၫလမံၩ့နီၪ ၦလၧအဒၪမွံၫဒၪဖျးဆၧလဖၪစံၭထဲၩ့၀့ၫ အ၀့ၫ၁ံၪချဲၩ့လၩ့ဎိၭဘၪဆၧလၧ အ၀့ၫ၁ံၪအဘူၭအထံးလၧအ၁ံၫခွံၬလဖၪအဂဲးနီၪ လီၫ. လါနၫ့ဂ့ၩ ဆၧအနီၪမွဲ၀့ၫဒၪဆၧအၪ့လံၬအၪ့လီၫဆၧလဖၪဆ့နီၪလီၫ.

ဆၧအၪ့လံၬအၪ့လီၫလဖၪယီၩ အၪထၪ့ဒဲဖျီၪထၪ့၀့ၫမွဲဘဲၫဆၧမွဲဆၧတီၩ ဒဲထုၭန့ၦၡၩအ၁ၭအၪမၬလါနၫ့ဂ့ၩ, ၦကဘၪအီၪဂုးခၧၫ့လၧလံၬဆံၫ့ဎံၪအဆၧ၁ီၪ့ ဆၧ၁ၫ့လဖၪနီၪလီၫ. ၦဂူၫဂၩအဆၧဒၪခီၩ့ဆၧလဖၪ အ့ၪမွဲထၪ့ဒၩအ၁ၭလၧ ယွၩအလူအထၫတၭ ဖီၪ့ဂုးထၬယွၩအဆၧ၁ီၪ့ဆၧ၁ၫ့အီၪ၀့ၫလၧလံၬဆံၫ့ဎံၪအဖၧၩ့ လဖၪနီၪလီၫ.

`“ၦၡၩမိ၁ံၫထီအဆၧဒၪခီၩ့လဖၪ” ယီၩ လကၠၪလဘျၩ့ဂဲၫဖျီၪထၪ့၀့ၫ ဒၪလၧ science အဆၧထိးအ၁ၭလဖၪအဖၫ့လၬဆ့နီၪလီၫ. လါနၫ့ဂ့ၩ ျခငနညခန ထိးအ၁ၭလါနၫ့ ၦကဘၪထုၪ့ပ၁ၭဆီၫ့ဆီၫ့လ့ၬ ဘဲၫၦဆၧနဲၩလၧလံၬဆံၫ့ဎံၪအဆၧ၁ီၪ့ဆၧ၁ၫ့ဖၧၩ့ထီးလဂံၩ့ဂၩ့ဘၪလဂ့ၩအဂးနီၪလီၫ.`