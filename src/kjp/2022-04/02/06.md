---
title:  ဆၧအုၩ့လၩ့၁ၭထိၬပရၧၫ့အခၪ့ထံၭ
date:  06/10/2022
---

ဖီ ၁မိစ့ၭ ၃း၁၅, ၂၁. မွဲပဒၪန့ဆၧယိလါလၧၦၡၩဆၨၩထီးလူၬအဂးဆၧနီၪ လမံၩ့လဲၪ့.

၁မိစ့ၭ (၃) ဖ့ၪနဲၪဆၧ၁ၭအုၭလၧအလၩ့၁ၭမဲၪ၁ၭဖျဲၩ့ လၧအလၩ့ဘၪပဂၪ့ခိၪ ယီၩ လၧဆၧလၩ့ထ့ၬအထီနီၪလီၫ. ဆၧကိၭမံၩ့ဒ့ၭအီၪလၧဆၧလၩ့ဆၫ့, ဒဲစအၫဒၫ့ ဒဲနးအံၫဒၪဘၪဆၧမၩအ၁ၭလၩ့ဆၫ့, လၧဂၪ့ခိၪယီၩမိမၩဆၧနီၪဒဲမိကဲၪထၪ့ဆၧနီၪ လဲၪအဘိၩ့ဆၧၩ့နီၪလီၫ.

လၧအ၀့ၫ၁ံၪဘၪဆၧ၁ၭဘၪထံၬဒဲဆၧ၁ၭဂၭဂီၩ့အဖၧၩ့, ကဆါယွၩဖ့ၪလၫ့ အ၀့ၫ၁ံၪဆၧထိးအ၁ၭဂုးခၧၫ့ လၧဆၧယိလါလၧထီဘိၩ့ယီၩ ဒဲလၧယၫခီၫအဂးနီၪ လီၫ. အဆိၫထုၬနီၪ, အ၀့ၫဆိၪအၧၩ့ဂူဘၪထွ့ၫလၧဆၧယိလါ မစဲအၫ (Messiah) နီၪလီၫ. ကဆါယွၩလီၩထၪ့၀့ၫ, “တၭယမိဒုၭထၪ့ဒုၪဒၩနၧၩလၧၦမုၪ, ဒဲနချံၫန၁- လၧၦမုၪအချံၫ အ၁ၪနီၪလီၫ. အ၀့ၫနီၪမိဒိၪဆံဖိၫနခိၪတၭ, နမိဒိၪ ဆံဖိၫအ၀့ၫဒၪအခၪ့နိးခဲၫ့လီၫ” (၁မိ ၃း၁၅).

ဆၧချဲၩ့ “ထၪ့ဒုၪဒၩ” (Hebrew ‘eybah) နီၪ မွဲဆၧဂဲးလိၬတ့ၭလိၬဖၭဒိၪ လၧဆၧဂ့ၩဒဲဆၧအၧၩ့အဘိၩ့ဆၧၩ့လကၭဘၪ, မွဲၦလဂၩအနၫ့ဆါဒၪ၀့ၫအ၁ၭဘၪ ၁ၭလိၬခွံၬဒဲမ့ၬလဲၩခွံၬဆၧဒဲၩဘၭ, မွဲလၧအဒိၭန့ဘၪ၀့ၫယွၩအခိးအတၩနီၪလီၫ. လၧန့ၩဆၧၫ့ (nature) နီၪ, ပမွဲၦလၩ့ထ့ၬလူၬဆံၫ့ (အ့ ၂း၁, ၅), ဒဲ “ဆၧဒဲၩဘၭ အဎီးအၡၩ၁ံၪ” (ရိ ၆း၂၀) နီၪလီၫ. မွဲလါနၫ့ဘိၩ, ဆၧအခိးအတၩလၧကဆါ ဎရံၬအီၪက့ၪလၩ့၀့ၫလၧ ၦကိၭဂၩဒ့ၭအဆၧအီၪမၧၫ့ဖၧၩ့နီၪ ထၪ့ဒုၪဒၩမုၪခီၩလဲးနီၪ လီၫ. အနီၪမွဲဒၪ ‘ဆၧထၪ့ဒုၪဒၩ’ လၧယွၩအဖ့ၪလၫ့လၧကျိၭအံဒံၫ့ဖၧၩ့နီၪလီၫ. အ့ၪလမွဲဘၪလၧဆၧအခိးအတၩ လၧအဖ့ၪလၫ့ဆၧအၪ့လဲၩ၁ၭနီၪအစီၩ့အမၩ့နီၪတၭ, ၦၡၩဆၨၩ၁ံၪမိအီၪထးဒၪလၧမုၪခီၩလဲးအဆၧစၧၩ့ထၬဖၧၩ့နီၪလီၫ. ဒဲဂူလဘီၩ့နီၪ မိအီၪက့ၪအ၀့ၫ၁ံၪဘဲၫနီၪလီၫ.

ကဆါယွၩလခီၫ မၩန့ထဲၩ့ဆၧဖိၪဆၧဎါလမံၩ့ဒဲအီၪက့ၪ၀့ၫလၧဆၧလုထၪ့ ဆၧမွဲဆၧအုၩ့လၩ့မစဲအၫအဒီၩ့အထ့ၬနီၪလီၫ (၁မိ ၃း၂၁). “လၧကဆါယွၩ အဆၧထိမၩ (direction) လၩ့ဆၫ့အဖၧၩ့, ထီးစအၫဒၫ့လုထၪ့ဆၧလၧဆၧ ဒဲၩဘၭအဂးအခၫနီၪ, ဆၧမၩဘၪထံၬအ၁ၭဒိၪမၬလီၫ. ဘၪယၩ့ထၪ့အစူၪလၧ မိထုၭန့ဆၧလုဖိၪအ၁ၭမၧၫ့, ၁ၭမၧၫ့လၧယွၩလဂၩဒၪလီၫဖ့ၪလၫ့၀့ၫန့နီၪ, ထုၭခွံၬ ၦ၁ၭမၧၫ့၀့ၫနီၪလၧဆၧကွဲၪဖျါ ၦၡၩအဆၧဒဲၩဘၭအဂးနီၪလီၫ. အနီၪမွဲဆၧထိး အ၁ၭဆၧ၁ံၫလၧအနၫ့ဆါအဂး အဆိၫထုၬလဖၧၫ့လီၫ. ထီးအ၀့ၫဒၪဘၪဆၧဖိၪ ဆၧဎါ (၁ိၪဖိၪ) လွၫအ၁ၭလၧဆၧ၁ွံၪအကျၩ မိဘၪ၁ံၪထီအခၫနီၪ, အ၀့ၫမိဒၪစိၩ ကဆါယွၩအဖိၪခွၫလၧအဆိၬထၪ့ခွံၬၦၡၩအဆၧဒဲၩဘၭ, လၧဆၧနဲၪဒီၩ့အဖၧၩ့နီၪ လီၫ.” Ellen G. White, The Story of Redemption, p. 50.

`ဖီ (၂ကီရံၫ့ ၅း၂၁) ဒဲ (ဟံဘြုၫ ၉း၂၈). လံၬဆံၫ့ဎံၪအဆၧၫ့ယီၩ ၁ီၪ့လိၪပၧၩလၧဆၧနဲၪဖျီၪထၪ့ဆၧအဆိၫထုၬ လၧကျိၭအံဒံၫ့ဖၧၩ့ မွဲဆၧနီၪ လမံၩ့လဲၪ.`

၁့ၪယၫ၀့ၫလၧအ၀့ၫ၁ံၪ မိဘၪ၁ံၫ၀့ၫလၧမုလနံၩနီၪ (၁မိ ၃း၁၉, ၂၂-၂၄), စအၫဒၫ့ဒဲနးအံၫ၁ံၪဘၪစဲၪ့ထၪ့ခွံၬလၧကျိၭအံဒံၫ့ချိၫ့နီၪလီၫ. လါနၫ့ဂ့ၩအ၀့ၫ၁ံၪ ဘၪစဲၪ့ထၪ့အီၪဘိၪ (လိၩ့ကိၩ့) အ့ၬ, ဒဲဘၪကီၩ့၁ိၭထၬချိၪ့ဒိၩ့အလၪလဖၪနီၪဆ့အ့ၬ (၁မိ ၃း၇). ကဆါယွၩအနၫ့ဆါဒၪ၀့ၫ “မၩအ့ၪဆဲၫ့ဆၧဖံၭလၧစအၫဒၫ့အဂး, ဒဲလၧအမၫအဂးတၭ, ဒုၭ၁ိၭထၪ့၀့ၫ (၁မိ ၃း၂၁), မွဲဆၧနဲၪ့ဒဲဆၧဒီၩ့ လၧဆၧတီၩ ဆၧလီၩ့အကီၩ့အ၁ိၭ (ဆၧဖိၭဘံၭ) နီၪလီၫ (ရဲ ၃း၁-၅; လု ၁၅း၂၂). မွဲဆၧအနီၪ, လၧအလးခဲၫ့, လၧအခၪ့ထံၭ, လၧအံဒံၫ့နီၪ, ဆၧ၁ၭထိၬအပရၧၫ့ဒုၭဖျီၪထၪ့အ၁ၭ လၧၦၡၩဆၨၩအဂးနီၪလီၫ.