---
title:  ဆၧထုၭထၪ့ဒုၭ၁့ၪယၫဆၧလၧဆၧပြၧၩ့အထီ
date:  02/10/2022
---

ဂၪ့ခိၪယီၩ, ဘဲၫအဂဲၫလၧကဆါယွၩအအီၪနီၪ, မွဲအလၧၫ့အဎွ့ၩလီၫ (၁မိ ၁း၃၁). အ့ၪမွဲဆၧ၁ံၫနီၪ လၧစအၫဒၫ့ဒဲနးအံၫအဂး မွဲဆၧလ့ၩခၫ့ဖျီၫ့လမံၩ့လၧ လ၁့ၪယၫ၀ဲၩဘၪ၀့ၫနီၪလီၫ. လၧဆၧမၩအ၁ၭဖၧၩ့နီၪ, ကဆါယွၩဂဲၫလၩ့လၧကျိၭအံဒံၫ့ဒဲမၪလူၬ၀ဲၩ၀့ၫ “ကယဲ၁ံၪ့လၧကျိၭအဖၧၩ့ယီၩ, နအၪ့ဘၪပျီၩမၬကၨ. အ့ၪမွဲဆၧ၁့ၪယၫဆၧဂ့ၩဒဲဆၧအၧၩ့အ၁ံၪ့လထံၭနီၪ, ထီးအၪ့ အ၁ၪလဂ့ၩ, အဂဲးဘဲၫယီၩ မုလနံၩလၧနအၪ့ဆၧနီၪတၭ နမိ၁ံၫတၡါလီၫ” (၁မိ ၂း၁၆, ၁၇).

`၁မိစ့ၭ ၂း၁၆, ၁၇ နီၪဖ့ၪနဲၪဆၧပျဲၩဖျ့ၭ၁ၭဆိၫ့န့ဘၪဆၧ လၧအမွဲအဘၪနီၪ ဘဲၫ၁့ၪလဲၪ. ဆၧနီၪမွဲ, ဘၪမွဲနီၪယွၩအကြၨၭမၪလူၬထၬစအၫဒၫ့ဒဲနးအံၫ, အ့ၪဆၧပျဲၩဖျ့ၭ၁ၭဆိၫ့န့ဘၪဆၧလအီၪဘၪနီၪ မိမၩအ၁ၭဘဲၫ၁့ၪလဲၪ.`

ထီးကဆါယွၩမၪလူၬထၬဆၧဂီၩ့အလးခဲၫ့နီၪ, မုၪခီၩလဲးလိၪထၪ့အ၁ၭလၧ ဂူအခံးအဂၩ့ဒဲဂဲၫနုၬလၩ့လၧကျိၭအံဒံၫ့အဖၧၩ့လီၫ. နးအံၫဒၪဘၪဂူနီၪအၪ့၁ံၪ့ အ၁ၪ လၧဘၪဆၧအီၪပၧၩ့ထၬနီၪ ဒဲအ၀့ၫ၁ံၪအ့ၬ. ((Ellen G. White, Patriarchs and Prophets, p. 54), အၪ့၁ံၪ့နီၪ အ၁ၪလါနၫ့ဂ့ၩဆၧကဲၪအ၁ၭနးမံၩ့အ့ၬ.

`ဖီ ၁မိစ့ၭ ၃း၁-၄ နီၪ, အီၪက့ၪန၁ၭလၧနးအံၫအလးနီၪ, ဘၪမွဲနီၪအဆၧချဲၩ့လဖၪထုၭန့ပ၁ၭဆီၪ့လဲၪ.`

အ့ၪပယိလၧၦၡၩအဆၧအီၪက့ၪ၁ုၪ့အီၪက့ၪ၁ၭ လၧဆၧနဲၩန့ဘၪအဆၧဒၪနီၪ ဘိၩ ဂူအဆၧချဲၩ့နီၪ မိထုၭန့ပ၁ၭဒိၪနဲၪ့ယွၩအဆၧမၪလူၬနီၪလီၫ. အဆိၫထုၬ, ဆၧမၩ၀ဲၩအ၁ၭအီၪနးမံၩ့အ့ၬ, ဆၧဒဲၩဘၭဒဲဆၧ၁ံၫနီၪအီၪဒံၭအ့ၬ. နံၫထံၪလထံၪ, ဂူနီၪ အၪ့၁ံၪ့ဆၧအီၪက့ၪပဒၩ့ထၬနီၪအ၁ၭဖျီၪအွံၪမၬ. မွဲဆၧနီၪ နးအံၫမၩန့အၪ့၁့ၪအ့ၬဧၪ (ကဲၪအ့ၬဧၪ). ကဆါယွၩအဆၧမၪလူၬနီၪ မိမၩအ၁ၭဘဲၫ၁ိၭဆၧမၩအီၪပထုၬထၬ ဆၧဒဲဘၪနၪ၁့ၪထိးဆၧၫ့လန့ဘၪအ၁ိၭလီၫ.

မွဲလၩ့၁ၭလမုၬဘၪ, ဆၧဆီၫ့မီၪ့ရွံန့ဆၧ လၧဆၧချဲၩ့နံၫမံၩ့အဖၫ့အခိၪနီၪ, နးအံၫအဆၧ၁့ၪယၫလအီၪဘၪမၩ၁ၭနၪ့ခွံၬအ၁ၭ ဆၧနဲၪ့အခၪ့ထံၭ၁ၧၫ့မံၩ့နီၪလီၫ. (၁) ၦၡၩအဆၧအၪ့ဎၬနၪ၁့ၫဆၧနီၪ လၧနး၁ၭအဆၧမၩအဂး မွဲဆၧအကြၨၭအဘၪထုၬအ့ၬ. (၂) ကဆါယွၩအလူအထၫနီၪ လဘၪဒီၩ့ၦၡၩအဆၧဆီၫ့မီၪ့ဘၪ လါနၫ့ဂ့ၩ, မွဲ၀့ၫတီၩ၀့ၫဒဲပနဲၩန့၁့ၪကိၭအဆၧၫ့ထီဒ့ၭနီၪလီၫ. (၃) ဆၧလမံၩ့မံၩ့ လၧအနၫ့ဆါဒၪ၀့ၫဖၧၩ့ ဆၧအၧၩ့ဆၧ၁ၫ့ဒဲဆၧဘၪမၪလအီၪဘၪလါနၫ့ဂ့ၩ, ကဆါယွၩ မၩန့အီၪက့ၪ၀့ၫ ဘဲၫ၁ိၭဆၧမၩခွါ ဆၧခိၭနၪဆၧဒီၪနါနီၪလီၫ.

ပကြၨၭ၁့ၪယၫနၪ၁့ၪလၧနးအံၫအဆၧလ့ၩခၫ့ဖျီၫ့ဒဲဆၧမၩအ၁ၭနီၪ မွဲဆၧ လကၠၪလဘျၩ့ဒၪလၧဆၧအထီနီၪအ့ၬ. ကိၭနံၩဒ့ၭဒဲကိၭအဆၧၫ့အထီဒ့ၭနီၪ ပကြၨၭဆီၫ့မီၪ့ရွံန့ဘၪကဆါယွၩအလူအထၫ (လၧလလၩ့၁ၭဆုးဘၪလါနၫ့ဂ့ၩ) ဒဲၦအနဲၩ့အဎီၩ့အဆၧချဲၩ့လၧ ထုၭန့ပ၁ၭဒိၪဒိၪအၪအၪလဖၪအဘိၩ့ဆၧၩ့နီၪလီၫ.

`လံၬဆံၫ့ဎံၪအဆၧ၁ီၪ့ဆၧ၁ၫ့လၧအလၩ့ထံးလဖၪနီၪ ထၪ့ဒၩလိၬ ၁ၭလၧ ဂၪ့ခိၪအဆၧမၩအဖျီၩ့ဘဲၫ၁့ၪလဲၪ.`