---
title:  ဆၧအီၪက့ၪထၪ့ထီၫ၁ၭအဆၧဘၪဖ့ၪလၫ့
date:  28/09/2022
---

လၧလံၬဆံၫ့ဎံၪဖၧၩ့, ပဒၪဘၪဆၧမၩ၁ၭအဂဲးမိၡါအီၪနံၫမံၩ့ လၧအအီၪပြၧၩ့ လိၬ၁ၭနီၪလီၫ. လၧၫ့လမံၩ့နီၪ, မွဲစလံၫ့ (Salem), ခိၪလီၩ့ဇံအိၫ့, ယရှုစလံၫ့, ဒဲ၀ံးယရှုစလံၫ့အ၁ၫ့, မွဲဆၧအီၪက့ၪနဲၪ့လၧ ကဆါယွၩအဘၩ့အမုးနီၪလီၫ. အဂူၫဂၩလမံၩ့နီၪဘိၩ မွဲဘၫဘလၭအတၨၭဒဲဘၭဘလၧၫ့ (Babylon) အဂဲး, လၧအအီၪဆၧၫ့ထုၪ့လၧမုၪခီၩလဲး ဆၧဘျံၭဆၧဘျၪအဆၧပၧၩ့အဂးနီၪလီၫ. အၪဘျၩ့ အၪဖၧၫ့နီၪ ကဆါယွၩကိၭထဲၩ့အၡါခမျၧး၁ံၪ ဘဲၫမိအီၪဖီၩ့အ၁ၭလၧဘၭဘလၧၫ့ ဒဲဂဲၫထဲၩ့အီၪထဲၩ့လၧ ခးဆၧစံၭ၀ဲၩအလးနီၪလီၫ.

အဒီၩ့, စအၫဘြၫ့ (စအၫဘြဟၫ့) ဘၪဆၧကိၭထၪ့အ၀့ၫလၧၦခၫလဒံအၫဖိၪအဒိၩ့အၧၫ (Ur)  ဒဲ၁ိၫ့အ၀့ၫလၧကၫနအၫ့ (၁မိ ၁၁း၃၁-၁၂း၉). ၦယုဒၫဖိၪလဖၪအီၪက့ၪထးခွံၬ ဘၭဘလၧၫ့အဆၧစၧၩ့ထၬအလး ဒဲဂဲၫထဲၩ့ထဲၩ့ လၧယရှုစလံၫ့ (အ့ဇရၫ ၂). ဒဲလၧလံၬနဲၪဖျီၪအဖၧၩ့နီၪ, ကဆါယွၩအၡၩခမျၧး ၁ံၪလဖၪဘၪဆၧကိၭထုၭလၧ မုနံၩခဲၫ့ထုၬအဘၭဘလၧၫ့ဖၧၩ့ (နဲၪ ၁၄း၈) ဘဲၫ၁ိၭ မိအီၪဘၪ၀့ၫလၧခိၪလီၩ့ဇံအိၫ့ ဒဲလၧယရှုစလံၫ့အ၁ၫ့နီၪလီၫ (နဲၪ ၁၄း၁; ၂၁း၁-၃, ၁၀).

`ဖီ အဲၫစ့ယၫ ၁၄း၁၂-၁၅. ၡၪထူဂီၩအဆၧအီၪက့ၪထၪ့ထီၫအ၁ၭ လၧမူၭခိၪထၭနီၪ ဘၪထံၭစိၩမူၭ၀ၩ့ဒီၪ့ဒဲဂၪ့ခိၪချိၫ့ယီၩဘဲၫ၁့ၪလဲၪ.`

လံၬဆံၫ့ဎံၪစံၭ၀့ၫ, ၀ံးဘၭဘလၧၫ့နီၪ အီၪဆၧၫ့ထုၪ့လၧဆၧအစီၩ့အမၩ့လၧ အထၪ့ဒၩကဆါယွၩဒဲအဘၩ့အမုး, ဒဲဘၭဘလၧၫ့အစဎွၩ (စန့ၭဘူၫခၭန့ဇၫအဆၧ၁ၭကွံၩ) နီၪ ကဲၪထၪ့ဆၧအီၪက့ၪထၪ့ထီၫ၁ၭဒဲဆၧစီၪဎိၩ (ဆၧဆီၫ့မီၪ့ဒိၪ) လၩ့၁ၭ အဆၧနဲၪ့နီၪလီၫ. ကဆါယွၩလီၩဖျီၪထၪ့စဎွၩန့ၭဘူၫခၭန့ဇၫ လၧဘၭဘလၧၫ့နီၪ မွဲဒၪဆၧဂၩ့ဖၭဒိၪလၧအမံၫမး၀့ၫနီၪအခိၪဎွံၪလီၩ (ဒၫ့နအ့လၭ ၂း၃၇, ၃၈). မွဲလါနၫ့ဂ့ၩ လၧဆၧထၪ့ဒၩယွၩအဆၧဖ့ၪနဲၪဖျီၪအဖၫ့ခိၪနီၪ, စဎွၩမၩကဲၪထၪ့ ဆၧဂၩ့ဖၭဒိၪလဒုၩ, ထၧၫ့ဒုၩယၫလၧထီၫ့အဆၧအီၪက့ၪနဲၪ့ လၧအဘၩ့အမုးနီၪ မိအီၪဂုး၀့ၫလၩ့ဆိၩလၩ့ကၠၪ, ဒဲအီၪက့ၪ၀့ၫလၧၦကိၭဂၩဒ့ၭမိဘၪဘၩဆၧဂၩ့ဖၭဒိၪ နီၪလီၫ (ဒၫ့နအ့လၭ ၃). ဘဲၫဆၧမၩအ၁ၭလၧ တဲအၫ (Tyre) အစဎွၩအ၁ိၭ (ဇံၫ ၂၈း၁၂-၁၉), ဘၭဘလၧၫ့အစဎွၩဆ့ ကဲၪထၪ့၀့ၫၡၪထူဂီၩအဆၧနဲၪ့နီၪလီၫ.

အဲၫစ့ယၫ ၁၄း၃-၁၁ ထုၭဖျီၪထၪ့ ဘၭဘလၧၫ့စဎွၩလၩ့ထ့ၬအဂဲးလီၫ. ဒဲ အဲၫစ့ယၫ ၁၄း၁၂-၁၅ နီၪထုၭထၪ့လီၩထံၫကျၩဆၧအီၪက့ၪ၁ုၪ့အီၪက့ၪ၁ၭအလၩ့ ဂၬလိၬ၁ၭလဖၪဒဲ မွဲၡၪထူဂီၩလၩ့ထ့ၬအဂဲးအခၪ့ထံၭနီၪလီၫ. လံၬဆံၫ့ဎံၪအဆၧၫ့ ယီၩလီၩဖျီၪထၪ့၀့ၫ ၡၪထူဂီၩအဆၧကိၪ့ထၪ့ဆၧလၧအမိအီၪက့ၪထၪ့ထီၫအလး ဆၧၫ့နၩ့လၧ “မိထၪ့ဘၭဆၧအုၪ့အဆၧထၪ့ထီၫထုၬ” ဒဲမိအီၪက့ၪအ၁ၭ “ဘဲၫဆၧထၪ့ထီၫထုၬလဂၩအ၁ိၭနီၪလီၫ” (အဲၫ ၁၄း၁၄). အနီၪမွဲဆၧမိမၩ အ၁ၭအ၁ၫ့အခၪ့ထံၭလၧ အအဲၪဒိၭမၩဘၪထံၭဒဲထၪ့ဒၩယွၩအဆၧအဲၪလၧ လယိလၩ့ဒၪအ၁ၭနီၪ, မွဲမုၪခီၩလဲးအဆၧပြၧၩ့အၧၩ့၁ၫ့လၧ အယိလၩ့ဒၪအနၫ့ဆါ အ၁ၭနီၪလီၫ. ဒုၪဒၩအၧၩ့၁ၫ့နီၪ ဘဲၫတခ့ၭဖ၀ၭအီၪအ၁ိၭ, အၪ့ယိၪ၁ၭမဲၪလၩ့အ၁ၭ လၧအအီၪက့ၪဆၧမၪလၧကဆါယွၩအဖၫ့ခိၪ ဒဲအၪ့လီၫမူၭခိၪအ၁ီၫ့အဂူၫဂၩနီၪ အ့ၬ. အယီၩမွဲဆၧအၧၩ့ဆၧ၁ၫ့အခၪ့ထံၭလၧမူၭ၀ၩ့ဒီၪ့ဖၧၩ့ အဆၧအီၪ၁ူၪလၩ့မဲၩနီၪ လီၫ.

ဘၪမွဲနီၪဆၧအီၪက့ၪထၪ့ထီၫပ၁ၭ ကဲၪထၪ့ယီၫလၧပဆၧမၩနၧၩ့ဆၧဒဲ လၧဆၧအလးအလၩအဖၫ့ခိၪနီၪလဲၪ. ဆၧအီၪက့ၪထုၪ့စူၪယၫလၧပမ့ၬယၫနီၪ အီၪပဒၩ့ထၬပၧၩ လၧဆၧလၩ့ထ့ၬဘဲၫနီၪအ၁ိၭန့ဘဲၫ၁့ၪလဲၪ.