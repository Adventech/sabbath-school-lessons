---
title:  ဆၧပျဲၩဖျ့ၭ၁ၭဆိၫ့မၩန့ဆၧ, မွဲဆၧအဲၪအခၪ့ထံၭခၪ့ဎၧၩ့
date:  26/09/2022
---

`ဖီ ၁ယီဟၫ့ ၄း၇-၁၆. လံၬဆံၫ့ဎံၪအဆၧၫ့ယီၩ လီၩဘၪပၧၩလၧဆၧပျဲၩဖျ့ၭ၁ၭ ဆိၫ့မၩန့ဆၧ ဘဲၫဆၧအဲၪအဆၧမၩအ၁ၭနီၪဘဲၫ၁့ၪလဲၪ.`

ဖီၫလၧၦၡၩမၩကဲၪထၪ့န့နီၪ မိဎံၫလၩ၀့ၫလၩ့ဆၫ့လၩ့မဲၩ၁့ၪလီၫ, လါနၫ့ဂ့ၩ ဒိၪထၪ့ထီၫထၪ့ဒဲထိထၪ့ပၠၪထၪ့ဘဲၫဖီၫအၡါမၬနီၪ၁့ၪအ့ၬ. စဲၭအဂၩ့ (robots) လဖၪနီၪ ချဲၩ့လၩ့ဆၧဒဲဂဲၩ၀ၭမၩမုၬဆၧ၁့ၪအၪမံၩ့ ဘဲၫဆၧအီၪက့ၪ၀ဲၩမၩဆၧနဲၪ့ အ၁ိၭလီၫ, လါနၫ့ဂ့ၩအ၁ၭမၧၫ့အီၪအ့ၬဒဲဆၧ၁ၭဂဲၩ၁ၭ၀ၭ (emotion) အီၪအ့ၬဆ့ လီၫ. အၡါမၬနီၪ (မွဲတၡါနီၪ) ဘိၩ, ဆၧအီၪမၧၫ့အီၪဂဲၩ (life) ဒဲဆၧပျဲၩ၁ၭဆိၫ့ မၩန့ဆၧ (free will) နီၪ အ့ၪလအီၪဘၪကဲၪ့အ့ၬ, လၧၦမိထိးဆၧၫ့ဘၪဆၧ, ၦမၩကဲၪထၪ့ဘၪဆၧ, ဒဲဆၧဖ့ၪနၩ့လၩ့ဆၧအဲၪအဂးနီၪ မိဘၪအီၪ၀့ၫဒၪလီၫ. မွဲဆၧနီၪယွၩတဲၩ့လၩ့မူၭခိၪအ၁ီၫ့လဖၪ, ဎုၬထဲးၡၪထူဂီၩ (Lucifer) လၧၦအမိမၩ ဂၭဂီၩ့ဆၧလဂၩ, ဒဲၦၡၩဆၨၩလဖၪ, ဒဲတဲၩ့လၩ့၀့ၫလၧ ဆၧပျဲၩဖျ့ၭ၁ၭဆိၫ့မၩန့ဆၧ အဖၧၩ့နီၪလီၫ. ၦစံၭလၧဆၧချဲၩ့အဂၩလမံၩ့, ကဆါယွၩတဲၩ့လၩ့မူၭ၀ၩ့ဒီၪ့ထီးအလူၬ လၧဆၧလၧၫ့ဆၧဎွ့ၩဒဲအအီၪဒဲဆၧဘၪလၩ့ဎိၭလိၬ၁ၭ ဘဲၫအဆၧတဲၩ့လၩ့ဖိၪ၁ံၪ လဖၪမိဒိၪထၪ့အၪထၪ့လၧ ဆၧအဲၪဆၧကွံၩဒဲလၧဆၧကိၪ့၁့ၪကိၪ့ဘၪအဖၧၩ့နီၪလီၫ.

လၧ (၁ယီဟၫ့ ၄း၇-၁၆) အဖၧၩ့နီၪ, စယီဟၫ့ဒုၭဖျီၪထၪ့၀့ၫဒၪလၧ “ယွၩမွဲဆၧအဲၪဆၧကွံၩ” ဒဲယွၩဖ့ၪနဲၪအဆၧအဲၪလၧအဖျါလၩ့အဖိၪခွၫလဂၩဎး လၧမိဘၪထိး၁ံၫအ၁ၭလၧ ပဆၧဒဲၩဘၭအလးနီၪလီၫ. ဆၧအခိးအတၩနီၪဘိၩ, ဘဲၫ၁ိၭပမိဒုၭဖျီၪထၪ့ပဆၧစံၭခိးစံၭတၩ လၧပအဲၪလိၬ၁ၭလဂၩဘၪလဂၩအဖၧၩ့နီၪ လီၫ. ဆၧအဲၪဘဲၫနီၪနီၪ, အီၪထၪ့၁ၫ့လၧယွၩအီၪနီၪ, မွဲဆၧနဲၪ့လၧပနဲၩန့လၩ့ထံး မွဲယွၩအီၪလၧပဖၧၩ့ ဒဲပအီၪလၧယွၩအဖၧၩ့ဆ့နီၪလီၫ. ကဆါယွၩအဆၧအဲၪထုၭန့ ပ၁ၭ ထီးပမိအၪ့နၩ့ထဲၩ့အဆၧအဲၪလၧၦဂူၫဂၩနီၪ ကဲၪထၪ့၀့ၫ၁့ၪဒၪလၧပဖ့ၪလၫ့ခွံၬ ပ၁ၭအဆၧဆိၫ့န့ဘၪ အၪနဲၪ့ပအဲၪလၩ့ပ၁ၭဒၪပ၀့ၫနီၪလီၫ. လါနၫ့ဂ့ၩဆၧပျဲၩဖျ့ၭ၁ၭ ဆိၫ့န့ဘၪဆၧနီၪ ဘၪဆၧအီၪက့ၪဘၪမၪအလးအၪမၬလီၫ. ပဒၪဘၪဆၧဒီၩ့ဆၧ ထ့ၬအလၩ့၁ၭအုၭလၧၡၪထူဂီၩအဆၧပိၩ့ထၪ့ဆၧလၧမူၭခိၪနီၪလီၫ.

ဆၧပျဲၩဖျ့ၭ၁ၭဆိၫ့န့ဘၪဆၧ (free will) နီၪ မွဲဆၧအကၧၩ့ဒိၪလါနၫ့ဂ့ၩ, ၦလနၩ့နၩ့ဆီၫ့မီၪ့ထၪ့ဆၧ, အ့ၪယွၩ၁့ၪယၫလၧၡၪထူဂီၩ (Lucifer) နီၪ မိပိၩ့ထၪ့ ဆၧနီၪတၭ, ဘၪမွဲနီၪယွၩဘၪတဲၩ့လၩ့အ၀့ၫဒၪနီၪဒံၭလဲၪ. အ့ၪမွဲဘဲၫနီၪတၭ, ၦအမူၩဒၩအီၪလၧဆၧဒဲၩဘၭဂဲၫနုၬလၩ့အဖၫ့ခိၪနီၪ မွဲကဆါယွၩလၧအတဲၩ့လၩ့ ဘၪၡၪထူဂီၩနီၪမွဲအ့ၬဧၪ.

ဆၧအၪ့စၪ့နီၪ မွဲပဘၪထယၬဆီၫ့မီၪ့အကၪဂဲၩထုၬလမံၩ့လီၫ. ဆၧအီၪဒိၭနဲၩ့ အ၁ၭလၧ ဆၧမၩအ၁ၭအီၪအၪမံၩ့အကျၩ ဆၧချဲၩ့လၧ “မူၩဒၩအီၪ” အခီၫပယီၫ အလၩ့ထံးနီၪ ပဆၧနၪ၁့ၪထၪ့ဘၭအ့ၬ. ဆၧဒဲၩဘၭအခၪ့ထံၭဒဲအလုၫအလါနီၪ မွဲဆၧအီၪ၁ူၪအ၁ၭလဖၪနီၪတၭ ၦထုၭထၪ့အခီၫပယီၫအလၧၫ့အဎွ့ၩန့နးဂၩအ့ၬ.

မွဲဘဲၫနီၪဒၪလ့ၬနီၪ, ဆၧဒဲၩဘၭမိဂဲၫအီၪအဂးနီၪ မွဲယွၩအဆၧဘၪအ၁ၭအ့ၬ. လၧအ၀့ၫဘၪထိးဆၧၫ့၀့ၫအဖၫ့ခိၪနီၪ, အ၀့ၫဘၪဆၧၫ့ယၫဆၧစ့ၩရၫ့အနၭထုၬ လၧထုၪ့စူၪယၫလီၩ့နီၪ, မွဲန့ဘၪဆၧအစီၩ့အမၩ့လၧ မိမၩနၧၩ့မၩထုၬခွံၬဆၧဒဲၩဘၭ နီၪအဆိၩဆိၩအကၠၪကၠၪနီၪ, ဆၧမၩဘၪထံၭဆၫ လၧဆၧအၧၩ့ဆၧ၁ၫ့အဂးနီၪ မိလၩ့မါခွံၬ၀့ၫ, ဒဲပမိ၁ၭနၪ့ကဆါယွၩအနၫ့ဆါဒၪ၀့ၫဘၪဖ့ၪလၫ့ဆၧဒဲၩဘၭအလံၩ့ အလဲၫ့အဒိၪထုၬအအၪထုၬနီၪ (မၭ၁ုၫ ၅း၄၃-၄၈; ရိမၫ ၅း၆-၁၁), ဒဲအ၀့ၫဘၪ ဆၧၡၪ့ဆၧနၭဒိၪနဲၪ့အၪနဲၪ့ ပ၀့ၫထီးအလူၬမိဘၪထိး၀့ၫနီၪလီၫ.

ဆၧပျဲၩဖျ့ၭ၁ၭဆိၫ့န့ဘၪဆၧ, မွဲယွၩအဆၧဖ့ၪလၫ့လမံၩ့, မွဲအဆံၫ့အဎံၪ, လါနၫ့အီၪဎွ့ၩဒဲဆၧအွံၪဆၧယိၭအဎၧၫ့ထုၬ, လမွဲဘၪန့ၫနဂးဘၪတၭ မွဲလၧ ၦဂူၫဂၩအဂးဆ့နီၪလီၫ. မွဲနဘၪမၩဆၧစ့ၩရၫ့အုၩ့လၩ့ (ဆၧရွံန့) လၧအကၧၩ့ဒိၪ ဆၧနီၪလမံၩ့လၧအဘၪထွ့ၫလၧဆၧပျဲၩဖျ့ၭယီၩနီၪလဲၪ.