---
title:  ဆၧလဆူလနဲၩဘၪအဆၧဘၪဂါ
date:  29/09/2022
---

`နဲၪဖျီၪ ၁၂. ဆၧပိၩ့ထၪ့ဆၧလၧမူၭခိၪနီၪ ဘၪဂါစိၩလၧဂၪ့ခိၪဘဲၫ၁့ၪလဲၪ.`

ၡၪထူဂီၩအဆၧပိၩ့ထၪ့ဆၧဒဲလၩ့ထ့ၬနီၪ မွဲဆၧဒုၭလဆိလလးဖိၪအဂးအ့ၬ. နဲၪဖျီၪ (၁၂) စံၭ၀့ၫဒၪ မွဲဆၧဒုၭဆၧယၩဖၭဒိၪလၧမူၭခိၪ လၧၡၪထူဂီၩဒဲကဆါဎရံၬ အ၁ီၫ့လဖၪအဘိၩ့ဆၧၩ့နီၪလီၫ. လံၬဆံၫ့ဎံၪအဆၧၫ့ထီးနီၪကိၭၡၪထူဂီၩနီၪ အမံၩ့လၧ “ၡီၩ့ဖၭဒိၪ,” “ဂူလးလံၩလၧဖျိၩ့လဘီၩ့,” “မုၪခီၩလဲးဒဲစၫတၫ့,” ဒဲ “ၦလၧအအီၪက့ၪဆၧမၪလၧပထၧၫ့ဖု၀ဲ၁ံၪအလီၩ့” နီၪလီၫ (နဲၪ ၁၂း၉, ၁၀). အ့ၪမွဲကဆါဎရံၬနီၪကိၭ၀့ၫဒၪလၧ “မဲၫခအ့လၭ” (နဲၪ ၁၂း၇), ဒဲအခီၫပယီၫနီၪ “ၦလၧအလၩ့ဂၬလၧယွၩ” နီၪလီၫ.

လၧဘၪဆၧကိၭအ၀့ၫလၧ “အ၁ီၫ့အခိၪစမဲၫခအ့လၭ” (ယုဒၭ ၉) အဖၫ့ခိၪ, ၦလနၩ့နၩ့မိစံၭ၀့ၫလၧ အ၀့ၫနီၪမွဲဒၪအ၁ီၫ့လၧဘၪဆၧတဲၩ့လၩ့န့၀့ၫလဂၩလီၫ. လါနၫ့ဂ့ၩလၧလံၬဒၫ့နအ့လၭအဖၧၩ့နီၪ, ဆၧဒၪဆၧလၧယၫ (vision) ကိၭဘျၩ့ နီၪအဖၧၩ့ ကဆါဎရံၬအဘၩ့အမုးအဂုးအခၧၫ့နီၪ စံၭ၀့ၫဘဲၫဆၧဖျၭန့ခွံၬလိးလဖျိၪ့ (ဒၫ့ ၂း၃၄, ၄၅), ဘဲၫၦၡၩအဖိၪခွၫလဂၩအ၁ိၭ (ဒၫ့ ၇း၁၃), ဘဲၫဆၧ၁ုၭမုခမျၧး အၦဒိၪဖၭဒိၪဒဲကဆါလဖၪအကဆါ (ဒၫ့ ၈း၁၁, ၂၅) ဒဲဘဲၫဆၧအခိၪဖၭဒိၪ မဲၫခအ့လၭ (ဒၫ့ ၁၂း၁) နီၪလီၫ. မွဲဆၧနီၪတၭ, ဘဲၫယဟိ၀ၩအ၁ီၫ့လဂၩနီၪ မွဲယွၩအနၫ့ဆါဒၪ၀့ၫလီၫ (၂မိ ၃း၁-၆; မၩဆၧ ၇း၃၀-၃၃), ဒဲပနၪ၁့ၪလၧ မဲၫခအ့လၭနီၪ မွဲဒၪၦအဆံၫ့အဎံၪလဂၩ, မွဲကဆါဎရံၬအနၫ့ဆါဒၪ၀့ၫနီၪလီၫ.

နဲၪဖျီၪ (၁၂) နီၪထုၭဖျီၪထၪ့ ဆၧဂဲးလိၬတ့ၭလိၬအဘိၩ့ဘၭယီၩၪ (၁) အီၪကဲၪထၪ့လၧမူၭခိၪလၧၡၪထူဂီၩပိၩ့ထၪ့ဆၧဒဲထုၭန့မူၭခိၪအ၁ီၫ့၁ၧၫ့ပိၩ့လပိၩ့, (၂) ထီၩ့စိၩ၀့ၫလၧဆါဎရံၬအဆၧမၩနၧၩ့ဆၧအလၩ့ထံးလၧဆၧစ့ၩရၫ့, ဒဲ (၃) အီၪထွ့ၫ ၀့ၫဒၪဒံၭ လၧဆၧထၪ့ဒၩကဆါယွၩအၡၩခမျၧးလၧအီၪလၩ့ထးလဖၪလၧမုနံၩ ခဲၫ့ထုၬနီၪလီၫ.

နးနးဝှဲၭ (Ellen G. White) လီၩဘၪထွ့ၫလၧဆၧဂဲးလိၬတ့ၭလိၬအခၪ့ ထံၭနီၪစံၭ၀့ၫ “ကဆါယွၩနီၪ အီၪဒဲဆၧယၫ့၁ၭဖၭဒိၪလ့ၬလၧၡၪထူဂီၩအဖၫ့ခိၪနီၪ လီၫ. လၧၡၪထူဂီၩအီၪက့ၪထၪ့၁ၫ့ဆၧမၪအခၫနီၪ, ကဆါယွၩအီၪက့ၪလၩ့ဖၨၪအ၀့ၫအလၩအဖၩ့ဒဲစ့ၩရၫ့၀့ၫလထံၪဎးအ့ၬ. ထီးအ၀့ၫထုၭဖျီၪထၪ့အဆၧမိန့ဘၪဆၧအလမွဲလတီၩဘၪလဖၪလၧအ၁ီၫ့၁ံၪလၧအီၪတီၩအီၪလီၩ့လဖၪအမ့ၬယၫဒၪလ့ၬနီၪ, ကဆါယွၩစ့ၩရၫ့ခွံၬအ၀့ၫအ့ၬ. လဘျၩ့ဘၪလဘျၩ့ယွၩအွံၪ၁ၭဆၧၩ့အ၀့ၫ ဘဲၫ၁ိၭမိနီၫ့ယါထဲၩ့ဒဲမိဖ့ၪလၫ့ထဲၩ့၁ၭအဂးနီၪလီၫ.” Ellen G. White, The Great Controversy, pp. 495, 496.

ဆၧဒုၭလၧမူၭခိၪနီၪအီၪယံၬ၀့ၫဒၪဆံၭအၪလဲၪနီၪ ပလီၩ၁့ၪအ့ၬ. လမွဲဘၪ လၧအဆၧၫ့အထီအယံၬဒဲဆၧဒုၭအဆီၪ့အဆါဘၪ, ဆၧအကၧၩ့ဒိၪထုၬမွဲဆၧဂဲး လိၬတ့ၭလိၬ၁ၭ အခံးအဂၩ့ထၧၫ့ဘံၪ့ယၫ (ထီးလူၬ) အဖၧၩ့ လၧမုၪခီၩလဲးဒဲအ၀့ၫ အ၁ီၫ့၁ံၪလဖၪနီၪ “လမၩနၧၩ့မၩစၫဘၪဆၧတၭ, အလးလအီၪလၧၩ့ဘၪလၧမူၭခိၪ လီၫ” (နဲၪ ၁၂း၈; ဖီဆ့လၧ လု ၁၀း၁၈). ဆၧကၪဆၧဂဲၩဘိၩ့နဲၪ့ယီၩ, မွဲဒၪလၧ, အ၀့ၫ၁ံၪဂဲၫလၩ့ထီးယီၩ, လၧဂၪ့ခိၪယီၩနီၪလီၫ.

ဆၧလၧပဒၪဘၪဆၧဒုၭဆၧယၩယီၩအခံးအဂၩ့အမွဲအတီၩနီၪ မွဲဆၧနီၪလဲၪ. ပဆၧယိလါအီၪလမံၩ့ဒၪ လၧပမိမၩနၧၩ့ခၫ့ဖျီၫ့ပဒုၪပဒၩလၧဆၧဒုၭဆၧယၩယီၩ အဖၧၩ့နီၪ မွဲဆၧနီၪလဲၪ.