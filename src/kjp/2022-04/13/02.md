---
title:  ဆၧစ့ၩရၫ့ဆၧလခဲၫ့ထုၬ
date:   18/12/2022
---

ၦအၪဒၪဆၧဆီၫ့မီၪ့ထဲၩ့၀့ၫဒၪ ဆၧစ့ၩရၫ့တီၩဆၧယီၩမွဲ၀့ၫဒၪ ဆၧအီၪက့ၪ ထဲၩ့ဆၧမၪနီၪလီၫ. လၧဆၧစ့ၩရၫ့ယီၩ ဆၧအီၪက့ၪဆၧမၪနီၪ ကအီၪ၀့ၫဒၪ လါနၫ့ဂ့ၩ ဆၧလမံၩ့ၦကဘၪနၪ့ထၪ့ထဲၩ့နီၪ ဆၧဒုၭဖျီၪဆၧထိး၁ၭလၧၦတီၩၦလီၩ့ လဖၪအဂးအီၪဆ့လီၫ. ဆၧစ့ၩရၫ့အဖၧၩ့ဆၧဒုၭဖျီၪထၪ့ၦတီၩၦလီၩ့ဒဲအီၪက့ၪထၪ့ ဆၧမၪလၧၦအၧၩ့လဖၪအလီၩ့ အီၪ၀့ၫဒၪနံၫမံၩ့နီၪလီၫ. လံၬဒၫ့နအ့လၭစံၭ၀့ၫဒၪ “ဆၧစ့ၩရၫ့ခွးအီၪက့ၪအ၁ၭ လၧဆၧထီၫထုၬလဂၩအၡၩဆံၫ့ဎံၪ၁ံၪလဖၪအဂးတၭ” (ဒၫ့နအ့လၭ ၇း၂၂). ဘၪဆဲၫ့ထဲၩ့လၧမုနံၩထုၬဆၧစ့ၩရၫ့တီၩဆၧအဂဲး နီၪလီၫ. လၧကဆါယွၩဆၧစ့ၩရၫ့ဆၧအဖၧၩ့ ပဒၪထဲၩ့ဘၪ၁နိၫနံၫမံၩ့ “ထီးနီၪ လဖၧၫ့ခိၭနၪန၀့ၫလၧမူၭခိၪအဖၧၩ့တၭ မၩဆၧတၭစ့ၩရၫ့နခ့ၫနၡၩဘဲၫ၁ိၭနမိဖ့ၪလၫ့ ဆၧဒဲၩဘၭ လၧၦလတီၩလလီၩ့ဘၪ, ဘဲၫ၁ိၭနမိဖ့ၪလၫ့အဖၧၩ့၁ၭ လၧအခိၪဒၪ၀့ၫ အဖၫ့ခိၪတၭ, ဘဲၫ၁ိၭနမိအီၪက့ၪတီၩအီၪက့ၪလီၩ့ၦအတီၩအလီၩ့, ဘဲၫ၁ိၭနမိဖ့ၪလၫ့ ၀့ၫဘဲၫအဆၧတီၩဆၧလီၩ့အ၁ိၭနီၪဆံၭ” (၁စဎွၩ ၈း၃၂).

`ဖီထဲၩ့ မၭ၁ုၫ ၂၅း၃၁-၄၆ ဒဲ ယီဟၫ့ ၅း၂၁-၂၉. ဎရံၬဒုၭဖျီၪထၪ့ဆၧအီၪက့ၪတီၩအီၪက့ၪလီၩ့ဆၧဒဲ ဆၧအီၪက့ၪဆၧမၪနံၫမံၩ့လၧဆၧစ့ၩရၫ့ဆၧယီၩဘဲၫ၁့ၪ လဲၪ.`

ၦလနၩ့နၩ့စံၭ၀့ၫဒၪဆၧချဲၩ့ “ဘၪထိးဆၧစ့ၩရၫ့စၪအ့ၬ” (ယီဟၫ့ ၃း၁၈) ဒဲ “လဘၪဘၪဆၧစ့ၩရၫ့စၪ၀့ၫတၭ” (ယီဟၫ့ ၅း၂၄) လဖၪယီၩ ၦလၧအနဲၩ ထဲၩ့ယ့ၫရှူၬလဖၪ ဘၪထိးစ့ၩရၫ့စၪအ့ၬ. ၦလနၩ့နၩ့ဆီၫ့မီၪ့၀့ၫဒၪဘဲၫနီၪအ၁ိၭလီၫ. လါနၫ့ဂ့ၩၦလၧအနဲၩဆၧလဖၪ “ဆၧအီၪက့ၪဆၧမၪအ့ၬ” (ယီဟၫ့ ၃း၁၈) ဒဲ “ဆၧအီၪက့ၪဆၧမၪလၧအ၀့ၫ၁ံၪအီၪအ့ၬ” (ယီဟၫ့ ၅း၂၄) ကဘၪမွဲဘဲၫနီၪ ၁ိၭလီၫ.

ၦ၁ၭမၧၫ့အထုၬနီၪ အီၪက့ၪလၩ့အ၁ၭ လၧၦဆၧအီၪမၧၫ့မုဆၫလနံၩယီၩနီၪ လီၫ. ၦလၧအအီၪလၧဎရံၬ ဘၪဆၧအီၪက့ၪတီၩအီၪက့ၪလီၩ့၀့ၫလၧအ၁ၭမၧၫ့ဘဲၫ နဲၪယီၩလါနၫ့ ၦလၧလအီၪဘၪလၧဎရံၬလဖၪနီၪ ဘၪဆၧအီၪက့ၪဆၧမၪလၧအ၀့ၫ၁ံၪနီၪလီၫ. လၧဆၧစ့ၩရၫ့ခွးဖၧၩ့ဎရံၬလီၩဖျီၪထၪ့ “အ့ၪ” (ၦအအၧၩ့အ၁ၫ့), ဒဲ “၁ိၪဖိၪ” (ၦအတီၩအလီၩ့) လဖၪအဂဲးနီၪလီၫ (မၭ၁ုၫ ၂၅း၃၁-၄၆). “အဂဲး ဘဲၫယီၩ ပဘၪအီၪဖျီၪကိၭဂၩဒ့ၭ လၧဎရံၬစ့ၩရၫ့ခွးအလးဆီၩ့ဆီအမ့ၬယၫ ဘဲၫ၁ိၭ ပမိဒိၭန့ဆၧအဂ့ၩမွဲဂ့ၩ, ဆၧအအၧၩ့မွဲဂ့ၩ, ဘဲၫပမၩဆၧလၧနးခီၫ့အ၁ိၭယီၩ လဂၩဘၪလဂၩ ကိၭဂၩဒ့ၭဆုၬဆုၬလီၫ” (၂ကီရံၫ့ ၅း၁၀). 

ထီးပချဲၩ့လၩ့ဎိၭထဲၩ့ဆၧစ့ၩရၫ့တီၩဆၧအဂဲးနီၪတၭ, ၦကဘၪနၪ့ထၪ့ထဲၩ့   ဆၧထိးထဲၩ့တၩ့ထဲၩ့ယီၩ မွဲဒၪလၧယွၩအဆၧယၫ့၁ၭဒဲအခိးအတၩအကၠီၩ့နီၪလီၫ (အဲၫစ့ယၫ ၅၅း၁;  အ့ဖစၧၭ ၂း၈-၁၀). ၦဘၪဆၧအီၪက့ၪတီၩလီၩ့ခၫ့ဖျီၫ့လၧဆၧနဲၩ (၁မိစ့ၭ ၁၅း၆;  ရိမၫ ၅း၁) ဒဲၦဘၪဆၧစ့ၩရၫ့ “ဘဲၫပမၩဆၧလၧနးခီၫ့အ၁ိၭ” (လီၩလၩ့ ၁၂း၁၄;  မၭ၁ုၫ ၂၅း၃၁-၄၆;  နဲၪဖျီၪ ၂၀း၁၁-၁၃). ဆၧစ့ၩရၫ့တီၩဆၧလ၁ုၭဘၪလ၁ုၭ မွဲ၀့ၫဒၪလၧယွၩအဆၧမၪလူၬ (၁၀) ထံၫနီၪလီၫ (လီလၩ့ ၁၂း၁၃, ၁၄;  ယ့မံၭ ၁း၂၅;  ယ့မံၭ ၂း၈-၁၇). ပမၩဆၧလၧနးခီၫ့ယီၩ ကဲၪထၪ့ဆၧထိး အ၁ၭလၧ ဆၧစ့ၩရၫ့ခွးအလးဆီၩ့ဆီနီၪလီၫ.

နၪ့ထၪ့ထဲၩ့ဘၪဆၧစ့ၩရၫ့ဆၧအထီ ယွၩနီၪမွဲကမၩန့စီၩ့မၩ့လူၬ, ဒဲမွဲကရွံ ထဲၩ့ၦကဒိၭန့ထဲၩ့ဘၪဆၧထိးထဲၩ့တၩ့ထဲၩ့နီၪအ့ၬ. အ၀့ၫ၁ံၪကဘၪထိးစ့ၩရၫ့ ခၫ့ဖျီၫ့လၧအ၀့ၫ၁ံၪနးခီၫ့အဆၧဖံၭဆၧမၩနီၪလီၫ.

လၧအထုၬနီၪ ဆၧစ့ၩရၫ့ဆၧယီၩ မွဲယွၩကရွံထဲၩ့ အ့ၪလမွဲဘၪကမီၪ့ဘံၭထဲၩ့ ပၧၩအခံၫ့အ့ၬ. ဆၧနီၪမွဲ၀့ၫဒၪယွၩကယိထဲၩ့ပဆၧရွံ, ပထိးဆၧၫ့ထဲၩ့အ၀့ၫဧၫ. ဒဲပမီၪ့ဘံၭထဲၩ့အ၀့ၫနီၪဧၪ. ယွၩကစ့ၩရၫ့ပၧၩခၫ့ဖျီၫ့လၧ ၦဆၧရွံဒဲပဆၧမၩလဖၪနီၪလီၫ.