---
title:  ဆၧ၁ံၫနံၫဖၧၫ့လဖၧၫ့ (နံၫဘျၩ့လဘျၩ့)
date:   22/12/2022
---

ယွၩ၁ိၪ့ထဲၩ့ၦၡၩအဆၧဂဲးဖးဖီၩ့ယီၩ လၩ့ဘူၭကထုၬယူၭနီၪလီၫ. လၧအနံၪ့ ၁၀၀၀ ထၪ့ဘၭအခၫနီၪတၭ, ၦအၧၩ့လၧအ၁ံၫ၀့ၫဒၪလၧဎရံၬဂဲၫလၩ့နံၫဖၧၫ့လဖၧၫ့ အထီအိၩလဖၪ ကဂဲထုၪ့ထဲၩ့ဘဲၫကဘၪထိးအီၪက့ၪဆၧမၪဘဲၫအ၀့ၫမၩလၧအနး ခီၫ့လဖၪအ၁ိၭနီၪလီၫ (နဲၪဖျီၪ ၂၀း၅, ၁၁-၁၅). ဆၧနီၪအ့ၪမွဲဂီၩ့ခွံၬတၭ, ဆၧစ့ၩရၫ့ ဆၧလ၁ုၭဂီၩ့လ၁ုၭယီၩ ကဂီၩ့ခွံၬ, ကထူၭလၫ့ထၪ့ဘၭခွံၬလကၭဒံၭဘၪ, ၦလတီၩ လလီၩ့ဘၪလဖၪလါနၫ့ ကဘၪအုၩ့လၩ့ထဲၩ့ယွၩအဆၧစ့ၩရၫ့တီၩဆၧနီၪလီၫ. “ဆၧဂဲးလိၬတ့ၭလိၬအ၁ၭအဖၭဒိၪအဂဲးယီၩ ကဖျီၪထၪ့ဒဲၦအီၪလၧမူၭ၀ၩ့ဒီၪ့ဖၧၩ့ ထီးအလူၬ ၦအတီၩအလီၩ့ဒဲၦအပိၩ့ထၪ့ဆၧထီးအလူၬ ကကိၭထၪ့ဆၧအလူ ‘ၦဆံၫ့ဎံၪအကဆါ, နဖၧၩ့၁ၭထီးအလူၬနီၪ တီၩ၀့ၫလီၩ့၀့ၫဒၪလီၫ’” မုၪခီၩလဲး အနၫ့ဆါဒၪလ့ၬ “ကၡီၫ့လၩ့အခိၪဒဲအုၩ့လၩ့ထဲၩ့ဆၧလၧယွၩ အီၪက့ၪထၪ့ဆၧမၪ လၧအလီၩ့နီၪလီၫ.” The Great Controversy, pp. 670, 671.

`ဖီထဲၩ့ မၪလခဲၫ ၄း၁;  နဲၪဖျီၪ ၂၀း၁၄, ၁၅ ဒဲ နဲၪဖျီၪ ၂၁း၈. “မ့ၪကွံၩဒဲဆၧ၁ံၫနံၫဖၧၫ့လဖၧၫ့” ယီၩအဂဲးဆီၪ့ဘဲၫ၁့ၪလဲၪ.`

ဆၧစ့ၩရၫ့စၪခွံၬမုၪခီၩလဲး, အ၁ီၫ့အအၧၩ့လဖၪဒဲၦလတီၩလလီၩ့ဘၪထီး အလူၬယီၩ ကမၩဆံၫ့ထၪ့ခွံၬဂၪ့ခိၪချိၫ့လၧဆၧဒဲၩဘၭဒဲ ဆၧလၧအဖိၬထွ့ၫထၪ့လၧ ဆၧဒဲၩဘၭအလးခဲၫ့လဖၪထီးအလူၬနီၪလီၫ. ဆၧမၩဂၭဂီၩ့ခွံၬၦလတီၩလလီၩ့    ဘၪလဖၪယီၩဆ့ မွဲယွၩအဆၧအဲၪဆၧကွံၩအဆၧမၩဆ့လီၫ. မွဲဒၪၦလၧအဆံၫ့ဎံၪ လဖၪအဂးအ့ၬ, အ့ၪမွဲလခီၫမွဲ၀့ၫဒၪလၧ ၦအအၧၩ့အ၁ၫ့လဖၪအဂး အ၀့ၫဘၪ စ့ၩရၫ့ဆ့နီၪလီၫ. အ၀့ၫ၁ံၪကြၨၭ၁ံၫဒဲဆၧ၁ံၫယီၩဂ့ၩနဲၪဒံၭ လၧအ၀့ၫ၁ံၪကဘၪအီၪ မၧၫ့လၧ “ကဆါမွဲမ့ၪလၧအအၪ့ခွံၬ” ဆၧဒဲၩဘၭအကၠီၩ့နီၪလီၫ (ဟံဘြုၫ ၁၂း၂၉).

“ၦလတီၩလလီၩ့ဘၪလဖၪ ဘဲၫနဲၪယီၩအ၀့ၫ၁ံၪကဖီၩ့ဖျ့ၭလၧယွၩအမ့ၬယၫ, အ၀့ၫကအၧၩ့အုၩလၩ့အ၁ၭ လ၁ၭမဲၪဘၪဆၧဂၭဂီၩ့, အ၀့ၫ၁ံၪကအီၪ၁ူၪအ၁ၭလၧ ၦအထိး၁ံၫအ၁ၭဒဲရွံအၪ့ထုၪ့ထဲၩ့အ၀့ၫ၁ံၪလဂၩအမ့ၬယၫလါနၫ့ဂ့ၩ အ၀့ၫ၁ံၪ    အဖၧၩ့၁ၭထုၬနီၪ ဘၪစဲၩနဲၪ့အ၁ၭလၧအ၀့ၫ၁ံၪအဆၧရွံမုလနံၩယီၩနီၪလီၫ. အ၀့ၫ၁ံၪ လနုၬထဲၩ့ဘၪလၧမူၭခိၪအဘၩ့အမုနီၪ မွဲဒၪအ၀့ၫ၁ံၪအဆၧရွံနီၪလီၫ. ယွၩလခီၫ မွဲလၧၫ့ဎွ့ၩလၧဆၧယၫ့၁ၭဒဲတီၩလီၩ့လၧအ၀့ၫ၁ံၪအဂးနီၪလီၫ. Ellen G. White, The Great Controversy, p. 543.

ဆၧအီၪက့ၪထၪ့ဆၧမၪဒဲစ့ၩရၫ့စၪခွံၬ, မၩဂၭဂီၩ့ခွံၬဆၧဒဲၩဘၭဒဲၦအအၧၩ့ အ၁ၫ့၁ံၪလဖၪနီၪ မွဲကဒုၭအၪ့ထဲၩ့အ၀့ၫ၁ံၪလၧမ့ၪကွံၩဖၧၩ့လၩ့ဆိၩလၩ့ကၠၪအ့ၬ. ဘဲၫအ၀့ၫ၁ံၪမၩဒၪဆၧလၧအ၀့ၫ၁ံၪနးခီၫ့အ၁ိၭ အ၀့ၫ၁ံၪကဘၪထိးထဲၩ့၀့ၫဒၪနီၪ လီၫ. ဆၧဒဲၩဘၭယီၩ ဘဲၫအခၪ့ထံၭအီၪ၀့ၫဒၪအ၁ိၭ အထုၬနီၪကအီၪဆ့နီၪလီၫ. အနီၪဂီၩ့တၭ မူၭ၀ၩ့ဒီၪ့ထၧၫ့ဘံၪ့ယၫကထီၩ့ထဲၩ့လၧယွၩအတဲၩ့လၩ့ထၭအ၁ိၭနီၪလီၫ. ကကဲၪထၪ့ထဲၩ့ဘဲၫ၁ိၭ ဆၧဒဲၩဘၭလနုၬလၩ့ဒံၭဘၪအထီအိၩနီၪလီၫ.

ယွၩမွဲဘၪစံၭထၪ့အၪ့အူၭ၀့ၫဆံၭ. အ၀့ၫမွဲဒၪ “ၦဆၧစ့ၩရၫ့တီၩဆၧကဆါ” (၂ထံမ၁ံၫ ၄း၈) အကၠီၩ့လီၫ. အ၀့ၫကအီၪက့ၪလၩ့ထဲၩ့အလူလၧအတီၩ လၧအမိဖ့ၪလၫ့ထဲၩ့ဆၧ၁ံၫဆၧၡါလန့ဘၪခိၪဖၬလၧၦအတီၩအလီၩ့လဖၪ ဒဲကမၩဂၭဂီၩ့ခွံၬ  ဆၧအအၧၩ့အ၁ၫ့, ဆၧဒဲၩဘၭဒဲအ၀့ၫ၁ံၪကလၩ့မၬခွံၬလၩ့ဆိၩလၩ့ကၠၪနီၪလီၫ.

`နဆီၫ့မီၪ့ထဲၩ့ အ့ၪမွဲယွၩထိးထဲၩ့တၩ့ထဲၩ့ၦထီးအလူၬ (အၧၩ့မွဲဂ့ၩတီၩ မွဲဂ့ၩ) လဖၪနီၪ ကကဲၪဘဲၫ၁့ၪလဲၪ.`