---
title:  ဆၧစ့ၩရၫ့အထီလ၁ုၭဘၪလ၁ုၭ
date:   17/12/2022
---

### ဖီလနွ့ၫယီၩအဂးဆၧမၩလိၪ
မၭ၁ုၫ ၂၅း၃၁-၄၆;  ဒၫ့နအ့လၭ ၇း၉-၁၄;  ၁ကီရံၫ့ ၆း၂, ၃;  ၂ပံတၧၫ ၂း၄-၆;  မၪလခဲၫ ၄း၁;  နဲၪဖျီၪ ၂၁း၈.

> <p>၁နိၫထီၫ့</p>
> “အဂဲးဘဲၫယီၩ ပဘၪအီၪဖျီၪကိၭဂၩဒ့ၭ လၧဎရံၬစ့ၩရၫ့ခွးအလးဆီၩ့ ဆီအမ့ၬယၫဘဲၫ၁ိၭပမိဒိၭန့ဆၧအဂ့ၩမွဲဂ့ၩ, ဆၧအအၧၩ့မွဲဂ့ၩ, ဘဲၫပမၩဆၧ လၧနးခီၫ့အ၁ိၭယီၩ လဂၩဘၪလဂၩ ကိၭဂၩဒ့ၭဆုၬဆုၬလီၫ” (၂ကီရံၫ့ ၅း၁၀).

လံၬဆံၫ့ဎံၪယီၩ တီၩလီၩ့ဂုးခၧၫ့ဂ့ၩမၬ မွဲဆၧလမံၩ့နီၪ ဆၧစ့ၩရၫ့တီၩဆၧနီၪ လီၫ. ယွၩကစ့ၩရၫ့ထဲၩ့ဂၪ့ခိၪချိၫ့အဂဲးအီၪ၀့ၫဒၪ လၧလံၬဆံၫ့ဎံၪအလးလံၩဖၧၩ့မွဲဂ့ၩ, အ၁ၫ့ဖၧၩ့မွဲဂ့ၩ အီၪခဲးခွၬနီၪလီၫ. ဆၧမွဲဆၧတီၩအီၪၡၩလၧ မုဆၫလနံၩယီၩ လါနၫ့ဂ့ၩ လၧမုနံၩအနီၪဆၧအတီၩကဖျီၪထၪ့ပျၩ့ဂ့ၩမၬလီၫ.

လံၬဆံၫ့ဎံၪစံၭ၀့ၫဒၪယွၩနီၪ “ယွၩလၧၫ့ဎွ့ၩလၧဆၧကိၪ့၁့ၪ” (ယိဘၭ ၃၇း၁၆) ဒဲ “ယွၩ၁့ၪယၫဆၧထီးအလူၬ” (၁ယီဟၫ့ ၃း၂၀) ဒဲအ၀့ၫ၁့ၪယၫပ၁ုၪ့ ပ၁ၭထီးအလူၬဆ့လီၫ (လီၩလၩ့ ၁၂း၁၄;  ယ့ၫရမဲအၫ ၁၇း၁၀). ပဖိၭဘံၭဆၧဒဲၩဘၭ, မၩဂူၫမၩဘံၪ့ဆၧလၧၦၡၩဂူၫဂၩအမ့ၬယၫန့၁့ၪလါနၫ့ဂ့ၩ လၧယွၩအမ့ၬယၫ ဆၧအီၪ၁ူၪဆၧလန့ဘၪနးမံၩ့ ဖျီၪထၪ့၀့ၫပျၩ့ပျၩ့လ့ၬလီၫ.

ယွၩအ့ၪမွဲ၁့ၪယၫဆၧထီးအလူၬ ကဘၪစ့ၩရၫ့ၦလဂၩဘၪလဂၩ မွဲအလိၫဘၪ ဆ့ဒံၭဧၫ. ယွၩအဆၧစ့ၩရၫ့တီၩဆၧယီၩ မွဲဒၪလၧၦဂၪ့ခိၪဖိၪအ့ၬ, အ့ၪမွဲလခီၫလၧ မူၭ၀ၩ့ဒီၪ့အဂးဒဲလၧအ၀့ၫတဲၩ့လၩ့ထၭဆၧကိၭမံၩ့ဒ့ၭအဂးနီၪလီၫ. ဆၧစ့ၩရၫ့တီၩ ဆၧလဆၫ့ဘၪလဆၫ့, လ၁ုၭဘၪလ၁ုၭယီၩအီၪထၪ့၀့ၫဒၪ မွဲမုၪခီၩလဲးပိၩ့ထၪ့    ဆၧလၧမူၭခိၪဒဲမၩပြၩလၩ့ထဲၩ့၀့ၫဒၪ ထီၩ့လၧၦဂၪ့ခိၪချိၫ့ယီၩနီၪလီၫ (နဲၪဖျီၪ ၁၂း၇-၉). 

လနွ့ၫယီၩ ၦကအၪ့ဎၬထဲၩ့မုနံၩခဲၫ့ထုၬ ဆၧစ့ၩရၫ့ဆၧလ၁ုၭဘၪလ၁ုၭအဂဲးနီၪ လီၫ. ဆၧစ့ၩရၫ့အီၪ၀့ၫဒၪ၁ၧၫ့၁ုၭ  (၁) ချုၭဎရံၬလဂဲၫလၩ့ဒံၭဘၪအထီဆၧစ့ၩရၫ့, (၂) ဆၧစ့ၩရၫ့လၧအနံၪ့ ၁၀၀၀ အထးဖၧၩ့ဒဲ  (၃) ဆၧစ့ၩရၫ့ဂၭဂီၩ့ခွံၬဆၧဒဲၩဘၭ (ဆၧစ့ၩရၫ့မုၪခီၩလဲးဒဲအခ့ၫအၡၩ၁ံၪဘဲၫကဘၪထိးထဲၩ့အ၀့ၫ၁ံၪဆၧမၩအၧၩ့အလံၩ့ အလဲၫ) လဖၪနီၪလီၫ. ဆၧစ့ၩရၫ့တီၩဆၧယီၩ ကထုၬ၀့ၫဒၪလၧဒုၭဖျီၪဆၧထိး၁ၭ လၧၦအတီၩအလီၩ့ဒဲဆၧ၁ံၫနံၫဖၧၫ့လၧဖၧၫ့ လၧၦအၧၩ့ၦ၁ၫ့လဖၪအဂးနီၪလီၫ.