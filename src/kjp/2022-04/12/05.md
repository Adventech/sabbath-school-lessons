---
title:  ၁ၭမုဆံၫ့ဎံၪအဆၧနဲၪလၩ့
date:   14/12/2022
---

၁ၭမုဆံၫ့ဎံၪယီၩ မၩခ့ၬဆၧလၧယွၩအဂး လၧအလူၫလၩ့ဂါလၩ့ယွၩအဆၧအဲၪ ဆၧကွံၩလၧၦ၁ၭခံဖၧၩ့နီၪလီၫ (ရိမၫ ၅း၅). ဆၧနီၪ၁ိၪ့ထဲၩ့ပၧၩလၧဆၧထိးထဲၩ့ တၩ့ထဲၩ့အဆၧဒၪခီၩ့အတီၩအလီၩ့နီၪလီၫ. ဒဲ၁ၭမုဆံၫ့ဎံၪယီၩ ကနဲၪဖၧၩ့၁ၭအတီၩ အလီၩ့လၧအထီၩ့လၧဆၧတီၩဆၧလီၩ့အဂး, (ယီဟၫ့ ၁၆း၁၃) ဒဲဖ့ၪဂဲးဖ့ၪဘၭပၧၩ ဘဲၫၦကမၩလၧၫ့ဎွ့ၩထၪ့ဆၧအၪ့မၧၫ့လၧ (မၩဆၧ ၁း၈). ၁ၭမုဆံၫ့ဎံၪအဆၧမၩ လဖၪယီၩ မွဲအထၪ့ဒၩထဲၩ့မုၪခီၩလဲးအဆၧမၩထီးအလူၬအကၠီၩ့ မုၪခီၩလဲးဆ့အ၀့ၫ ကျ့ၭစၨၭဆီၪ့မၬ ဘဲၫၦၡၩကနၪ၁့ၪဘၪမၪထဲၩ့ ၁ၭမုဆံၫ့ဎံၪအဆၧမၩလဖၪနီၪလီၫ. ၦလနၩ့နၩ့လထိးဆၧၫ့ထဲၩ့ဘၪ ၁ၭမုဆံၫ့ဎံၪအီၪဒဲလၧအခံးအဂၩ့နီၪလါနၫ့ဂ့ၩ ၦလနၩ့နၩ့ချဲၩ့လၩ့ဆၫ့ဆၧ ဘၪဆဲၫ့၁ၭမုဆံၫ့ဎံၪအဆၧဖ့ၪလၫ့ဘဲၫကအၪ့လဲၩထၪ့ ၦ၁ၭမၧၫ့ကန့အဂးနီၪလီၫ.

ဖီထဲၩ့ မၩဆၧ ၈း၄-၂၄. စစဲမၧၫ့ၦလၧအမၩထီၫမံၫထီၫမၪၦစမ့ရအၫဖိၪ အ၁ၭလဂၩ အဲၪဒိၭန့ထဲၩ့ဘၪ၁ၭမုဆံၫ့ဎံၪလါနၫ့ဂ့ၩ အ၀့ၫလဒိၭန့ထဲၩ့ဘၪ၁ၭမုဆံၫ့ဎံၪ အဆၧအၪ့လဲၩထၪ့အ၁ၭဒံၭအ့ၬ. မုလနံၩယီၩဆ့ ၦလၧအဲၪဒိၭ ဒိၭန့ထဲၩ့ဘၪ၁ၭမုဆံၫ့ဎံၪလါနၫ့ အ၀့ၫ၁ံၪအဲၪဒိၭလီၩ့ဖိၬထွ့ၫ၁ၭမုအဆၧအၪ့လဲၩထၪ့အ၀့ၫ၁ံၪ အ၁ၭအ့ၬ.

ယွၩအဖိၪအလံၩလဖၪယီၩ မွဲဘၪဆၧနဲၪဖၧၩ့၁ၭခၫ့ဖျီၫ့လၧ ၁ၭမုဆံၫ့ဎံၪ ဘဲၫကထီၩ့လၧဆၧတီၩဆၧလီၩ့ (ယီဟၫ့ ၁၆း၁၃;  ရိမၫ ၈း၁၄;  ယီဟၫ့ ၁၇း၁၇) လဖၪနီၪလီၫ. ယ့ၫရှူၬဖ့ၪထုၪ့၁ၭပၧၩဖျီၪပျၩ့ဂ့ၩမၬ “ၦလၧအစံၭယၧၩ, ကဆါဧ့, ကဆါဧ့နီၪ, မွဲအမိလ့ၩနုၬဘၪလၧမူၭခိၪအဘၩ့အမုးအဖၧၩ့ကိၭဂၩဒ့ၭအ့ၬ. မွဲၦလၧ အမၩ၀့ၫထီးဒၪယဖါအီၪလၧမူၭခိၪအ၁ၭနီၪလီၫ. လၧမုလနံၩနီၪ ၦအၪဂၩမိစံၭယၧၩ ကဆါဧ့, ကဆါဧ့, ပချဲၩ့ဆၧလၧမီၪအချိၬလၧနမံၩ့, ဒဲပနၫ့ထၪ့ခွံၬဆၧနၪလၧနမံၩ့, ဒဲပမၩဆၧလၩ့လၭအၪမံၩ့လၧနမံၩ့မွဲအ့ၬဧၪ. ထီးနီၪလဖၧၫ့ယမိလီၩဘၪဆၧတီၩတီၩ, ယ၁့ၪယၫန၁ံၪနးဆိၭအ့ၬ. ၦလၧအကိၪ့မၩဆၧအၧၩ့ဆၧ၁ၫ့၁ံၪဧ့, စဲၪ့ဖၭလၧယၧၩ ဆံၭ” (မၭ၁ုၫ ၇း၂၁-၂၃). ဆၧယီၩဒုၭ၁့ၪယၫပၧၩ၁ၭမုဆံၫ့ဎံၪယီၩ မွဲအ၁ိၫ့ထဲၩ့ပၧၩ လၧၦကယဲၩ့ထၪ့လၧယွၩအလူအထၫအ့ၬ. အ၀့ၫ၁့ၪယၫဂုးခၧၫ့ထဲၩ့ပၧၩလၧ ယွၩအလူအထၪအဖၧၩ့နီၪလီၫ.

၁ၭမုဆံၫ့ဎံၪလၧအ၁ိၫ့ထဲၩ့ပၧၩလၧဆၧတီၩဆၧလီၩ့ယီၩ ဖ့ၪဂဲးဖ့ၪဘၭပၧၩ ဘဲၫပက၁ိၫ့ထဲၩ့ၦဂူၫဂၩလၧဆၧတီၩဆၧလီၩ့အဖၧၩ့ဆ့နီၪလီၫ. (မၭ၁ုၫ ၂၈း၁၈-၂၀;  မၩဆၧ ၁း၈). ထီးပမၩလၧၫ့ဎွ့ၩထၪ့ပဆၧဖံၭဆၧမၩအဆံၫ့ဎံၪအထီ ပဂးဆၧမၩဆၧၩ့နီၪ မွဲ၀့ၫဒၪ၁ၭမုဆံၫ့ဎံၪနီၪလီၫ. ဆၧနီၪကၠီၩ့ လၧမုဂိးထၪ့လနံၩဘၪလနံၩ ၦကဘၪထွံၩလၩ့ၦခၪ့ဒဲအၪ့ကံၩ့ထၪ့ယွၩအဆၧမၩဆၧၩ့နီၪလီၫ. အ့ၪမွဲၦအၪ့ကံၩ့ ထၪ့ယွၩဘဲၫနီၪ ယွၩကဖ့ၪလၫ့ပၧၩ၁ၭမုဆံၫ့ဎံၪ အဆၧအီၪလၧၦ၁ိၭ, ဘဲၫကဒုၭဂဲၩ၀ၭ ထၪ့ပၧၩဒဲဒုၭဆံၫ့ထၪ့ပၧၩအဂးနီၪလီၫ.

ၦကဘၪဖ့ၪလၫ့ၦ၁ၭ လၧအ၀့ၫအဆၧ၁ိၫ့ဆၧခၫ့ဖျီၫ့လၧၦဆၧရွံနီၪလီၫ. လၧအ၀့ၫဖ့ၪလၫ့ပၧၩဆၧ၁့ၪယၫနၪ၁့ၪအ၁ိၭ ၦကမၩထဲၩ့ဆၧတီၩဆၧလီၩ့ဒဲၦကမီၪ့ ဘံၭထဲၩ့ဆၧဒုၪဒွ့ၪဒဲဆၧလတီၩလလီၩ့ဘၪလဖၪနီၪလီၫ. ဆၧယီၩကဲၪထၪ့၁့ၪခၫ့ဖျီၫ့လၧၦအၪ့ဎၬထဲၩ့ယွၩအဂဲးအဘၭ ဘဲၫၦကအီၪမၧၫ့လၧၦကြၨၭအီၪမၧၫ့ ထဲၩ့အ၁ိၭဒဲ ဘဲၫၦကထိးဆၧၫ့ထဲၩ့၁ၭမုဆံၫ့ဎံၪအစီၩ့အမၩ့ လၧၦ၁ၭမၧၫ့ဖၧၩ့လၧယွၩအုၩ့လၩ့ထၬကဖ့ၪလၫ့ပၧၩနီၪလီၫ.

`ၦကဘၪအၪ့ကံၩ့ထၪ့၁ၭမုဆံၫ့ဎံၪအဆၧနဲၪဖျီၪဖၧၩ့၁ၭလၧပဂး ကိၭနံၩဒ့ၭနီၪ မွဲဘၪလဲၪအကၧၩ့ဒိၪနီၪလဲၪ.`