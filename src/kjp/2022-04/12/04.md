---
title:  ဎရံၬအ၁ၭ (ဎရံၬအဆၧဆီၫ့မီၪ့)
date:   13/12/2022
---

ၦလနၩ့နၩ့နဲၩထဲၩ့၀့ၫဒၪ အ့ၪမွဲနအၪ့လဲၩထၪ့နနဲၩ့နဎီၩ့တၭ, န၁ၭမၧၫ့ကအၪ့ လဲၩထၪ့အ၁ၭနီၪလီၫ. လါနၫ့ဂ့ၩၦကဘၪဎဲၫဖီၩ့ထဲၩ့ဆၧလးဒဲဆၧအဆၧၫ့အထီလၧ က၁ိၫ့ထဲၩ့ပၧၩလၧဆၧအၪ့လွ့ၫအဖၧၩ့နီၪလီၫ (အၪ့အူၭ ၁း၁;  ဒီၩ့လၩ့ ၅း၁-၈). လါနၫ့ဂ့ၩၦဆၧအီၪမၧၫ့အီၪဂဲၩဖၧၩ့ ဘၪဆဲၫ့လၧဆၧဒုၪဒွ့ၪဒဲဆၧဒဲၩဘၭယီၩ ကအၪ့လဲၩထၪ့အ၁ၭန့၀့ၫဒၪလၧ ၦအ့ၪအၪ့လဲၩထၪ့ၦ၁ၭအ့ၪမွဲန့နီၪလီၫ. ဎရံၬ လီၩထဲၩ့ဆၧချဲၩ့ “အဂဲးဘဲၫယီၩ ဆၧကိၪ့ဆၧဖၭလၧအအၧၩ့, ဆၧအဲၪဘိၩ့အဲၪဖၭ, ဆၧမၩမၪမုၪမၩမၪခွၫ, ဆၧမၩ၁ံၫၦၡၩ, ဒဲဆၧအၪ့ဂူၫဆၧ, ဆၧလီၫ့ကီၩ့၁ၭကွံၩဆၧ,   ဆၧအၧၩ့ဆၧ၁ၫ့ဆၧအၪ့လံၬအၪ့လီၫ, ဆၧလၨၪဖၬ, ဆၧအမ့ၬအၧၩ့, ဆၧဒုၪဒွ့ၪ, ဆၧအီၪက့ၪထၪ့ထီၫအ၁ၭ, ဆၧကိၪ့လ၁့ၪဘၪလဖၪနီၪ, ဂဲၫထၪ့၀့ၫလၧၦၡၩအ၁ၭ ခံဖၧၩ့လီၫ” (မၫကၧၭ ၇း၂၁, ၂၂). ဆၧနီၪအကၠီၩ့ ဘဲၫၦဆၧဖံၭဆၧမၩကအၪ့လဲၩ ထၪ့အ၁ၭအဂး ၦ၁ၭကဘၪအၪ့လဲၩထၪ့ဂုအ၁ၭနီၪလီၫ.

`ဖီထဲၩ့လံၬဆံၫ့ဎံၪအဆၧၫ့လဖၪယီၩဆံၭ. ၁ကီရံၫ့ ၂း၁၆;  အၪ့အူၭ ၂၄း၃, ၄;   ရိမၫ ၁၂း၂;  ဖလံဖံၫ ၄း၈;  ကလီစံၫ ၃း၂. “ပအီၪလၧဎရံၬအ၁ၭ” နီၪ အခီၫပယီၫ အီၪဘဲၫ၁့ၪလဲၪ.`

ယွၩအုၩ့လၩ့ထၬဆၧ “လၧဆၧအုၩ့လၩ့အီၪလၩ့အ၁ၫ့” အဖၫ့လၬ အ၀့ၫ ကဖ့ၪလၫ့ဒဲကွ့ၭထဲၩ့အဆၧမၬလူၬလၧၦၡၩအ၁ၭလီၩ့နီၪလီၫ (ယ့ၫရမဲအၫ ၃၁း၃၁-၃၃;  ဒဲ ဟံဘြုၫ ၈း၈-၁၀;  ဟံဘြုၫ ၁၀း၁၆). လၧဎရံၬအဆၧလီၩလၩ့ လၧခိၪလီၩ့ခိၪ ဎရံၬဒုၭလဲထၪ့ဒဲယိၭထၪ့ယွၩအဆၧမၪလူၬအခီၫပယီၫလဖၪနီၪလီၫ (မၭ၁ုၫ ၅း၁၇-၄၈). ဆၧနီၪအကၠီၩ့ ၦမၩနၧၩ့ထဲၩ့ဆၧကျဲၩ့ဖစီၩ့ကန့၀့ၫခၫ့ဖျီၫ့လၧ ယွၩအဆၧယၫ့၁ၭမၩဆၧၫ့အဖၧၩ့နီၪလီၫ. ၦကဘၪအၪ့ကံၩ့ထၪ့ယွၩဆၧဆီၫ့မီၪ့ဒဲ ပ၁ၭဆၧလိၫဘၪ၁ံၪလဖၪကဆံၫ့ဎံၪဒဲ ၦကဖျါပထုၬထဲၩ့ဆၧဒဲၩဘၭအဆၧဆီၫ့မီၪ့ လဖၪကန့အဂးနီၪလီၫ.

ဆၧဒဲၩဘၭအခံးအဂၩ့ယီၩ ကအီၪ၀့ၫဒၪလၧပလီၩ့ ထီးဎရံၬဂဲၫလၩ့ထဲၩ့အထီ နီၪလီၫ. လါနၫ့ဂ့ၩအ့ၪမွဲၦအီၪလၧဎရံၬတၭ, အ၀့ၫအဆၧတီၩဆၧလီၩ့ကချုၭဘံၭ ထၭပၧၩနီၪလီၫ. ၦလၧဆံၫ့ဘၪလါနၫ့ဂ့ၩ ၦကဘၪထိးဆီၫ့မီၪ့ဘၪဘဲၫၦဆံၫ့ဎံၪအ၁ိၭ ခၫ့ဖျီၫ့လၧယ့ၫရှူၬနီၪလီၫ (ဖလံဖံၫ ၃း၁၂-၁၅).

“အ့ၪမွဲပယံၩၡီၩ့ထၪ့လၧဎရံၬ ၦကအီၪ ‘လၧဎရံၬအ၁ၭ’ နီၪလီၫ. ဆၧဆံၫ့ ဆၧဎံၪ, ဒဲဆၧအဲၪဆၧကွံၩ ကဖၩ့ထၪ့ယဲထၪ့လၧၦတခ့ၭဖ၀ၭအဖၧၩ့နီၪလီၫ.       ဆၧကယုကစုၩဒဲဆၧတီၩဆၧလီၩ့ကပၨၩ့ထဲၩ့ၦ၁ၭနီၪလီၫ. ဆၧအီၪက့ၪ၁ုၪ့အီၪ   က့ၪ၁ၭ, အၪ့လဲၩထၪ့ခွံၬအ၁ၭထီးအလူၬနီၪလီၫ. ၁ၭမုဖၧၩ့ဎရံၬအ့ၪမွဲအီၪတၭလၧၦ၁ၭဖၧၩ့အ၁ၭကအၪ့လဲၩထၪ့ဘဲၫဎရံၬဖိၪအ၁ၭဒဲ ခံးဂၩ့ဆၧဖံၭဆၧမၩလဖၪဆ့ ကထိးအ၁ၭလၧပဂးနီၪလီၫ.” Ellen G. White, Selected Messages, book 1, p. 337.

အ့ၪမွဲၦဖ့ၪလၫ့ပ၁ၭလၧယွၩအစူၪဖၧၩ့ကိၭမုနံၩမုနၩ, ၦမိ၁ံၫထဲၩ့လၧနး၁ၭ ၦဆၧဒဲၩဘၭကိၭမုနံၩနီၪတၭ, လၧဆၧဆူဆၧနဲၩအဖၧၩ့, လၧဆၧခိၭနၪယွၩအလူ အဖၧၩ့ ၦ၁ၭမၧၫ့ကအၪ့လဲၩထၪ့အ၁ၭတၡါၡါလီၫ.

`အ့ၪမွဲနအီၪထုၬယူၭဆၧဆီၫ့မီၪ့ဆီၫ့မၬ အလဆံၫ့ဎံၪဘၪဒဲလၧဆၧဒဲၩဘၭအီၪလဖၪယီၩအ့ၪမွဲန့တၭ န၁ၭမၧၫ့ကကဲၪထၪ့ဘဲၫ၁့ၪလဲၪ. န၁ၭမၧၫ့ ကအၪ့လဲၩထၪ့အ၁ၭဘဲၫ၁့ၪလဲၪ. ဆၧဘဲၫနီၪကကဲၪထၪ့လၧန၁ၭမၧၫ့ဖၧၩ့ အဂး ဖၧၩ့၁ၭအီၪ၀့ၫဒၪလဖျီၩ့ဒၪနီၪ မွဲဆၧနီၪလဲၪ.`