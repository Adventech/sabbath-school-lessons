---
title:  အီၪတဲၩ့၀ဲၩအ၁ၭလၧဎရံၬအဆၧဖျီၪထၪ့အဂး
date:   15/12/2022
---

ၦအီၪမၧၫ့လၧဂၪ့ခိၪချိၫ့လၧဆၧလိၫဘၪဆၧအၪမံၩ့အၪမၠိၩ့ ဒဲဆၧလၧၦဘၪ ၁ၭကွံၩအီၪ၀့ၫဒၪအၪမၬလီၫ. အ့ၪမွဲၦထုၪ့ပ၁ၭလချုၭဘၪဆၧလဖၪယီၩ ကမၩန့ခွံၬ ၦဆၧန့၁-ဒဲၦခံၫ့ထီးအလူၬလီၫ. ဆၧယီၩၦဎရံၬဖိၪ၁ံၪကဘၪထုၪ့၁ၭဒိၪမၬလီၫ.  မုၪခီၩလဲးကျဲၩ့ဖစီၩ့ပၧၩ ဘဲၫၦကအီၪက့ၪဒိၪထဲၩ့ဂၪ့ခိၪအဆၧလဖၪ နၭနဲၪမူၭခိၪအဆၧလဖၪနီၪလီၫ.

ၦလၧ လထုၪ့ဘၪအ၁ၭလဖၪ အ၀့ၫ၁ံၪကယဲၩ့ထၪ့လၧယွၩ, ကယိထဲၩ့ဒၪ ဂၪ့ခိၪအဆၧလုဒိၪဎွ့ၩဒိၪဆၧလၧအဂၭဂီၩ့၁့ၪလဖၪ, ဆၧလဖၪလၧဒုၭဖ့ၪလၫ့ပၧၩ ဆၧမံၫ့၁ုၪ့မံၫ့၁ၭလန့ဘၪလဖၪယီၩ က၁ိၫ့ထဲၩ့ပၧၩလၧနး၁ၭအဆၧဂၭဂီၩ့ဂၭစၪနီၪ လီၫ.

`ဖီထဲၩ့ ၂ပံတၧၫ ၃း၁၄;  ၁ယီဟၫ့ ၃း၁-၁၃. “အီၪတဲၩ့၀ဲၩ၁ၭ” ဒဲ “အီၪဒဲဆၧတဲၩ့၀ဲၩ၁ၭ” လၧဎရံၬအဆၧဂဲၫလၩ့နံၫဖၧၫ့လဖၧၫ့ယီၩ အခီၫပယီၫမွဲအီၪဘဲၫ၁့ၪလဲၪ.`

ဆၧအၪ့ဂူၬမၩဆၧဘဲၫၦကအီၪတဲၩ့၀ဲၩၦ၁ၭအဂးယီၩ အၪဒၪဆၧ၁ိၫ့ထဲၩ့ပၧၩ လၧချဲၩ့ပဒၩ့ဆၧလၧဆၧကၠူၭယံၬအခံၫ့အဂးနီၪလီၫ. ဆၧဆီၫ့မီၪ့ဘဲၫနီၪ ၁ိၫ့ထဲၩ့ပၧၩ လၧဆၧအၧၩ့အဆၧအၪ့မၧၫ့အဖၫ့လၬဒဲစံၭထဲၩ့အ၁ၭ “အ့ၪမွဲအဎီးအၡၩလၧ  အအၧၩ့နီၪ, အ့ၪစံၭ၀့ၫလၧအ၁ၭ ယကဆါမိအီၪယံၬအီၪနး” (မၭ၁ုၫ ၂၄း၄၈).

`ဖီထဲၩ့ အၪ့အူၭ ၉၅း၇, ၈; ဟံဘြုၫ ၃း၇, ၈, ၁၅ ဒဲ ဟံဘြုၫ ၄း၇. လံၬဆံၫ့ဎံၪ အဆၧၫ့လဖၪယီၩ စံၭထဲၩ့ပၧၩ ဘဲၫၦကအီၪဒဲတဲၩ့၀ဲၩပ၁ၭဘဲၫယီၩအဂးဘဲၫ၁့ၪလဲၪ.`

လၧလံၬဆံၫ့ဎံၪအဆၧဒၪအဖၧၩ့ ဆၧထိးထဲၩ့တၩ့ထဲၩ့အမုနံၩနီၪ မွဲ “မုနံၩ ဘိၩ့ယီၩ” နီၪလီၫ. မွဲခိၫမုဆဲၪ့နံၩအ့ၬ. (ယိလၧ အၪ့အူၭ ၉၅း၇, ၈;  ဟံဘြုၫ ၃း၇, ၈, ၁၅;  ဟံဘြုၫ ၄း၇). ဆၧအၪ့လဲၩထၪ့၁ၭ အဆၧဒၪခီၩ့လအီၪဘၪၦ၁ၭမၧၫ့ယီၩ ကကဲၪဒၪဘဲၫၦ၁ၭမၧၫ့ဘိၩ့နဲၪ့ယီၩနီၪလီၫ. အခံၫ့အခၫယီၩ မွဲအၪ့လဲၩထၪ့ပၧၩ၁့ၪ အ့ၬ. အ့ၪနလဒိၪထၪ့ထီၫထၪ့လၧယွၩအခိးအတၩ ဒဲလ့ၩဆၧလၧယၫလၧဆၧဆူ နဲၩအဖၧၩ့ဘၪတၭ, ၦဂၪ့ခိၪဂဲးဘၭဒဲမိၡါဂဲးဘၭယီၩ ကလၩ့ဆံၭလၩ့ယွါ, ၦလဂၩ အခိၪကဂဲၫနီၩ့ထၪ့, ဆၧဘိၪ့ဆၧဘၩအဆၧနဲၩလၩ့မါခွံၬ, ကကဲၪထၪ့ၦလၧ အလီၩ့လၩ့၁ၭဒဲဆၧနဲၩလအီၪလၧၩ့ဘၪနီၪလီၫ.

ဆၧနီၪကၠီၩ့ မုနံၩကိၭနံၩဒ့ၭ ကဘၪကဲၪထၪ့ဘဲၫၦမုနံၩအထုၬအ၁ိၭတၭ, လၧယွၩအခိးအတၩအဖၧၩ့ ၦကဘၪထံၫလၩ့ဒီၪလၩ့လၧ၁ၭမၧၫ့အမ့ၬယၫအဂး လါနၫ့ဂ့ၩ ကိၭမုနံၩဒ့ၭၦကဘၪအီၪတဲၩ့၀ဲၩၦ၁ၭလၧဎရံၬကဂဲၫလၩ့ထဲၩ့အဂးနီၪလီၫ. ဘၪနီၪလဲၪ. မုလနံၩယီၩ ကဲၪထၪ့ၦမုနံၩလခဲၫ့ထုၬ၁့ၪ၀့ၫဒၪအကၠီၩ့နီၪလီၫ.

အ့ၪမွဲဎရံၬဂဲၫလၩ့ထဲၩ့လနံၩယီၩတၭ, နအီၪတဲၩ့၀ဲၩန၁ၭယူၭဧၪ. ချဲၩ့လၩ့ဎိၭထဲၩ့ နဆၧစံၭဆၧၫ့လၧၦဂူၫဂၩဆံၭ.