---
title:  ဆၧဒၪဒဲဆၧအီၪက့ၪ၁ၭလၧဘၪဆဲၫ့လၧလံၬဆံၫ့ဎံၪ
date:   10/12/2022
---

### ဖီလနွ့ၫယီၩအဂးဆၧမၩလိၪ
လုကၧၭ ၂း၅၂;  မၭ၁ုၫ ၄း၂၃;  ၁ကီရံၫ့ ၆း၁၉, ၂၀;  အၪ့အူၭ ၂၄း၃, ၄;  မၩဆၧ ၈း၄-၂၄;  ၁ယီဟၫ့ ၃း၁-၃.

> <p>၁နိၫထီၫ့</p>
> “ဆၧဘၪလိၬအိၭလိၬအယွၩ အနၫ့ဆါဒၪ၀့ၫနီၪ, မွဲအမၩဆံၫ့မၩဎံၪန၁ံၪလၧၫ့လၧၫ့ဎွ့ၩဎွ့ၩဆံၭ. မွဲအယိလၩ့ခွါလၩ့ န၁ံၪအမိၡါဒဲန၁ံၪအ၁ၭဒဲ န၁ံၪအ၁ၭၡီၩ့ထီးအလူၬဆံၭ. ဘဲၫ၁ိၭအမိအီၪဂုးခၧၫ့ ဒဲဆၧအီၪက့ၪဆၧမၪလၧအလီၩ့ အလးထီးအီၪလဂ့ၩ, ထီးပကဆါယ့ၫရှူၬဎရံၬ အ့ၪဂဲၫထီၩ့ခိၬ နီၪလီၫ” (၁၁့ၭစလနဲကၫ ၅း၂၃).

လံၬနဲၪဖျီၪယီၩ လီၩထဲၩ့ဘၪ ဆၧဂဲးဖၭဒိၪလၧ ကကဲၪထၪ့လၧဘၪဆဲၫ့ဂၪ့ခိၪ ထၧၫ့ဘံၪယၫအီၪ၀့ၫမွဲနံၫမံၩအဂဲးနီၪ နဲၪဖျီၪ ၁၃ နီၪ ဒုၭနဲၪဖျီၪဆၧဘၪ၁ူၭဘၪမၪ “မွဲဂၪ့ခိၪဖိၪကလ့ၩဖိၬထဲၩ့ဆၧမံၩ့လၬလၧပၪ့လဲၪဖၧၩ့အဂဲးနီၪလီၫ (နဲၪဖျီၪ ၁၃း၃, ၇, ၈, ၁၂, ၁၆). နဲၪဖျီၪ ၁၄ ဒုၭဖျီၪထၪ့ထဲၩ့ဆၧတီၩဆၧလီၩ့ဒဲ “လၧဆၧလီၩလၩ့လၬ လၩ့ဆၧ၁ၭထိၬအပရၧၫ့လၩ့ဆိၩလၩ့ကၠၪ” လၧ “ၦအီၪလၧဂၪ့ခိၪချိၫ့ဒဲကယဲ ၦအဆၨၩ, ၦအဒီၪ့, ၦအဖျ့ၭ, ၦခမျၧးထီးအလူၬ” အအီၪနီၪလီၫ (နဲၪဖျီၪ ၁၄း၆, ၇). “လၧဆၧအဆၧၫ့အထီအကၪအဂဲၩ” (၂ထံမ၁ံၫ ၃း၁) အထီ “ဆၧ၁ီၪ့ဆၧ၁ၫ့ဘဲၫလံၩအူၪ၀ံၩ့၀ၩ့၀့ၫအ၁ိၭလဖၪနီၪ” (အ့ဖစၧၭ ၄း၁၄) ကဂဲၫဒဲၦအၪဂၩ “မိကၠၪ ကဒၩခွံၬအနါလၧဆၧမွဲဆၧတီၩတၭ, မိထီၩ့လၧပိၩ့လဖၪအဖၧၩ့လီၫ” (၂ထံမ၁ံၫ ၄း၄). “ဆၧ၁ူၭဆၧမၪဖၭဒိၪနံၫမံၩ့ မွဲ၀့ၫဒၪ “၁ၭၡီၩ့၁ံၫလန့ဘၪ” ဒဲဆၧအီၪက့ၪဆံၫ့ဎံၪ “မုခၪ့ထံၭအနံၩ, အထုၬနံၩ” ယီၩအဖၧၩ့ မုၪခီၩလဲးကဖီၪ့ထဲၩ့ၦၡၩအၪမၬနီၪလီၫ. ဆၧနဲၩၦ၁ံၫအ၁ၭၡီၩ့ဆုးကျိၭၦလၧအမၧၫ့ဒံၭလဖၪယီၩ လခဲၫ့ထဲၩ့နီၪ ကမၩကဲၪထၪ့ဆၧအုၩ့လၩ့အီၪလၩ့လၧၦရိမၫအဆၧဘိၪ့ဆၧဘၩနီၪလီၫ.” Ellen G. White, The Great Controversy, p. 588.

ၦကဘၪဖီၪဂုးထၭၦဆၧဆူဆၧနဲၩဒဲဆၧတီၩဆၧလီၩ့ ဘဲၫ၁ၭမုဆံၫ့ဎံၪ၁ီၪ့၁ၫ့ ထဲၩ့ပၧၩအ၁ိၭ ထီးမုနံၩခဲၫ့ထုၬဆၧကဲၪထၪ့လဖၪ လၧၫ့ထၪ့ဎွ့ၩထၪ့အထီလဖၪ လကၭဒံၭဘၪ ၦကဘၪအီၪတဲၩ့၀ဲၩပ၁ၭ လၧဎရံၬအဆၧဂဲၫလၩ့ထဲၩ့နံၫဖၧၫ့လဖၧၫ့ အဂးနီၪလီၫ.