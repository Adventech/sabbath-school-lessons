---
title:  ဆၧထိး၁ၭလၧဎရံၬဂဲထုၪ့မၧၫ့ထၪ့ထဲၩ့အဂး
date:  09/11/2022
---

`ဖီထဲၩ့ ယီဟၫ့ ၂၀း၁၁-၂၉; ၁ကီရံၫ့ ၁၅း၅-၈. ဎရံၬအထံၩအဖျဲ၁ံၪလဖၪ ထီးဒၪထဲၩ့ဎရံၬဂဲထုၪ့မၧၫ့ထၪ့ထဲၩ့တၭ အ၀့ၫ၁ံၪကဲၪဘဲၫ၁့ၪလဲၪ.`

အ၁ီၫ့ဆံၫ့ဎံၪနံံၫဂၩလၧအဆၧၫ့နၩ့လၧဎရံၬအ၁ွၪခိၪလီၩ့နီၪ စံၭထဲၩ့နးမၫရံၫ မၭဂဒလံနံၫဒဲၦမုၪအဂူၫဂၩ လၧဎရံၬအဂဲထုၪ့မၧၫ့ထၪ့ထဲၩ့အဂဲးနီၪလီၫ (မၭ၁ုၫ ၂၈း၁, ၅-၇; မၫကၧၭ ၁၆း၁-၇; လုကၭ ၂၃း၅၅; လုကၭ ၂၄း၁-၁၁). လယံၬလမီဘၪ ဎရံၬအနၫ့ဆါဒၪ၀့ၫဒုၭနဲၪဖျီၪအ၁ၭလၧအ၀့ၫ၁ံၪဆ့နီၪလီၫ. (မၭ၁ုၫ ၂၈း၁, ၉, ၁၀; ယီဟၫ့ ၂၀း၁၄-၁၈). အ၀့ၫဒုၭနဲၪဖျီၪအ၁ၭလၧစပံတၧၫ (လုကၭ ၂၄း၃၄; ၁ကီရံၫ့ ၁၅း၅) ဒဲအထံၩအဖျဲနံၫဂၩလၧအလ့ၩထဲၩ့လၧတ၀ၫ့လဖျိၪ့အမံၩ့မွဲ အ့ၫမ့အၧၭ အဘိၩ့ဘၭ, ဎရံၬနဲၪဖျီၪထၪ့အ၁ၭလၧအခံးအဂၩ့ ဆ့လီၫ (မၫကၧၭ ၁၆း၁၂; လုကၭ ၂၄း၁၃-၃၅), ထီးဎရံၬဒုၭနဲၪဖျီၪအ၁ၭလၧအခံးအဂၩ့လၧဒူၭလၧထၭနီၪတၭ အထံၩအဖျဲ၁ံၪလဖၪ၁ုၪ့မဲၪ၁ၭဖျဲၩ့လါနၫ့ဂ့ၩလၧခဲၫ့ထဲၩ့နီၪ အ၀့ၫ၁ံၪလၧၫ့ထၪ့ဎွ့ၩထၪ့ထဲၩ့လၧဆၧ၁ုၪ့ဎွံၫ၁ၭယီၫနီၪလီၫ (လုကၭ ၂၄း၃၃-၄၉; ယီဟၫ့ ၂၀း၁၉-၂၃). အဖီၩ့ခွံၬထဲၩ့လနွ့ၫဂီၩ့နီၪတၭ, ဎရံၬဒုၭနဲၪဖျီၪ အ၁ၭလၧအခံးအဂၩ့လၧဒူၭအနီၪလဖၧၫ့ဒီၭတၭ, စထီမၭဆူနဲၩထဲၩ့၀့ၫလၧဎရံၬဂဲထုၪ့မၧၫ့ထၪ့ထဲၩ့တၡါၡါနီၪလီၫ.

ဎရံၬဂဲထုၪ့မၧၫ့ထၪ့ထဲၩ့အလးခဲၫ့ချုၭအ၀့ၫလထၪ့ထဲၩ့မူၭခိၪ, လ့ၩဎုၬဆၧလၧ အထံၩအဖျဲ၁ံၪအ၁ၫ့လံဆံၫအထီ ၦဆူနဲၩဖိၪအဂၩယဲယၩဘျဲၫလဖၪဒၪဘၪထဲၩ့ အ၀့ၫနီၪလီၫ (၁ကီရံၫ့ ၁၅း၆) ဒဲစယ့မံၭဒၪဘၪထဲၩ့အ၀့ၫဆ့လီၫ (၁ကီရံၫ့ ၁၅း၇). ယ့ၫရှူၬလ့ၩဒၪခီၩ့ထဲၩ့အထံၩအဖျဲလနၩ့နၩ့ လၧမၫဆမံၭအနဲၩဒဲအၪ့ထဲၩ့လဂီၩဆၧအၪ့လၧအ၀့ၫ၁ံၪဆ့လီၫ. လၧခဲၫ့ထဲၩ့နီၪ ဎရံၬချဲၩ့လၩ့ဎိၭလၧစပံတၧၫ လၧမၫဆမံၭ ဂၫလလံၫအနဲၩ့နီၪလီၫ (ယီဟၫ့ ၂၁း၁-၂၃). လကၭဒံၭဘၪ ဎရံၬဒၭနဲၪဖျီၪအ၁ၭ လၧအခံးအဂၩ့ လၧအခံၫ့အဂူၪဂၩအီၪဒံၭ၁့ၪဆ့လီၫ (မၩဆၧ ၁း၃). လချုၭအ၀့ၫ ထဲၩ့ထၪ့ထဲၩ့မူၭခိၪဘၩ့မုးအထီနီၪလီၫ (လုကၭ ၂၄း၅၀-၅၃; မၩဆၧ ၁း၁-၁၁). စပီလူၫဆ့ထိးအ၁ၭလၧအဒၪထဲၩ့ဘၪဎရံၬလၧ အဂဲထုၪ့မၧၫ့ထဲၩ့ဆ့နီၪလီၫ. လၧအ၀့ၫလ့ၩထဲၩ့ဒိၩ့ဒမၭစကၧၭအဘိၩ့ဘၭနီၪလီၫ (၁ကီရံၫ့ ၁၅း၈; မၩဆၧ ၉း၁-၉).

ထံၩဖျဲအဂူၫဂၩစံၭထဲၩ့စထီမၭဘၪဆဲၫ့ထဲၩ့လၧ ဎရံၬဂဲထုၪ့မၧၫ့ထၪ့ထဲၩ့အဂဲး နီၪတၭ အ၀့ၫစံၭဆၧၫ့ “ယအ့ၪလဒၪဘၪထၭအလးလၧအစူၪယၫ၁ၭအဖၧၩ့, ယအ့ၪလအီၩ့ဘၪအဖၧၩ့လးနီၪ လၧယစူၪနိၩ့တၭ ယအ့ၪလဘူၭဘၪအဂုၬဖၩအဖၧၩ့ လးလၧယစူၪနီၪ ယနဲၩယ၀့ၫအ့ၬ” (ယီဟၫ့ ၂၀း၂၅). ဖီၩ့ခွံၬထဲၩ့လနွ့ၫဂီၩ့နီၪ ဎရံၬ ဒုၭနဲၪဖျီၪအ၁ၭလၧအခံးအဂၩ့ လၧအထံၩအဖျဲ၁ံၪလဖၧၫ့ဒီၭနီၪတၭ, အထီအနီၪ စထီမၭအီၪ၀့ၫလၧအထံၩအဖျဲအကျၩဆ့နီၪလီၫ. ယ့ၫရှူၬစံၭစထီမၭ “ယူၬစိၩနစူၪ နိၩ့ထီးယီၩ ယိယစူၪယၫ၁ၭယီၩတၭ, ယူၬစိၩနစူၪထီးယီၩတၭဘူၭယိခွါယဂုၬဖၩ အဖၧၩ့လးယီၩဆံၭ. ၁ၭနီၪမွဲအထီးဂံၩ့ဂၩ့လဂ့ၩ, နဲၩဆၧဆံၭ” (ယီဟၫ့ ၂၀း၂၇). ထီးနီၪတၭ, စထီမၭချဲၩ့ဆၧၫ့ဆၧတၭစံၭ၀့ၫဒၪ “ယကဆါဒဲယယွၩမၬကၨ” ယ့ၫရှူၬစံၭအ၀့ၫ “မွဲနဒၪဘၪယၧၩအကၠီၩ့တၭနနဲၩန၀့ၫ, ၦလၧအလဒၪဘၪ၀့ၫလါနၫ့ဘိၩ နဲၩ၀့ၫလဖၪဘၪဆိၪဂ့ၩ၀့ၫဒၪလီၫ” (ယီဟၫ့ ၂၀း၂၉).

`“ ‘ၦလၧအလဒၪဘၪလါနၫ့ဘိၩ နဲၩ၀့ၫလဖၪဘၪဆိၪဂ့ၩ၀့ၫဒၪလီၫ.’ ဎရံၬအဆၧဂဲထုၪ့မၧၫ့ထၪ့ထဲၩ့နီၪ နလဒၪဘၪလါနၫ့ဂ့ၩ နကဆူ နဲၩထဲၩ့ဎရံၬအဂး အဒီၩ့အဂူၪဂၩအီၪဘဲၫ၁့ၪလဲၪ.”`