---
title:  ဎရံၬဂဲထုၪ့မၧၫ့ထၪ့ယူၭ
date:  07/11/2022
---

ဎရံၬအဆၧမၩနၧၩခွံၬမုၪခီၩလဲးဒဲအ၀့ၫအစီၩ့အမၩ့အအၧၩ့လဖၪယူၭနီၪ ဂုးခၧၫ့ ထဲၩ့၀့ၫခၫ့ဖျီၫ့လၧထုၪ့စူၪယၫနီၪလီၫ. ဎရံၬအဆၧထိး၁ံၫအ၁ၭနီၪ မွဲအမၩနၧၩ့ခွံၬ မုၪခီၩလဲးလၩ့ဆိၩလၩ့ကၠၪနီၪလီၫ. ဎရံၬအဆၧဂဲထုၪ့မၧၫ့ထၪ့ထဲၩ့ဒဲ ၦအ၁ံၫစွၪ လအီၪလၧၩ့ဘၪဆၧ၁ွၪခိၪယီၩ ထိးအ၁ၭလၧဎရံၬအဆၧမၩနၧၩ့ခွံၬမုၪခီၩလဲးအစီၩ့ အမၩ့နီၪလီၫ. မုၪခီၩလဲးယိလါထဲၩ့ ဎရံၬလဂဲထုၪ့မၧၫ့ထၪ့ထဲၩ့ဘၪအကၠီၩ့, အ၀့ၫ မၩနၧၩ့ခွံၬဎရံၬလၧဆၧ၁ံၫအကၠီၩ့ အ၀့ၬမုၬလၩ၁ၭဎွံၫလါနၫ့ဂ့ၩ ထီးဎရံၬမၩနၧၩ့ခွံၬ ဆၧ၁ံၫအစီၩ့အမၩ့အကၠီၩ့ မုၪခီၩလဲးအဆၧယိလါလဖၪ ဂၭဂီၩ့ခွံၬထီးအလူၬလီၫ. အ၀့ၫအဲၪဒိၭစၧၩ့ထၭဎရံၬလၧဆၧ၁ံၫအကၠီၩ့ အီၪက့ၪလၩ့၁ုၭမု၁့ၪဘီၩ့လဖၪဘဲၫ ကအီၪခိၭထဲၩ့ဎရံၬအ၁ွၪခိၪနီၪလီၫ...ထီးဎရံၬဂဲထုၪ့မၧၫ့ထၪ့ထဲၩ့တၭ မုၪခီၩလဲး၁့ၪ ယၫထဲၩ့၀့ၫအ၀့ၫအဘၩ့မုးယီၩ ကလၩ့မါဒဲဂၭဂီၩ့ခွံၬလကၭဒံၭဘၪအ၀့ၫကဘၪ၁ံၫ ဆ့နီၪလီၫ. The Desire of Ages, p. 782.  ဎရံၬအဂၪ့ခိၪအခံးအဂၩ့ယီၩ ၁ံၫခွံၬ လါနၫ့ဂ့ၩ အ၀့ၫမူၭခိၪအစီၩ့အမၩ့ယီၩ၁ံၫလန့ဘၪလီၫ. ဎရံၬလၧၫ့ဎွ့ၩ၀့ၫလၧအစီၩ့ အမၩ့ဘဲၫကမၩခါခွံၬဆၧ၁ံၫအဖီၩ့လဖၪလီၫ.

`ဖီထဲၩ့ မၭ၁ုၫ ၂၈း၁-၆; ယီဟၫ့ ၁၀း၁၇, ၁၈; ဒဲ ရိမၫ ၈း၁၁. မပၩလဲၪပၫဎုၬ လၧဎရံၬအဆၧဂဲထုၪ့မၧၫ့ထၪ့ထဲၩ့နီၪလဲၪ.`

ဎရံၬမၩထဲၩ့ဆၧဖံၭဆၧမၩ လၧစမ့ရအၫအထီအ၀့ၫလီၩဖျီၪထၪ့၀့ၫဒၪ အ၀့ၫ အီၪက့ၪလၩ့အ၁ၭလၧဆၧ၁ံၫအဖၧၩ့န့ဒဲ မၩန့ထဲၩ့အ၁ၭမၧၫ့ပၧၩ့အဂဲးနီၪလီၫ (ယီဟၫ့ ၁၀း၁၇, ၁၈). ဎရံၬစံၭထဲၩ့မၫ၁ၫ “ယမွဲဆၧဂဲထုၪ့ထဲၩ့ဒဲဆၧမၧၫ့လီၫ” (ယီဟၫ့ ၁၁း၂၅). လံၬဆံၫ့ဎံၪလၧဆၧၫ့စံၭ၀့ၫဒၪ ဎရံၬဒုၭဂဲထုၪ့မၧၫ့ထၪ့ထဲၩ့လၧဆၧ၁ံၫယီၩနီၪ မွဲယွၩကဆါဒုၭဂဲထုၪ့မၧၫ့ထၪ့ထဲၩ့အ၀့ၫလၧဆၧ၁ံၫနီၪလီၫ. (မၩဆၧ ၂း၂၄; ရိမၫ ၈း၁၁; ဂလ့ၡၫ ၁း၁; ဟံဘြုၫ ၁၃း၂၀). ဒဲအ၁ီၫ့ဆံၫ့ဎံၪလၧအစီၩ့ အမၩ့ဒိၪပၫဎုၬ၀့ၫဒၪဆ့လၧ ဎရံၬအဆၧဂဲထုၪ့မၧၫ့ထၪ့ထဲၩ့ဆ့နီၪလီၫ. (မၭ၁ုၫ ၂၈း၁, ၂).

ဆၧအဘိၩ့ဘၭနီၪပဒၪထဲၩ့ဘၪၦ၁ၭၡါ၁ံၪ, ၦလုဆၧအခိၪ၁ံၪဒဲၦဖၫရစံၫ၁ံၪကျ့ၭစၨၭဘဲၫကမၩနၧၩထဲၩ့ဎရံၬကန့အဂးလီၫ (မၭ၁ုၫ ၂၈း၁၁-၁၅). ရိမၫ၁ုၭဖိၪ၁ံၪလၧအအီၪခိၭထဲၩ့ဎရံၬအ၁ွၪခိၪလဖၪယီၩ “လီၩဘၪၦလုဆၧအဒိၪ၁ံၪလၧ ကယဲဆၧမၩအ၁ၭထီးအလူၬလီၫ” (မၭ၁ုၫ ၂၈း၁၁). ဆၧယီၩအခီၫပယီၫမွဲ၀့ၫ ၦလၧအခိၭထဲၩ့ဎရံၬအ၁ွၪခိၪလဖၪယီၩ ဒၪထဲၩ့ဘၪဎရံၬအဆၧဂဲထုၪ့မၧၫ့ထၪ့ထဲၩ့ တၡါၡါလီၫ. အ့ၪလမွဲဘၪဘဲၫနီၪတၭ အ၀့ၫ၁ံၪအဆၧချဲၩ့လဖၪယီၩအခီၫပယီၫ မိအီၪဘဲၫ၁့ၪလဲၪ. အ၁ီၫ့ဆံၫ့ဎံၪအီၪဂဲၫလၩ့လၧမူၭခိၪဒဲချံးထၪ့ခွံၬလိးပၫလၧ အကၭဘံၭထၭဎရံၬအ၁ွၪခီၪဂီၩ့နီၪတၭ, ဆၧၫ့နၩ့၀့ၫလၧအလီၩ့နီၪ ၦခိၭဆၧလဖၪ ဒၪထဲၩ့ဘၪတၭ၁ုၪ့မဲၪ၁ၭဖျဲၩ့၀့ၫဒၪလီၫ. လၧခဲၫ့လမံၩ့အ၀့ၫ၁ံၪ၁့ၪယၫထဲၩ့ဆၧ၁ွၪခိၪ ယီၩဎရံၬအစွၪလအီၪလၩ့ဘၪလီၫ...လဘၪဘၪထီးရိမၫ၁ုၭဖိၪ၁ံၪ၁ၭနၪ့ဆၧလၧ ခီၫ့အခံၪ့နီၪ အ၁ီၫ့ဆံၫ့ဎံၪ၁ံၪလဖၪမၩန့ခွံၬဎရံၬအစွၪဧၪ. ဘၪလဘၪဎရံၬအထံၩ အဖျဲ၁ံၪမၩန့ခွံၬအ၀့ၫ၁ံၪအကဆါအစွၪဧၪ. ၦလဂၩဂၩအၪ့ဂူၬနီၪဧၪ. လၧမွဲဒၪ အမံၩ့ဘဲၫနဲၪ့ယီၩဎရံၬအစွၪနီၪလၩ့မါခွံၬတၡါၡါလီၫ.

အ၁ီၫ့ဆံၫ့ဎံၪအီၪဂဲၫလၩ့လၧမူၭခိၪ, ၁ုၭဖိၪ၁ံၪလဖၪ၁ုၪ့မဲၪ၁ၭဖျဲၩ့ဆၧဒဲ၁ၭနၪ့ ဆၧလၧခီၪ့နီၪလီၫ. ဎရံၬအစွၪလၩ့မါထဲၩ့အကၠီၩ့ ၦယုဒၫခိၪနါ၁ံၪ, ၦလုဆၧခိၪ၁ံၪဒဲၦဖၫရစံၫ၁ံၪလဖၪအ၁ုၪ့ခိ၁ၭဂီၩဒိၪဒိၪလ့လီၫ. လါနၫ့ဂ့ၩအ၀့ၫ၁ံၪ “ဖ့ၪလၩ့ထဲၩ့ ၦ၁ုၭဖိၪလဖၪနီၪ လၧစ့ၩအၪအၪလ့ၬ” (မၭ၁ုၫ ၂၈း၁၂) ဘဲၫလလီၩ့၁့ၪယၫဘၪ ဆၧဂဲးဆၧဖးလၧအကဲၪထၪ့လၧဎရံၬအ၁ွၪခိၪနီၪလီၫ. အၪ့မၧၫ့ထဲၩ့ၦ၁ုၭဖိၪ၁ံၪ ဘဲၫကအၪ့လံၩ့အၪ့လီၫထဲၩ့ဆၧဘၪဆဲၫ့ထဲၩ့ လၧဎရံၬအဆၧဂဲထုၪ့မၧၫ့ထၪ့ထဲၩ့ နီၪလီၫ.

`ၦလၧအဒၪဂုဎရံၬအဆၧဂဲထုၪ့မၧၫ့ထၪ့ထဲၩ့နီၪ မွဲၦရိမၫ၁ုၭဖိၪလဖၪနီၪလီၫ. လၧဆၧနီၪအကၠီၩ့ ဆၧ၁ထိၬအပရၧၫ့ယီၩ မွဲအထီၩ့စိၩ၀့ၫလၧၦလခီၫဘၩ့မုးဖိၪ၁ံၪလဖၪအအီၪဆ့လီၫ.`