---
title:  ဆၧ၁ွၫခိၪလၧအဘၪဆၧကျၭဘံၭလၧနိၪစဲၩခၧၪ့
date:  06/11/2022
---

ဎရံၬအဆၧဖံၭဆၧမၩယီၩ ပဒၪဘၪဂီၩ့ထဲၩ့၀့ၫဒၪယူၭဒဲအ၀့ၫဘၪဆၧမၩ၁ံၫခွံၬ လၧထုၪ့စူၪယၫအကၠီၩ့တၭ, ပမိစီၪ့ဘၪဎရံၬစၪခွံၬယူၭ၁့ၪလီၫ. မုၪခီၩလဲးအဆၧအၪ့ လွ့ၫထဲၩ့ယုဒၭဘဲၫကဖ့ၪလၫ့အၪ့ဆၫလၩ့ခွံၬအကဆါနီၪ နၧၩ့ဆၧၫ့ထဲၩ့၀့ၫဒၪ ယူၭလီၫ. (လုကၭ ၂၂း၃, ၄; ယီဟၫ့ ၁၃း၂၆, ၂၇) ၦလုဆၧအခိၪဒဲဆၧအီၪကီၪ့ ခိၪနါ၁ံၪလဖၪစ့ၩရၫ့ထဲၩ့ကဆါဎရံၬဘဲၫကဘၪ၁ံၫအဂးနီၪလီၫ. (မၭ၁ုၫ ၂၆း၅၉, မၭ၁ုၫ ၂၇း၂၀). ထီးကဆါဘၪထိးဖီၪတၭ အ၀့ၫအထံၩအဖျဲ၁ံၪစဲၪ့ဒၪခွံၬအ၀့ၫထီး အလူၬနီၪလီၫ (မၭ၁ုၫ ၂၆း၅၆). လၧခဲၫ့ထဲၩ့နီၪတၭ စပံတၧၫ့မီၪ့ဘံၭဎရံၬ၁ၧၫ့ဘျၩ့ (မၭ၁ုၫ ၂၆း၆၉-၇၅). အဆၧၫ့အထီနီၪဂီၩ့တၭ, ဎရံၬဘၪဆၧအီၪက့ၪလၩ့ခွံၬ၀့ၫ လၧဆၧ၁ွၪခိၪနီၪလီၫ...ဆၧ၁ွၪခိၪအဖၧၩ့အခိၪထိၭနီၪ ဘၪဆၧချံးဘံၭထၭ၀့ၫ လၧလိးပၫဖၭဒိၪ, အဖၫ့ခိၪနီၪစၧၩ့ထဲၩ့၀့ၫလၧနိၪစဲၩခၧၪ့ဒဲရိမၫ၁ုၭမုလဖၪအီၪခိၭ ထၭ၀့ၫဒၪနီၪလီၫ (မၭ၁ုၫ ၂၇း၅၇-၆၆). လၧကၭဒံၭဘၪဘဲၫဎရံၬလဂဲထုၪ့ထဲၩ့ဘၪ ဘဲၫအစံၭ၀ဲၩ့၀့ၫအ၁ိၭ မုၪခီၩလဲးဒဲအ၁ီၪ့လဖၪအီၪခိၭထဲၩ့၀့ၫဒၪဆ့လီၫ... “အ့ၪမွဲန့၁့ၪတၭမုၪခီၩလဲးယီၩ မိစၧၩ့ဘံၭထၭဎရံၬလၧဆၧ၁ွၪခိၪအဖၧၩ့ယီၩ အဆိၩအကၠၪ နီၪလီၫ.” Ellen G. White, Manuscript Releases, vol. 12, p. 412.

ကဆါဎရံၬ၀့ၫဒၪယီၩ ခီၫလၧအီၪမၧၫ့လၧဂၪ့ခိၪချိၫ့ဒဲမၩထဲၩ့ဆၧထိးထဲၩ့တၩ့ ထဲၩ့အဆၧဖံၭဆၧမၩအထီ အ၀့ၫလီၩဆိၫ၀ဲၩ၀့ၫဒၪဘၪဆဲၫ့လၧအ၀့ၫကဘၪထိး၁ံၪ အ၁ၭ ဒဲကမၧၫ့ထၪ့ထဲၩ့လၧဆၧ၁ံၫအဂဲးနီၪလီၫ...ယ့ၫရှူၬစံၭ၀့ၫဒၪ “အဂဲးဘဲၫ ယီၩဘဲၫစယိနၫအီၪဘၪ၀့ၫလၧယၫဖၭဒိၪအဂူၭဖိၫ့ဖၧၩ့၁ၧၫ့နံၩဒဲ၁ၧၫ့နၩအ၁ိၭနီၪ, ၦၡၩအဖိၪခွၫမိဘၪအီၪ၀့ၫလၧဂၪ့ခိၪလၬ၁ၧၫ့နံၩ၁ၧၫ့နၩဘဲၫနီၪအ၁ိၭလီၫ” (မၭ၁ုၫ ၁၂း၃၉, ၄၀). ယ့ၫရှူၬ၁့ၪယၫထဲၩ့၀့ၫဒၪၦၡၩကမၩ၁ံၫအ၀့ၫလါနၫ့ဂ့ၩ ဖီၩ့ခွံၬ၁ၧၫ့ နံၩတၭ အ၀့ၫကဂဲထုၪ့ထဲၩ့လၧဆၧ၁ံၫနီၪ၁့ၪယၫဆိၫ၀ဲၩ၀့ၫဒၪလီၫ (မၭ၁ုၫ ၁၆း၂၁; မၭ၁ုၫ ၁၇း၂၂, ၂၃; မၭ၁ုၫ ၂၀း၁၇-၁၉). ၦဖၫရစံၫဒဲၦလုဆၧအခိၪလဖၪနၪ့ထၪ့ထဲၩ့ယ့ၫရှူၬအဆၧစံၭ၀ဲၩ့ဘဲၫနီၪလဖၪတၭ ဘဲၫဎရံၬလဂဲထုၪ့မၧၫ့ထၪ့ထဲၩ့ ဘၪအဂး အ၀့ၫ၁ံၪထံၫလၩ့ဒီၪလၩ့ထၭဆၧဂ့ၩဂ့ၩဘၪဘၪဒဲ ဒုၭအီၪခိၭထဲၩ့၁ုၭမု၁ံၪလဖၪလၧ ဎရံၬအဆၧ၁ွၪခိၪနီၪလီၫ.

`ဖီထဲၩ့ မၭ၁ုၫ ၂၇း၆၂-၆၆. ဆၧဂဲးယီၩဒုၭ၁့ၪယၫထဲၩ့ၦလၧခဲၫ့ယီၩ ဘၪဆဲၫ့ထဲၩ့လၧဎရံၬဂဲထုၪ့မၧၫ့ထၪ့ထဲၩ့အဂဲးဘဲၫ၁့ၪလဲၪ.`

ရိမၫ၁ုၭမုလဖၪအီၪခိၭထဲၩ့ဎရံၬအ၁ွၪခိၪ, ဒဲမုၪခီၩလဲးဒဲအ၁ီၪ့လဖၪဆ့၁့ၪ ယၫထဲၩ့၀့ၫဒၪ ဎရံၬကဂဲထုၪ့ထဲၩ့လၧဆၧ၁ံၫလါနၫ့ဂ့ၩ အ၀့ၫ၁ံၪကျ့ၭစၨၭပဒၩ့ထၭ ဎရံၬထီးစဲၪ့ထၪ့ခွံၬလၧဆၧ၁ွၪခိၪယီၩလန့ဘၪအဂးလီၫ.

ၦလၧအအီၪခိၭဆၧ၁ွၪခိၪလဖၪယီၩ ၁့ၪယၫနါဂၧၫ့ဒဲဒၪထဲၩ့ဘၪဎရံၬမၩဆၧ လၩ့လၭလဖၪနီၪလီၫ. ၦလၧအမၩဆၧလၩ့လၭ၁့ၪအၪမါယီၩ ထီးဂဲထုၪ့ထဲၩ့ အခၫတၭ ၁ုၭမုယီၩကပဒၩ့ထၬဎရံၬကန့အ၀့ၫ၁ံၪဆီၫ့မီၪ့ထဲၩ့၀့ၫဒၪဘဲၫနီၪအ၁ိၭ လီၫ.

အ၀့ၫ၁ံၪအီၪက့ၪလၩ့၁ံၫ၁ုၭဖိၪ၁ံၪလၧဆၧ၁ွၪခိၪ ဘဲၫဎရံၬအထံၩအဖျဲလဖၪဂဲၫအၪ့ဂူၪကဆါယ့ၫရှူၬအ၁ံၫစွၪဂီၩ့တၭ, ကအၪ့လီၫထဲၩ့ဆၧကဆါယ့ၫရှူၬဂဲထုၪ့ မၧၫ့ထၪ့ထဲၩ့ယူၭ, ထီးၦၡၩအၪ့စၪ့ထဲၩ့အ၀့ၫ၁ံၪ (ကဆါလၧအဂဲထုၪ့မၧၫ့ထၪ့ထဲၫ့ လၧဆၧ၁ံၫနီၪ အီၪအထံၭခလဲၪ) အ့ၪမွဲအ၀့ၫ၁ံၪဘၪထိးအၪ့စၪ့တၭ “ဆူနဲၩထဲၩ့ ၦဆၧချဲၩ့ယိၭဆံၭ” ၦထိးပ၁ၭနီၪလီၫ. ဘဲၫဎရံၬအထံၩအဖျဲ၁ံၪလဖၪ လၧချဲၩ့ဘၪ ဘဲၫနီၪအဂး အ၀့ၫ၁ံၪဒုၭအီၪခိၭထဲၩ့၁ုၭမုလဖၪနီၪလီၫ.

ထီးပယိထၪ့ထဲၩ့ဆၧဖံၭဆၧမၩလဖၪယီၩတၭ, ပဒၪထဲၩ့ဘၪၦဖၫရစဲၫ၁ံၪဒဲ ၦလုဆၧအခိၪ၁ံၪလဖၪယီၩ ကဆါယ့ၫရှူၬ၁ံၫလါနၫ့အ၀့ၫ၁ံၪ၁ုၪ့မဲၪ့၁ၭဖျဲၩ့ထဲၩ့ ယ့ၫရှူၬတၡါၡါလီၫ. . . အ၀့ၫ၁ံၪအခဲၫ့ကံၭထုၬဒဲအ၁ၭမဲၪထုၬနီၪမွဲ၀့ၫဒၪ ယ့ၫရှူၬ ကဂဲထုၪ့မၧၫ့ထၪ့ထဲၩ့လၧဆၧ၁ံၪအဖၧၩ့တၡါလီၫ.