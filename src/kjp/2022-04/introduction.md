### လၧဆၧ၁ံၫဒဲဆၧမိ၁ံၫထီ, ဆၧယိလါလၧယၫခီၫအဖၫ့ခိၪ

ကဆါယွၩတဲၩ့လၩ့ၦၡၩနီၪ ဘဲၫ၁ိၭအမိဒိၭန့ဘၪဆၧဘၪထွ့ၫလိၬ၁ၭအမုၬလၧ အဆၧဘၪတဲၩ့လဖၪနီၪလီၫ. လါနၫ့ဂ့ၩ ဆၧဆၧးကျိၭဘၪထွ့ၫလိၬ၁ၭ၀့ၫနီၪ ဘၪဆၧမၩဂၭဂီၩ့ခွံၬ၀့ၫဒၪထီးဆၧဒဲၩဘၭ, မွဲဆၧလၩ့ဆၫ့လၩ့မဲၩလမံၩ့နီၪ ဂဲၫကဲၪထၪ့ ရှူၭ၀့ၫလၧမူၭခိၪအဆၧပၧၩ့ဆၧပြၭဖၧၩ့ (အဲၫ ၁၄း၁၂-၁၅; ဇံၫ ၂၈း၁၂-၁၉; နဲၪ ၁၂း၇-၁၂) ဒဲမွဲဆၧမၩအ၁ၭကဲၪထၪ့လၧစအၫဒၫ့ဒဲနးအံၫလၩ့ထ့ၬလၧဆၧဒဲၩဘၭ အဖၧၩ့အဆၧဘၪထွ့ၫနီၪလီၫ (၁မိ ၃း၁-၁၉; ရိ ၅း၁၂). ဆၧလၩ့၁ၭအုၭလမံၩ့, မွဲဆၧ၁ံၫနီၪလုဘံၭခွံၬ၀့ၫလမွဲဘၪန့ၫၦၡၩလဆၨၩဒၪနီၪဘၪတၭ မိမၩဂၭဂီၩ့ခွံၬ ၁ၭမၧၫ့ထီးအလူၬ (လူၬဆံၫ့) ဆ့နီၪလီၫ. ပဒၪဘၪဆၧ၁ံၫအခံးအဂၩ့လၧဆၧအၪမံၩ့အဖၧၩ့, ၁ံၪ့လၪ၀-လၪလၩ့ဎွံၪ (လၩ့ထ့ၬ), ဖီၫ၁ံၪနၪ့၁ံၪလၩ့ယံၭလၩ့ဘဲၩ, ဆၧဖိၪဆၧလံၩလဖၪဘၪ၁ံၫလၧဆၧဆၫ, ဒဲၦလၧပအဲၪဘၪ၁ံၪလဖၪ ဘၪဆၧထုၭဖၭ လၩ့လၧပၧၩနီၪလီၫ. ပဂၪ့ခိၪယီၩအီၪဎွ့ၩဒဲဆၧၡၪ့ဆၧနၭဒဲဆၧ၁ုၪ့အုၭ၁ၭအုၭလဖၪ နီၪလီၫ.

လၧဆၧဆိၫ့န့ဘၪဆၧအီၪမၧၫ့လၧအဂ့ၩနဲၪ့နီၪ ၦၡၩလဖၪဖ့ၪနဲၪအ၀့ၫ၁ံၪ အဆၧအဲၪဒိၭလၧဖၧၩ့၁ၭအၪဖျီၩ့လီၫ. လၧ ၁၉၃၃ နံၪ့နီၪ ခိၪလၩဘွၩ (အံၩ့ဂလံၭ) ၦကွ့ၭလံၬဖိၪ James Hilton ကွ့ၭလံၬလဘံၪ့, အမံၩ့, James Hilton, ဂီၩ့လယံၬဘၪ ဘၪဆၧမၩကဲၪထၪ့ဆၧဂၩ့မၧၫ့လၧအဆၧကွ့ၭအဖၫ့ခိၪနီၪလီၫ. စံၭ၀့ၫဒၪၦလ့ၩဆၧလၧကဘၩ့ယူၩလဖျိၪ့အဂး, ကဘၩ့ယူၩနီၪအ၁ိၪလူၬခွံၬတၭ လၩ့ထ့ၬလၧ Himalayan ခိၪလီၩ့လၧအဘၪဘံၭလၧဆၩ့ထံၫခိလီၪ့နီၪလီၫ. ကဘၩ့ယူၩဂၩဂီၩ့, ဒဲၦနၪ့ကဘၩ့ယူၩ (pilot) ၁ံၫခွံၬ၀့ၫဒၪလီၫ. ၦအီၪမၧၫ့ထး ၡၩဂၩလဖၪဒိၭန့ဆၧမၩဆၧၩ့လၧၦတံဘဲၭဖိၪ၁ံၪ (Tibetans), မွဲၦလၧအအီၪလၧ ၡၫ့]ဂံၩလၫအထိၩ့ချိၬ (valley of Shangril-la) နီၪလီၫ. ဆၧလးနီၪမွဲအအီၪ ယဲၩ့အီၪလၩ့စဲၪလၧထံၫခးလဖၪ, ဒဲၦလၧအအီၪ၀့ၫထီးနီၪလဖၪနီၪ ဒိၪထၪ့အၪထၪ့ လၧဆၧအဲၪဒဲဆၧ၁့ၪယၫကိၪ့၁့ၪ, အီၪမၧၫ့လၧဆၧ၁ုၪ့ဎွံၫ၁ၭထိၬဒဲဆၧမုၬဆၧရှူၪ လၧ၁ၭမၧၫ့အထီၫအဂ့ၩနီၪလီၫ.

အနီၪမွဲ၀့ၫဆၧဆီၫ့မီၪ့လမံၩ့ဒၪလီၫ, မွဲဆၧကဲၪထၪ့အၡါမၬအ့ၬ. 

ဘဲၫပမွဲၦၡၩလၧ၁ံၫ၁့ၪအ၁ိၭ, ပကြၨၭဒိၭန့ဘၪဆၧထိးအ၁ၭလၧအလၩ့ထံး လၧဘိၩ့ယီၩအဂး ဒဲဆၧယိလါလၧယၫခီၫအဂးဆ့နီၪလီၫ. ဘဲၫဆွံ(စ)ၦအၪ့ဎၭ မၩလိၪယွၩ Emil Brunner စံၭ၀့ၫအ၁ိၭ, “ဆၧလၧအီကဆံဂၠံၫ့ (oxygen) နီၪ မွဲလၧပပိၬ၁ိၭအဂး, ဘဲၫဆၧယိလါမွဲၦၡၩအဆၧအီၪမၧၫ့အီၪဂဲၩအခီၫပယီၫအ၁ိၭ နီၪလီၫ. အီကဆံဂံၠၫ့အ့ၪလအီၪလၧၩ့ဘၪနီၪၦအုၭ၁ၭ (ဘၪ၁-ကၭ) ဒဲမိ၁ံၫခွံၬ၀့ၫ ဒၪလီၫ. ဒဲအ့ၪမွဲၦၡၩနီၪဆၧယိလါလအီၪလၧၩ့ဘၪတၭ, မိမၩအ၁ၭဘဲၫဆၧဘံၭ ဆံၭထၬဆၧ၁-ထၪ့၁-လၩ့နီၪလီၫ. ကဲၪထၪ့ဆၧ၁ၭဂၭဂီၩ့လၧဆၧဘၪထံၭဘၪနဲၪ့ အဖၧၩ့, မၩအ၁ၭဘဲၫ၁ိၭလံၩဘၪၦအထီၫ့လၩ့၁ံၫတၭ ဆၧဆီၫ့မီၪ့ဆၧကိၪ့၁့ၪ၁ံၪ လၩ့၁ံၭဎဲၫ့ထၬဒဲ၁ၭနၪ့ဆၧ, ကဲၪထၪ့ဆၧအီၪမၧၫ့လၧအခီၫပယီၫလအီၪဘၪနးမံၩ့ နီၪလီၫ. ဘဲၫၦၡၩအ၁ၭမၧၫ့အီၪဒိၭနဲၩ့အ၁ၭလၧအီကဆံဂၠံၫ့အ၁ိၭ ၦၡၩအဆၧမၧၫ့ ဆၧဂဲၩနီၪ ဘၪအီၪဒိၭနဲၩ့အ၁ၭလၧ ဆၧမၩဎွ့ၩအဆၧယိလါဆၧအဂးဆ့နီၪလီၫ.” Emil Brunner, Eternal Hope (London: Lutterworth Press, 1954), p. 7. မွဲတၡါ, ဆၧယိလါ (ဆၧမုလါ) လၧလံၬဆံၫ့ဎံၪဖၧၩ့နီၪ ဖီၪ့ဂုးထၬပၧၩထီး ပဒၪဆၧၫ့ယၫဘၪဆၧၡၪ့ဆၧနၭ လၧပလ့ၩဆၧလၧပဆၧလ့ၩဖၧၩ့၁ၭလၧ ပယိစိၩ လၩ့ဆိၩလၩ့ကၠၪအထီနီၪလီၫ.

လလၩ့ဂၬဘၪလၧၡၫ့]ဂံၩလၫ (Shangril-la) အၡါဒီၩ့ (ပုံပြင်) ဘၪ, ပဆၧယိလါလၧအဘၪထွ့ၫလၧဆၧအဆိၩအကၠၪနီၪ “ပလဖိၬဘၪဆၧကိၪ့ဘၪကိၪ့၁့ၪ အပိၩ့အခဲၫ့နီၪ” (၂ပံ ၁း၁၆). ပအီၪဒိၭနဲၩ့ပ၁ၭလၧကဆါယွၩအဆၧအုၩ့လၩ့လၧ ပနဲၩ့န့၁့ၪ, မွဲ၀့ၫမူၭခိၪအ၁ၫ့ဒဲဂၪ့ခိၪအ၁ၫ့ လၧဆၧ၁ံၫလအီၪလၧၩ့, ဆၧ၁ုၪ့အုၭ ၁ၭအုၭလအီၪလၧၩ့, ဒဲဆၧဂၪ့ဆၧယၧၩ့လအီၪလၧၩ့ဘၪအလးလီၫ (နဲၪဖျီၪ ၂၁း၁-၅). ဆၧအုၩ့လၩ့လူဒိၪယီၩ ဒုၭကဲၪထၪ့ဆၧထိၪဂုထိၪဂဲၩလၧဆၧအီၪကီၪ့အဂုအ၁ၫ့ အိၩဒိၪမၬလ့ၬ, ဒဲအ၀့ၫ၁ံၪအီၪဂုးခၧၫ့၀့ၫ, ဒဲအဲၪကွံၩမုၬလၩထး၀့ၫလၧအနံၪ့အယၩ လဖၪအထီနီၪလီၫ. ဆၧအုၩ့လၩ့အစီၩ့အမၩ့အဂဲးအဘၭနီၪ လၩ့မါလၩ့ၡၩအ့ၬ, ဖ့ၪပဂၨၪထၪ့ပၧၩထီးမုလနံၩလၧပအီၪမၧၫ့ဘိၩ့ယီၩနီၪလီၫ. မွဲဆၧပျဲၩပၧၩဘဲၫပမိ ယိထၪ့စိၩဆၧပမ့ၬယၫလၧဆၧ၁ုၪ့ဂုး၁ၭခၧၫ့နီၪလီၫ. မွဲဆၧလီၩဂုးခၧၫ့အဆၧ အုၩ့လၩ့ လၧၦအလ့ၩဖီၩ့ခွံၬလၧပအဲၪဘၪ၁ံၪလဖၪ မိမၧၫ့ထၪ့ဂဲထုၪ့ထဲၩ့လၧဆၧ ၁ံၫဒဲမိန့၁ၫဘၪ၁ၭမၧၫ့အဆိၩအကၠၪနီၪလီၫ.

ဆၧဖ့ၪနဲၪအၪ့ဎၬလံၬဆံၫ့ဎံၪအထီဘိၩ့ယီၩ ဘၪထွ့ၫလၧဆၧဂဲးလိၬတ့ၭလိၬ ဖၭဒိၪလၧဆၧဂ့ၩဒဲဆၧအၧၩ့အဘိၩ့ဆၧၩ့နီၪ, ဆၧဂဲးမိၡါအီၪနံၫမံၩ့လီၫ. လမံၩ့နီၪ ဆၧဒဲၩဘၭဒဲဆၧ၁ံၫအခၪ့ထံၭခၪ့ဎၧၩ့ဒဲအဆၧဖိၬထွ့ၫအဂဲးလီၫ. အဂၩလမံၩ့နီၪဘိၩ, ကဆါယွၩမိမၩဎူၫမၩဎၩ့ထဲၩ့ဆၧဘၪထံၭ၁ံၪလဖၪ ဒဲမိအီၪက့ၪထဲၩ့၀့ၫလၧ အလးအခၫ့ထံၭ လၧအလၧၫ့အဎွ့ၩဖၧၩ့နီၪလီၫ. ဆၧအီၪက့ၪဒိၪလၩ့ဆၫ့နီၪ ဆၧမၧၫ့ထၪ့ထဲၩ့လၧဆၧ၁ံၫလဘျၩ့ယီၩ မိဖ့ၪလၫ့ၦၡၩအဆၧမၩအ၁ၭလၧအ၁ံၫ ၁့ၪနီၪ မိအၪ့လဲၩထဲၩ့၀့ၫလၧ ၦ၁ံၫလန့ၡါလန့လၧၩ့ဘၪအခံးအဂၩ့ (အန့ၩဆၧၫ့) နီၪလီၫ. မွဲတၡါလ့ၬ, ပဘၪ၁ၭမဲၪဆၧ၁ံၫအလးလအီၪလၧၩ့ဘၪ မွဲလၧပကဆါ ဎရံၬထိး၁ံၫအ၁ၭလၧပဂး ဒဲမၩနၧၩ့ခွံၬဆၧ၁ံၫအစီၩ့အမၩ့ယူၭနီၪလီၫ. ဆၧမွဲဆၧတီၩ လၧပဒိၭန့ဘၪဆၧထိးအ၁ၭအလၩ့ထံး လၧအ၀့ၫဒၪဖီၪ့ထၬ၀့ၫ, အ၀့ၫအီၪလၧ “ ‘ဆၧ၁ံၫ, ဒဲဖျုဖၧၩ့အနီၪ၀ံၬလီၫ’ ” (နဲၪဖျီၪ ၁း၁၈).

လၧ၁ၧၫ့လၩအထီဖၧၩ့ယီၩ ပမိအၪ့ဎၬမၩလိၪဆၧ၁ံၫအဆၧဘၪထံၭဆၫ, ဒဲပဆၧယိလါခၫ့ဖျီၫ့လၧပကဆါယ့ၫရှူၬအဂဲးနီၪလီၫ.