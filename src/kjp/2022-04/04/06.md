---
title:  ၦမံၫလၧဂၪ့ခိၪအမုၬဖၧၩ့လဖၪ
date:  20/10/2022
---

ပဒၪဘၪလံၬဆံၫ့ဎံၪအ၁ၫ့လီၩဘၪထွ့ၫလၧ ဆၧဂဲထုၪ့မၧၫ့ထၪ့ထဲၩ့အမုနံၩ ဖၭဒိၪနီၪ မွဲဘဲၫပ၁့ၪယၫ၀ဲၩဆၧလၧအီၪကွ့ၭထၬအ၁ၭလၧ လံၬဆံၫ့ဎံၪအလးလံၩ ဖၧၩ့နီၪဆ့လီၫ. ၦလၧလံၬလးလံၩအထီလဖၪ အီၪလၧဆၧယိလါလၧဆၧဂဲထုၪ့ မၧၫ့ထၪ့ထဲၩ့ဘဲၫပၧၩအ၁ိၭလီၫ. နးမၫ၁ၫ, အီၪမၧၫ့လၧယ့ၫရှူၬအဆိၩနီၪ, အီၪလၧ ဆၧယိလါဘဲၫယီၩဆ့လီၫ (ယီ ၁၁း၂၄). ၦယုဒၫဖိၪ၁ံၪလဖၪဒၪလ့ၬ အဆၧဆူ ဆၧနဲၩ့လဘၪလၩ့ဎိၭဘၪလၧပၧၩထီးအလူၬလါနၫ့ဂ့ၩ, အဆၧ၁့ၪယၫဘၪထွ့ၫ ဆၧဂဲထုၪ့မၧၫ့ထၪ့ထဲၩ့အမုနံၩအီၪနီၪ ပဘၪအၪ့စၪ့ (အၪ့စံၭ) အလးလအီၪဘၪ.

`ဖီ ဒၫ့နအ့လၭ (၁၂). ဆၧယိလါဆၧဂဲထုၪ့မၧၫ့ထၪ့ထဲၩ့အီၪလၧ မီၪဖၭဒိၭ အဆၧကွ့ၭဖၧၩ့ယီၩဘဲၫ၁့ၪလဲၪ.`

ဒၫ့နအ့လၭ ၁၂း၁ ချဲၩ့ဖ့ၪလၫ့၀့ၫအဒီၩ့ စမဲၫခအ့လၭနီၪလၧ ‘ဆၧအခိၪဖၭဒိၪ’ နီၪအီၪလၧအဆၧ၁့ၪဂ့ၩဘၪအဂဲးအကၠီၩ့နီၪ ဘၪဆၧဂဲးလိၬတ့ၭလိၬဆၧအၪမၬ လ့ၬလီၫ. မွဲလၧဆၧဒၪဆၧလၧယၫလဖၪ (visions) လၧလံၬဒၫ့နအ့လၭဖၧၩ့နီၪ နဲၪဖျီၪစိၩဒၪလၧကဆါဎရံၬ ဒဲအဘၩ့အမုးလၩ့ထံးလၩ့ဆ့ၭနီၪလီၫ. ပဒၪဘၪဆ့ ဆၧဒီၩ့လၩ့အဘၪလၩ့ဎိၭလၧ “ဆၧ၁ုၭမုခမျၧးအၦဒိၪဖၭဒိၪ” (ဒၫ့ ၈း၁၁), “ၦဒိၪ ဖၭဒိၪလဖၪအၦဒိၪဖၭဒိၪ” (ဒၫ့ ၈း၂၅), “ၦဒိၭဂုၪအ၁ၭဆၧအခိၪ” “Messiah the Prince” (ဒၫ့ ၉း၂၅), ဒဲလၧခဲၫ့ထုၬနီၪဘဲၫ “ဆၧအခိၪဖၭဒိၪစမဲၫခအ့လၭ” နီၪလီၫ (ဒၫ့ ၁၂း၁). မွဲဆၧနီၪပဘၪအီၪက့ၪလၧမဲၫခအ့လၭနီၪ မွဲကဆါဎရံၬလီၫ.

လံၬဆံၫ့ဎံၪအလးလံၩအဆၧကွ့ၭလဖၪ ဆီၫ့မီၪ့၀ဲၩ၀့ၫယံၬလ့ၬယူၭ (ဘၭ ၁၉း၂၅-၂၇; အၪ့ ၄၉း၁၅; အၪ့ ၇၁း၂၀; အဲၫ ၂၆း၁၉), ထီးအလူၬနီၪလီၩဒၪ ၦအတီၩအလီၩ့အဆၧဂဲထုၪ့မၧၫ့ထၪ့ထဲၩ့အဂဲးလီၫ. လါနၫ့ ဒၫ့နအ့လၭ (၁၂) နီၪ လီၩ၀့ၫလၧၦအတီၩအလီၩ့ဒဲအလတီၩလလီၩဘၪနံၫဖုၫလူၬ အဆၧဂဲထုၪ့မၧၫ့ထၪ့ ထဲၩ့အဂဲးလီၫ. ထီးဆၧအခိၪဖၭဒိၪစမဲၫခအ့လၭမိဆၧၫ့ထုၪ့၀့ၫတၭ, ‘ၦလၧ အမံၫ၀့ၫလၧဂၪ့ခိၪမုၬအကျၩအၪဂၩနီၪ မိနၪ့ထၪ့အ၁ၭ, လနၩ့နၩ့လၧဆၧမၧၫ့ အဆိၩအကၠၪအဂးတၭ, လနၩ့နၩ့လၧဆၧမ့ၬမဲ ဒဲဆၧမၩကြၩ့ထမး၀့ၫအဆိၩအကၠၪ အဂးလီၫ (ဒၫ့ ၁၂း၂).

ၦအၪဂၩအၪ့ဎၬန့၀့ၫလၧ ဆၧချဲၩ့ယီၩဘၪထွ့ၫလၧဆၧဂဲထုၪ့မၧၫ့ထၪ့ထဲၩ့ အလၩ့ဆၫ့လမံၩ့ (a special resurrection)  လၧ ၦလၩ့ဆၫ့လဖၪ, ၦအတီၩဒဲ ၦအလတီၩဘၪနံၫမံၩ့လူၬ, လၧကဆါဎရံၬဂဲၫထဲၩ့လၩ့အမုနံၩနီၪလီၫ.

“ဆၧ၁ွၪခိၪလဖၪအိၭထၪ့ခွံၬအ၁ၭဒဲ, ‘ၦလၧအမံၫ၀့ၫလၧဂၪ့ခိၪမုၬအကျၩ အၪဂၩနီၪ မိနၪ့ထၪ့အ၁ၭ, လနၩ့နၩ့လၧဆၧမၧၫ့အဆိၩအကၠၪအဂးတၭ, လနၩ့နၩ့ လၧဆၧမ့ၬမဲဒဲဆၧမၩကြၩ့ထမး၀့ၫအဆိၩအကၠၪအဂးလီၫ.’ ဒၫ့နအ့လၭ ၁၂း၂. ၦလၧအ၁ံၫထးလၧဆၧဆူဆၧနဲၩလၧ မူၭခိၪအ၁ီၫ့၁ၧၫ့ဂၩလဂၩအ၁ၭထိၬပရၧၫ့ လဖၪနီၪ မိဂဲထုၪ့လၧဆၧ၁ွၪခိၪလၧဆၧလၩဆၧဖၩ့အဂး ဒဲမိနါဂၧၫ့ဘၪကဆါယွၩ အဆၧအုၩ့လၩ့လၧဆၧဎူၫဆၧဎၩ့နီၪလီၫ. ‘ၦလၧအဆ့ၭဘၪ၀့ၫ (who pierce

Him), ဒဲကယဲဆၧအမ့ၬလဂၩလါလါမိဒၪဘၪအ၀့ၫ’ (နဲၪဖျီၪ ၁း၇), ၦလၧ လယူၭယၪ့ပၭကၩဘၪဆၧ, နံဘၪဖၫလဲၩကဆါဎရံၬလၧမိ၁ံၫထီ ဘၪထိးဆၧၡၪ့ ဆၧနၭအခၫနီၪ, ၦမၩလိမၩပယွ့ၫကဆါဒဲထၪ့ဒၩဆၧ, ၦအၧၩ့၁ၫ့လဖၪနီၪဆ့ မိဂဲထုၪ့ဆ့ဒဲမိဒၪဘၪကဆါအလၩအဖၩ့ လၧအဘၪဆၧအီၪက့ၪထီၫထၪ့၀့ၫလၧ ၦဆံၫ့ဎံၪ၁ံၪ, လၧအအီၪတီၩအီၪလီၩ့ဒဲဒိၭနဲၩ့ဖိၬထွ့ၫကဆါအဆၧမၪလူၬလဖၪနီၪ အဖၫ့ခိၪနီၪလီၫ.” Ellen G. White, The Great Controversy, p. 637.