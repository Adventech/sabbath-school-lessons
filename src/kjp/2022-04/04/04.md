---
title:  “လၧဂၪ့ခိၪအဆၧယိၬလဖၪအဖၧၩ့”
date:  18/10/2022
---

`ဖီ အၪ့အူၭ ၇၁. စဒၫ၀ံၭအၪ့ကံၩ့ကဆါယွၩလၧ မိဒုၭဂဲၫထဲၩ့အ၀့ၫ “လၧဂၪ့ခိၪအဆၧယိၬလဖၪအဖၧၩ့” နီၪ မိစံၭ၀့ၫဒၪဆၧနီၪလဲၪ (အၪ့ ၇၁း၂၀).`

လၧ အၪ့အူၭ ၄၉ အဖၧၩ့နီၪ ပဒၪဘၪဆၧယိလါလၧအမၩမုၬပ၁ၭ လၧဆၧ ဂဲထုၪ့မၧၫ့ထၪ့ထဲၩ့လၧလလၩ့ဂၬလိၬ၁ၭဘၪလၧ ၦအ၁ၭခံၭလၧဒိၭနဲၩ့လၩ့ဒၪအ၁ၭ လၧအဆၧဂ့ၩလဖၪအဂဲးနီၪလီၫ. အ့ၪမွဲလၧ အၪ့အူၭ ၇၁ အဖၧၩ့နီၪ, စဒၫ၀ံၭ အၪ့ဎၬန့ဆၧအီၪ၁ူၪဒဲဆၧယိလါလၧကဆါယွၩအအီၪ, လၧအဒုၪဒၩလဖၪအီၪ၀ၬ ဖီၩ့အ၀့ၫဒဲ စံၭန့ဆီၪ့အ၀့ၫလၧကဆါယွၩခွံၬၡိၬထးအ၀့ၫအခၫနီၪလီၫ (အၪ့ ၇၁း၁၀, ၁၁).

လၧဆၧမၩယိခွါအဆူၭဖၧၩ့နီၪ စဒၫ၀ံၭဒၪန့ထဲၩ့ဆၧမၩမုၬဒဲဆၧထိးအ၁ၭ အလၩ့ထံးလၧဆၧနၪ့ထၪ့ထဲၩ့ဆၧလၧအဆၧလ့ၩခၫ့ဖျီၫ့ လၧအဖီၩ့ခွံၬလဖၪနီၪ လီၫ. အခၪ့ထံၭ, အ၀့ၫနၪ၁့ၪလၧ ကဆါယွၩအီၪက့ၪပၧၩ့ထၬအ၀့ၫ ခီၫလၧအ၁ၭ ဘၪ့နီၪ, ဒဲခီၫဒၪလ့ၬလၧအအီၪဒံၭဒၪလၧအမိအဆၧဒၧၩ့လးဖၧၩ့နီၪလီၫ (အၪ့ ၇၁း၆). ဒဲအ၀့ၫအၪ့ဎၬ၁့ၪယၫ၀့ၫဆ့လၧ ကဆါယွၩ၁ီၪ့လိၪအ၀့ၫခီၫလၧအ၁ၭ ဘၪ့ဒံၭနီၪဆ့လီၫ (အၪ့ ၇၁း၁၇).

စဒၫ၀ံၭအီၪက့ၪဆၧလမံၩ့လၧ အလၩ့ထံးလၧကဆါယွၩမွဲအဆၧဖလ့ၬ အလဲၫ့ဒဲအထိၬ (ရဲတိုက်) နီၪတၭ, အ၀့ၫအၪ့ကံၩ့အၪ့ယၫကဆါယွၩ, “တၭကဲၪထၪ့န၀့ၫဆၧဖလ့ၬအလဲၫ့လဖျိၪ့ လၧယဂးလၧယမိလ့ၩလၧအအီၪလထံၪဎး ဘီၩ့ဎးနီၪဆံၭ” (အၪ့ ၇၁း၃). “တၭလၧယ၁ၭၡါအဆၧၫ့အထီယီၩ ထီးခွံၬၡိၬခွံၬ ယၧၩလဂ့ၩ. ထီးယဂဲးယဘၭအ့ၪလူၬတၭ, စဲၪ့ဒၪယၧၩလဂ့ၩ” (အၪ့ ၇၁း၉). “ယွၩဧ့, အီၪယဲၩ့လၧယၧၩလဂ့ၩ, ယွၩဧ့, မၩချဲၫ့ချဲၫ့လၧနမိမၩဆၧၩ့ယၧၩအဂးနီၪဆံၭ” (အၪ့ ၇၁း၁၂). ဒဲစဒၫ၀ံၭလီၩထွ့ၫ၀့ၫဆ့, “ယွၩဧ့, နဒုၭဒၪဘၪပၧၩလၧဆၧခိ ဆၧ၀ီၩဖၭဒိၪ, နၭမၬလီၫ. နမိမၩမၧၫ့ထၪ့ထဲၩ့ပၧၩတၭ, နမိဒုၭဂဲၫထဲၩ့ထၪ့ပၧၩလၧဂၪ့ခိၪ အဆၧယိၬလဖၪအဖၧၩ့လီၫ” (အၪ့ ၇၁း၂၀).

ဆၧထုၭထၪ့ဖျီၪ၀့ၫ “လၧဂၪ့ခိၪအဆၧယိၬလဖၪအဖၧၩ့” နီၪ မွဲအလီၩနဲၪစိၩ ဆၧမိမၩအ၁ၭလၧယၫခီၫအနးခီၫ့မိၡါမိအီၪလၧဆၧဂဲထုၪ့မၧၫ့ထၪ့ထဲၩ့အမုနံၩနီၪ လီၫ. လါနၫ့ဂ့ၩဆၧချဲၩ့နီၪအဆၧဘၪထွ့ၫအီၪလၧအမ့ၬယၫဒဲအလးခဲၫ့ဆ့, ဘဲၫဆၧချဲၩ့ဒီၩ့လၩ့ထိၪဎီၩ့ဆၧအ၁ိၭ စဒၫ၀ံၭမိစံၭ၀့ၫလၧ ဆၧမၩဘၪထံၬဆၫအ၀့ၫ လဖၪနီၪ မၩအ၁ၭဘဲၫဂၪ့ခိၪအၪ့ယုလၩ့ထၬအ၀့ၫအ၁ိၭ (ထိၪထဎီၩ့လၧ အၪ့ ၈၈း၆ ဒဲ အၪ့ ၁၃၀း၁). မွဲဆၧနီၪ, ၦစံၭဆၧ “အယီၩမွဲ၀့ၫဆၧချဲၩ့ဒီၩ့လၩ့ဆၧ, ဒဲမွဲလၧဆၧအနဲၪစိၩနးခီၫ့အဆၧမိမၩအ၁ၭ လၧဆၧဂဲထုၪ့မၧၫ့ထၪ့ထဲၩ့အမုနံၩနီၪဆ့လီၫ.” ဗညိမနတျ Andrews Study Bible, p. 726, note on Psalm 71:20.

လၧခဲၫ့ထုၬနီၪ, ဆၧအကၧၩ့ဒိၪလၧပမိဘၪဖီၪ့ဆုၭထၬနီၪ, ထီးဒၪကမွဲ (မိမွဲ) ဆၧမၩအ၁ၭလမံၩ့ဂ့ၩလမံၩ့နီၪ, ကဆါယွၩအီၪ၀့ၫဒၪထီးနီၪ, အ၀့ၫယိထဲၩ့ခွါထဲၩ့ ၀့ၫ, ဒဲဆၧအဂ့ၩထုၬလမံၩ့နီၪ, ပဆၧယိလါယီၩမွဲန့ၫဒၪလၧပဆၧအီၪမၧၫ့ဘိၩ့ ယီၩဘၪ ဒဲမွဲပဆၧအီၪမၧၫ့အီၪဂဲၩလၧအမိဂဲၫလထီအဂးနီၪ - မွဲ၁ၭမၧၫ့ အဆိၩအဆိၩအကၠၪကၠၪ ပမိန့ဘၪလၧပကဆါယ့ၫရှူၬဂဲၫလၩ့ထဲၩ့ လၧပဆၧဂဲထုၪ့ မၧၫ့ထၪ့ထဲၩ့အဂးနီၪလီၫ.

`ပ၀့ၫကိၭဂၩ ပအီၪဒဲဆၧအဆၧၫ့အထီလၧ ဆၧ၁ၭဂၭဂီၩ့ဖၧၩ့လီၫ. ဘဲၫ၁့ၪလဲၪ, လၧဆၧမၩအ၁ၭမိဖျီၪ ဘဲၫကဆါယွၩအီၪယဲၩ့ဒဲပၧၩအထီဖိၪ နီၪ, ပယိစိၩဖၧၩ့၁ၭလၧ ပကဆါ၁ိၫ့ထးပၧၩလၧအဖီၩ့ခွံၬဒံၭအိၩ လၧဆၧနဲၩ ဒဲပဆၧဒိၭနဲၩ့ပ၁ၭလၧယွၩလဖၪနီၪ မိကဲၪထၪ့ဆၧဂဲးဆၧဘၭ၁့ၪဆ့ဧၪ.`