---
title:  ယမိဒၪဘၪကဆါယွၩ
date:  16/10/2022
---

`ဖီ ယိဘၭ ၁၉း၂၅-၂၇ ဒဲထိၪထဎီၩ့လၧ ယီဟၫ့ ၁း၁၈ ဒဲ ၁ထံမ၁ံၫ ၆း၁၆. စယိဘၭမိဒၪဘၪကဆါယွၩနီၪ မွဲလၧဆၧနီၪအဂးဒဲဘၪမွဲနီၪလဲၪ.`

ဆၧအီၪမၧၫ့အီၪဂဲၩနီၪဘၪလိၬဎွ့ၩဎီၩ့အ့ၬ. လၩ့ဆၫ့ဒၪဆၧ ထီးမွဲပဒၪဘၪ “ဆၧအတီၩအလီၩ့” နီၪဘၪထိးဆၫအ၁ၭဒဲဆၧ “လတီၩလလီၩ့ဘၪ” လဖၪ အဘီၪထၪ့ယီၫထၪ့အခၫနီၪလီၫ (အၪ့ ၇၃း၁၂-၁၇; ခဲၫ ၃း၁၄-၁၈). အဒီၩ့, စယိဘၭမွဲ “ၦၡၩလၧၫ့ဎွ့ၩဒဲတီၩ၀့ၫ” ဒဲ “မွဲၦလၧအ၁ၭမဲၪယွၩဒဲဂၭဎ့ၭခွံၬဆၧအၧၩ့” လီၫ (ယိဘၭ ၁း၁). လၧဆၧနီၪဒၪလ့ၬနီၪ, ကဆါယွၩပျဲၩမုၪခီၩလဲးမၩဆၫအ၀့ၫ အၪဘျၩ့လၧဆၧအၧၩ့ဆၧ၁ၫ့အၪမံၩ့လီၫ. လၧနးခီၫ့မိၡါနီၪ, ဘၪဆၧမၩဂၭဂီၩ့၀့ၫ လၧဆၧဆၫ၀ံၫ့အၧၩ့၁ၫ့လဖၪ (ဘၭ ၂း၁-၈). လၧစူၪလးခၪ့ခိၪလခီၫ, အဆၧဖိၪ ဆၧလံၩဆၧပိၭဆၧလိၬလဖၪလၩ့မါခွံၬ၀့ၫ (ဘၭ ၁း၁၃-၁၇). လၧဂံၪ့ဒီၪ့ဎၫ့ဒီၪ့ ဖၧၩ့, အဎီးအၡၩ၁ံၪထီးဒၪလ့ၬအဖိၪ၁ံၪလဖၪ လၩ့မါခွံၬလၧလနံၩအထးဖၧၩ့ (ဘၭ ၁း၁၆, ၁၈). ဒဲလၧ၁ၭအဆၧဘၪထိးလခီၫနီၪ, အထံၩအ၁ိၭလဖၪအီၪ၀ၬဖီၩ့ထၬ အ၀့ၫဒဲချဲၩ့အီၪက့ၪဆၧမၪလၧအ၀့ၫအဖၫ့ခိၪ စံၭအ၀့ၫလၧအဘၪထိးဆၧၡၪ့ဆၧနၭ ယီၩ မွဲဆၧကြၨၭဆၧဘၪလၧအဆၧမၪအဂးနီၪလီၫ (ဘၭ ၄း၁-၅း၂၇; ၈း၁-၂၂; ၁၁း၁-၂၀). အ၀့ၫအနၫ့ဆါအမၫဒၪလ့ၬနီၪ လီၩဖျီၪထၪ့ဘၭ၀့ၫလၧ, ‘မွဲနဖီၪ့ ထၬဒံၭနဆၧမွဲဆၧတီၩဆ့ဧၪ. ဆိၪအၧၩ့ယွၩတၭ, ၁ံၫန၀့ၫဖီၩ’ (ဘၭ ၂း၉) ဆ့လီၫ.

ဆၧမၩအ၁ၭယီၩ မွဲဆၧမိထုၪ့ (ဗဟိုချက်မ) လၧမူၭ၀ၩ့ဒီၪ့အဆၧဂဲးလိၬတ့ၭ လိၬ၁ၭ လၧကဆါယွၩဒဲမုၪခီၩလဲးအဘိၩ့ဆၧၩ့နီၪ စယိဘၭ၁့ၪယၫနၪ၁့ၪ၀ဲၩ၀့ၫအ့ၬ. လၧဆၧဂဲးလိၬတ့ၭလိၬအဆၧမၩဆၫအ၀့ၫဒၪအခၫနီၪ စယိဘၭအ၁ၭအုၭဒိၪမၬ ဒဲစံၭ၀့ၫဒၪလၧအ့ၪလဂဲၫအီၪဖျဲၪထၪ့ဘၪနီၪမိဂ့ၩဒိၪနဲၪ့ဒံၭနီၪလီၫ (ဘၭ ၃း၁-၂၆). မွဲဘဲၫနီၪ၁ိၭဒၪလ့ၬ, အ၀့ၫအဆၧအီၪတီၩအီၪလီၩ့လၧယွၩအဖၫ့ခိၪနီၪ ဖျီၪဂ့ၩလၧ အ၀့ၫအဆၧချဲၩ့လဖၪဖၧၩ့, “‘မွဲအမၩ၁ံၫလါနၫ့ယၧၩနီၪ, ယမိဒိၭနဲၩ့ယ၁ၭလၧ အစူၪဖၧၩ့’” (ဘၭ ၁၃း၁၅) နီၪလီၫ. အ၀့ၫအီၪက့ၪအ၁ၭလၧ ဆၧလၩ့ထံးလမံၩ့လၧဆၧ၁ံၫနီၪလမွဲဘၪဆၧအထုၬဘၪ, ဒဲလၧဆၧနဲၩအဂုးအခၧၫ့ဖၧၩ့ အ့ၪမွဲအ၀့ၫ၁ံၫ လါနၫ့ဂ့ၩ လၧဆၧထိးထဲၩ့တၩ့ထဲၩ့အနံၩနီၪ အ၀့ၫမိဆၧၫ့ထုၪ့လၧယွၩအမ့ၬယၫ လၧအ၀့ၫအနၫ့ဆါဒၪ၀့ၫအနးခီၫ့မိၡါနီၪလီၫ (ဘၭ ၁၉း၂၅-၂၇). “အနီၪမွဲဆၧလီၩဘၪထွ့ၫလၧ ဆၧဂဲထုၪ့မၧၫ့ထၪ့ထဲၩ့အမုနံၩလၧဘၪမၪလန့ဘၪနီၪလီၫ.” The SDA Bible Commentary, vol. 3, p. 549.	မွဲဆၧမုလါဖၭဒိၪလၧ အီၪလၧအလၩအဖၩ့ လၧဆၧလၩ့၁ၭအုၭအကျၩနီၪလီၫ. ဆၧအီၪ၀ၬဖီၩ့လၧဆၧစူၭဆၧဆၫဒဲဆၧကၪဆၧဂဲၩ, ဆၧဖံၭဆၧမၩဂၭဂီၩ့ခွံၬ, ဘၪထိးထံၩ၁ိၭအဆၧစံၭအၧၩ့, ဒဲအ၁ၭလၩ့ပွံၭခါဘျ့ၭခွံၬလါနၫ့ဂ့ၩ, စယိဘၭဆိၫ့ မုလါဆိၫစိၩ၀့ၫမုနံၩမု၁ၫ့လၧ အမိဒၪထဲၩ့ဘၪအဆၧထိးထဲၩ့တၩ့ထဲၩ့ကဆါနီၪလီၫ. မွဲမၬ, စယိဘၭအဆၧချဲၩ့ယီၩဘၪလၩ့ဎိၬလၧဆၧချဲၩ့လၧၦမိချဲၩ့၀့ၫလၧခဲၫ့လၧယၫ အနံၪ့လၧအယၩ, မွဲနးမၫ၁ၫစံၭဆၧၫ့ယ့ၫရှူၬနီၪ, “‘မွဲအ၀့ၫ (စလၭဇရၧၭ) မိဂဲထုၪ့ ထဲၩ့၀့ၫလၧမုနံၩထုၬခိၬအဆၧဂဲထုၪ့ထဲၩ့နီၪ ယ၁့ၪယၫယ၀့ၫလီၫ’” (ယီ ၁၁း၂၄). စယိဘၭ၀့ၫ, ဘဲၫနးမၫ၁ၫမိစံၭ၀့ၫအ၁ိၭ လီၩ၀့ၫဒၪလၧဆၧနဲၩအဖၧၩ့လီၫ. အ့ၪမွဲနးမၫ၁ၫနီၪ, လမွဲဘဲၫစယိဘၭဘၪ, မိဒၪဘၪ၀့ၫဆၧမၩအ၁ၭနီၪ လၧအမ့ၬဒၪ၀့ၫ နီၪလီၫ.

`ပဒိၭန့ဘၪဆၧမၩလိၪ လၧပဘၪအီၪဒိၭနဲၩ့ပ၁ၭလၧကဆါယွၩ ထီးဒၪ လ့ၬလၧဆၧမၩအ၁ၭ လၧလဘၪလၩ့ဎိၭဘၪလၧပဆၧအီၪမၧၫ့အီၪဂဲၩဘၪ အထီနီၪ ဘဲၫ၁့ၪလဲၪ.`