---
title:  လၧဖျု (ဆၧ၁ွၪခိၪ) အစီၩ့အမၩ့ဖၧၩ့
date:  17/10/2022
---

`ဖီ အၪ့အူၭ ၄၉. မွဲဆၧနီၪလမံၩ့၁ိၫ့ၦကွ့ၭထၩလဂၩအဆၧ၁့ၪယၫလၧဆၧ ဂဲထုၪ့မၧၫ့ထၪ့ထဲၩ့အလၩ့ထံးနီၪလဲၪ (အၪ့ ၄၉း၁၅), ဒဲလၧအဘျံၭလခီၫ, လၧၦအဂၭဂီၩ့ဂၭစၫခွံၬ၀့ၫလၧ ဆၧယိလါလၩ့ထံးလအီၪဘၪဘဲၫနီၪအ၁ိၭလဲၪ (အၪ့ ၄၉း၆-၁၄).`

ဖီ အၪ့အူၭ ၄၉. စံၭဆၧဘၪထွ့ၫလၧ ၦဂၭဂီၩ့ဖိၪ၁ံၪအဆၧနဲၩလၩ့န့အ၁ၭ အဘၪမၪအဂဲး, မွဲၦလၧအအီၪက့ၪဖိၫလိၫအ၁ၭ လၧအဆၧထူၭဆၧလၧၫ့အၪအကၠီၩ့နီၪလီၫ (အၪ့ ၄၉း၆). အ၀့ၫ၁ံၪ ‘ကိၭအဂၪ့ခိၪဘဲၫအမံၩ့ဒၪ၀့ၫအ၁ိၭ’ (အၪ့ ၄၉း၁၁) လီၫ. ဒဲအ၀့ၫ၁ံၪမၩအ၁ၭဘဲၫအ၀့ၫ၁ံၪအဂံၪ့အဎၫ့ဒဲအလၩအဖၩ့နီၪမိအီၪဂုးခၧၫ့လၩ့ဆိၩအ၁ိၭလီၫ (အၪ့ ၄၉း၁၁, ၁၇).

မွဲလါနၫ့ဘိၩ, ၦၡၩ, လၧဆၧလၩဆၧဖၩ့အဖၧၩ့နီၪ, အီၪဂုးခၧၫ့အ့ၬ, လၩ့ဂၬ ဘဲၫဆၧဖိၪဆၧဎါလၧအဂၭဂီၩ့၀့ၫအ၁ိၭနီၪလီၫ (အၪ့ ၄၉း၁၂). “တၭဆၧအီၪက့ၪ အ၀့ၫ၁ံၪ လၧဖျုဖၧၩ့ဘဲၫ၁ိၪအ၁ိၭနီၪတၭ, ဆၧ၁ံၫဒိၪမိအၪ့၀့ၫတၭ, . . . အဎံၫ အလၩမိလူၬ၀့ၫလၧဖျုဖၧၩ့လၧအအီၪ၀့ၫအလးလီၫ” (အၪ့ ၄၉း၁၄).

ဘဲၫစယိဘၭစံၭ၀ဲၩ၀့ၫလၧအဖီၩ့ခွံၬ အနံၪ့လၧအယၩဒံၭဒၪအိၩနီၪ, ‘ယဂဲၫထၪ့ လၧခီၫ့ယီၩ လၧယမိအဒၧၩ့လးနီၪ အီၪဘိၪ့၀့ၫတၭ, လၧယအီၪဘိၪ့ယီၩယမိ ထဲၩ့ထဲၩ့ဘဲၫနီၪ၁ိၭလီၫ’ (ဘၭ ၁း၂၁; ၁ထံ ၆း၇). ၦကွ့ၭထၩအၪ့အူၭစံၭ၀့ၫလၧ ၦအကိၪ့၁့ၪဒဲၦအ၁ၭခံၭနံၫဂၩလူၬနီၪ ဘၪ၁ံၫ၀့ၫမီၪ့ဎီၩ့ဆ့တၭ, “အီၪက့ၪထၪ့အစူၪ လးခၪ့ခိၪ လၧၦလၧအလးခဲၫ့အဂးလီၫ” (အၪ့ ၄၉း၁၀).

လါနၫ့ဂ့ၩလၧအ၀့ၫ၁ံၪအဘိၩ့ဆၧၩ့ ဆၧလၩ့ဆၫ့လိၬ၁ၭလၧအကၧၩ့ဒိၪအီၪ ၀့ၫဒၪလမံၩ့လီၫ. ၦအ၁ၭခံၭလၧမိထီၩ့ဆၧဂၭဂီၩ့ဖၧၩ့နီၪ ကျ့ၭစၨၭအၪ့ဎၬဆၧထိး အ၁ၭလၩ့ထံး (assurance) လၧအ၀့ၫ၁ံၪအဆၧထူၭဆၧလၧၫ့မွဲဆၧလဆိလလး ဖၧၩ့နီၪန့ဘၪ၀့ၫ၁့ၪအ့ၬ. အ့ၪမွဲၦအကိၪ့၁့ၪအၪ့ဎၬန့ဆၧနီၪ, အီၪလၧၦၡၩအဆၧ ကျ့ၭစၨၭအ၀ါလခီၫ ဒဲဆၧ၁ွၪခိၪအဆၧစၧၩ့ထၬအ၀ါလခီၫ, မွဲခိၪဖၭအဎံၫအလၩ လၧကဆါယွၩအီၪက့ၪ၀ဲၩအ၀့ၫ၁ံၪအဂးနီၪလီၫ (၁ပံ ၁း၄). လၧဆၧမံၫ့၁ၧၫ့မံၫ့၁ၭ အလၩ့ထံးဖၧၩ့ ၦကွ့ၭထၩအၪ့အူၭနီၪစံၭ၀့ၫဒၪ, “အ့ၪမွဲယွၩမိဎွ့ၩန့ထဲၩ့ယ၁ၭလၧ ဖျုအစီၩ့အမၩ့အဖၧၩ့လီၫ. အဂဲးဘဲၫယီၩမိမၩန့ယၧၩလီၫ” (အၪ့အူၭ ၄၉း၁၅).

ဘဲၫဆၧစံၭ၀ဲၩ၀့ၫလၧ လံၬလးလံၩဆၧယိလါအထီနီၪအ၁ိၭ, ၦကွ့ၭထၩ အဆၧချဲၩ့ယီၩ မွဲဆၧမိမၩအ၁ၭလၧအ၀့ၫ၁ံၫအထီနီၪအ့ၬ, အ၀့ၫစံၭ၀့ၫလၧမုလနံၩ နီၪ, ဒဲအ၀့ၫမိအီၪထးဘၪလၧ ဖျုဖၧၩ့ (ဆၧ၁ွၪခိၪဖၧၩ့) ယီၩလၩ့ဆိၩလၩ့ကၠၪအ့ၬ နီၪလီၫ. မုကအီၪ၀့ၫလနံၩ လၧကဆါယွၩဂဲၫလၩ့ထိးတၩ့အ၀့ၫလၧဆၧ၁ံၫဒဲ မိထဲၩ့ကိၭန့အ၀့ၫလၧမူၭခိၪဘၩ့မုးနီၪလီၫ.

အ့ၪဘၪစံၭလဘျၩ့ဒီၭနီၪ, ဆၧဂဲထုၪ့မၧၫ့ထၪ့ထဲၩ့လၧယၫခီၫအဆၧလၩ့ထး နီၪ နဲၪဖျီၪထၪ့အခံးအဂၩ့, ဂဲၫဆိၭန့ဆၧယိလါ, ဆၧထိးအ၁ၭအလၩ့ထံး, ဒဲဆၧ အီၪမၧၫ့ဘိၩ့ယီၩအခီၫပယီၫနီၪလီၫ. မွဲဆၧနီၪတၭ, ၦကိၪ့၁့ၪနီၪ မိဒိၭန့ဘၪဆၧလၩ ဆၧဖၩ့အဒိၪနဲၪ့အၪနဲၪ့ဒဲခိၪဖၭအဆိၩအကၠၪ လၧအဂ့ၩနဲၪ့ၦအ၁ၭခံၭလဖၪအီၪက့ၪစူၭကီၪ့၀့ၫလၧအ၀့ၫ၁ံၪဒၪ၀့ၫအဂး လၧဆၧအီၪမၧၫ့ဖၨၪခိၬယီၩအဂးနီၪလီၫ.

`နဒၪန့ဘၪၦအ၁ၭခံၭဖိၪလဖၪ ဒိၭနဲၩ့လၩ့ဒၪအ၀့ၫ၁ံၪအဆၧထူၭဆၧ လၧၫ့ဒဲအဆၧ၁့ၪဆၧဘၪလၧမၩနၧၩ့ဆၧလဖၪနီၪ ဘဲၫ၁့ၪလဲၪ. နမိအီၪက့ၪ နမ့ၬလၧထုၪ့စူၪယၫနီၪ လၧအမိအီၪပဒၩ့နၧၩ လၧဆၧလၩ့ထံၩဖါဘဲၫ အ၀့ၫ၁ံၪအဆၧဘၪမၪအ၁ိၭနီၪဘဲၫ၁့ၪလဲ.`