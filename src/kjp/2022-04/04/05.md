---
title:  “နၡၩအ၁ံၫနီၪမိမၧၫ့ထၪ့ထဲၩ့”
date:  19/10/2022
---

`ဖီ အဲၫစ့ယၫ ၂၆း၁၄, ၁၉. ဆၧလၩ့ဆၫ့လိၬ၁ၭ လၧၦမိထီၩ့လၧဆၧဂၭဂီၩ့ အဆိၩအကၠၪလဖၪ (အဲၫ ၂၆း၁၄; ခဲၫ ၄း၁) ဒဲၦလၧအမိန့ဘၪ၁ၭမၧၫ့အဆိၩ အကၠၪလဖၪနီၪ (အဲၫ ၂၆း၁၉) မွဲဆၧနီၪလဲၪ.`

လံၬအဲၫစ့ယၫနီၪ ဖ့ၪနဲၪပၧၩဆၧလၩ့ဆၫ့လိၬ၁ၭဖၭဒိၪ လၧကဆါယွၩအီၪဎွ့ၩ ဒဲဆၧစီၩ့ဆၧမၩ့ ဒဲပ၀့ၫၦၡၩ၁ံၪလဖၪအဆၧဂဲးဆါဘၭဆါအဘိၩ့ဆၧၩ့နီၪလီၫ (ယိ အဲၫစ့ယၫ ၄၀). ပလၩ့ဂၬဘဲၫနၪ့၁ံၪမံၩ့၁ံၪနီၪဎဲၫ့ထၪ့ခွံၬ, ဖူၩ၁ံၪဖီၫ၁ံၪနီၪ လၩ့ယံၭလၩ့ဘဲၩ၀့ၫလါနၫ့ဂ့ၩ, အ့ၪမွဲပယွၩအလူအထၫနီၪ မိအီၪ၀့ၫလၩ့ဆိၩလၩ့ကၠၪ လီၫ (အဲၫ ၄၀း၆-၈). မွဲလါနၫ့ဘိၩလၧပ၀့ၫၦၡၩ၁ံၪအီၪဎွ့ၩဒဲဆၧဒဲၩဘၭနီၪ, ကဆါယွၩအခိးအတၩလၧအထိးထဲၩ့တၩ့ထဲၩ့ဆၧနီၪ မၩကြၨၭမၩဘၪ၀့ၫလၧ ၦၡၩ၁ံၪထီးအလူၬဒဲဘၪခိးဘၪတၩ၀့ၫ (ထံးလၩ့ထီၩ့လၩ့၀့ၫ) လၧ ၦလခီၫဘၩ့မုးဖိၪ လၧအဒိၭနဲၩ့အ၁ၭလၧယဟိ၀ၩ, ၦလၧအထီးန့မး၁ံၫအနံၩလဖၪဆ့လီၫ (အဲၫစ့ယၫ ၅၆).

လၧလံၬအဲၫစ့ယၫဖၧၩ့နီၪ, ဆၧဂဲထုၪ့မၧၫ့ထၪ့ထဲၩ့အဆၧမုလါဖျီၪထံၫကျၩ ဂ့ၩမၬလီၫ. လၧအဖီၩ့ခွံၬစယိဘၭလီၩဖျီၪထၪ့ၡၩခိၪဖိၬနီၪ အၪဒၪဆၧလၧအ၀့ၫ အဆၧဆီၫ့မီၪ့ဒၪ၀့ၫ (ယိဘၭ ၁၉း၂၅-၂၇; အၪ့အူၭ ၄၉း၁၅; အၪ့အူၭ ၇၁း၂၀) လါနၫ့, မီၪအဲၫစ့ယၫလီၩဖျီၪထၪ့ဆၧနီၪ လၧအနၫ့ဆါဒၪ၀့ၫလကၭဘၪ အီၪဎုၬ ထဲးလၧၡၩခမျၧးလၧဆူနဲၩဆၧ၁ံၪလဖၪဆ့လီၫ (အဲၫ ၂၆း၁၉).

အဲၫစ့ယၫ (၂၆) နီၪ လီၩနဲၪဖျီၪ ၦအၧၩ့၁ၫ့ဒဲၦတီၩလီၩ့၁ံၪအဘိၪ့အထး (အမုနံၩအထုၬ) အီၪလၩ့ဆၫ့လိၬ၁ၭလၩ့ထံးလၩ့ဆ့ၭလီၫ. ၦအၧၩ့၁ၫ့၁ံၪလဖၪ မိဘၪအီၪထး၀့ၫဒၪလၧဆၧ၁ံၫဖၧၩ့ ထီးဆၧ၁ံၫနံၫဖၧၫ့လဖၧၫ့နီၪ, အ၀့ၫ၁ံၪဂဲထုၪ့ထဲၩ့ဘၪ အ့ၬ (နဲၪ ၂၁း၈). အ၀့ၫ၁ံၪမိဘၪဆၧမၩဂၭဂီၩ့ခွံၬ၀့ၫထီးအလူၬအဆံၫ့, ဒဲကယဲ အ၀့ၫ၁ံၪအ၁ၭလၧအ၁့ၪယၫဆၧလဖၪ (အဆၧနၪ့ထၪ့ဆၧ၁ံၪလဖၪ) မိဂၭဂီၩ့ခွံၬ အဆိၩအကၠၪလီၫ (အဲၫ ၂၆း၁၄). လံၬဆံၫ့ဎံၪအဆၧၫ့ယီၩထုၭဖျီၪထၪ့ဆၧ၁ီၪ့ဆၧ ၁ၫ့လၧ၁ၭၡီၩ့ဒဲ၁ၭမၧၫ့ မိဘၪမၧၫ့ထး၀့ၫဒၪဆၧ၁ံၫအလးခဲၫ့နီၪ နးဂၩ, နးမံၩ့အ့ၬ. လၧဆၧမၩဂၭဂီၩ့ခွံၬၦအၧၩ့၁ၫ့လၧခဲၫ့ထုၬနီၪ, ဆၧလၧမုလနံၩနီၪဂဲၫဘၪ၀့ၫတၭ, ကယဲၦလၧအမၩဆၧလတီၩလလီၩ့ဘၪကိၭဂၩဒ့ၭ မိဘၪဆၧဆူၭထၪ့ခွံၬ၀့ၫလၧမ့ၪ, ဒဲ ‘ဆၧအ၀ံမွဲဂ့ၩ, ဆၧအထဲၩ့မွဲဂ့ၩ,’ အီၪလၩ့ထးဘၪလၧအဂးအ့ၬ (မၪလခဲၫ ၄း၁).

လၧလးအဂၩလခီၫနီၪဘိၩ, ၦ၁ံၫအတီၩအလီၩ့လဖၪ မိဂဲထုၪ့ထဲၩ့လၧဆၧ၁ံၫ လၧအမိဒိၭန့ဘၪအ၀့ၫ၁ံၪအခိၪဖၭဘၪဆိၪဂ့ၩလဖၪနီၪလီၫ. အဲၫစ့ယၫ (၂၅) နီၪ ထုၭဖျီၪလၩ့ဆၫ့ဆၧလၧကဆါယွၩ “မိမၩလၩ့ဘၧၩ့ခွံၬဆၧ၁ံၫလၩ့ဆိၩလၩ့ကၠၪ” ဒဲ “မိထူၭခွံၬမ့ၬထံၫလၧကယဲၦမ့ၬအလီၩ့ကိၭဂၭဒ့ၭ” နီၪလီၫ (အဲၫ ၂၅း၈). လၧအဲၫစ့ယၫ (၂၆) အဖၧၩ့နီၪ ပဒၪဘၪဆၧချဲၩ့လဖၪယီၩ, “နၡၩအ၁ံၫနီၪ, မိမၧၫ့ထၪ့ ထဲၩ့, ယၡၩအစွၪမိဂဲထုၪ့, နၪ့ထၪ့၁ံၫကျံၩဆၧ, ၦလၧအအီၪလၧဂၪ့ခိၪမုၬအကျၩ ၁ံၪဧ့, အဂဲးဘဲၫယီၩဘဲၫဆၩ့ထံၫဒုၭမဲၪထၪ့နၪ့၁ံၪမံၩ့၁ံၪအ၁ိၭနီၪ နဆၩ့ထံၫမိဒုၭ ဂဲထုၪ့ဂၪ့ခိၪအၡၩ၁ံၫလဖၪနီၪလီၫ” (အဲၫ ၂၆း၁၉). ၦအတီၩအလီၩ့လၧဂဲထုၪ့ထဲၩ့ ထီးအလူၬနီၪ မိနုၬၡီၩ့ဘၪဘိၪ့လၧကဆါအီၪက့ၪတဲၩ့၀ဲၩလၧအၡၩခမျၧးအဂးနီၪ လၧဆၧ၁ုၪ့ဎွံၫ၁ၭထိၬနီၪလီၫ (အဲၫ ၂၅း၆). ဆၧဂဲထုၪ့မၧၫ့ထၪ့ထဲၩ့လၧခဲၫ့ထုၬနီၪ မိအီၪက့ၪကီၪ့ထဲၩ့ ၦအတီၩအလီၩ့လဖၪလၧအဆိၩဆိၩလဖၪ, ဎုၬထဲးၦလၧနအဲၪ ဘၪလၧအ၁ံၫ၀ဲၩလၧဎရံၬအဖၧၩ့လဖၪနီၪဆ့လီၫ.

`ဆီၫ့မီၪ့ယိ အ့ၪပဆၧယိလါလအီၪဘၪနးမံၩ့, ဆၧအုၩ့အလၩ့ထံး လအီၪဘၪနးမံၩ့နီၪ, ဆၧ၁ံၫနီၪမိမွဲဆၧအထုၬလၧပဂးနီၪလီၫ. အၪနဲၪ့ အနီၪ, ၦလၧအ၁့ၪယၫပၧၩလဖၪလ့ၩဖီၩ့ခွံၬ၀့ၫ, ပ၀့ၫ၁ံၪဆ့ပမိလ့ၩဖီၩ့လၧ ဆၧပျီၩပျီၩနီၪ မွဲဆၧလၩ့ဆၫ့လိၬ၁ၭဖၭဒိၪလ့ၬလၧ ပဆၧယိလါယီၩနီၪလီၫ.`