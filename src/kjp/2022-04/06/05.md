---
title:  အ၀့ၫထိး၁ံၫအ၁ၭလၧပဂး
date:  02/11/2022
---

`ဖီ ယီဟၫ့ ၃း၁၄-၁၈ ဒဲ ရိမၫ ၆း၂၃. ဎရံၬအဆၧ၁ံၫနီၪ မၩလၧၫ့ထၪ့ဎွ့ၩထၪ့ ဆၧလၧပဂးနီၪ မွဲဆၧနီၪလဲၪ.`

ထီးယ့ၫရှူၬလ့ၩထီၩ့လၧထံၫယီဒၫ့ မိဒိၭဘၭတံၫဇၫ့အထီနီၪ စယီဟၫ့ ဘၭတံၫဇၫ့လီၩဖျီၪထၪ့၀့ၫ, “ယွၩအ၁ိၪဖိၪ လၧအဆိၬန့ခွံၬၦဂၪ့ခိၪဖိၪအဆၧဒဲၩဘၭ နီၪ, ယိခွါဆံၭ” (ယီ ၁း၂၉). ဆၧချဲၩ့နီၪ ထိးအ၁ၭလၧကဆါဎရံၬနီၪ မွဲကဆါယွၩ အ၁ိၪဖိၪလၧ လကဲၪယံၫယါဘၪဒဲဖ့ၪနဲၪစိၩ ကယဲမွဲဆၧလုထၪ့ဆၧလၧလံၬလး လံၩအထီလဖၪနီၪလီၫ.

လါနၫ့ဂ့ၩဆၧလုထၪ့ဆၧလၧဆၧဖိၪဆၧဎါအ၁ွံၪနီၪ မၩဖီၩ့ခွံၬဆၧဒဲၩဘၭ၁့ၪ အ့ၬ (ဟံဘြုၫ ၁၀း၄). မွဲဒၪဆၧဒီၩ့လၧ ကဆါဎရံၬအဆၧမၩလၧယၫခီၫအဂး လီၫ. “ပအ့ၪလီၩလၩ့ပဆၧဒဲၩဘၭနီၪ, အ၀့ၫဒၪအလူတီၩ၀့ၫဘဲၫ၁ိၭအမိမၩဖီၩ့ မၩဖျ့ၭပဆၧဒဲၩဘၭ, ဒဲ၁ူၫ၀ၭဆံၫ့ခွံၬပၧၩလၧကယဲဆၧအၧၩ့ဆၧ၁ၫ့ထီးအလူၬလီၫ” (၁ယီ ၁း၉).

`ဖီ ယီဟၫ့ ၃း၁၆, ၁၇. ဆၧယိလါဖၭဒိၪလၧ ပမိဒိၭန့ဘၪနီၪမွဲဆၧနီၪလဲၪ. လၩ့ဆၫ့ဒၪဆၧ ထီးပဒၪလၩ့ထဲၩ့ပ၁ၭလၧပလကြၨၭဘၪ မွဲလၧပမၩမၪဘၪဆၧနီၪ ဘဲၫ၁့ၪလဲၪ.`

ဆၧထီးလူၬနီၪအခီၫပယီၫမွဲဆၧနီၪလဲၪ. ယ့ၫရှူၬ, မွဲၦတဲၩ့လၩ့မူၭခိၪဒဲဂၪ့ခိၪ (ယီ ၁း၁-၃), ဖ့ၪလၫ့ခွံၬအ၁ၭလၧပ၀့ၫကိၭဂၩဒ့ၭအဂး, မွဲဆၧနီၪ, ပလထိးဘၪ ဆၧစ့ၩရၫ့လၧပကြၨၭထိးနီၪလီၫ. အယီၩမွဲဆၧအုၩ့လၩ့ဖၭဒိၪလၧ ဆၧ၁ၭထိၬ အပရၧၫအဂးလီၫ.

ယ့ၫရှူၬဎရံၬဘိၭဘၪ၁့ၪယၫ၀့ၫဒၪလၧ “ယွၩအဲၪၦဂၪ့ခိၪဖိၪ ထီးအဖ့ၪလၫ့ခွံၬ အဖိၪခွၫအီၪ၀့ၫလဂၩဎး” မိထိး၁ံၫအ၁ၭလၧပဂး (ယီ ၃း၁၆). လါနၫ့ပဘၪ၁ၭနၪ့ ဆၧလၧဎရံၬထိး၁ံၫအ၁ၭနီၪ မွဲအဆၧဖ့ၪလၫ့လၧအဆၧဘၪ၁ၭဒၪ၀့ၫနီၪအ့ၬ (ဟံဘြုၫ ၉း၁၄). မၫတ့ၫလူ၁ၧၫ (Martin Luther)  ဖ့ၪနဲၪထုၪ့စူၪယၫနီၪအဒီၩ့ ဘဲၫလၧဆၧလုလးအဖၫ့ခိၪ ဆၧအဲၪလၩ့လၭအမ့ၪအၪ့ခွံၬကဆါဎရံၬအ၁ၭ, အ၀့ၫ လုထၪ့ဆၧလုမၧၫ့လၧဖါကဆါယွၩအမ့ၬယၫ, “လၧအဖံၭအယၪအနံၩလဖၪနီၪ မွဲအအီၪက့ၪလၩ့အဆၧဘၩဆိၪဖၪ, ဒဲဆၧအၪ့ကံၩ့အၪ့ယၫလၧအအီၪ, ဒဲလၧဆၧ ကိၭၡၭဖၭဒိၪ, ဒဲမ့ၬထံၫမ့ၬနီၫ့လၧၦမၩဖီၩ့မၩဖျ့ၭ၀့ၫလၧဆၧ၁ံၫလဂၩအမ့ၬယၫလီၫ (ဟံဘြုၫ ၅း၇).” Luther’s Works, vol. 13 (St. Louis, MO: Concordia Publishing House, 1956), p. 319.  ဎရံၬလုထၪ့အမိၡါလဖၧၫ့နီၪဂီၩ့ယူၭ (ဟံ ၁၀း၁၀) လၩ့ဆိၩလၩ့ကၠၪအဂး (ဟံ ၁၀း၁၂), လၧၫ့ဎွ့ၩ၀့ၫနီၪလီၫ.

“အ့ၪမွဲၦမိထိးဆၧၫ့၀့ၫအီၪလဂၩဒၪလ့ၬအဂးနီၪ, အ၀့ၫမိဂဲၫထိးထဲၩ့တၩ့ထဲၩ့ အ၀့ၫလဂၩနီၪလီၫ.” E. G. White, The Ministry of Healing, p. 135.

`ဖီကဒီၭ ယီဟၫ့ ၃း၁၆ လဖၧၫ့, အီၪက့ၪလၩ့နနၫ့ဆါနမံၩ့လၧ “ၦဂၪ့ခိၪဖိၪ” ဒဲ “ၦလဂၩဂၩ” အလးနီၪဆံၭ. နမၩန့ဆၧမၩလိၪလထီဘၪ လထီ, အမိမွဲဆၧအုၩ့လၩ့လၧနဂးဘဲၫ၁့ၪလဲၪ.`