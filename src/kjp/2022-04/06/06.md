---
title:  ထုၪ့စူၪယၫအခီၫပယီၫ
date:  03/11/2022
---

`ဖီ ၁ကီရံၫ့ ၁း၁၈-၂၄. စပီလူၫလီၩ့ဆၧလၧထုၪ့စူၪယၫအဂဲးဘဲၫ၁့ၪလဲၪ, ဒဲလလၩ့ဂၬဘၪလၧ “ဂၪ့ခိၪအဆၧကိၪ့၁့ၪ” နီၪဘဲၫ၁့ၪလဲၪ. မုဆၫလနံၩယီၩ, လၧနးခီၫ့ (အီၪက့ၪဒိၪကျိၪစ့ၩဒဲစူၪလးခၪ့ခိၪ) ပၨၩ့ထၬ၀့ၫဂၪ့ခိၪအဆၧကိၪ့၁့ၪအထီဘိၩ့ ယိၩ, ဘၪမွဲနီၪထုၪ့စူၪယၫအဆၧပရၧၫ့ယီၩ အကၧၩ့ဒိၪမၬလ့ၬလဲၪ.`

ထုၪ့စူၪယၫနီၪ မွဲဆၧထိးထဲၩ့တၩ့ထဲၩ့အ၁ၭခံ (အဂဲးမိၡါ) လီၫ. “ထီးဂၪ့ခိၪ အဆိၩထုၬနီၪ, ၦနၪ၁့ၪဆၧအဲၪလၧကြၫနံအထုၪ့စူၪယၫအလၩအဖၩ့နီၪလူၬန့အ့ၬ. ဆၧနီၪမွဲကဆါဎရံၬအဆၧအဲၪလၩ့ဆိၩလၩ့ကၠၪ လၧအအီၪဆၧၫ့ထုၪ့ဂုးခၧၫ့မ့ၬခီၫ မ့ၬလၧမုၪခီၩလဲးအအၧၩ့အ၁ၫ့လဂၩနီၪလီၫ.” Stephen N. Haskell, The Cross and Its Shadow (South Lancaster, MA: Bible Training School, 1914), p. V.

လၧဆၧဆၪ့လၩ့၁ုၪ့ဆၪ့လၩ့၁ၭအဖၧၩ့ ဎရံၬဖ့ၪလၫ့အ၁ၭလၧဆၧရှွံန့ထဲၩ့ ၦၡၩဆၨၩအထီနီၪ, မုၪခီၩလဲး၀့ၫဒၪ၀ၩ့ထၬကဆါဎရံၬဒဲမိအၪ့ယု၀့ၫလၧဆၧကၪ ဆၧဂဲၩဆၧခိဆၧဂီၩလဖၪနီၪလီၫ. ကဆါဎရံၬအဆၧ၁ံၫနီၪ မွဲဘဲၫဆၧကဲၪယံၫယါ အ၁ိၭ, ဘဲၫၦကိၭဂၩမိဘၪ၁ံၫ၀့ၫအ၁ိၭနီၪအ့ၬ. အ၀့ၫထိး၁ံၫအ၁ၭလၧဆၧ၁ံၫနံၫဖၧၫ့ လဖၧၫ့အဂး, ဘဲၫၦအထိးဆၧၫ့အ၀့ၫနီၪ လဘၪဒၪဆၧၫ့ယၫလၧၩ့ဘၪ၀့ၫလၧ အနၫ့ဆါဒၪ၀့ၫအဂးလီၫ.

ဆၧဆီၫ့မီၪ့နၪ၁့ၪဆၧလၧ ထုၪ့စူၪယၫအခီၫပယီၫနီၪအီၪအၪမံၩ့လ့ၬလီၫ. ပဘၪနၪ့ထၪ့အဆိၫထုၬ, မွဲထုၪ့စူၪယၫနီၪ ဆၧနဲၪဖျီၪလၩ့လၭလၧယွၩအဆၧတီၩ ဆၧလီၩ့လၧအဘၪဆၧၫ့ယၫဆၧဒဲၩဘၭနီၪလီၫ (ရိ ၃း၂၁-၂၆). နံၫထံၪလထံၪ, ထုၪ့စူၪယၫနီၪမွဲဆၧနဲၪဖျီၪလၩ့လၭယွၩအဆၧအဲၪ ၦဒဲၩဘၭဖိၪ၁ံၪအဂး (ရိ ၅း၈). ၁ၧၫ့ထံၪလထံၪ, ထုၪ့စူၪယၫနီၪ မွဲဆၧစီၩ့ဆၧမၩ့အမိၡါလၧအမၩထ့ၬခွံၬဆၧဒဲၩဘၭ အထၭဖျုၩ (ရိ ၆း၂၂, ၂၃; ၁ကီရံၫ့ ၁း၁၇-၂၄). လံထံၪလထံၪ, ထုၪ့စူၪယၫနီၪ မွဲပဆၧယိလါလမံၩ့ဒၪလၧ၁ၭမၧၫ့အဆိၩအကၠၪအဂး (ဖံၫ ၃း၉-၁၁; ယီ ၃း၁၄-၁၆; ၁ယီ ၅း၁၁, ၁၂). ဒဲယဲထံၪလထံၪ, ထုၪ့စူၪယၫနီၪ မွဲဆၧမၩထုၬခွံၬဆၧပိၩ့ထၪ့ဆၧလၧမူၭ၀ၩ့ဒီၪ့ထၧၫ့ဘံၪ့ယၫနီၪလီၫ (နဲၪ ၇း၁၃-၁၇; နဲၪ ၂၂း၃).

အ့ၪမွဲဂၪ့ခိၪအဆၧကိၪ့၁့ၪလဖၪနီၪ အၪ့ဎၬနၪ၁့ၪထုၪ့စူၪယၫအဆၧမွဲဆၧတီၩ ဘၪအ့ၬ. လၧအ၀့ၫ၁ံၪအဂးမွဲ “ဆၧဂီၩ့” (ဆၧဖျု) လီၫ. “ဒဲလမၩ၁့ၪယၫလၩ့ဘၪ အ၁ၭလၧအခိးအတၩနီၪ, အ့ၪမွဲအကိၪ့ထၪ့ဖၭလၩ့ဆၧပျီၩပျီၩတၭ, အ၁ုၪ့ဂၭဂီၩ့အ၁ၭ ဂၭစၪနီၪခံၭလၩ့၀့ၫဒၪလီၫ. . .” (ရိ ၁း၁၈-၂၀).

ၦ]ဂံစၭဖိၪအဆၧချဲၩ့ “ဆၧဂီၩ့, ဆၧဖျု” (foolishness)  နီၪ အီၪဆဲၩဘုၭ လိၬ၁ၭလၧအံၩ့ဂလံၭအဆၧချဲၩ့ “moron” (အ၁ၭလဆါ, ၦငါငီၩ, ၦခိၪနူၬလဎွ့ၩ ဘၪ) နီၪလီၫ. ဘဲၫ၁ိၭမိနၪ၁့ၪထုၪ့စူၪယၫအဆၧပရၧၫ့နီၪ အ၀့ၫ၁ံၪအခိၪနူၬထၪ့ဘၭ အ့ၬနီၪလီၫ.

`“ဂၪ့ခိၪအဆၧကိၪ့၁့ၪ” လဖၪ အလူဒိၪဎွ့ၩဒိၪအီၪလနၩ့လါနၫ့ဂ့ၩ, ဘၪမွဲနီၪပလကြၨၭပျဲၩနုၬလၩ့မၩထံၬထၬ ဆၧ၁ၭထိၬအပရၧၫ့နီၪလဲၪ (၁ကီ ၁း၂၁).`