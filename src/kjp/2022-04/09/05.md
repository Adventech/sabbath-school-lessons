---
title:  မွဲအလ့ၩလီၩဘၪယူၭအ၁ၭလဖၪအီၪလၧထီၫ့ဖၧၩ့
date:   23/11/2022
---

`ဖီထဲၩ့ ၁ပံတၧၫ ၃း၁၃-၂၀. ဎရံၬလ့ၩလီၩလၩ့လၬလၩ့ ဆၧလၧၦအီၪလၧ ထီၫ့ဖၧၩ့လၧဆၧနိအၫအဆိၩအခံၫ့အခၫနီၪဘဲၫ၁့ၪလဲၪ.`

ၦလၧအဆူနဲၩထဲၩ့ ၁ၭၡီၩ့၁ံၫလန့ဘၪလဖၪနဲၪထဲၩ့လံၬဆံၫ့ဎံၪအဆၧၫ့ယီၩဂီၩ့ စံၭ၀့ၫဒၪ “ဎရံၬမွဲအလ့ၩလီၩဘၪယူၭအ၁ၭ အီၪလၧထီၫ့ဖၧၩ့” (၁ပံတၧၫ ၃း၁၉) လၧအ၀့ၫအမိၡါယီၩ အီၪပွံၭအီၪ၁-လၧဆၧ၁ွၪခိၪအဖၧၩ့နီၪလီၫ. လၧအ၀့ၫ၁ံၪအဂး လံၬဆံၫ့ဎံၪအဆၧၫ့ယီၩနီၪအခီၫပယီၫမွဲ၀့ၫဒၪ ဎရံၬ, လၧ၁ၭမုအဖၧၩ့ အ၀့ၫလ့ၩလီၩလၩ့ထဲၩ့ဆၧလၧ ၦအီၪလၧထီၫ့ဖၧၩ့လၧစနိအၫအထီလၧ အ၀့ၫ၁ံၪလခိၭနၪဘၪဆၧအကၠီၩ့ ၁ံၫခွံၬ၀့ၫဒၪအ၁ၭမုလဖၪအအီၪနီၪလီၫ.

လါနၫ့ဂ့ၩဆၧထိးဆၧၫ့ယီၩ ထၪ့ဒၩလိၬအ၁ၭလၧလံၬဆံၫ့ဎံၪမွဲအလီၩဖျီၪထၪ့ ၀့ၫဒၪ ၦအ၁ံၫလဖၪလဒိၭန့ထဲၩ့အခွ့ၫအယၫနးဖၧၫ့ဒီၭ ဘဲၫကနီၫ့ယါလၩ့ထဲၩ့ အဆၧဒဲၩဘၭဒဲဒိၭနဲၩ့ထဲၩ့ဆၧထိးထဲၩ့တၩ့ထဲၩ့အဂးနီၪလီၫ. “ၦၡၩ၁ံၪလၧအမိဘၪ ၁ံၫ၀့ၫလဖၧၫ့တၭ, လၧခဲၫ့ထဲၩ့ဘၪဆၧစ့ၩရၫ့၀့ၫ” (ဟံဘြုၫ ၉း၂၇, ၂၈) ဆၧနီၪ အကၠီၩ့တၭ, ၦလၧဘၪထိးစၪထဲၩ့အ၁ၭလၧ ဆၧထိးထဲၩ့တၩ့ထဲၩ့လဖၪအဂး ဎရံၬ ဘၪလီၩလၩ့လၬလၩ့ဆၧအလးမိအီၪဘဲၫ၁့ၪလဲၪ.

အဆၧၫ့အထီအဘိၩ့ဘၭနီၪ လံၬဆံၫ့ဎံၪအဆၧၫ့ယီၩထၪ့ဒၩလိၬအ၁ၭလၧ လံၬဆံၫ့ဎံၪအဆၧ၁ီၪ့ဆၧ၁ၫ့လဖၪ ဘၪဆဲၫ့လၧၦ၁ံၫလဖၪလ၁့ၪယၫဆၧနးမံၩ့    လၧၩ့ဘၪနီၪလီၫ (ယိဘၭ ၁၄း၁၀-၁၂;  အၪ့အူၭ ၁၄၆း၄;  လီၩလၩ့ ၉း၅, ၁၀;   ၁ကီရံၫ့ ၁၅း၁၆-၁၈;  ၁၁့ၭစလနဲကၫ ၄း၁၃-၁၅).

လကၭဒံၭဘၪအ့ၪမွဲဎရံၬအမိၡါအီၪလၧဆၧ၁ွၪခိၪအဘိၩ့ဘၭအ၀့ၫအ၁ၭ မုယီၩလ့ၩလၩ့လၧရၬမ့ၪဖၧၩ့ ဒဲလီၩလၩ့လၬလၩ့ထဲၩ့ဆၧ လၧၦလၧအ၁ံၫခွံၬ၀ဲၩ၀့ၫ လၧအဖီၩ့ခွံၬလဖျိၩ့အိၩလဖၪတၭ ၦဂူၫဂၩလၧအဘၪလၩ့ထဲၩ့လၧရၬဖၧၩ့လဖၪဆ့ နါဂၧၫ့ထဲၩ့ဎရံၬအလူၫအထၫဆ့အ့ၬဧၪ. ၦၡၩလနၩ့နၩ့လီၫနါဂၧၫ့ထဲၩ့ ဎရံၬအဆၧ ချဲၩ့လီၫဧၪ. ၦထီစွံထးလဖၪလီၫ န့ဘၪအခွ့ၫအယၫကဒီၭနါဂၧၫ့ဘၪဎရံၬအဆၧချဲၩ့လီၫဧၪ.

အ့ၪမွဲပကဖ့ၪကိၪ့ထဲၩ့ဆၧဂဲးယီၩ လၧဎရံၬလီၩလၩ့လၬလၩ့ထဲၩ့ဆၧလၧအ၁ီၫ့ ဘၪဆၧနၫ့လၩ့ခွံၬလၧမူၭခိၪဎုၬလၧမုၪခီၩလဲးလဖၪနီၪတၭ, အခီၫပယီၫလအီၪဘၪ နးမံၩ့လီၫ. “၁ၭမုလၧအအီၪလၧထီၫ့ဖၧၩ့” (၁ပံတၧၫ ၃း၁၉, ၂၀) ဖၧၩ့နီၪ မွဲ၀့ၫဒၪ ၦလခိၭနၫဘၪဆၧလဖၪနီၪလီၫ. လံၬဆံၫ့ဎံၪဒုၭ၁့ၪယၫထဲၩ့ပၧၩဆၧလမံၩ့ “အ၁ီၫ့ အအၧၩ့လဖၪထီၩ့လၧမုဆၫလနံၩယီၩ အ၀့ၫ၁ံၪလခိၭနၪဘၪဆၧလီၫ (အ့ဖစၧၭ ၆း၁၂;  ၁ပံတၧၫ ၅း၈). လကၭဒံၭဘၪအ၁ီၫ့လၧအလၩ့ထ့ၭလၧမူၭခိၪဎုၬလၧမုၪခီၩလဲး ယီၩ “ဒုၭဘၪဆၧဖီၪ့ထၬ၀့ၫလၧဆၧစၧၩ့ထၬ လၧ၁ွ့ၫထၭလၩ့ဆိၩလၩ့ကၠၪ လၧဆၧခံၭအဖၫ့လၬ, လၧမုစ့ၩရၫ့အနံၩဖၭဒိၪအဂးလီၫ (ယုဒၫ ၆). အ၀့ၫ၁ံၪအဂးနီၪ ဆၧထိးထဲၩ့တၩ့ထဲၩ့အဂး အခွ့ၫအယၫလအီၪလၧဘၪနးမံၩ့လီၫ.

ပကဘၪနၪ့ထၪ့ထဲၩ့ “၁ၭမုအီၪလၧထိၫ့ဖၧၩ့” (၁ပံတၧၫ ၃း၁၉) လဖၪယီၩ မွဲ၀့ၫဒၪၦလဖၪ လခိၭနၪဘၪဆၧလၧစနိအၫအဆၧၫ့အထီလဖၪနီၪလီၫ (၁ပံတၧၫ ၃း၂၀). လၧ]ဂံစၭအဆၧကွ့ၭ (pneuma) ၁ိၩ့ထဲၩ့၀့ၫလၧ လံၬဆံၫ့ဎံၪ အဆၧၫ့ဖၧၩ့ယီၩ ဒဲလၧ (၁ကီရံၫ့ ၁၆း၁၈;  ဂလ့ၡၫ ၆း၁၈) ယီၩ အဲၪဒိၭဒုၭ၁့ၪယၫ ပၧၩမွဲ၀့ၫၦလၧအီၪမၧၫ့ဒဲနါဂၧၫ့ထဲၩ့ဆၧ၁ၭထိၬပရၧၫ့၁ံၪလဖၪနီၪလီၫ. ဒဲ “ထီၫ့ဖၧၩ့” ဆၧချဲၩ့ယီၩ မွဲစံၭထဲၩ့၀့ၫထီၫ့အၡါမၬလၧအီၪလၧဂၪ့ခိၪယီၩအ့ၬ. ဆၧနီၪမွဲ၀့ၫဒၪ ဆၧဒဲၩဘၭအထီၫ့ဖၧၩ့နီၪလီၫ (ရိမၫ ၆း၁-၂၃;  ရိမၫ ၇း၇-၂၅).

ဎရံၬအဆၧလီၩလၩ့ထဲၩ့ဆၧယီၩဂီၩ့ခွံၬယူၭ, ခၫ့ဖျီၫ့လၧစနိအၫယူၭအကၠီၩ့တၭ, စနိအၫဆ့ဘၪဆၧကိၭ၀့ၫ မွဲလၧၦလဂၩ “ဘၪဆၧ၁ီၪ့၀့ၫလၧယွၩ . . . ဒဲကဲၪထၪ့ ၦန့၁ၫဆၧတီၩဆၧလီၩ့ဘၪဆဲၫ့လၧဆၧနဲၩ လၧဆၧနီၪအကၠီၩ့လီၫ” (ဟံဘြုၫ ၁၁း၇). ဒဲအ၀့ၫကဲၪထၪ့ “စနိအၫလၧအလီၩလၩ့လၬလၩ့ဆၧတီၩဆၧလီၩ့အလူ” (၂ပံတၧၫ ၂း၅). စပံတၧၫအဆၧကွ့ၭယီၩ မွဲအဒုၭဖျီၪထၪ့မွဲလၧဆၧလူတီၩနီၪဘဲၫ၁့ၪလဲၪနီၪလီၫ. မွဲအထၪ့ဒၩလိၬအ၁ၭဘၪဆဲၫ့လၧ ၦ၁ံၫလဖၪအဂဲးအဖးအ့ၬ.