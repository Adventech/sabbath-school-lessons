---
title:  လံၬဆံၫ့ဎံၪအဆၧဆီၫ့မီၪ့
date:   01/12/2022
---

`ဖီထဲၩ့ ၁ယီဟၫ့ ၅း၃-၁၂. “၁ၭမၧၫ့အဆိၩအကၠၪ” ယီၩ မွဲ၀့ၫဒၪၦလၧအီၪ လၧဎရံၬလီၫအကၠီၩ့ စယီဟၫ့လီၩ့၀့ၫဒၪနီၪ မွဲအဘၪနီၪလဲၪ.`

လံၬဆံၫ့ဎံၪအဆၧ၁ီၪ့ဆၧ၁ၫ့နီၪမွဲ၀့ၫဒၪၦၡၩအ၁ၭမၧၫ့ယီၩ ကဒိၭန့ထဲၩ့ဘၪ ၁ၭမၧၫ့လၩ့ဆိၩလၩ့ကၠၪ ဘဲၫအထးအလၩအီၪ၀့ၫဒၪအ၁ိၭနီၪလီၫ. လါနၫ့ဂ့ၩ       ဆၧဆီၫ့မီၪ့ဆီၫ့မၬအီၪ၀့ၫဒၪအ၁ိၭ ၦၡၩအ၁ၭမၧၫ့ယီၩ ယွၩတဲၩ့လၩ့၀့ၫဒၪထီးဒၪ၁ံၫ လန့ဘၪနီၪလီၫ. မိၡါ၁ံၫလါနၫ့ ၁ၭၡီၩ့ယီၩ၁ံၫလန့ဘၪအကၠီၩ့ အ၀့ၫ၁ံၪအဆၧဆီၫ့မီၪ့ဂဲးဖျီၪအီၪ၀့ၫဒၪဘဲၫနီၪအ၁ိၭလီၫ. ၦၡၩလနၩ့နၩ့မၩန့ထဲၩ့ ၁ယီဟၫ့ ၅း၁၁-၁၂ ဖၧၩ့ဆၧကွ့ၭအ၁ၭနီၪဂီၩ့ မိစံၭထဲၩ့၀့ၫဒၪၦၡၩယီၩ မွဲ၁ံၫလန့ဘၪလါနၫ့ဂ့ၩ ၦကဘၪနၪ့ထၪ့ထဲၩ့ဆၧလမံၩ့ဆၧလၧယွၩအနၫ့ဆါဒၪ၀့ၫနီၪ မွဲဆၧ၁ံၫလန့ဘၪနီၪ လီၫ. ဆၧဘၪတဲၩ့အဂူၫဂၩထီးအလူၬ အီၪမၧၫ့ဘၪဘဲၫအထးအလၩအီၪ၀့ၫဒၪအ၁ိၭနီၪလီၫ (၁ထံမ၁ံၫ ၆း၁၅, ၁၆). ယွၩနီၪမွဲ၀့ၫဒၪ၁ၭမၧၫ့အခၪ့ထံၭဒဲဖ့ၪထဲၩ့ဆၧမၧၫ့နီၪလီၫ (အၪ့အူၭ ၃၆း၉;  ကလီၫစံၫ ၁း၁၅-၁၇;  ဟံဘြုၫ ၁း၂).

စအၫဒၫ့ဒဲနးအံၫလၩ့ထ့ၬလၧဆၧအၪ့လွ့ၫဖၧၩ့ဂီၩ့တၭ, ဆၧဒဲၩဘၭဂဲၫနုၬလၩ့ လၧဂၪ့ခိၪချိၫ့ယီၩ (၁မိစ့ၭ ၃) ဒဲၦလၧအဂဲၫထဲၩ့လၩ့ဆၨၩခီၫလၧ စအၫဒၫ့ဒဲနးအံၫ အထီထီၩ့လၩ့စိၩလၧၦအီၪ ၦဒိၭန့ဘၪဆၧ၁ံၫအဆၧဆိၪအၧၩ့ဒဲၦကဘၪထိးစၪၦ၁ၭ လၧ၁ၭမၧၫ့အဆိၩအကၠၪနီၪလီၫ. လါနၫ့ဂ့ၩဘဲၫယွၩအဆၧကိၪ့ဆၧတဲၩ့ဒဲအဆၧထံၫလၩ့ဒီၪလၩ့အီၪ၀့ၫဒၪအ၁ိၭ အ၀့ၫဎိၭထံၫဎိၭဒီၪထဲၩ့ဆၧထိးထဲၩ့တၩ့ထဲၩ့လၧပဂးဘဲၫၦကန့ထဲၩ့ဘၪခံးဂၩ့လၧယွၩအဆၧတဲၩ့အခၪ့ထံၭအိၩနီၪလီၫ. ဘဲၫစပီလူၫ ကွ့ၭ၀့ၫဒၪအ၁ိၭ “ဘဲၫအရွံန့ပၧၩလၧအဖၧၩ့အ၁ိၭ လၧဂၪ့ခိၪအခၪ့ထံၭလချုၭအီၪ ဒံၭဘၪ, ဘဲၫ၁ိၭပမိကဲၪၦဆံၫ့ဎံၪဒဲၦလၧအဆၧမၪလအီၪဘၪလၧအမ့ၬယၫ       လၧဆၧအဲၪအဖၧၩ့လီၫ” (အ့ဖစၧၭ ၁း၄).

စပီလူၫလီၩပျၩ့ထၪ့ဆၧ “ဘဲၫဆၧဒဲၩဘၭဂဲၫထၪ့လၧဂၪ့ခိၪချိၫ့ယီၩ           လၧၦလဂၩအကၠီၩ့ဒဲ ဆၧ၁ံၫဆၧၡါလၧဆၧဒဲၩဘၭအကၠီၩ့အ၁ိၭနီၪ.” “ဆၧအခိး အတၩမိကဲၪဒိၪလၧဆၧတီၩဆၧလီၩ့အကၠီၩ့ လၧဆၧမၧၫ့အဆိၩအကၠၪအဂး       လၧပကဆါယ့ၫရှူၬဎရံၬအကၠီၩ့လီၫ” (ရိမၫ ၅း၁၂-၂၁). လၧဆၧလးယီၩ စပီလူၫလီၩဖျီၪထၪ့ စအၫဒၫ့ၦလဂၩလၧဂဲၫဆိၬဆၧ၁ံၫဆၧၡါခၫ့ဖျီၫ့လၧ           ဆၧလခိၭနၪဘၪဆၧအကၠီၩ့လီၫ. 

ဆၧနီၪအကၠီၩ့စယီဟၫ့ကွ့ၭ၀့ၫဒၪ “ယွၩဖ့ၪလၫ့ပၧၩလၧဆၧမၧၫ့အဆိၩ အကၠၪတၭ, ဆၧမၧၫ့နီၪအီၪ၀့ၫလၧအဖိၪခွၫအဖၧၩ့လီၫ. ၦအီၪလၧအဖိၪခွၫနီၪ အီၪ၀့ၫလၧဆၧမၧၫ့တၭ, ၦလၧအလအီၪဘၪလၧယွၩအဖိၪခွၫနီၪ, မွဲအလအီၪဘၪလၧ ဆၧမၧၫ့လီၫ” (၁ယီဟၫ့ ၅း၁၁, ၁၂).

ဆၧအခံးအဂၩ့ထီးအလူၬ ဖျီၪပျၩ့ထၪ့ဂ့ၩမၬ ခၫ့ဖျီၫ့လၧယ့ၫရှူၬအဆၧချဲၩ့ “ၦလၧအဒၪဘၪဖိၪခွၫဒဲနဲၩထဲၩ့အ၀့ၫလဂၩဂၩနီၪ, မိန့ဘၪဆၧမၧၫ့လၩ့ဆိၩလၩ့ကၠၪတၭ, ယမိဒုၭဂဲထုၪ့ထဲၩ့အ၀့ၫလၧမုနံၩအထုၬခိၬလီၫ” (ယီဟၫ့ ၆း၄၀). “ယ၀့ၫဒၪ ယီၩယမွဲဆၧဂဲထုၪ့ထဲၩ့ဒဲဆၧမၧၫ့လီၫ. ၦလၧအနဲၩထဲၩ့ယၧၩယီၩ, အ့ၪ၁ံၫလါနၫ့နီၪ မိမၧၫ့၀့ၫဒၪလီၫ” (ယီဟၫ့ ၁၁း၂၅).

လၧလံၬဆံၫ့ဎံၪအဆၧၫ့လဖၪယီၩ ပဒၪထဲၩ့ဘၪဆၧမၧၫ့အဆိၩအကၠၪယီၩ မွဲ၀့ၫဒၪဆၧဖ့ၪလၫ့ခၫ့ဖျီၫ့လၧယ့ၫရှူၬဘဲၫၦကဒိၭန့ထဲၩ့ဘၪဆၧမုၬဆၧရှၤၫအဆိၩ အကၠၪလၧ ဆၧဂဲထုၪ့မၧၫ့ထၪ့ထဲၩ့ခိၭနီၪလီၫ. ထီးပယိကဒၩထဲၩ့ဆၧဂဲးယီၩတၭ ပဒၪထဲၩ့ဘၪ “ၦလၧအအီၪလၧယ့ၫရှူၬအီၪ၀့ၫလၧဆၧမၧၫ့ဒဲ ၦလၧလအီၪဘၪလၧ ယ့ၫရှူၬဘၪလဖၪနီၪ ဆၧမၧၫ့လအီၪဘၪလီၫ” (၁ယီဟၫ့ ၅း၁၁, ၁၂). ဆၧနီၪအကၠီၩ့တၭ, ဆၧဆီၫ့မီၪ့ဘဲၫၦ၁ၭၡီၩ့၁ံၫလန့ဘၪလဖၪနီၪတၭ, ဖ့ၪလၫ့ယူၭဆၧမၧၫ့  လၩ့ဆိၩလၩ့ကၠၪ လၧၦလၧအအီၪလၧဎရံၬအဖၧၩ့မွဲဂ့ၩ, လအီၪဘၪလၧဎရံၬ    အဖၧၩ့လဖၪမွဲဂ့ၩနီၪလီၫ....ဆၧ၁ီၪ့ဆၧ၁ၫ့ဘဲၫနီၪလဖၪ လမီၪ့ဎီၩ့ဘၪလၧလံၬဆံၫ့ဎံၪအဆၧ၁ီၪ့ဆၧ၁ၫ့ဘၪအကၠီၩ့ ၦဂူၫဂၩအ့ၪမွဲထိးဆၧၫ့လါနၫ့ဂ့ၩ ထီးထိး ဆၧၫ့ဘၪလဂ့ၩ.