---
title:  ပၫရဒဲၭလ၁ၭၡီၩ့လၩ့ဖၭလၧမိၡါလဖၪ
date:   30/11/2022
---

ဎရံၬဖိၪလမွဲဘၪၦမုနွ့ၫနံၩဖိၪလဖၪ (ပရိၫတဲၭစတဲး) ဖိၪ၁ံၪလဖၪ ထိးဆၧၫ့ ထဲၩ့ကၫတိၫလံၭအဆၧနဲၩဘၪဆဲၫ့မၩဆံၫ့၁ၭၡီၩ့အလးနီၪအ့ၬ. လါနၫ့ဂ့ၩ ၦအၪဒၪ ဆၧဆူနဲၩထဲၩ့၀့ၫဒၪၦဆံၫ့ဎံၪလဖၪ၁ံၫဂီၩ့ အ၁ၭၡီၩ့၁ံၪလဖၪထီၩ့ထဲၩ့လၧမူၭခိၪ ဘၩ့မုးလၧယွၩအမ့ၬယၫယူၭနီၪလီၫ. ၦလနၩ့နၩ့ဂဲးလိၬတ့ၭလိၬဆၧ၁ၭၡီၩ့လဖၪနီၪ မွဲဒၪဆၧအ၀ံၪအလၩနီၪလီၫ. လနၩ့နၩ့စံၭ၀့ၫဒၪ ဆၧအ၀ံၪအလၩလါနၫ့ဂ့ၩ အ၀့ၫ ၁ံၪနီၪဘၪဆၧချုၭဘံၭ၀့ၫဒၪလၧ ၁ၭမုအခံးအဂးယူၭနီၪလီၫ. 

လါနၫ့ဂ့ၩဆၧဆူဆၧနဲၩဘဲၫနီၪ၁ိၭလဖၪ ထၪ့ဒၩလိၬအ၁ၭလၧလံၬဆံၫ့ဎံၪ အဆၧ၁ီၪ့ဆၧ၁ၫ့ဒဲလၧဆၧ၁ီၪ့ဆၧ၁ၫ့ဘၪဆဲၫ့လၧဆၧဂဲထုၪ့မၧၫ့ထၪ့ထဲၩ့လၧဎရံၬ ဂဲၫလၩ့နံၫဖၧၫ့လဖၧၫ့အထီနီၪလီၫ (နဲၪဖျီၪ ၂၀း၁၂-၁၄). အ့ၪမွဲဆၧဘဲၫနီၪ အ့ၪမွဲအီၪတၡါၡါတၭ, ဎရံၬကဘၪဂဲၫလၩ့အလးအီၪဒံၭဆ့ဧၪ. အ့ၪမွဲၦဆံၫ့ဎံၪ၁ံၪ     အ့ၪထီၩ့၀ဲၩလၧမူၭခိၪဘၩ့မုးတၭ ဎရံၬဘၪဂဲၫလၩ့လလိၪလၧၩ့ဘၪလီၫ.

`ဖီထဲၩ့ မၩဆၧ ၂း၂၉, ၃၄, ၃၅ ဒဲ ၁ကီရံၫ့ ၁၅း၁၆-၁၈. လံၬဆံၫ့ဎံၪအဆၧၫ့ လဖၪယီၩ ဒုၭ၁့ၪယၫထဲၩ့ပၧၩ ၦလၧအ၁ံၫလဖၪကဲၪဘဲၫ၁့ၪလဲၪနီၪလဲၪ. အ၀့ၫ၁ံၪ အီၪခိၭထဲၩ့ဆၧဂဲထုၪ့မုနံၩနီၪဧၪ.`

လံၬဆံၫ့ဎံၪစံၭ၀့ၫဒၪ ၦလၧအထီၩ့လၧမူၭခိၪဘၩ့မုးနီၪ မွဲ၀့ၫဒၪစအံနၧၭ (၁မိစ့ၭ ၅း၂၄). အ၀့ၫယွၩမၩန့ထဲၩ့လၧအ၀့ၫအ၁ၭမၧၫ့ဒံၭအထီနီၪလီၫ. ဒဲစအံၫလဲယၫ (၂စဎွၩ ၂း၉-၁၁) ဒဲ ၦဂဲထုၪ့ထဲၩ့လၧဆၧ၁ံၫဘဲၫစမိစ့ၭ (ယုဒၫ ၉) ဒဲၦအဂဲထုၪ့ဎုၬ လၧဎရံၬလဖၪ (မၭ၁ုၫ ၂၇း၅၁-၅၃) နီၪလီၫ.

ဘဲၫပဒၪ၀ဲၩ၀့ၫအ၁ိၭ ဆၧဒုၭဖျီၪထၪ့ဘဲၫ “၁ၭၡီၩ့၁ံၪအီၪလၧဆၧလုလးအဖၫ့ လၬ” ကိၭထၪ့ယွၩလၧအလူဖၭဒိၪ ဘဲၫယွၩကစ့ၩရၫ့ခ့ၭဆၧလၧအ၀့ၫ၁ံၪအဂး    (နဲၪဖျီၪ ၆း၉-၁၁) လဖၪယီၩ မွဲ၀့ၫဒၪဆၧချဲၩ့ဒီၩ့ဘၪဆဲၫ့လၧဆၧစ့ၩရၫ့တီၩဆၧ အဂဲးနီၪလီၫ. မွဲအစံၭ၀့ၫဒၪ၁ၭၡီၩ့ (အ၀ံၪအလၩ) ယီၩ၁ံၫလန့ဘၪနီၪအ့ၬ. ဘၪနီၪလဲၪအ၀့ၫ၁ံၪမွဲမုၬလၩထဲၩ့လၧအ၀့ၫ၁ံၪအလးနီၪအ့ၬ. အၡါမၬနီၪ အ၀့ၫ၁ံၪအီၪပွံၭ၀့ၫလၧ အ၀့ၫ၁ံၪအ၁ွၪခိၪတၭ, အီၪခိၭထဲၩ့ဆၧဂဲထုၪ့မုနံၩလၧဎရံၬကဖ့ၪထဲၩ့အ၀့ၫ၁ံၪ၁ၭမၧၫ့အ၁ၫ့၁ံၪလန့ၡါလန့ဘၪနီၪလီၫ. ၦ၁ံၫလဖၪ, ၦဆံၫ့ဎံၪလဖၪမွဲဂ့ၩ မွဲကဲၪထၪ့ထဲၩ့၁ၭၡီၩ့လဖၪ (အ၀ံၪအလၩ) ဒဲထဲၩ့ထၪ့လၧမူၭခိၪအီၪခိၭထဲၩ့ အမိၡါကဂဲထုၪ့ထဲၩ့နီၪမွဲ၀့ၫအ့ၬ.

စပီလူၫစံၭ၀့ၫဒၪလၧ ၁ကီရံၫ့ ၁၅း၁၈ အဖၧၩ့ “ၦ၁ံၫလဖၪအ့ၪလဂဲထုၪ့ထဲၩ့ ဘၪတၭ ၦလၧအ၁ံၫယူၭလၧဎရံၬအဖၧၩ့လဖၪဂၭဂီၩ့၀့ၫယူၭ” အ့ၪမွဲအ၀့ၫ၁ံၪထီၩ့ထဲၩ့ လၧမူၭခိၪဘၩ့မုးယူၭနီၪတၭ, အ၀့ၫ၁ံၪကဂၭဂီၩ့က၁့ၪဘဲၫ၁့ၪလဲၪ. လံၬဆံၫ့ဎံၪအ၁ၫ့ အဆၧ၁ီၪ့ဆၧ၁ၫ့ဘၪဆဲၫ့လၧဆၧဂဲထုၪ့မၧၫ့ထၪ့ထဲၩ့ယီၩ ထၪ့ဒၩထဲၩ့ဆၧ၁ီၪ့ဆၧ၁ၫ့ ဖျီၪပျၩ့ဂ့ၩမၬ ဘၪဆဲၫ့ထဲၩ့လၧၦဆံၫ့ဎံၪလဖၪ၁ံၫဂီၩ့နီၪတၭ ထီၩ့ထဲၩ့လၧမူၭခိၪဘၩ့မုး နီၪလီၫ. လါနၫ့ဂ့ၩၦနါဂၧၫ့ဘၪကိၭအဆၧၫ့အထီဒ့ၭ လၩ့ဆၫ့ဒၪဆၧလၧၦ၁ံၫ လဖၪ ဘၪဆၧမၩဂ့ၩမၩဘၪအထီလဖၪအဖၧၩ့နီၪလီၫ.

`နကဖ့ၪလၫ့မၩဆၧၩ့ဒဲ ဒုၭ၁့ၪယၫထဲၩ့ၦဂူၫဂၩဘၪဆဲၫ့လၧၦ၁ံၫလဖၪယီၩ မံၫမၪဒဲအီၪပွံၭ၀့ၫဒၪလၧ အ၀့ၫ၁ံၪအလးမံၫဒဲလ၁့ၪယၫလၧၩ့ဘၪဆၧစူၭ ဆၧဆၫ ဒဲဆၧၡၪ့ဆၧနၭ, လဖၪနးမံၩ့လၧၩ့ဘၪအကၠီၩ့နီၪဘဲၫ၁့ၪလဲၪ.`