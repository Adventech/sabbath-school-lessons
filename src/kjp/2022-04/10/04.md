---
title:  ၦဆံၫ့ဎံၪအီၪလၧဆၧမၩဆံၫ့၁ၭၡီၩ့အလး (ဆၧဘၪထိးဆၧကၪဆၧဂဲၩ လဆိလလးအလး)
date:   29/11/2022
---
	
ရိမၫကၫတိၫလံၭဆၧဘိၪ့ဆၧဘၩဖၧၩ့ အ၀့ၫ၁ံၪထိးဆၧၫ့ထဲၩ့လဖၪအဖၧၩ့ ၦအ၁ံၫလဂၩအ၀့ၫကြၨၭထီၩ့လၧရၬဖၧၩ့အ့ၬဒဲ ဘဲၫကထီၩ့လၧမူၭခိၪဘၩ့မုးအဂး ချုၭလထုၭလၫ့ထၪ့ဘၭဒံၭဘၪအထီ အ၀့ၫ၁ံၪဘၪထိးမၩဆံၫ့အ၁ၭၡီၩ့ဂီၩ့မၬ လ့ၩနုၬ ထဲၩ့မူၭခိၪဘၩ့မုးန့၀့ၫဒၪနီၪလီၫ. ထီးအ၀့ၫ၁ံၪအ၁ၭၡီၩ့ဘၪဆၧမၩဆံၫ့ဒဲဘၪထိး   ဆၧၡၪ့ဆၧနၭလဆိလလးအဖၧၩ့ ၦလၧအီၪလၩ့ထးလၧဂၪ့ခိၪချိၫ့ယီၩလဖၪ       အ့ၪမၩဘိၪ့ထဲၩ့ဆၧမၩဘိၪ့ဒဲဘၩဆိၪဖၪအ့ၪအ၀့ၫအဂးတၭ, အ၀့ၫအ၁ၭၡီၩ့ယီၩ  ဘၪထိးဆၧကၪဆၧဂဲၩၡၩ၀့ၫလၧဆၧမၩဆံၫ့၁ၭၡီၩ့အလးနီၪလီၫ.

လၧ Catechism of the Catholic Church ဖၧၩ့လီၩဖျီၪထၪ့ထၭ      ဆၧမၩဆံၫ့၁ၭၡီၩအလးအဂဲးနီၪဘဲၫယီၩအ၁ိၭ “ၦလၧအ၁ံၫလၧယွၩအဆၧယၫ့၁ၭ အဖၧၩ့ဒဲ အ၀့ၫအ၁ၭမၧၫ့ဖၧၩ့ ဖံၭထံၩဖံၭ၁ိၭလၧယွၩလဖၪ အ၀့ၫ၁ံၪအ၁ၭမၧၫ့လဆံၫ့ ထဲၩ့ဘၪဖျ့ၪလံၬကံၭဒံၭအကၠီၩ့ ဘဲၫအ၀့ၫ၁ံၪကဒိၭန့ထဲၩ့ဘၪဆၧထိးထဲၩ့တၩ့ထဲၩ့ အဂး အ၀့ၫ၁ံၪအ၁ၭၡီၩ့ကဘၪထိးမၩဆံၫ့ထၪ့ဘဲၫအ၀့ၫ၁ံၪကကြၨၭထဲၩ့လၧမူၭခိၪ ဘၩ့မုးအဆၧဂ့ၩဆၧဘွၩလဖၪနီၪလီၫ. Catechism of the Catholic Church, (New York: Doubleday, 1995), p. 291. လၧလံၬနီၪအဖၧၩ့ကွ့ၭထၭ၀့ၫဒၪၦလၧထီၩ့လၧဆၧမၩဆံၫ့၁ၭၡီၩ့အလးလဖၪယီၩအဂး ၦလၧအီၪလၩ့ထးလၧဂၪ့ခိၪချိၫ့ဖၧၩ့ယီၩ အ့ၪမွဲဘၩဆိၪဖၪအ့ၪ၀့ၫဒၪအဂး ဒဲမၩဘိၪ့မၩထးဆၧလၧၦ၁ံၫလဂၩ အဂးနီၪတၭ အ၀့ၫဘၪထိးဆၧနၭဆၧၡၪ့၀့ၫဒၪနီၪလီၫ. “ဆၧအီၪကီၪ့ဖ့ၪလၫ့ဆၧချဲၩ့ဘဲၫယီၩအ၁ိၭ ဆၧမၩဘိၪ့မၩထး, ဆၧဖျါခွံၬဆၧမၪဒၪ ထိးခ့ၭထဲၩ့ဆၧမၪအလံၩ့အလဲၫလၧၦ၁ံၫအဂးနီၪ ၦကၫတိၫလံၭဖိၪ၁ံၪဘၪမၩ၀့ၫဒၪလီၫ.” Catechism of the Catholic Church, p. 291.

`ဖီထဲၩ့ လီၩလၩ့ ၉း၁၀;  အဇံၫခအ့လၭ ၁၈း၂၀-၂၂ ဒဲ ဟံဘြုၫ ၉း၂၇. လံၬဆံၫ့ဎံၪအဆၧၫ့လဖၪယီၩ အထၪ့ဒုၪဒၩထဲၩ့ကၫတိၫလံၭဆၧဘိၪ့ဆၧဘၩဘၪဆဲၫ့ထဲၩ့လၧမၩဆံၫ့၁ၭၡီၩ့အလးနီၪ ဘဲၫ၁့ၪလဲၪ.`

ဆၧနဲၩဘၪဆဲၫ့ဆၧမၩဆံၫ့၁ၭၡီၩအလးယီၩ မွဲ၀့ၫဒၪၦလခီၫဘၩ့မုးဒဲၦဘၩ ဆၧဂၩ့ဆၧဖၪ့လဖၪအဆၧဆူဆၧနဲၩမွဲဘၪဆဲၫ့လၧရၬမ့ၪဒဲၦဘၩဆၧဂၩ့ဆၧဖၪ့ အလုၫအလါမွဲဘၩဆိၪဖၪထဲၩ့ၦ၁ံၫလဖၪအဂးနီၪလီၫ. ၦလၧအထိးဆၧၫ့ ထဲၩ့လံၬဆံၫ့ဎံၪအဆၧ၁ီၪ့ဆၧ၁ၫ့လဖၪ ထိးဆၧၫ့ထဲၩ့ဆၧ၁ီၪ့ဆၧ၁ၫ့ဘၪဆဲၫ့လၧ မၩဆံၫ့၁ၭၡီၩ့အလးယီၩလန့ဘၪလီၫ. (၁) ၦ၁ံၫလဖၪ၁ၭနၪ့ဆၧလၧခီၪဒဲမံၫထဲၩ့ ၀့ၫဒၪလၧအ၀့ၫ၁ံၪအ၁ွၪခိၪဖၧၩ့နီၪလီၫ (လီၩလၩ့ ၉း၁၀),  (၂) ၦလဂၩအဆၧတီၩဆၧလီၩ့ယီၩ ၦဖ့ၪလၫ့လၧၦဂူၫဂၩအဂးလန့ဘၪနီၪလီၫ (အဇံၫခအ့လၭ ၁၈း၂၀-၂၂),  (၃) ၦလၧမၩဘၪလိၬထဲၩ့ဆၧလၧၦၡၩဒဲယွၩအကျၩအီၪ၀့ၫဒၪယ့ၫရှူၬလဂၩဒၪနီၪလီၫ (၁ထံမ၁ံၫ ၂း၅), (၄) ၦလၧအ၁ံၫယီၩ ဘၪဆၧစ့ၩရၫ့ လထံၫဎးဒဲဒိၭန့ထဲၩ့အခွ့ၫအယၫနးဖၧၫ့ဒီၭ ဘဲၫကမၩတီၩလီၩ့ထၪ့ထဲၩ့အ၁ၭမၧၫ့ လန့ဘၪနီၪလီၫ (ဟံဘြုၫ ၉း၂၇).

န့နီၪလကၭဒံၭဘၪဆၧနဲၩဘၪဆဲၫ့လၧ “မၩဆံၫ့၁ၭၡီၩ့အလး” ယီၩထၪ့ဒၩ လိၬအ၁ၭလၧယွၩအတခ့ၭဖ၀ၭနီၪလီၫ. “မုၪခီၩလဲးကျ့ၭစၨၭမၩထဲၩ့ဆၧလမံၩ့ ခီၫလၧအ၀့ၫဘၪဆၧနၪ့စဲၪ့ထၪ့ခွံၬအထီနီၪ မွဲ၀့ၫဒၪဘဲၫကမၩဖျီၪထၪ့ဘၪမၩထဲၩ့ ယွၩအခံးအဂၩ့ဒဲယွၩအတခ့ၭဖ၀ၭဘၪမၪအကၠီၩ့နီၪလီၫ. မုၪခီၩလဲးဖ့ၪလၩ့ထဲၩ့    ဆၧနဲၩအဘၪမၪမွဲ၀့ၫဒၪ “၁ၭၡီၩ့၁ံၫလန့ဘၪ” နီၪလီၫ.... “ရၬမ့ၪလၧအခဲၩထၪ့ လၩ့ဆိၩလၩ့ကၠၪ” ယီၩ မွဲမုၪခီၩလဲးအဆၧကိၪ့ဆ့နီၪလီၫ. “ဆၧမၩဆံၫ့၁ၭၡီၩ့ အလး” ယီၩ မွဲမုၪခီၩလဲးအဆၧကိၪ့ဆ့နီၪလီၫ. ဆၧ၁ီၪ့ဆၧ၁ၫ့ဘဲၫနီၪလဖၪဒုၭနဲၪဖျီၪဘၪမၪထဲၩ့ယွၩအတခ့ၭဖ၀ၭတၡါလီၫ. မုၪခီၩလဲးအဲၪဒိၭၦၡၩလဖၪဒၪထဲၩ့ ယွၩလၧ “အမၩဆၧၫ့ထဲၩ့ဆၧလဂၩ, ယွၩယီၩမွဲမၩဒၪဆၧအဘၪအ၁ၭဒဲမၩန့စီၩ့ မၩ့ထီးအလူၬလဂၩအ၁ိၭ, ဒဲယွၩယီၩဖျါခွံၬဆၧလ၁့ၪဘၪ” လဂၩအ၁ိၭလီၫ. Ellen G. White, Manuscript 51 (Dec. 10), 1890.  ၦ၁ံၫလဖၪယီၩ မွဲမံၫမၪအ့ၬ, အ့ၪမွဲလခီၫ အ၀့ၫ၁ံၪအီၪခိၭယိလါထဲၩ့ဎရံၬလၧမၩဆံၫ့၁ၭၡီၩ့အလး, ထီးၦလဂၩဂၩ ထုၭထၪ့ခွံၬအ၀့ၫ၁ံၪလၧဆၧလးအနီၪလီၫ.

`မၩဆံၫ့ထဲၩ့၁ၭၡီၩ့အလးဒဲရၬမ့ၪအဆိၩအကၠၪယီၩ ဖ့ၪလၫ့ဒုၭ၁့ၪယၫ ထဲၩ့ပၧၩလံၬဆံၫ့ဎံၪအဆၧ၁ီၪ့ဆၧ၁ၫ့လဖၪ အရ့ၩဒိၪဆံၭအၪလဲၪနီၪလဲၪ. ၦဆူနဲၩဆၧနီၪအကၧၩ့ဒိၪဧၪ, အ့ၪမွဲလခီၫၦဆူနဲၩထဲၩ့ၦလဂၩလဲၪနီၪအကၧၩ့  ဒိၪဧၪ. ဘဲၫနဆၧဆူဆၧနဲၩလဘၪမၪဘၪအဂး နကမၩဘဲၫ၁့ၪလဲၪ.`