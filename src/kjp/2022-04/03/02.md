---
title:  “ဆၧအ၁ၭမၧၫ့လမံၩ့”
date:  09/10/2022
---

`ဖီ ၁မိစ့ၭ ၁း၂၄-၂၇ ဒဲ ၁မိစ့ၭ ၂း၇, ၁၉. ဆၧလၩ့ဂၬလိၬ၁ၭလဖၪဒဲဆၧလၩ့ ဆၫ့လိၬ၁ၭလဖၪ လၧကဆါယွၩတဲၩ့လၩ့ဆၧဖိၪဆၧဎါလဖၪဒဲ အတဲၩ့လၩ့ၦၡၩ အဘိၩဆၧၩ့နီၪအီၪဘဲၫ၁့ၪလဲၪ. ၁မိစ့ၭ ၂း၇ လီၩဘၪပၧၩလၧၦၡၩအန့ၩဆၧၫ့နီၪ ဘဲၫ၁့ၪလဲၪ.`

၁မိစ့ၭအဆၧကွ့ၭထုၭဖျီၪထၪ့၀့ၫလၧ ကဆါယွၩဒုၭကဲၪထၪ့ဆၧဖိၪဆၧဎါ (ဆၧဖိၪဆၧလံၩ) လဖၪဒဲၦၡၩနံၫဂၩအ၁ၭမၧၫ့လၧမုဎူၫနံၩလနံၩလၧဆၧတဲၩ့လၩ့ မုလနွ့ၫအထးဖၧၩ့နီၪလီၫ (၁မိ ၁း၂၄-၂၇). ယွၩစံၭ၀့ၫလၧအ၀့ၫ “မၩကဲၪထၪ့ ကယဲဆၧဖိၪဆၧဎါလၧမံၩ့လၬကျၩ, ဒဲကယဲထိၪ၁ံၪလံၪ၁ံၪလၧဆၧဖိၭဖၫ့ကိၭမံၩ ဒ့ၭ” လီၫ (၁မိ ၂း၁၉). ဒဲအ၀့ၫ “မၩကဲၪထၪ့ၦၡၩလၧဂၪ့ခိၪအမုၬ” နီၪလီၫ (၁မိ ၂း၇).

ဆၧဖိၪဆၧဎါဒဲၦၡၩနံၫမံၩ့လူၬနီၪ လၩ့ဂၬလိၬ၁ၭလၧဘၪဆၧမၩ၀့ၫလၧ “ဂၪ့ခိၪမုၬ” လါနၫ့ဂ့ၩ, ဆၧမၩကဲၪထၪ့ၦၡၩလၩ့ဆၫ့နဲၪ့လၧဆၧဖိၪဆၧဎါနီၪ အီၪ၀့ၫဒၪနံၫမံၩ့လီၫ. လၧၫ့, ကဆါယွၩဒုၭကဲၪထၪ့ၦၡၩလၧအနၫ့ဆါအစူၪဒၪ၀့ၫ, ဒဲ “အူၪၡိၫနုၬဆၧမၧၫ့အ၁- လၧအနၫဖၧၩ့တၭ, ၦခွၫနီၪကဲၪထၪ့ၦၡၩအ၁ၭမၧၫ့ လီၫ” (၁မိ ၂း၇). အ၀့ၫလချုၬကဲၪထၪ့ဒံၭဘၪၦၡၩအ၁ၭမၧၫ့နီၪ အ၀့ၫအနးခီၫ့အီၪ ဒၪအဂၩ့လမံၩ့ဒံၭနီၪလီၫ. နံၫ, ကဆါယွၩတဲၩ့လၩ့ၦခွၫဒဲၦမုၪနံၫဂၩလူၬနီၪ လၧယွၩ ၁ၧၫ့ဂၩလဂၩဎးအဂၩ့ဒၪ၀့ၫအ၁ိၭနီၪလီၫ (၁မိ ၁း၂၆, ၂၇).

၁မိစ့ၭ ၂း၇ လီၩဖျၩ့ထၪ့၀့ၫဒၪလၧဆၧဒုၭနုၬလၩ့ “ဆၧမၧၫ့အ၁ၪ” “breath of life” လၧစအၫဒၫ့အနးခီၫ့မိၡါဖၧၩ့နီၪ ဒုၭကဲၪထၪ့အ၀့ၫလၧ “ၦၡၩအ၁ၭမၧၫ့ လဂၩ” (Heb. Nephesh chayyah) ဒဲစံၭ၀့ၫလၧ “၁ၭၡီၩ့အမၧၫ့” နီၪလီၫ. အခီၫပယီၫမွဲ၀့ၫလၧ ပ၁ၭမၧၫ့၁ၭၡီၩ့နီၪ အီၪလၩ့စဲၪ (ထုၭဖၭအ၁ၭ) လၧပနးခီၫ့ မိၡါန့အ့ၬနီၪလီၫ (လန့ဘၪလီၫ). မွဲလခီၫလၧပ၀့ၫ၁ံၪယီၩပမွဲၦၡၩလၧအ၁ၭမၧၫ့ လမံၩ့နီၪလီၫ. ဆၧလၧၦၡၩကိၭ “၁ၭၡီၩ့” (soul), ဆၧ၁့ၪယၫအီၪလၩ့စဲၪလၧ ၦၡၩအနးခီၫ့မိၡါနီၪ, မွဲၦလၧအဆၧဘိၪ့ဆၧဘၩလအီၪဘၪလဖၪ (pagan) အဆၧဆီၫ့မီၪ့, လမွဲဘၪလၧလံၬဆံၫ့ဎံၪအဆၧ၁ီၪ့ဆၧ၁ၫ့ဘၪနီၪလီၫ. ဆၧ၁့ၪယၫ နၪ၁့ၪအမွဲအဘၪလၧၦၡၩအန့ၩဆၧၫ့အဖၫ့ခိၪနီၪ အီၪပဒၩ့ထၬပၧၩလၧဆၧဆီၫ့မီၪ့ အဘၪမၪလဖၪ, လၧၦအၪဂၩလီၩ့ဖိၬထွ့ၫ၀့ၫဒၪနီၪလီၫ.

ကၪ့ၡၧၫ့ (conscious), ၁ၭလၧအ၁့ၪယၫဆၧနီၪ အီၪစဲၪ, အီၪလၩ့ဖၭလၧနးခီၫ့မိၡါန့နးစီၪ့အ့ၬနီၪလီၫ. ကဆါယွၩတဲၩ့လၩ့ပၧၩလၧအအီၪလၧဆၧ၁ၭမဲၪအလး, ဒဲဆၧထီၫမံၫထီၫမၪလၩ့လၭအလး, ဒဲပကြၨၭထယၬဆီၫ့မီၪ့ဆၧလၧယွၩအလူအထၫလၧအလီၩပၧၩဆၧလၩ့ထံးအမ့ၬယၫနီၪအ့ၬ. မွဲဆၧနီၪ, ပဆၧအီၪမၧၫ့အီၪဂဲၩယီၩ မွဲဆၧလၩ့မဲၩလကၭဒံၭဘၪ ဆၧ၁့ၪယၫနၪ့၁့ၪဆၧနီၪ ဒံၩ့လၩ့ဆၫ့ လၩ့မဲၩဒံၭနီၪလီၫ. ပခိၪနူၬဒဲ ပထီၪ့ပဖျါၡၩခိၭဖိၪယီၩ ဒုၭကဲၪထၪ့ပဆၧဆီၫ့မီၪ့လဖၪဒဲ၁ၭအဆၧထိးဘၪဆၧလဖၪအၪအၪဂီဂီဘဲၫ၁့ၪလဲၪ. ပအၪ့ဎၬဆီၫ့မီၪ့လလူၬ လ၁့ၪလၧၩ့ဘၪတၡါလီၫ.

`ဆၧအီၪမၧၫ့အီၪဂဲၩယီၩ မွဲဆၧလၩ့မဲၩလၩ့လၭဖၭဒိၪလမံၩ့လီၫ. မွဲဆၧနီၪပကြၨၭ၁ၭထိၬလၧဆၧဖ့ၪလၫ့ပၧၩ လမွဲန့ၫ၁ၭမၧၫ့ယီၩဘၪ, မွဲဆ့လၧ၁ၭမၧၫ့အဆိၩအကၠၪ လၧအဒိၪနဲၪ့အၪနဲၪ့ဒံၭနီၪ ဘၪနီၪလဲၪ.`