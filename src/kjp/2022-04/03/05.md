---
title:  “ၦလၧအ၁ံၫနီၪ၁့ၪယၫဆၧနးမံၩ့အ့ၬ”
date:  12/10/2022
---

`ဖီ ယိဘၭ ၃း၁၁-၁၃; အၪ့အူၭ ၁၁၅း၁၇; အၪ့အူၭ ၁၄၆း၄ ဒဲ လီၩလၩ့ဆၧ ၉း၅, ၁၀. ပဒိၭန့ဘၪဆၧမၩလိၪမွဲဆၧနီၪဘၪထွ့ၫလၧ ဆၧမၩအ၁ၭလၧၦ၁ံၫအခၫ နီၪလဲၪ.`

ၦ၁့ၪဘၪအၪ့ဎၬနၪ၁့ၪလံၬဆံၫ့ဎံၪအီၪလနၩ့စံၭ၀့ၫဒၪလၧ လံၬဆံၫ့ဎံၪအဆၧၫ့ လဖၪဘဲၫ (ယိဘၭ ၃း၁၁-၁၃; အၪ့အူၭ ၁၁၅း၁၇; အၪ့အူၭ ၁၄၆း၄; လီၩလၩ့ဆၧ ၉း၅, ၁၀) နီၪ, ဘၪဆၧကွ့ၭ၀့ၫဒၪလၧထၩအလၨ (ကဗျာစကား) အကၠီၩ့ ပထုၭထၪ့ အခီၫပယီၫလၧ ၦၡၩအဆၧမၩအ၁ၭလၧဆၧ၁ံၫအဖၧၩ့န့အ့ၬလီၫ. ဆၧနီၪဘၪဆ့, မွဲလၧထၩလနၩ့နၩ့နီၪ အခီၫပယီၫကဲၪအမံၩ့မံၩ့ ဒဲကဲၪထၪ့ဆၧ၁ၭဂံၩ့ဂၩ့၁့ၪဆ့နီၪ လီၫ. လါနၫ့ဂ့ၩလံၬဆံၫ့ဎံၪအဆၧၫ့ဘိၩ့ယီၩလဖၪယီၩ မွဲဘဲၫနီၪအ့ၬ. အခီၫပယီၫ ဖျီၪပျၩ့ဒဲအဆၧဆီၫ့မီၪ့ဒဲအဆၧဒၪလဖၪနီၪ ဎူၫဎၩ့လၩ့ဎိၬ၀့ၫလၧ လံၬလးလံၩ (Old Testament) အဆၧ၁ီၪ့ဆၧ၁ၫ့လဖၪလီၫ.

အဆိၫထုၬ, လၧ (ယိဘၭ ၃) အဖၧၩ့နီၪ, အ၀့ၫထီၫမံၫထီၫမၪဆၧ လၧအဆၧအီၪဖျဲၪထၪ့လၧဂၪ့ခိၪယီၩ, ဘၪထိးဆၧၡၪ့ဆၧနၭနီၪဆီၫ့မီၪ့၀့ၫလဘၪဘၪလီၫ. (လၧဆၧလၩ့၁ၭမဲၪအၪနၭလၨၪအထီ, မွဲမပၫမိအီၪမၧၫ့လဂၩလဲၪ). အ၀့ၫနၪ၁့ၪ၀့ၫလၧ အ့ၪမွဲအ၀့ၫဒၪ၁ံၫခွံၬလၧအဂဲၫအီၪဖျဲၪ၁ၫ့ဒံၭအိၩနီၪ, အ၀့ၫ မိအီၪဒၪလၧအလးမံၫခိၪနီၪလီၫ (ယိဘၭ ၃း၁၁, ၁၃).

(အၪ့အူၭ ၁၁၅) ထုၭထၪ့ လီၩဆၧ၁ံၫအလးနီၪ မွဲဆၧလၩ့မါပံၭအလး, မွဲလၧၦအ၁ံၫနီၪ “စံၭထၪ့အၪ့အူၭယွၩ၁့ၪအ့ၬ” နီၪလီၫ (အၪ့ ၁၁၅း၁၇). မွဲဆၧနီၪၦစံၭလၧ ၦအတီၩအလီၩ့အ၁ံၫလဖၪ ဘိၪ့ထၪ့ဘၩထၪ့ကဆါယွၩ၁့ၪအ့ၬဆ့လီၫ.

လၧ (အၪ့အူၭ ၁၄၆) ဖၧၩ့နီၪ, စံၭ၀့ၫပ၁ၭအဆၧဆီၫ့မီၪ့ဆၧလဖၪနီၪ အီၪပထုၬထဲးလၧဆၧ၁ံၫအ၁ိၭလီၫ. “အ၁ၭစဲၪ့ထၪ့ခွံၬတၭ, ထဲၩ့ထဲၩ့၀့ၫလၧအဂၪ့ခိၪတၭ, အဆၧကိၪ့ထၪ့ဖၭလၩ့ဂၭဂီၩ့လၧမုလနံၩဎးနီၪလီၫ” (အၪ့ ၁၄၆း၄). ဆၧနီၪ မွဲဆၧနဲၪဖျီၪထၪ့အလၧၫ့အဎွ့ၩလၧ ၦအ၁ံၫလဂၩအဆၧမၩအ၁ၭ အီၪလၧလံၬဆံၫ့ဎံၪဖၧၩ့အ၁ိၭနီၪလီၫ.

လီၩလၩ့ဆၧ (၉) လီၩအၪထၪ့၀့ၫဆ့လၧ “ၦလၧအ၁ံၫထလၧၫ့ခွံၬနီၪ ၁့ၪယၫဆၧနးမံၩ့အ့ၬ” ဒဲလၧဖျုဖၧၩ့ (ဆၧ၁ွၪခိၪ) နီၪ “ဆၧမၩမွဲဂ့ၩ, ဆၧကိၪ့မွဲဂ့ၩ, ဆၧ၁့ၪယၫမွဲဂ့ၩ, ဆၧကိၪ့ဘၪကိၪ့၁့ၪမွဲဂ့ၩ, အီၪ၀့ၫနးမံၩ့အ့ၬ” (လီၩလၩ့ ၉း၅, ၁၀). ဆၧချဲၩ့လဖၪယီၩ မၩဂုးမၩခၧၫ့ထၪ့လံၬဆံၫ့ဎံၪအဆၧ၁ီၪ့ဆၧ၁ၫ့လၧ ၦအ၁ံၫနီၪ ဆၧ၁့ၪယၫဆၧလအီၪလၧၩ့ဘၪနီၪလီၫ.

လံၬဆံၫ့ဎံၪအဆၧ၁ီၪ့ဆၧ၁ၫ့လၧ ၦအ၁ံၫလ၁့ၪယၫလၧၩ့ဘၪဆၧနးမံၩ့ဘၪ နီၪ မွဲလၧၦဎရံၬဖိၪ၁ံၪ မိဘၪအၪ့ယိၪခဲၫ့ကံၭဆၧဒဲ၁ၭမဲၪ၁ၭဖျဲၩ့ဆၧအဂးနးမံၩ့အ့ၬ. အဆိၫထုၬလမံၩ့နီၪ, မ့ၪအၪ့ဆၧလထုၬလၧၩ့ဘၪ, ရၬအမ့ၪနီၪကအၪ့ဆၧအဆိၩ အကၠၪလၧလလၩ့ဖံၭလၧၩ့ဘၪနီၪမွဲအ့ၬ. ဒဲ၁ၭၡီၩ့မိဘၪအီၪခိၭဆၧလၧဆၧစ့ၩရၫ့ အဂး ဆၧလးလၧဆၧဖိၭဖၫ့ဘဲၫၦစံၭ၀့ၫ purgatory, ၦလန့ဒံၭဘၪဆၧထိးထဲၩ့ တၩ့ထဲၩ့အထီ ဘၪထိးဆၧကၪဆၧဂဲၩလဆိလလးအလးနီၪအီၪအ့ၬဆ့လီၫ. နံၫမံၩ့ လမံၩ့နီၪ, ခိၪဖၭအလၩ့ထီၫမံၫထီၫမၪလၧ ၦ၁ံၫလၧဎရံၬအဖၧၩ့လဖၪအဂးနီၪ အီၪခိၭထၬ၀ဲၩအ၀့ၫ၁ံၪနီၪလီၫ. “ၦဆူနဲၩဆၧဖိၪ၁ံၪအဂး ဆၧ၁ံၫနီၪမွဲဆၧနးမံၩ့အ့ၬ. မွဲဒၪဆၧမံၫလဆိလလးဖိၪလၧဆၧခံၭကျၩ, ဒဲ ‘အ၁ၭမၧၫ့အီၪ၁ူၪလၧဎရံၬအ၁ိၭ လၧယွၩအဖၧၩ့လီၫ. ထီးဎရံၬလၧအမွဲပ၁ၭမၧၫ့မိဖျီၪထၪ့တၭ, ထီးနီၪလဖၧၫ့န၁ံၪ မိဖျီၪထၪ့လၧအ၁ိၭဆ့ လၧဆၧလၩဆၧဖၩ့အဖၧၩ့လီၫ’ ယီဟၫ့ ၈း၅၁, ၅၂; ကလီစံၫ ၃း၄.” Ellen G. White, The Desire of Ages, p. 787.

`ဆီၫ့မီၪ့ယိဆၧ၁ံၫလၧဎရံၬအဖၧၩ့နီၪဆံၭ. အ၀့ၫ၁ံၪဘံၭလၩ့အမ့ၬ လၧဆၧ၁ံၫဒဲ, ဘၪအီၪလၧဆၧ၁ွၫခိၪအနံၪ့ ၁,၅၀၀ မွဲဂ့ၩ (၅) လၩအထီ မွဲဂ့ၩ, ဆၧထီးအလူၬမိမၩအ၁ၭမီၪ့ဎီၩ့ (ဆၧလမံၩ့ဎး) နီၪလီၫ. ဆၧလမံၩ့ လၧအ၀့ၫ၁ံၪမိ၁့ၪယၫဘၪ၀့ၫနီၪ မွဲဂဲၫထဲၩ့ထီၩ့လၧဎရံၬအအီၪနီၪလီၫ. မွဲဆၧနီၪ, ၦမိစ့ၭ၀့ၫလၧၦအ၁ံၫနီၪ မိဂ့ၩနဲၪ့ၦအီၪမၧၫ့ဒံၭနီၪလီၫ.`