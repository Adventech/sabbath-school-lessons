---
title:  ဆၧအီၪပွံၭလၧဖါ၁ံၪလဖၪအ၁ိၭ
date:  13/10/2022
---

`ဖီ ၁မိစ့ၭ ၂၅း၈; ၂စၫမုၫအ့လၭ ၇း၁၂; ၁စဎွၩ ၂း၁၀; ဒဲ ၁စဎွၩ ၂၂း၄၀. ဆၧမၩအၪထၪ့ပဆၧနၪ၁့ၪ လၧဆၧ၁ံၫအဖၫ့ခိၪမွဲဆၧနီၪလဲၪ.`

လံၬဆံၫ့ဎံၪအလးလံၩဖ့ၪနဲၪပၧၩဆၧ၁ံၫဒဲဆၧခုၪ့လၩ့ဘၧၩ့ၦအ၁ံၫ အဆၧကိၪ့ ဆၧတဲၩ့အီၪအမံၩ့မံၩ့လီၫ. လမံၩ့နီၪဘိၩအီၪက့ၪစူၭကီၪ့ဎိၭလၩ့လၧအၡၩခမျၧးဒၪ ၀့ၫနီၪလီၫ. အဒီၩ့, စအၫဘြဟၫ့, “တၭစအၫဘြဟၫ့အ၁ၭလူၬတၭ, ၁ံၫ၀့ၫလၧ အခိၪဘွၩဂ့ၩ၁ၭၡါက့ၭယူၭတၭ, ဘျဲၩအီၪတၭ, ဆၧအီၪက့ၪကီၪ့၀့ၫ လၧအဆၨၩဒၪ ၀့ၫနီၪလီၫ” (၁မိ ၂၅း၈). စအၫရၧၫ့ဒဲစမိစ့ၭဆ့ဘၪဆၧအီၪက့ၪကီၪ့၀့ၫလၧ အၡၩခမျၧးအ၁ိၭနီၪလီၫ (၅မိ ၃၂း၅၀).

`ဆၧကဲၪထၪ့လမံၩ့လၧ စဎွၩလၧအဂ့ၩလဖၪမွဲဂ့ၩ, အအၧၩ့အ၁ၫ့လဖၪမွဲဂ့ၩ ထီး၁ံၫအထီနီၪ ဘၪၦခုၪ့လၩ့ဘၧၩ့ခွံၬ၀့ၫလၧဆၧလးလပိၩ့ဎးလီၫနီၪ ဖ့ၪနဲၪပၧၩလၧ ဆၧ၁ံၫအန့ၩဆၧၫ့ဘဲၫ၁့ၪလဲၪ. (၂စဎွၩ ၂၄း၆; ၂ကွ့ၭနဲၪ့ ၃၂း၃၃).`

ဆၧဖ့ၪနဲၪဆၧ၁ံၫအဂဲးအဂၩလမံၩ့နီၪ စံၭ၀့ၫဒၪလၧ မံၫ၀့ၫလၧအဖါလဖၪ အ၁ိၭနီၪလီၫ. ယိလၧစဎွၩစဒၫ၀ံၭနီၪ, “စဒၫ၀ံၭမံၫ၀့ၫလၧအဖါလဖၪအ၁ိၭတၭ, ၦခုၪ့လၩ့ဘၧၩ့ခွံၬ၀့ၫ လၧစဒၫ၀ံၭအဒိၩ့ဖၧၩ့နီၪလီၫ” (၁စဎွၩ ၂း၁၀). လၩ့ဂၬဘဲၫနီၪ အ၁ိၭ ပဒၪဘၪၦဟံဘြုၫဖိၪ၁ံၪအစဎွၩလဖၪ, အတီၩအလီၩ့မွဲဂ့ၩ, အလတီၩလလီၩ့ ဘၪလဖၪမွဲဂ့ၩ လ့ၩဖီၩ့ဘၪ၀့ၫဘဲၫနီၪအ၁ိၭလီၫ.

ပအီၪက့ၪလၩ့ဆၫ့ဆၧအခီၫပယီၫ၁ၧၫ့မံၩ့ လၧအဘၪထွ့ၫလၧဆၧအီၪပွံၭ (မံၫ) လၧဖံၫဖူၫလဖၪအ၁ိၭနီၪလီၫ.

(၁)	အယံၬလၧအဆိၫနီၪ အဆၧၫ့အထီမိထီၩ့၀့ၫလၧပဘၪအီၪပွံၭလၧ ပဆၧမၩဒဲလၧပဘၪထိးဆၧၡၪ့ဆၧနၭလဖၪနီၪလီၫ.

(၂)	မွဲန့ၫပၧၩလီၫ ပဘၪလ့ၩလၧဖၧၩ့၁ၭလဘီၩ့လၧ ပလအဲၪဒိၭလ့ၩဘၪယီၩအ့ၬ, ပဖံၫပဖူၫ၁ံၪလ့ၩ၀ဲၩ၀့ၫလၧပမ့ၬယၫယူၭ.

(၃)	ပအီၪဘၪဘူၭခိၪလၧအ၀့ၫ၁ံၪအနဲၩ့ (ဘူၭထံၭ) နီၪလီၫ. ပဘၪအီၪ လၩ့စဲၪဒၪပ၀့ၫအ့ၬ, ပအီၪဘၪကၠၧၫ့၁ိၭလၧအ၀့ၫ၁ံၪ လၧပလ၁့ၪယၫ လၧၩ့ဘၪဆၧနးမံၩ့အထီထၧၫ့ထီယၫနီၪလီၫ.

ဘၪလဘၪၦလၧထီဘိၩ့ယီၩလၧ လမိလၩ့ဂၬဘၪလၧၦဂူၫဂၩလဖၪအဂးနီၪ မိအီၪက့ၪ၁ုၪ့အီၪက့ၪ၁ၭလၧဆၧဂဲးဆၧဖးယီၩနးမံၩ့အ့ၬ, လါနၫ့အ့ၪမွဲၦလၧဖျိၩ့ဖျိၩ့ အိၩလဖၪအဂးနီၪ မွဲဆၧအီၪက့ၪ၁ုၪ့အီၪက့ၪ၁ၭဖၭဒိၪလီၫ. အ့ၪမွဲၦလၧအ၁ံၫလၧ ဎရံၬအဖၧၩ့လဖၪနီၪ အီၪဘူၭဘၪလိၬ၁ၭမွဲဂ့ၩ, ဘၪအီၪစဲၪလၩ့ဖၭလိၬ၁ၭမွဲဂ့ၩ လၧဘၪအီၪထီ၀့ၫလၧ လ၁့ၪယၫလၧၩ့ဘၪဆၧနးမံၩ့အဘိၩ့ဘၭနီၪ ဆုးကျိၭလိၬ၁ၭ လန့ဘၪလါနၫ့ဂ့ၩ, ထီးမုလနံၩအီၪဎွ့ၩဒဲအလၩအဖၩ့, လၧဆၧဂဲထုၪ့မၧၫ့ထၪ့ထဲၩ့ အမုနံၩနီၪ မိဒၪထဲၩ့ဘၪလိၬ၁ၭ လၧၦလၧအအဲၪဘၪ၁ံၪလဖၪကၠၧၫ့၁ိၭနီၪလီၫ.

`ဆီၫ့မီၪ့ယိ, အ့ၪမွဲၦအ၁ံၫလဖၪ ၁့ၪယၫဆၧဒံၭဒဲဒၪလၩ့စိၩဘၪ ၦအမၧၫ့ထးဒံၭဒဲလၧအအဲၪဘၪ၀့ၫ၁ံၪလဖၪ ဘၪထိးဆၧၡၪ့ဆၧနၭလဖၪနီၪ, မွဲဆၧမိမၩအ၁ၭလၧအ၀့ၫ၁ံၪအဂးဘဲၫ၁့ၪလဲၪ. လံၬဆံၫ့ဎံၪစံၭ၀့ၫလၧ ၦ၁ံၫနီၪမွဲဒၪဆၧမံၫလီၫနီၪ မိမၩမုၬအ၀့ၫ၁ံၪအ၁ၭဘဲၫပ၁့ၪလဲၪ.`