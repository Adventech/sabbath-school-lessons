---
title:  “ၦအ၁ၭလၧမၩဆၧဒဲၩဘၭနီၪမိ၁ံၫ၀့ၫဒၪလီၫ”
date:  10/10/2022
---

`ဖီ အဇံၫခအ့လၭ ၁၈း၄, ၂၀ ဒဲ မၭ၁ုၫ ၁၀း၂၈. ဒုၭနၪ၁့ၪပၧၩလၧဆၧနၪ၁့ၪ ၦၡၩအ၁ၭမၧၫ့၁ၭၡီၩ့အန့ၩဆၧၫ့ (အဆၧမၩ၁ၭ) ဘဲၫ၁့ၪလဲၪ.`

ၦၡၩအဆၧအီၪမၧၫ့အီၪဂဲၩလၧဂၪ့ခိၪယီၩ မွဲလၧအဂၭဂီၩ့ယီၫဒဲ မွဲဒၪဆၧလဆိလလးဖိၪလီၫ (အဲၫ ၄၀း၁-၈). ဆၧဒဲၩဘၭအဆၧမၩဘၪထံၬထီးအလူၬ လဖၪနီၪ အီၪဂုးလၧၩ့အ့ၬ, ထိးယံၬနးမံၩ့အ့ၬလီၫ. “မၩအ၁ၭဘဲၫနီၪတၭ, ဘဲၫဆၧဒဲၩဘၭဂဲၫထၪ့လၧဂၪ့ခိၪချိၫ့ယီၩ လၧၦလဂၩအကၠီၩ့ ဒဲဆၧ၁ံၫဆၧၡါလၧဆၧဒဲၩဘၭ အကၠီၩ့အ၁ိၭနီၪ ၦထီးအလူၬမၩယူၭဆၧဒဲၩဘၭတၭ, မွဲအဘၪဆၧ၁ံၫဆၧၡါဘဲၫ နီၪ၁ိၭကိၭဂၩဒ့ၭဆ့လီၫ” (ရိ ၅း၁၂). ဆၧ၁ံၫနီၪမွဲဆၧလီၩ့ဖိၬထွ့ၫဆၧဒဲၩဘၭအခဲၫ့ လီၫ. ဒဲဆၧ၁ံၫ၀့ၫဒၪနီၪဘၪထံၬ၁ၭမၧၫ့ထီးလူၬထီးဆံၫ့နီၪလီၫ.

လၧဆၧနီၪအဂဲး, လံၬဆံၫ့ဎံၪအဆၧဒၪအီၪ၀့ၫဒၪနံၫမံၩ့လီၫ. လၧၫ့လမံၩ့နီၪ ၦၡၩဆၨၩဒဲဆၧဖိၪဆၧလံၩနံၫမံၩ့လူၬနီၪဘၪ၁ံၫ၀့ၫဒၪလီၫ. စဎွၩစစီလမၧၫ့ လီၩဖျီၪထၪ့၀့ၫ, “...ဆၧလၧအဘၪၦၡၩ၁ံၪနီၪ, ဘၪဆၧဖိၪဆၧဎါဆ့တၭး ဆၧလမံၩ့ဎး ဒၪလ့ၬဘၪအ၀့ၫ၁ံၪနီၪး ဘဲၫၦလဂၩ၁ံၫ၀့ၫအ၁ိၭနီၪ, ဆၧလဒုၩနီၪ၁ံၫ၀့ၫဘဲၫနီၪ ၁ိၭဆ့း မွဲမၬ, အ၀့ၫ၁ံၪထီးအလူၬ အီၪလၧဆၧ၁ၪလမံၩ့ဎးတၭး ၦၡၩနီၪအီၪလၧ ဆၧဖိၪဆၧဎါအဖၫ့ခိၪဆ့အ့ၬး ... ဆၧထီးအလူၬလ့ၩထီၩ့လၧအလးလစီၪ့ဎးတၭ, ဆၧထီးအလူၬမွဲဂၪ့ခိၪအမုၬတၭ, ကဲၪထၪ့ထဲၩ့ဒီၭလၧဂၪ့ခိၪအမုၬဆ့လီၫ” (လီၩ ၃း၁၉, ၂၀).

ဆၧဒၪနံၫမံၩ့လမံၩ့နီၪ, မွဲၦၡၩလဂၩအနးခီၫ့မိၡါ၁ံၫ ဒဲအဆၧမၧၫ့ဆၧဂဲၩ အီၪပထုၬ၀့ၫထီးနီၪ ဒဲအဆၧ၁့ၪယၫဆၧလၩ့မါ၀့ၫထီးနီၪလီၫ (Hebrew nephesh) လၧ ၁မိစ့ၭ ၂း၁၆, ၁၇ ဖၧၩ့နီၪ, ကဆါယွၩမၪလူၬစအၫဒၫ့ဒဲနးအံၫလၧ ထီးအ့ၪမွဲအ၀့ၫ၁ံၪမၩဆၧဒဲၩဘၭ, လၧအၪ့ဘၪ၁ံၪ့ဆၧ၁့ၪယၫဆၧဂ့ၩဒဲဆၧအၧၩ့ လထံၭနီၪအ၁ၪနီၪ, အ၀့ၫမိဘၪ၁ံၫလီၫ. လဘျၩ့ဘၪလဘျၩ့ကဆါယွၩမၩဂုး မၩခၧၫ့ထၪ့အဆၧမၪလူၬယီၩ, စံၭ၀့ၫလၧ (အဇံၫခအ့လၭ ၁၈း၄, ၂၀) ဖၧၩ့နီၪ, ‘ၦအ၁ၭလၧ မၩဆၧဒဲၩဘၭနီၪမိ၁ံၫ၀့ၫဒၪလီၫ.’ ဆၧချဲၩ့ယီၩအီၪလၧဆၧကဲၪထၪ့၁ၭ အဆၧဘၪထွ့ၫနံၫမံၩ့ (၁) ခီၫလၧၦၡၩမၩဆၧဒဲၩဘၭနီၪ, ပ၀့ၫ၁ံၪထီးအလူၬ ပအီၪလၧဆၧဂၭဎ့ၭလန့ဘၪ မွဲဆၧ၁ံၫဆၧၡါအဖၫ့လၬလီၫ (ရိ ၃း၉-၁၈, ၂၃). (၂) လံၬဆံၫ့ဎံၪလလီၩ့ဖိၬထွ့ၫဘၪၦအၪဂၩအဆၧဆီၫ့မီၪ့လၧ၁ၭမၧၫ့ယီၩ၁ံၫလန့ဘၪ နီၪလီၫ. အ့ၪမွဲ၁ၭမၧၫ့ယီၩ၁ံၫလန့ဘၪ, ထီးၦၡၩ၁ံၫဂီၩ့အလးခဲၫ့အ့ၪအီၪ၀့ၫဒၪဒံၭ လၧဆၧလးအဂၩလစီၪ့ဒံၭနီၪ, ၦၡၩယီၩ၁ံၫန့ (၁ံၫ၁့ၪ) လၧၩ့အ့ၬလီၫ. လံၬဆံၫ့ဎံၪ စံၭ၀့ၫဆၧ၁ံၫနီၪ မွဲ၁ၭၡီၩ့လမံၩ့လၧအနးခီၫ့လၩ့မါဒဲလ့ၩအီၪလၧဆၧလးလစီၪ့စီၪ့ ဘဲၫပၫရဒဲၭ (မူၭခိၪဘၩ့မုး), ဒဲဆၧလးအီၪထီလဆိလၧ ဆၧမၩဆံၫ့၁ၭၡီၩ့အလး (purgatory), ဒဲလၧရၬ (hell)  ဖၧၩ့နီၪဆ့အ့ၬနီၪလီၫ. ဆၧအၪ့ဎၬဆၧစံၭဆၧၫ့ အဘၪနီၪ မွဲ၀့ၫဒၪဆၧဂဲထုၪ့မၧၫ့ထၪ့ထဲၩ့လၧခဲၫ့ထုၬ လၧၦအ၁ံၫလၧဎရံၬအဖၧၩ့ လဖၪနီၪလီၫ. ဘဲၫကဆါယ့ၫရှူၬစံၭလၩ့အ၁ၭလၧဆၧမၧၫ့အကိၪနီၪ, ‘ဘဲၫ၁ိၭ ၦလၧအဒၪဘၪဖိၪခွၫ, ဒဲနဲၩထဲၩ့အ၀့ၫလဂၩဂၩနီၪ, မိန့ဘၪဆၧမၧၫ့လၩ့ဆိၩလၩ့ကၠၪ တၭ, ပမိဒုၭဂဲထၪ့ထဲၩ့အ၀့ၫလၧမုနံၩအထုၬခိၬလီၫ’ (ယီ ၆း၄၀).

`ဘၪမွဲနီၪဆၧဂဲၫလၩ့နံၫဖၧၫ့လဖၧၫ့ လၧဘၪဆၧမၩဂုးခၧၫ့၀ဲၩ၀့ၫလၧ ဎရံၬဂဲၫလၩ့အခၪ့ထံၭလဖၧၫ့နီၪ (အခၪ့ထံၭအ့ၪလၩ့ထံးနီၪ လၧခဲၫ့အဂး လၩ့ထံး၀့ၫ) အကၧၩ့ဒိၪလၧပ၀့ၫ၁ံၪ ၦဆူနဲၩဆၧဖိၪ၁ံၪလဖၪအဂးနီၪလဲၪ. ဆၧယိလါလၧဆၧစံၭ၀ဲၩ, ဆၧအုၩ့လၩ့လအီၪဘၪလမံၩ့နီၪ မိမၩအ၁ၭ ဘဲၫ၁့ၪလဲၪ.`