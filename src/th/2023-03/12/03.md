---
title:  การหาความเข้มแข็งในพระคริสต์
date:   11/09/2023
---

เปาโลสรุปจดหมายด้วยการเรียกร้องให้ต่อสู้อย่างทรงพลัง ซึ่งรวบรวมประเด็นและแนวคิดสำคัญต่อจดหมายโดยรวม เขาเริ่มต้นด้วยการประกาศสาระสำคัญของบทสรุป ด้วยการใช้น้ำเสียงของผู้บังคับบัญชาการเรียกร้องให้ต่อสู้ “สุดท้ายนี้ จงเข้มแข็งขึ้นในองค์พระผู้เป็นเจ้า และในอานุภาพอันทรงพลังของพระองค์” (เอเฟซัส 6:10) ข้อพระคัมภีร์ที่เหลือใน เอเฟซัส 6:11-20 อธิบายประเด็นใหญ่นี้

`อ่านเอเฟซัส 6:10-20 อีกครั้ง คุณเห็นความจริงของความขัดแย้งครั้งยิ่งใหญ่ซึ่งเป็นศูนย์กลางในประเด็นของเปาโลอย่างไร ซึ่งความขัดแย้งนี้เกี่ยวข้องกับอำนาจเหนือธรรมชาติอย่างแท้จริง เหตุใดการรักษาความจริงนี้ไว้จึงสำคัญมากสำหรับเราในการดำเนินชีวิตประจำวันกับพระเจ้า`

เปาโลกล่าวว่าพระคริสต์ทรงเป็นแหล่งความเข้มแข็งของผู้เชื่อด้วยคำกล่าวที่ว่า “ในองค์พระผู้เป็นเจ้า และในอานุภาพอันทรงพลังของพระองค์” (เอเฟซัส 6:10) เนื่องจาก “องค์พระผู้เป็นเจ้า” หมายถึงพระคริสต์ ซึ่งสอดคล้องกับพระธรรมเอเฟซัส (เอเฟซัส 2:21; เอเฟซัส 4:1, 17; เอเฟซัส 5:8; เอเฟซัส 6:1, 21) “ความแข็งแกร่งของคริสตจักรอยู่บนความยิ่งใหญ่ขององค์พระผู้เป็นเจ้าที่ฟื้นคืนพระชนม์ พระผู้ทรงเป็นกัปตันแห่งสงคราม” (G. G. Findlay, The Epistle to the Ephesians [New York: Ray Long & Richard R. Smith, 1931], หน้า 398)

เปาโลใช้คำซ้ำ ๆ ในเอเฟซัส 6:10 โดยใช้คำพ้องความหมายของคำว่า พลังและอานุภาพเพื่อเน้นประเด็นของเขา พลังที่คริสตจักรต้องสำแดงนั้นไม่ได้อยู่ในผู้เชื่อเอง แต่เป็นพลังที่ได้รับมาจากองค์พระผู้เป็นเจ้าคือพระคริสต์ เปาโลสรุปสาระสำคัญของจดหมายได้ว่า พระเจ้าทรงแบ่งปันพลังของพระองค์กับผู้เชื่อ (เอเฟซัส 1:19-22; เอเฟซัส 2:4-6; เอเฟซัส 3:16, 17) พละกำลังสำหรับทุกความขัดแย้งทั้งในปัจจุบันและอนาคตจะพบได้จากการที่ผู้เชื่อเป็นน้ำหนึ่งใจเดียวกันกับพระคริสต์ผู้ฟื้นคืนพระชนม์และประทับบนพระที่นั่ง

ข้อความเริ่มต้นประกาศว่าพระคริสต์ทรงกระตือรือร้นในการประทานพละกำลังแก่ผู้เชื่อ (เอเฟซัส 6:10) สมาชิกทั้งสามพระภาคมีส่วนร่วมในการเสริมกำลังผู้เชื่อเพื่อต่อสู้กับความชั่วร้ายฝ่ายวิญญาณ พระเจ้า (พระบิดา) ทรงเตรียมอาวุธของพระองค์เองให้พร้อมเพื่อเราเป็น “ยุทธภัณฑ์ทั้งชุดของพระเจ้า” (เอเฟซัส 6:11, 13; เปรียบเทียบ อิสยาห์ 59:17) ก่อนหน้านี้ เปาโลระบุว่า พระวิญญาณทรงกระตือรือร้นในการเสริมกำลังผู้เชื่อ เปาโลอธิษฐานขอให้พระเจ้าประทาน “ความเข้มแข็งภายในจิตใจด้วยฤทธานุภาพที่มาทางพระวิญญาณของพระองค์” แก่พวกเขา (เอเฟซัส 3:16) และในข้อนี้ พระวิญญาณทรงเป็นผู้ประทานดาบ (พระแสง) “พระแสงของพระวิญญาณคือพระวจนะของพระเจ้า” (เอเฟซัส 6:17) นอกจากนี้ผู้เชื่อจะต้องอธิษฐาน “ในพระวิญญาณทุกเวลา” (เอเฟซัส 6:18) เปาโลหวังว่าผู้อ่านจะเข้าใจว่า พระเจ้าสามพระภาคทุกพระองค์ทรงมีส่วนร่วมอย่างเต็มที่ในการจัดเตรียมพวกเขาให้พร้อมต่อสู้กับอำนาจชั่วร้ายเหล่านี้