---
title:  ความขัดแย้งอันยิ่งใหญ่ในจดหมายของเปาโล
date:   12/09/2023
---

`อ่าน โรม 13:11-14; 1 เธสะโลนิกา 5:6-8; และ 2 โครินธ์ 10:3-6 เปรียบเทียบ ข้อพระคัมภีร์เหล่านี้กับ เอเฟซัส 6:10-20 เหตุใดเปาโลจึงพรรณนาภาพเช่นนี้`

เปาโลมักใช้ภาษาทางทหารและภาพพจน์ในจดหมายของเขา เชิญชวนผู้เชื่อให้เลียนแบบพฤติกรรมที่เป็นตัวอย่างจากทหาร และเอเฟซัส 6:10-20 แสดงให้เห็นถึงการใช้ภาษาทางทหารที่ยาวและเข้มข้นที่สุด ซึ่งเป็นวิธีสำคัญวิธีหนึ่งให้การอธิบายเรื่องราวของข่าวประเสริฐ หลังจากที่พระคริสต์ทรงเอาชนะ “พวกภูตผีที่ครอบครองและพวกภูตผีที่มีอำนาจ” ที่กางเขนแล้ว (โคโลสี 2:15) บัดนี้พระองค์ทรงประทับบนพระที่นั่งทรงสำแดงผลของชัยชนะจากตำแหน่งของพระองค์ในฐานะทรงเป็นองค์พระผู้เป็นเจ้าที่สูงส่งเหนืออำนาจภูตผีทั้งปวง (ฟีลิปปี 2:9-11) พระองค์ทรงเกณฑ์ผู้ติดตามของพระองค์ให้เข้าเป็นนักรบในสงครามแห่งจักรวาล พระคริสต์ทรงนำกองทัพแห่งแสงสว่างไปสู่วันแห่งชัยชนะอันยิ่งใหญ่ (1 โครินธ์ 15:54-58; 2 เธสะโลนิกา 2:8; โรม 16:20) เมื่อเรารวบรวมการใช้สัญลักษณ์ทางทหารของเปาโล เราจะเห็นได้ว่า เปาโลเข้าใจความขัดแย้งระหว่างความดีและความชั่วว่าเป็น “สงครามแห่งจักรวาลอันยืดยาว เป็นการต่อสู้ไปมาระหว่างสองกองทัพที่เผชิญหน้ากันตลอดหลายยุคหลายสมัย จนกระทั่งฝ่ายหนึ่งชนะในการเผชิญหน้ากันครั้งสุดท้าย” (Peter W. Macky, St. Paul’s Cosmic War Myth: A Military Version of the Gospel [New York: Peter Lang Publishing, Inc., 1998], p. 1)

บ่อยครั้งที่เปาโลใช้หัวข้อเรื่องสงครามแห่งจักรวาลให้เป็นส่วนหนึ่งของโครงสร้างของเอเฟซัสเช่นกัน ในการเรียกร้องให้แบกอาวุธ (เอเฟซัส 6:10-20) เปาโลรวบรวมองค์ประกอบของความขัดแย้งในจักรวาลเข้าด้วยกัน ซึ่งเป็นองค์ประกอบที่เขาเคยกล่าวถึงแล้ว ดังนี้คือ พระเจ้าเสริมกำลังผู้เชื่อด้วย “ฤทธานุภาพ” อย่างมหาศาล (เอเฟซัส 1:18-20; เอเฟซัส 3:16, 20) ชัยชนะของพระคริสต์และการประทับอยู่บนพระที่นั่งที่สูงส่งเหนือกว่าอำนาจภูตผีทั้งปวง (เอเฟซัส 1:20-23) ผู้เชื่อในฐานะกองทัพที่ฟื้นคืนชีพจากครั้งหนึ่งที่เคยตายเนื่องจากการละเมิด บัดนี้ได้รับพลังอำนาจจากพระคริสต์ผู้ประทับบนพระที่นั่งและสามารถต่อสู้กับอดีตจ้าวแห่งความมืด (เอเฟซัส 2:1-10) บทบาทของคริสตจักรที่เปิดเผยต่ออำนาจภูตผีทั้งปวงให้เห็นถึงหายนะที่กำลังคืบคลานเข้ามา (เอเฟซัส 3:10) การใช้ สดุดี 68:18 เพื่อพรรณนาพระคริสต์ในฐานะนักรบผู้พิชิตแห่งสวรรค์ (เอเฟซัส 4:7-11) และการเรียกร้องผู้เชื่อให้ “สวม” เครื่องแต่งกายแห่งข่าวประเสริฐ (ดูใน เอเฟซัส 4:20-24) เมื่อเราได้รับการเรียกร้องให้สวม “ยุทธภัณฑ์ครบชุด” ของพระเจ้า เราก็พร้อมที่จะเข้าใจบทบาทสำคัญของความขัดแย้งในจักรวาล แล้วเราก็จะยืนหยัดในความเชื่อมั่นว่าเรามีส่วนในชัยชนะสูงสุดของพระคริสต์

`คุณมีประสบการณ์ส่วนตัวใดบ้าง ที่ไม่เพียงแต่เป็นความขัดแย้งในจักรวาลนี้เท่านั้น แต่ยังรวมถึงชัยชนะที่เราอ้างเป็นของเราได้ในพระเยซู เหตุใดการเข้าใจชัยชนะของพระองค์จึงเป็นรากฐานแห่งความหวังและประสบการณ์ของเรา`