---
title:  ศึกษาเพิ่มเติม
date:   15/09/2023
---

“งานของเราเป็นงานที่ดุดัน เราในฐานะทหารที่สัตย์ซื่อของพระเยซู จะต้องถือธงที่เปื้อนเลือดเข้าไปในฐานที่มั่นคงของศัตรู ‘เราไม่ได้ปล้ำสู้กับเนื้อหนังและเลือด แต่สู้กับพวกภูตผีที่ครอบครอง พวกภูตผีที่มีอำนาจ พวกภูตผีที่ครองพิภพในยุคมืด พวกวิญญาณชั่วในสวรรคสถาน’ หากเรายินยอมที่จะวางอาวุธลง ลดระดับธงที่เปื้อนเลือดลง กลายเป็นเชลยและผู้รับใช้ของซาตาน เราจะได้รับการปลดปล่อยจากความขัดแย้งและความทุกข์ แต่ความสุขเช่นนี้จะได้รับก็ต่อเมื่อเราสูญเสียพระคริสต์และแผ่นดินสวรรค์ เราจะไม่ยอมรับสันติสุขภายใต้เงื่อนไขเช่นนี้ ขอให้มีสงคราม ต่อไปจนสิ้นสุดประวัติศาสตร์โลก แทนที่สันติสุขที่ได้จากการ ละทิ้งความเชื่อและความบาป” (เอลเลน จี. ไว้ท์, The Review and Herald, 8 พฤษภาคม, 1888)

เอเฟซัส 6:10-20 เกี่ยวข้องกับพระธรรมวิวรณ์อย่างไร ข้อพระคัมภีร์นี้ให้มุมมองที่มีพื้นฐานเดียวกับเหตุการณ์ในยุคสุดท้าย หรือการพิพากษา ตามบรรทัดฐานการต่อสู้ในพระธรรมวิวรณ์ (ดูใน วิวรณ์ 12; วิวรณ์ 16:12-16; วิวรณ์ 19:17-21; วิวรณ์ 20:7-10) ประชากรของพระเจ้าในพระธรรมทั้งสองอยู่ภายใต้การโจมตีของศัตรูที่อยู่ใน “ในสวรรคสถาน” ศัตรูนั้นยัง “กระตือรือร้นและมีอำนาจในยุคปัจจุบันนี้” ประชากรของพระเจ้าได้รับกำลังใจจาก “ภาพของยุคแห่งอนาคต” นอกจากนี้ “ทั้งสองสถานการณ์ชี้ชัดถึงการต่อสู้ครั้งสุดท้าย เมื่อศัตรูจะถูกพิชิตอย่างสมบูรณ์ และหลังจากนั้นยุคใหม่จะถูกสร้างขึ้นใหม่ตลอดกาล” ยุคใหม่ซึ่งเป็นยุคที่อยู่ใน “สถานะแห่งสง่าราศีสุดท้ายของประชากรของพระเจ้า” และ “หายนะอันเป็นนิรันดร์ของศัตรู” จะปรากฏให้เห็นชัดเจน (ดูใน Yordan Kalev Zhekov, Eschatology of Ephesians [Osijek, Croatia: Evangelical Theological Seminary, 2005], pp. 217, 233–235)

**คำถามเพื่อการอภิปราย**:

`คุณเผชิญหน้ากับอำนาจมืดอย่างชัดเจนที่สุดเมื่อใด คุณพบว่ากลยุทธ์ใดมีประโยชน์ต่อคุณที่สุดในช่วงเวลานั้น`

`จากการศึกษา เอเฟซัส 6:10-20 คุณจะปฏิบัติต่อผู้ที่ดูเหมือนจะถูกกดขี่เป็นพิเศษจาก “พวกวิญญาณชั่ว” อย่างไร (เอเฟซัส 6:12)`

`เราจะแยกแยะและปฏิเสธ “อุบายของมาร” (เอเฟซัส 6:11) ได้อย่างไร ตัวอย่างเช่น บ่อยแค่ไหนที่คุณรู้สึกว่าพร้อมที่จะละทิ้งความเชื่อ เพราะคุณรู้สึกว่าคุณเป็นคนบาปและเสื่อมทรามมากเกินกว่าที่จะรับความรอด ใครใส่ความคิดเช่นนี้เข้ามาในหัวของคุณ พระคริสต์หรืออำนาจมืด เหตุใดคุณจึงต้องอ้างพระสัญญามากมายที่ได้รับในพระเยซู โดยเฉพาะอย่างยิ่งในช่วงเวลาเช่นนี้`