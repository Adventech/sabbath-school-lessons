---
title:  การเรียกร้องให้ยืนหยัด
date:   09/09/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 6:10-20; เฉลยธรรมบัญญัติ 20:2-4; โรม 13:11-14; 1 เธสะโลนิกา 5:6-8; 1 โครินธ์ 15:23, 24

> <p>ข้อควรจำ</p>
> “สุดท้ายนี้ จงเข้มแข็งขึ้นในองค์พระผู้เป็นเจ้า และในอานุภาพอันทรงพลังของพระองค์ จงสวมยุทธภัณฑ์ทั้งชุดของพระเจ้าเพื่อจะสามารถต่อสู้กับอุบายของมารได้” (เอเฟซัส 6:10, 11)

เช้าตรู่ผู้รับใช้เดินโซเซออกมาด้วยตาพร่ามัวจากห้องพักและมองเห็นภาพที่น่าตกใจ คือกองทัพศัตรูขนาดใหญ่พร้อมด้วยอาวุธครบครัน “กองทหาร ม้า และรถรบล้อมเมืองอยู่ทุกหนทุกแห่ง” ผู้รับใช้พูดอย่างตะกุกตะกักบอกข่าวที่เห็นมาให้กับผู้เผยพระวจนะเอลีชา พร้อมกับคำถามรบเร้าว่า “แย่แล้ว นายข้า เราจะทำอย่างไรดี”

เอลีชาตอบว่า “อย่ากลัวเลย เพราะฝ่ายเรามีมากกว่าฝ่ายเขา” ช่างเป็นคำตอบที่ดูจะล้มเหลวต่อหน้าผู้รับใช้ของเขา เอลีชาดึงเขาเข้ามาใกล้และอธิษฐานให้เขา “ข้าแต่พระยาห์เวห์ ขอทรงเปิดตาของเขาเพื่อเขาจะได้เห็น” คำอธิษฐานของผู้เผยพระวจนะได้รับคำตอบในทันที ผู้รับใช้เดินออกไปด้านนอกอีกครั้ง แต่คราวนี้ม่านที่บังระหว่างสิ่งที่มองเห็นกับมองไม่เห็นถูกยกออกไป บัดนี้ เขามองเห็นแล้ว ไม่ใช่เพียงกองทัพเดียว แต่มีสองกองทัพ “พระยาห์เวห์ทรงเปิดตาของชายหนุ่มคนนั้น และเขาก็มองและเห็นภูเขาเต็มไปด้วยม้า และรถรบเพลิงรอบเอลีชา” (2 พงศ์กษัตริย์ 6:15-17)

ในการเขียนพระธรรมเอเฟซัส 6:10-20 เปาโลอธิษฐานขอการมองเห็นที่กว้างขึ้นสำหรับผู้เชื่อ เพื่อพวกเขาจะสามารถเห็นความจริงแห่งความขัดแย้งครั้งยิ่งใหญ่ทั้งหมดได้ และได้รับความหวังจากสิ่งที่เปิดเผยต่อพวกเขา