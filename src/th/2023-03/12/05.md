---
title:  ยืนหยัดในสงคราม
date:   13/09/2023
---

`อ่าน เอเฟซัส 6:10-20 สังเกตการใช้คำว่า ยืนหยัด ของเปาโลในแต่ละครั้ง เหตุใดแนวคิดนี้จึงสำคัญสำหรับเขา`

เราต้องเข้าใจคำเปรียบเทียบทางการทหารของเปาโลในบริบทของสนามรบสมัยโบราณ คำว่า “ยืนหยัด” หมายความว่าอย่างไร (เอเฟซัส 6:11, 13, 14) คำนี้บ่งบอกท่าทีป้องกันอย่างเดียวหรือไม่ ภาษาทางการรบรวมอยู่ในงานเขียนของทิวซิดิดีส นักเขียนวรรณกรรมการรบชาวกรีกผู้ยิ่งใหญ่ท่านหนึ่ง เขาได้เน้นให้เห็นถึงการปฏิบัติการสามประการในการเอาชนะสงคราม (1) ทหารต้อง “ประชิดศัตรู” ซึ่งหมายความว่าพวกเขาจะต้องเดินทัพไปพบกับศัตรู (2) จากนั้น พวกเขาจะต้องโจมตีและ “ยืนหยัด” ในการต่อสู้ประชิดตัวศัตรู (3) ประการสุดท้าย พวกเขาจะต้อง “ไล่ต้อนข้าศึก” (ดูใน Thucydides, The Peloponnesian War [New York: E. P. Dutton, 1910], 4.10.1–5)

ส่วนที่สำคัญที่สุดของการต่อสู้ในสมัยโบราณเกิดขึ้นเมื่อกองทัพทั้งสองปะทะกัน นั่นคือช่วงที่สองของการปฏิบัติการทั้งสามประการนี้ เมื่อศัตรูทั้งสองกลุ่มปะทะกันจะเกิด “เสียงขรึมอันน่าสยดสยองของทองสัมฤทธิ์ ไม้ และเนื้อที่ถูกปะทะอย่างรุนแรงเข้าด้วยกัน” ซึ่งซีโนโฟนนักเขียนในอดีตเรียกเสียงนั้นว่า “การปะทะอันน่าสยดสยอง” (Victor Davis Hanson, The Western Way of War [New York: Oxford University Press], 1989, pp. 152, 153) การยืนหยัดอยู่ในจุดยุทธศาสตร์นี้เป็นความท้าทายอันยิ่งใหญ่ของการสู้รบในสมัยโบราณ ในการต่อสู้ระยะปะชิดที่จะเกิดขึ้น ต่างฝ่ายต่างแสวงหาโอกาสที่จะ “ไล่ต้อน” อีกฝ่าย

การร้องเรียกของเปาโลให้สวมยุทธภัณฑ์สะท้อนให้เห็นการต่อสู้ที่ทหาร “อยู่กันเป็นกลุ่มก้อน ยิงและรับธนูจากการโจมตีในระยะประชิดเป็นร้อย ๆ ครั้ง” (Victor Davis Hanson, The Western Way of War, p. 152) ซึ่งเปาโลได้ยืนยันในเรื่องนี้ด้วยการพรรณนาภาพของการต่อสู้ของคริสตจักรกับศัตรูในลักษณะการแข่งขันมวยปล้ำ (เอเฟซัส 6:12; และศึกษาบทเรียนวันพฤหัสบดี) และด้วยการใช้คำ “ยืนหยัด” อย่างเข้มข้นในข้อ 13 “เพื่อท่านจะสามารถต่อสู้ (ยืนหยัด) ในวันชั่วร้ายนั้น”

การ “ยืนหยัด” ไม่ใช่ท่าทางที่ผ่อนคลาย แต่เป็นการมีส่วนในการสู้รบอย่างแข็งขัน ใช้อาวุธทุกอย่างในการต่อสู้ระยะประชิด ประเด็นที่เห็นได้ชัดจากการพรรณนาภาพของเปาโลก่อนหน้านี้คือ “ท่านยืนหยัดมั่นคงเป็นน้ำหนึ่งใจเดียวกัน ร่วมกันสู้ด้วยจิตใจเดียวกันเพื่อความเชื่อที่มาจากข่าวประเสริฐ” (ฟีลิปปี 1:27)

`อ่าน ฮีบรู 12:4 พระคัมภีร์ข้อนี้ช่วยสรุปว่า การยืนหยัดในองค์พระผู้เป็นเจ้าหมายความว่าอย่างไร`