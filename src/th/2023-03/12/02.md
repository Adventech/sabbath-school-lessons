---
title:  คำปราศรัยแห่งการต่อสู้
date:   10/09/2023
---

`ศึกษาบทสรุปในจดหมายของเปาโลใน เอเฟซัส 6:10-20 การเรียกร้องให้เข้าต่อสู้ของเปาโลมีความหมายอย่างไรต่อเราในทุกวันนี้ ในฐานะที่เราเป็นผู้พร้อมที่จะต่อสู้ในความขัดแย้งครั้งยิ่งใหญ่`

เปาโลสรุปพระธรรมเอเฟซัส ด้วยการเรียกร้องให้ต่อสู้ กระตุ้นบรรดาผู้เชื่อให้ยืนหยัดในสงครามต่อต้านความชั่วร้ายของคริสตจักร (เอเฟซัส 6:10-20) เขาเริ่มต้นด้วยการเตือนสติว่า “จงเข้มแข็งขึ้นในองค์พระผู้เป็นเจ้า” (เอเฟซัส 6:10) ซึ่งเขากล่าวย้ำอีกครั้งด้วยการเรียกร้องให้ “สวมยุทธภัณฑ์ทั้งชุดของพระเจ้า” (เอเฟซัส 6:11) เขาสนับสนุนการเรียกร้องนี้โดยกำหนดจุดประสงค์ (เพื่อจะสามารถต่อสู้กับอุบายของมารได้ เอเฟซัส 6:11) และโดยให้เหตุผลว่า นี่เป็นการต่อสู้กับพวกภูตผีที่ครอบครอง พวกภูตผีที่มีอำนาจ พวกภูตผีที่ครองพิภพในยุคมืดนี้ (เอเฟซัส 6:12) จากนั้นเปาโลก็เรียกร้องให้หยิบอาวุธ โดยให้รายละเอียดว่า ผู้เชื่อจะต้อง “รับยุทธภัณฑ์ทั้งชุดของพระเจ้าไว้” เพื่อจะยืนหยัดในสงครามนั้นได้ (เอเฟซัส 6:13) จงใส่ที่คาดเอว เกราะ รองเท้า โล่ หมวกเหล็ก และดาบ (เอเฟซัส 6:14-17) เปาโลเชิญชวนผู้เชื่อที่บัดนี้มีอาวุธครบมือและพร้อมที่จะเข้าสู่การต่อสู้ ให้ทำในสิ่งที่ทหารในสนามรบสมัยโบราณทำ นั่นคือ การอธิษฐาน (เอเฟซัส 6:18-20)

เปาโลกล่าวถึงพันธกิจของคริสตจักรในแง่ของการขัดแย้งทางทหารและอาวุธ โดยสะท้อนคำแนะนำจากการเข้าต่อสู้หรือคำปราศรัยก่อนการสู้รบในพระคัมภีร์พันธสัญญาเดิม เปาโลส่งสัญญาณนี้ในคำสั่งแรกว่า “จงเข้มแข็งขึ้นในองค์พระผู้เป็นเจ้า และในอานุภาพอันทรงพลังของพระองค์” (เอเฟซัส 6:10)

คำแนะนำในการต่อสู้ในพระคัมภีร์พันธสัญญาเดิม (เช่น เฉลยธรรมบัญญัติ 20:2-4; ผู้วินิจฉัย 7:15-18; 2 พงศาวดาร 32:6-8; เนหะมีย์ 4:14, 19, 20) เน้นแนวคิดที่ว่า ความสำเร็จของชนชาติอิสราเอลในการต่อสู้ไม่ได้ขึ้นอยู่กับความเหนือกว่าของอาวุธของตนเอง หรือกองทัพที่มีจำนวนมากกว่าของศัตรู แต่ชัยชนะเป็นผลมาจากการการพึ่งพาการสถิตอยู่และฤทธิ์อำนาจของพระเจ้า กุญแจสู่ความสำเร็จไม่ใช่เพราะความมั่นใจในตนเอง แต่เป็นการเชื่อมั่นในฤทธานุภาพของพระเจ้าและการจัดเตรียมของพระองค์เพื่อให้พวกเขาประสบความสำเร็จ เปาโลแนะนำผู้เชื่อด้วยหัวข้อต่อไปนี้อย่างกล้าหาญ (1) แข็งขันในการปฏิบัติตามพันธกิจของคริสตจักร (2) ใส่ใจกับมิติที่มองไม่เห็นซึ่งส่งผลต่อชีวิตและการเป็นพยานของพวกเขา (3) ตระหนักรู้ถึงการจัดเตรียมของพระเจ้าเพื่อความสำเร็จของพวกเขา และ (4) ตื่นตัวเสมอต่อความสำคัญของการเป็นน้ำหนึ่งใจเดียวกันและการทำงานร่วมกันในหมู่ผู้เชื่อ

`คำเตือนของเปาโลที่บอกว่า เราไม่ได้ต่อสู้กับเนื้อหนังและเลือด แต่เรากำลังต่อสู้กับศัตรูเหนือธรรมชาติ สอนเราว่าความหวังเดียวแห่งชัยชนะของเราอยู่ที่ไหน`