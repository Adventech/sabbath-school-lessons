---
title:  ฤทธานุภาพของพระเยซูผู้ประทับบนพระที่นั่ง
date:   08/07/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 1:15-23; เอเฟซัส 3:14-21; 1 เธสะโลนิกา 5:16-18; เฉลยธรรมบัญญัติ 9:29; 1 โครินธ์ 15:20-22; สดุดี 110:1

> <p>ข้อควรจำ</p>
> “และรู้ว่าฤทธานุภาพของพระองค์ยิ่งใหญ่มากมายเพียงไรสำหรับเราที่เชื่อนั้น เป็นฤทธิ์เดชเดียวกับการทำกิจอันทรงอานุภาพและทรงพลังของพระองค์ ซึ่งทรงทำในพระคริสต์เมื่อทรงทำให้พระคริสต์เป็นขึ้นจากตาย และทรงให้ประทับที่เบื้องขวาพระหัตถ์ของพระองค์ ในสวรรคสถาน”  (เอเฟซัส 1:19, 20)

ดูเหมือนว่ามนุษย์จะไขว่คว้าหาอำนาจที่มากขึ้นอยู่เสมอ ตัวอย่างเช่น ผู้ผลิตรถสปอร์ต Devel Motors ได้แสดงรถต้นแบบรุ่น Devel Sixteen ซึ่งเป็นรถยนต์ที่มีเครื่องยนต์ 16 สูบ ความจุ 12.3 ลิตรที่ให้กำลังมากกว่า 5,000 แรงม้า หรือหากยังไม่พอ ลองพิจารณารถบรรทุกกึ่งพ่วงของบริษัท Peterbilt ที่ใช้เครื่องยนต์ไอพ่น Pratt & Whitney J34–48 สามเครื่องด้วยกัน ให้กำลังอยู่ที่ 36,000 แรงม้า รถบรรทุกนี้สามารถวิ่งด้วยความเร็วถึง 1/4 ไมล์ ในเวลา 6.5 วินาที และทำความเร็วได้ 376 ไมล์ต่อชั่วโมง

ในทางตรงกันข้าม เปาโลอธิษฐานให้ผู้เชื่อในเมืองเอเฟซัสที่อยู่ภายใต้การล่อลวงต่อการชื่นชมอำนาจและเทพเจ้าต่าง ๆ ที่อยู่ในวัฒนธรรมของพวกเขา ให้ได้สัมผัสกับฤทธิ์อำนาจอันมหาศาลที่พระเจ้าประทานแก่พวกเขาในพระคริสต์ผ่านทางพระวิญญาณบริสุทธิ์ อำนาจของพระเจ้าไม่อาจวัดกันที่แรงม้าหรือเวทมนตร์ แต่เห็นได้จากเหตุการณ์ประวัติศาสตร์แห่งความรอดของจักรวาล มีสี่ประการ ดังนี้ (1) การฟื้นคืนพระชนม์ของพระเยซู (2) การที่พระเยซูประทับบนพระที่นั่งของพระเจ้า (3) ทุกสิ่งถูกจัดให้อยู่ใต้บังคับบัญชาของพระคริสต์ (4) พระคริสต์ทรงเป็นศีรษะของคริสตจักร (เอเฟซัส 1:19-23)

พิจารณาเหตุการณ์ทั้งสี่นี้ ผู้เชื่ออาจเริ่มเข้าใจ และสัมผัสกับขอบเขตที่กว้างขึ้นของอำนาจที่พระเจ้าทรงทำการเพื่อพวกเขา