---
title:  มีส่วนในฤทธานุภาพแห่งการฟื้นคืนชีพ
date:   11/07/2023
---

ในบันทึกคำอธิษฐานที่เหลือของเปาโลใน เอเฟซัส 1:20-23 เปาโลขยายความเข้าใจที่เขาปรารถนาให้พระวิญญาณบริสุทธิ์นำมาสู่ผู้เชื่อในหัวข้อที่สาม คือ ฤทธานุภาพอันยิ่งใหญ่ของพระเจ้าที่พระองค์ทรงประทานเพื่อพวกเขา เปาโลเริ่มต้นด้วยการชี้ไปที่เหตุการณ์ประวัติศาสตร์แห่งความรอดสองเหตุการณ์ให้เป็นตัวอย่างที่แสดงถึงฤทธานุภาพของพระเจ้า กล่าวคือ (1) การฟื้นคืนชีพของพระเยซู (2) การประทับบนพระที่นั่งแห่งสวรรคสถาน (เอเฟซัส 1:20)

`ฤทธานุภาพของพระเจ้าแสดงออกผ่านการฟื้นคืนพระชนม์ของพระเยซูอย่างไร เอเฟซัส 1:20; 1 โครินธ์ 15:20-22; ฟีลิปปี 3:8-11; ฮีบรู 13:20, 21; 1 เปโตร 1:3`

การฟื้นคืนพระชนม์ของพระเยซูเป็นความเชื่อที่ปฏิเสธไม่ได้ของคริสเตียน (1 โครินธ์ 15:14, 17) เพราะพระคริสต์ทรงเป็นขึ้นมาจากความตายแล้ว บรรดาผู้เชื่อที่สัตย์ซื่อจึงเฝ้ารอการฟื้นคืนชีพสู่ชีวิตนิรันดร์ครั้งยิ่งใหญ่ในอนาคตในเวลาที่พระคริสต์เสด็จกลับมา (1 โครินธ์ 15:20-23) เป็นเพราะพระคริสต์ทรงเป็นขึ้นมา เราจึงมองไปยังพระองค์ในทุกวันนี้เพื่อรับพรแห่งข่าวประเสริฐทั้งหมดได้ รวมถึงการสถิตอยู่ของพระวิญญาณบริสุทธิ์ในชีวิตของเรา

ภาพบรรยายที่ พระเจ้า “ทรงให้ (พระคริสต์) ประทับที่เบื้องขวาพระหัตถ์ของพระองค์” (เอเฟซัส 1:20) อิงมาจาก สดุดี 110:1 ซึ่งเป็นข้อพระคัมภีร์ที่อ้างถึงบ่อยที่สุดในพระคัมภีร์พันธสัญญาใหม่ การยกชูพระคริสต์ขึ้นมีความหมายอย่างมากในพระธรรมเอเฟซัส และ “ทรงให้เรา (ผู้เชื่อ) นั่งด้วยกันกับพระองค์ในสวรรค สถานในพระเยซูคริสต์” (เอเฟซัส 2:6) นอกจากนี้ เปาโลยังกล่าวถึงการเสด็จขึ้นสู่สวรรค์ของพระคริสต์ว่าเป็นการกระทำเบื้องต้นก่อนที่พระคริสต์จะทรงเติมเต็มทุกสิ่งและมอบของประทานแก่คริสตจักรของพระองค์ (ดูในเอเฟซัส 4:8-11)

เปาโลเตือนเราในเอเฟซัส 4:8-11 ให้เราห่างไกลจากภาพลักษณ์ที่มองว่าพระคริสต์เพียงแค่ประทับบนพระที่นั่งของพระบิดาเฉย ๆ แต่เปาโลต้องการให้เราเห็น “ภาพของพระคริสต์ผู้ประทับบนพระที่นั่งในพระคัมภีร์พันธสัญญาใหม่ พระองค์ทรงออกไปทั่วโลกด้วยการทำกิจร่วมกับพระวิญญาณของพระองค์ เพื่อช่วยเราให้พิชิตมารร้าย” (F. F. Bruce, The Epistles to the Colossians, to Philemon, and to the Ephesians (Grand Rapids, MI: Eerdmans, 1984), หน้า 133) ดังนั้น เปาโลจึงพรรณนาถึงการประทับบนพระที่นั่งของพระคริสต์ ไม่ใช่เป็นเพียงการที่พระเจ้าทรงมอบฤทธิ์อำนาจแก่ผู้เชื่อเท่านั้น แต่พระองค์ทรงเป็นแหล่งของอำนาจนั้นด้วย

`คุณต้องการฤทธิ์อำนาจของพระคริสต์ในชีวิตของคุณอย่างไร และเราจะใช้ประโยชน์จากอำนาจนั้นได้อย่างไร การปฏิบัติใดที่อาจขัดขวางการเข้าถึงอำนาจของพระองค์`