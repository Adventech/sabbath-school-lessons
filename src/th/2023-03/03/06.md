---
title:  พระเยซู, ทุกสิ่ง, และคริสตจักร
date:   13/07/2023
---

คริสเตียนยุคแรกเล็งเห็น สดุดี 110:1 ว่าเป็นคำพยากรณ์ถึงการประทับบนพระที่นั่งของพระเยซู “พระยาห์เวห์ตรัสกับกษัตริย์ของข้าพเจ้าว่า ‘จงนั่งที่ขวามือของเราจนกว่าเราจะทำให้ศัตรูของเจ้าเป็นแท่นรองเท้าของเจ้า’ ” และอ่าน สดุดี 8 ในทำนองเดียวกัน แต่ด้วยการยืนยันว่าพระเจ้าทรง “ให้ทุกสิ่งอยู่ใต้เท้าเขา”  (สดุดี 8:6) เท้าของ “บุตรของมนุษย์” (สดุดี 8:4) แม้พวกเขาเชื่อว่า อำนาจแห่งความมืดในสวรรคสถานอยู่เหนือศีรษะและข่มขู่พวกเขา แต่พวกเขาก็ยึดมั่นในความจริงว่า อำนาจเหล่านั้นอยู่ใต้พระบาทของพระคริสต์

สังเกตให้ดีว่า ด้วยการ “ทรงปราบทุกสิ่งลงไว้ใต้พระบาทของพระคริสต์” พระบิดาทรง “ประทานพระคริสต์แก่คริสตจักรให้เป็นเจ้านายเหนือทุก ๆ สิ่ง” (เอเฟซัส 1:22) “ทุก ๆ สิ่ง” เป็นคำสากล ซึ่งรวมถึงคำที่เปาโลยังคงคิดอยู่คือ “อำนาจ” ที่กล่าวในเอเฟซัส 1:21 ทุกสิ่งรวมถึง จักรวาล พลังเหนือธรรมชาติ อำนาจฝ่ายวิญญาณ ต่างอยู่ใต้พระบาทของพระคริสต์ ยอมจำนนต่อพระองค์

`การที่พระคริสต์ผู้ทรงประทับบนพระที่นั่งแห่งสวรรคสถาน และพระองค์ทรงปกครองเหนือสิ่งทั้งปวงทั้งในสวรรค์ก็ดีบนแผ่นดินโลกดี ก่อให้เกิดประโยชน์อะไรแก่คริสตจักรของพระองค์ เอเฟซัส 1:22, 23`

พระเจ้าทรงให้พระคริสต์มีชัยชนะเหนืออำนาจชั่วร้ายทั้งปวง คริสตจักรใกล้ชิดกับพระคริสต์เป็นอย่างมาก และพระองค์ทรงเป็นผู้จัดหาสิ่งจำเป็นทั้งปวงให้ จึงเป็นหลักประกันแก่คริสตจักรที่จะได้ชัยชนะเหนือศัตรูเหล่านั้น ฤทธิ์อำนาจของพระเจ้าที่แสดงให้เห็นด้วยการให้พระคริสต์ฟื้นขึ้นจากความตาย และให้พระองค์ประทับอยู่เหนืออำนาจแห่งสวรรคสถานทั้งปวง เป็นฤทธิ์อำนาจที่มอบให้กับคริสตจักร พระเจ้าได้ประทานพระคริสต์ผู้ทรงเป็นชัยชนะแก่คริสตจักร ซึ่งคริสตจักรนั้นรวมเป็นหนึ่งกับพระองค์จนเรียกว่าพระกายของพระองค์

เราผู้เชื่อจะรู้จักพระคริสต์ผู้ประทับบนพระที่นั่งและสัมผัสกับฤทธิ์อำนาจของพระเจ้าในชีวิตของเราได้อย่างไร เปาโลไม่ได้กล่าวถึงกลยุทธ์หรือวิธีใด ๆ โดยตรงในเรื่องนี้ อย่างไรก็ตาม เนื่องจากข้อความนี้เป็นส่วนหนึ่งของ “คำอธิษฐาน” เปาโลเชื่อว่าพระเจ้าจะทรงตอบคำอธิษฐานของเขา เขายืนยันถึงฤทธิ์อำนาจของพระเจ้าที่เปิดเผยในพระคริสต์ต่อเบื้องพระพักตร์พระเจ้า และขอให้อำนาจนี้เกิดขึ้นในชีวิตของผู้เชื่อ

`คุณมีประสบการณ์ในพลังแห่งการอธิษฐานอย่างไรบ้าง กล่าวคือ ไม่เพียงแต่การตอบคำอธิษฐานเท่านั้น แต่เป็นการอธิษฐานโดยทั่วไป และการอธิษฐานดึงเราให้เข้าใกล้พระเจ้ามากขึ้นและรับเอาฤทธิ์อำนาจที่มอบให้เราในพระเยซูได้อย่างไร`