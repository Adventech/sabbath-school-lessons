---
title:  การอธิษฐานและขอบพระคุณ
date:   09/07/2023
---

ด้วยแรงดลใจเมื่อได้ยินข่าวว่าผู้เชื่อในเมืองเอเฟซัสมีความเชื่อในพระเจ้าและมีความรักต่อกัน เปาโลจึงเขียนถึงพวกเขาบรรยายว่าได้อธิษฐานเผื่อพวกเขาอย่างไร (ข่าวสารนี้อาจจะได้รับการบอกเล่าโดย ทีคิกัส เอเฟซัส 6:21, 22)

`เปรียบเทียบคำอธิษฐานสองฉบับที่เปาโลเขียนถึงชาวเอเฟซัสใน เอเฟซัส 1:15-23 และเอเฟซัส 3:14-21 คำอธิษฐานทั้งสองฉบับนี้มีใจความสำคัญเดียวกัน คืออะไร`

บางครั้งน้ำเสียงของเราในการอธิษฐานอาจดูโศกเศร้า คร่ำครวญถึงความท้าทายหรือปัญหา คำอธิษฐานของเปาโลถึงชาวเอเฟซัสนั้นชี้ให้เห็นว่าการขอบพระคุณเป็นภาษาหลักของการอธิษฐาน เรารวบรวมพรของพระเจ้าและขอบคุณพระองค์สำหรับพรนั้น เราพยายามรับรู้ถึงการช่วยเหลือของพระเจ้าในสถานการณ์ที่ยากลำบากและสรรเสริญพระองค์สำหรับการเปลี่ยนแปลงในชีวิตของเรา ด้วยการประกาศพระคุณและฤทธานุภาพของพระเยซูผู้ประทับบนพระที่นั่ง (เอเฟซัส 1:20-23) เราขอบคุณพระองค์ที่อวยพรผู้มีส่วนในชีวิตของเราด้วย และนี่คือเคล็ดลับการอธิษฐานเพื่อการเปลี่ยนแปลงของเปาโล การอธิษฐานเป็นกุญแจสำคัญของการสรรเสริญและการขอบพระคุณ

เปาโลกล่าวด้วยว่า “ขอบพระคุณเพราะท่านทั้งหลายไม่หยุดเลยเมื่อระลึกถึงท่านในคำอธิษฐานของข้าพเจ้า” (เอเฟซัส 1:16; ดูใน ฟิลิปปี 1:3, 4; 1 เธสะโลนิกา 1:2; และ 1 เธสะโลนิกา 5:16-18)

“จงอธิษฐานอย่างสม่ำเสมอ” หมายความว่าอย่างไร (1 เธสะโลนิกา 5:17) ไม่ได้หมายความว่าเราคุกเข่าอธิษฐานต่อเบื้องพระพักตร์พระเจ้าอยู่ตลอดเวลา แต่หมายความว่า โดยการได้รับพรจากพระวิญญาณของพระเจ้า เราดำเนินชีวิตด้วยใจที่เปิดรับต่อการทรงสถิตอยู่ด้วยและรับฤทธิ์อำนาจของพระเจ้า ค้นหาเหตุเพื่อการขอบพระคุณพระองค์ อธิษฐานอยู่เสมอหมายถึงความพร้อมในการมอบปัญหาต่างๆ ในชีวิตต่อเบื้องพระพักตร์พระเจ้า ค้นหาคำแนะนำจากพระองค์ทุกครั้งที่เราประสบกับความพลิกผันของชีวิต นอกจากนี้ยังหมายถึงการใช้ชีวิตอย่างไม่ห่างเหินจากพระเจ้า แต่ให้พระเจ้าเข้ามามีส่วนในทุกสิ่ง เปิดรับการทรงนำจากพระเจ้าเสมอ

เรามักมองว่าการอธิษฐานเป็นเรื่องดี เป็นการเสริมสร้างการเป็นสาวกซึ่งจะกระทำเมื่อมีเวลาสะดวก แต่เปาโลแสดงให้เห็นในมุมมองที่ต่างออกไป เปาโลจริงจังกับการอธิษฐานเผื่อผู้เชื่อในเมืองเอเฟซัส โดยการขอบพระคุณสำหรับพวกเขา (เอเฟซัส 1:16; เปรียบเทียบ เอเฟซัส 1:3-14) และโดยการวิงวอนเพื่อพวกเขา (เอเฟซัส 1:17-23; เปรียบเทียบ เอเฟซัส 3:14-21) สำหรับเปาโลแล้ว การอธิษฐานเป็นสิ่งสำคัญ หรือแม้แต่เป็นศูนย์กลางของความเชื่อของคริสเตียน ข้อพระคัมภีร์เหล่านี้ดลใจให้เราอธิษฐาน เป็นการเชื้อเชิญให้เราแต่ละคนไตร่ตรองถึง “พันธกิจการอธิษฐาน” ของตน ตามแบบอย่างที่เปาโลอุทิศตนเพื่อการอธิษฐาน

`เหตุใดจึงเป็นสิ่งสำคัญเสมอที่จะขอบคุณพระเจ้าในคำอธิษฐานของเรา`