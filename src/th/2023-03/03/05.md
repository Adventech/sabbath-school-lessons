---
title:  พระคริสต์เหนืออำนาจทั้งปวง
date:   12/07/2023
---

เปาโลประกาศการประทับบนพระที่นั่งของพระเยซู พระผู้ประทับบนพระที่นั่งกับพระบิดาแห่งสวรรคสถาน เมื่อได้ระบุตำแหน่งของพระคริสต์ในความสัมพันธ์กับพระบิดาแล้ว (“ประทับที่เบื้องขวาพระหัตถ์ของพระองค์ใน สวรรคสถาน” เอเฟซัส 1:20) เปาโลหันมากล่าวถึงความสัมพันธ์ของพระเยซูกับ “อำนาจ” ทั้งปวง ในฐานะที่เป็นศูนย์กลางกับพระบิดา พระเยซูทรง “อยู่เหนือ” อำนาจทั้งปวง (เอเฟซัส 1:21)

`เปรียบเทียบสิ่งที่เปาโลกล่าวถึงความชั่วร้ายและอำนาจฝ่ายวิญญาณใน เอเฟซัส 1:21; เอเฟซัส 2:2; และเอเฟซัส 6:12 เหตุใดเปาโลจึงสนใจอำนาจเหล่านี้`

เรื่องราวของบุตรทั้งเจ็ดของเสวาใน กิจการ 19:11-20 แสดงให้เห็นว่าเมืองเอเฟซัสในสมัยของเปาโลนั้นเป็นศูนย์กลางของศิลปะเวทมนตร์ “ลักษณะของการใช้เวทมนตร์ที่เข้ามาครอบครองเหนือยุคสมัยเฮลเลนิสต์ ทำให้เห็นได้ว่าโลกแห่งวิญญาณมีอิทธิพลเหนือทุกแง่มุมของชีวิต เป้าหมายของหมอผีก็เพื่อแยกแยะวิญญาณที่เป็นประโยชน์จากวิญญาณที่ชั่วร้าย เรียนรู้การทำงานของวิญญาณให้ชัดเจน และรู้เกี่ยวกับข้อเด่นและสิทธิอำนาจของวิญญาณ ด้วยความรู้เช่นนี้ หมอผีจึงสร้างวิธีการ (ด้วยการพูด หรือเขียนยันต์ตามสูตร หรือใช้เครื่องราง เป็นต้น) เพื่อจัดการกับวิญญาณเพื่อผลประโยชน์ของแต่ละบุคคล หากมีการใช้สูตรที่ถูกต้อง ความเจ็บป่วยที่เกิดจากวิญญาณก็จะรักษาหายได้ หรือการแข่งม้าศึกก็จะได้รับชัยชนะ”(Clinton E. Arnold, Power and Magic: The Concept of Power in Ephesians, หน้า 18)ความสนใจในเรื่องของการตั้งชื่อเทพเจ้าและพลังของคาถาเป็นลักษณะของชีวิตทางศาสนาในเมืองเอเฟซัส (ดูใน กิจการ 19:13) แม้แต่บางคนในปัจจุบันนี้ก็สนใจเช่นกัน เปาโลปรารถนาที่จะอธิบายความสัมพันธ์ระหว่างพระคริสต์กับ “อำนาจ” เหล่านี้ พระเยซูผู้ประทับบนพระที่นั่ง “เหนือกว่าทุกภูตผีที่ครอบครอง ทุกภูตผีที่มีอำนาจ ทุกภูตผีที่มีฤทธิ์เดชและทุกภูตผีที่ปกครอง” (เอเฟซัส 1:21)

เพียงเพื่อให้แน่ใจว่าผู้อ่านเข้าใจว่าไม่มีอำนาจอื่นใดเหนือกว่าอำนาจสูงสุดของพระเยซู เปาโลจึงเพิ่มการพาดพิงถึงเรื่องของการรวบรวมชื่อเทพเจ้าในคาถาด้วยการเขียนว่า “และเหนือกว่านามทั้งหมดที่ถูกกล่าวถึง” (เอเฟซัส 1:21) จากนั้น เปาโลโยงเรื่องนี้ไปสู่เรื่องของกาลเวลา ด้วยการเน้นย้ำถึงการปกครองบนพระที่นั่งของพระเยซู พระองค์ทรงปกครองเหนืออำนาจทั้งปวง “ไม่เพียงในยุคนี้เท่านั้นแต่ในยุคที่จะมาถึงด้วย” (เอเฟซัส 1:21)

`การสำแดงอำนาจชั่วร้ายแบบเดียวกันนี้ในปัจจุบันมีอะไรบ้าง และเราจะแน่ใจได้อย่างไรว่า เราจะไม่เข้าไปพัวพันกับสิ่งเหล่านั้น`