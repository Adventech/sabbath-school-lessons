---
title:  สัมผัสกับความเข้าใจจากพระวิญญาณบริสุทธิ์
date:   10/07/2023
---

“ข้าพเจ้าจึงขอบพระคุณเพราะท่านทั้งหลายไม่หยุดเลยเมื่อระลึกถึงท่านในคำอธิษฐานของข้าพเจ้า ข้าพเจ้าอธิษฐานว่าขอพระเจ้าของพระเยซูคริสต์องค์พระผู้เป็นเจ้าของเราคือพระบิดาผู้ทรงพระสิริทรงให้ท่านทั้งหลายมีจิตใจที่ประกอบด้วยปัญญาและการสำแดง เพื่อท่านจะรู้จักพระองค์” (เอเฟซัส 1:16, 17)

ในคำอธิษฐานของเปาโล เขาบันทึกคำวิงวอนที่สำคัญข้อหนึ่งที่ขอต่อพระที่นั่งของพระเจ้า เขารับรู้แล้วว่าพระวิญญาณบริสุทธิ์ทรงเข้ามาในชีวิตของผู้เชื่อในเวลาที่พวกเขากลับใจใหม่ (เอเฟซัส 1:13-14) บัดนี้เปาโลอธิษฐานขอพรใหม่จากพระวิญญาณเพื่อประทานความเข้าใจฝ่ายจิตวิญญาณที่จำเป็นที่มุ่งเน้นไปยังการเข้าใจถึงพระเยซูอย่างลึกซึ้ง (“เพื่อท่านจะรู้จักพระองค์” เอเฟซัส 1:17)

`เปาโลอธิษฐานเพื่อพระวิญญาณบริสุทธิ์จะทรงประทานความเข้าใจพิเศษแก่ผู้เชื่อในสามหัวข้อใดบ้าง ดูใน เอเฟซัส 1:17-19`

เมื่อเปาโลอธิษฐานขอความเข้าใจแก่ผู้เชื่อ “เพื่อจะได้รู้ว่าพระองค์ประทานความหวังอะไร” (เอเฟซัส 1:18) เปาโลอธิษฐานให้พวกเขาตื่นตัวต่อสิ่งที่พระเจ้าได้ทรงกระทำในอดีตเพื่อความรอดของพวกเขา (เอเฟซัส 1:3-9, 11-13) และให้ไปสู่อนาคตแห่งสง่าราศีที่พระองค์ทรงวางแผนไว้สำหรับพวกเขา (เอเฟซัส 1:10, 14)

เมื่อเปาโลอธิษฐานขอความเข้าใจในเรื่องของ “มรดกที่มีศักดิ์ศรีของพระองค์สำหรับพวกธรรมิกชน” (เอเฟซัส 1:18) เขานึกถึงแนวคิดในพระคัมภีร์พันธสัญญาเดิมที่กล่าวว่าผู้เชื่อเป็นมรดกของพระเจ้า (เฉลยธรรมบัญญัติ 9:29; เฉลยธรรมบัญญัติ 32:9; เศคาริยาห์ 2:12; เปรียบเทียบ เอเฟซัส 1:11) เปาโลปรารถนาให้พวกเขารู้ว่า พวกเขาไม่เพียงแต่จะได้รับมรดกจากพระเจ้าเท่านั้น แต่พวกเขาเองเป็นมรดกของพระเจ้า และเปาโลต้องการให้พวกเขาเข้าใจว่า พวกเขามีคุณค่าต่อพระเจ้า

เมื่อเปาโลอธิษฐานขอความเข้าใจฝ่ายจิตวิญญาณเกี่ยวกับ “ฤทธานุภาพของพระองค์ยิ่งใหญ่มากมาย...สำหรับเราที่เชื่อนั้น” (เอเฟซัส 1:19) เขาจินตนาการว่าพระวิญญาณบริสุทธิ์ทรงนำความเข้าใจใหม่เกี่ยวกับฤทธานุภาพอันยิ่งใหญ่ของพระเจ้ามาสู่พวกเขาและให้เกิดผลจริงในประสบการณ์ของพวกเขา

ในคำอธิษฐานทั้งหมดนี้ เปาโลต้องการให้ผู้เชื่อเหล่านี้มีประสบการณ์ด้วยตนเองถึงสิ่งที่พวกเขาได้รับในพระเยซู

`คุณจะได้รับประสบการณ์ “ฤทธานุภาพของพระองค์ยิ่งใหญ่มากมาย...สำหรับเราที่เชื่อนั้น” ได้อย่างไร และฤทธานุภาพนี้มีความหมายอย่างไรในชีวิตประจำวันของเรา`