---
title:  ครั้งหนึ่งเคยตายและถูกซาตานหลอกลวง
date:   16/07/2023
---

`อ่าน เอเฟซัส 2:1-10 อะไรคือใจความสำคัญหลักที่เปาโลบอกเราเกี่ยวกับสิ่งที่พระเยซูทรงทำเพื่อเรา`

เปาโลได้บรรยายความรอดที่ประทานแก่คริสเตียนไปแล้ว (เอเฟซัส 1:3-14, 15-23) รวมถึงเล่าเรื่องราวของผู้เชื่อในเมืองเอเฟซัสอย่างย่อ (เอเฟซัส 1:13) และเปาโลจะเล่าเรื่องราวการกลับใจของพวกเขาอย่างละเอียดมากขึ้นใน เอเฟซัส 2:1-10 โดยมุ่งเน้นไปที่ตัวบุคคลมากขึ้น เปาโลเปรียบเทียบอดีตของพวกเขาที่ดำเนินอยู่ในบาป (เอเฟซัส 2:1-3) กับพระพรแห่งความรอดของพระเจ้า ซึ่งแสดงให้เห็นจากการฟื้นคืนชีพ การเสด็จสู่สวรรค์ และการประทับบนพระที่นั่งของพระคริสต์ (เอเฟซัส 2:4-7) และเปาโลประกาศรากฐานของความรอดที่อยู่ในพระคุณและงานแห่งการทรงสร้างของพระเจ้า (เอเฟซัส 2:8-10)

ข้อความทั้งสามส่วนนี้สรุปไว้อย่างประณีตใน เอเฟซัส 2:5 กล่าวคือ (1) “เราเป็นคนตายเนื่องจากการละเมิด” (2) “พระองค์ยังทรงทำให้มีชีวิตอยู่ร่วมกับพระคริสต์” (3) “พวกท่านได้รับความรอดแล้วด้วยพระคุณ” ในเอเฟซัส 2:1, 2 เปาโลเน้นความเป็นจริงอันน่าเศร้าของผู้อ่านก่อนที่พวกเขาจะกลับใจใหม่ด้วยการเขียนไว้ว่า พวกเขาตายฝ่ายจิตวิญญาณ ใช้ชีวิตปกติแต่อยู่ในรูปแบบของการละเมิดและทำบาป (เอเฟซัส 2:1) และถูกครอบครองโดยซาตาน (เอเฟซัส 2:2) แต่เนื่องจากเปาโลเขียนถึงคนที่ยังมีชีวิตอยู่ การที่เขาเรียกคนเหล่านั้นว่า ครั้งหนึ่ง “เคยตาย” แล้ว ก็เป็นการกล่าวเปรียบเทียบ (เปรียบเทียบกับ เอเฟซัส 5:14) อย่างไรก็ตาม สถานการณ์เลวร้ายของพวกเขานั้นเป็นจริงและเลวร้ายมาก เนื่องจากครั้งหนึ่งพวกเขาเคยถูกแยกออกจากพระเจ้าผู้เป็นแหล่งกำเนิดชีวิต (เปรียบเทียบกับ โคโลสี 2:13; โรม 5:17; โรม 6:23) เมื่อพิจารณาถึงชีวิตในอดีตของผู้อ่าน เปาโลระบุถึงพลังภายนอกสองประการที่ครอบงำพวกเขา ประการแรกคือ “ตามวิถีของโลกนี้” (เอเฟซัส 2:2) ประเพณีและพฤติกรรมในสังคมที่กว้างของเมืองเอเฟซัสที่ทำให้ชีวิตมนุษย์ผิดเพี้ยนไป กลายเป็นการกบฏต่อพระเจ้า

พลังภายนอกประการที่สองที่ครอบงำสิ่งที่ดำรงอยู่เป็นการบรรยายถึงซาตาน คือ “ผู้ครอบครองที่มีอำนาจในฟ้าอากาศ” (เอเฟซัส 2:2) เนื่องจาก “ฟ้าอากาศ” (หรือ “สวรรคสถาน”) ถูกระบุว่าเป็นที่ตั้งของพลังเหนือธรรมชาติทั้งปวง รวมทั้งสิ่งชั่วร้ายด้วย (เปรียบเทียบกับ เอเฟซัส 1:3; เอเฟซัส 3:10; เอเฟซัส 6:12) นอกจากนี้ ซาตานยังทำการอย่างกระตือรือร้นบนโลกนี้ เนื่องจากมันคือ “วิญญาณที่ทำกิจอยู่ในพวกคนที่ไม่เชื่อฟังในเวลานี้” (เอเฟซัส 2:2)

`ข้อพระคัมภีร์ที่ศึกษามาแล้วนั้นสอนเราถึงความขัดแย้งครั้งยิ่งใหญ่อย่างไร ในขณะเดียวกัน เราได้รับการปลอบประโลมและมีความหวังอย่างไรจากการที่ได้รู้ว่า พระเยซูทรงได้รับชัยชนะแล้ว และเราสามารถมีส่วนร่วมในชัยชนะของพระองค์ได้`