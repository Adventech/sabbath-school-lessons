---
title:  บัดนี้ฟื้นขึ้นจากความตาย ขึ้นสู่สวรรค์ และนั่งบนพระที่นั่งกับพระคริสต์
date:   18/07/2023
---

“แต่พระเจ้าทรงเปี่ยมด้วยพระเมตตา พระองค์ทรงรักเราโดยความรักอันใหญ่หลวงของพระองค์” (เอเฟซัส 2:4) สองคำที่ทรงพลังคือ “แต่พระเจ้า” เปาโลเปลี่ยนจากการบรรยายภาพที่น่าโศกเศร้าของชีวิตในอดีตของผู้อ่าน (เอเฟซัส 2:1-3) ไปสู่ความจริงใหม่ที่เต็มไปด้วยความหวังที่บ่งบอกว่านี่คือชีวิตของผู้เชื่อ (เอเฟซัส 2:4-10)

`ผู้เชื่อมีส่วนร่วมในการฟื้นคืนพระชนม์ การเสด็จขึ้นสู่สวรรค์ และประทับบนพระที่นั่งของพระคริสต์อย่างไร การมีส่วนร่วมนี้จะเกิดขึ้นเมื่อใด เอเฟซัส 2:6, 7`

เราสังเกตเห็นว่า พระธรรมเอเฟซัสเป็นจดหมายที่เปี่ยมไปด้วยพระคริสต์ ซึ่งเน้นความเป็นน้ำหนึ่งใจเดียวกันของผู้เชื่อกับพระคริสต์ เปาโลขยายประเด็นนี้ใน เอเฟซัส 2:5 และ 6 ด้วยการใช้คำกริยาสามคำเพื่อเปิดเผยความจริงอันน่าทึ่งว่า ผู้เชื่อจะเข้าร่วมในเหตุการณ์ประวัติศาสตร์ครั้งสำคัญที่มีศูนย์กลางอยู่ที่พระเมสสิยาห์พระเยซูได้ ก็เพราะพระเจ้าทรงเริ่มต้นก่อน

ผู้เชื่อจะ (1) มีชีวิตอยู่ร่วมกับพระคริสต์ (2) เป็นขึ้นมาด้วยกันกับพระคริสต์ (เปาโลบ่งบอกถึงการมีส่วนร่วมของผู้เชื่อในการเสด็จขึ้นสู่สวรรค์กับพระคริสต์) (3) นั่งด้วยกันกับพระคริสต์ “ในสวรรคสถาน” หมายความว่า ผู้เชื่อจะมีส่วนร่วมใน “การนั่ง” บนพระที่นั่งแห่งสวรรคสถาน เขาเหล่านั้นจะได้ร่วมนั่งบนพระที่นั่งกับพระคริสต์

เพื่อให้เข้าใจถึงข้อเขียนของเปาโล เราต้องย้อนกลับไปดู เอเฟซัส 1:19-23 และระลึกว่า ในการสิ้นพระชนม์ ฟื้นคืนชีพ เสด็จขึ้นสู่สวรรค์ และการประทับบนพระที่นั่งของพระคริสต์ พระคริสต์ได้รับชัยชนะเหนือความชั่วร้ายและอำนาจวิญญาณทั้งหมด คืออำนาจที่เคยครอบงำชีวิตของผู้เชื่อ แม้อำนาจชั่วร้ายเหล่านี้ยังคงทำกิจอยู่และคุกคามการดำเนินชีวิตของมนุษย์ แต่การฟื้นคืนชีพ เสด็จขึ้นสู่สวรรค์ และประทับบนพระที่นั่งของพระเยซูก็เข้าแทนที่อย่างสิ้นเชิง จักรวาลได้รับการเปลี่ยนแปลง ความเป็นจริงมีการเปลี่ยนแปลง ผู้เชื่อไม่เพียงแต่เป็นผู้ชมเหตุการณ์เหล่านี้เพียงเท่านั้น แต่มีส่วนร่วมเป็นการส่วนตัวและใกล้ชิดกับเหตุการณ์ทั้งปวงนี้ เมื่อเราฟื้นคืนชีพกับพระองค์ เสด็จสู่สวรรค์กับพระองค์ และนั่งบนพระที่นั่งกับพระเยซู เป็นการเปิดโอกาสใหม่ ๆ ให้กับเรา เรามีสิทธิ์ที่จะเปลี่ยนจากการดำเนินชีวิตที่อยู่ภายใต้การครอบงำของมารร้ายไปสู่ชีวิตที่อุดมไปด้วยพระวิญญาณและอำนาจในพระคริสต์ (2 ทิโมธี 1:7)

“เพราะว่าพระเจ้าไม่ได้ประทานใจที่ขลาดกลัวแก่เรา แต่ประทานใจที่ประกอบด้วยฤทธานุภาพ ความรัก และการบังคับตนเองแก่เรา” (2 ทิโมธี 1:7) ข้อพระคัมภีร์ที่เราศึกษาในวันนี้ช่วยให้เราเข้าใจสิ่งที่เปาโลเขียนอย่างไร