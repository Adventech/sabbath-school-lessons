---
title:  บัดนี้ได้รับความรอดโดยพระเจ้า
date:   20/07/2023
---

`อ่าน เอเฟซัส 2:1-10 เน้นบทสรุปของเปาโลในข้อ 8-10 หัวข้อใดที่เปาโลเน้นย้ำในบทสรุปนี้`

เปาโลบันทึกไว้ใน เอเฟซัส 2:1-3 ว่าความรอดของผู้เชื่อในเมืองเอเฟซัสไม่ได้เกิดขึ้นเพราะพวกเขาประพฤติดีหรือมีคุณสมบัติที่ดี เรื่องราวของพวกเขาเริ่มต้นที่ว่า เขาเหล่านั้นตายฝ่ายจิตวิญญาณ ไม่มีประกายแห่งชีวิตหรือคุณค่าในตัวของพวกเขาเอง (เอเฟซัส 2:1) พวกเขาถูกความบาปครอบงำอย่างสิ้นเชิง (เอเฟซัส 2:1) โดยส่วนตัวแล้วพวกเขาไม่ได้เริ่มต้นเอง แต่ถูกซาตานล่อลวง รวมถึงความปรารถนาเป็นพื้นฐานอยู่ก่อนแล้วและการหลงผิดทางจิตใจของพวกเขาเอง (เอเฟซัส 2:2, 3)

พวกเขาไม่รู้ตัวว่า พวกเขาอยู่ในสถานะที่เลวร้ายยิ่งกว่าการไร้ซึ่งชีวิตฝ่ายจิตวิญญาณหรือคุณธรรม เมื่ออยู่ร่วมกับมวลมนุษยชาติ พวกเขาเป็นศัตรูกับพระเจ้าเที่ยงแท้ และกำลังเคลื่อนไปสู่วันแห่งการสิ้นสุดและการพิพากษาจากเบื้องบน พวกเขาจึง “เป็นคนที่สมควรได้รับการลงโทษเหมือนอย่างคนอื่นๆ” (เอเฟซัส 2:3)

แทนที่ความรอดของชาวเอเฟซัสจะหยั่งรากลึกลงในลักษณะนิสัยของตน แต่ความรอดของพวกเขามีรากฐานอยู่ในความรักที่เกินความเข้าใจของพระเจ้า คือความรักที่ไม่อาจอธิบายเป้าหมายของความรักนั้นได้ด้วยคุณค่าต่าง ๆด้วยพระเมตตาและความรัก พระเจ้าทรงกระทำเพื่อพวกเขาโดยพระเยซูคริสต์ (เอเฟซัส 2:4) คือการช่วยให้พวกเขาฟื้นขึ้นจากความตายฝ่ายจิตวิญญาณ เนื่องจากการเข้าช่วยเหลือจากพระเจ้า พวกเขาจึงได้สัมผัสกับแผนการเดินทางอันอัศจรรย์ซึ่งเป็นไปตามวิถีของพระเยซู จากความตายฝ่ายวิญญาณในห้วงลึกที่สุดและการเป็นทาส พวกเขาได้รับการฟื้นคืนชีพและนำพาไปยัง “สวรรคสถาน” และนั่งกับพระคริสต์บนบัลลังก์แห่งสวรรค์ (เอเฟซัส 2:5, 6) การยื่นมือเข้าช่วยจากพระเจ้าที่เป็นเหมือนฟ้าแลบ แต่ว่าไม่ใช่ปรากฎการณ์ชั่วขณะ แต่เป็นอำนาจที่แท้จริง คงทนถาวร เพราะพระเจ้ามีพระประสงค์ที่จะสำแดงพระคุณของพระองค์ที่มีต่อพวกเขาทางพระเยซูคริสต์ตลอดชั่วนิรันดร์ (เอเฟซัส 2:7)

บทสรุปใน เอเฟซัส 2:1-10 เปาโลกล่าวย้อนกลับไปที่ประเด็นนี้อีกครั้งในข้อ 8-10 โดยหวังให้แน่ใจว่าประเด็นของเขายังเห็นชัดเจนอยู่ นั่นคือ ความรอดของผู้เชื่อเป็นงานของพระเจ้า ไม่ใช่งานของมนุษย์ ความรอดนี้ไม่ได้เกิดขึ้นจากตัวเรา แต่เป็นของประทานจากพระเจ้า ไม่มีมนุษย์คนใดจะโอ้อวดได้ว่าเป็นผู้ริเริ่ม (เอเฟซัส 2:8, 9) เมื่อเราผู้เชื่อยืนหยัดอยู่ในพระคุณของพระเจ้า เราก็จะแสดงออกถึงพระคุณของพระองค์ เราเป็นผลงานชิ้นเอกของพระองค์ที่พระเจ้าทรงสร้างขึ้น “ในพระเยซูคริสต์” (เอเฟซัส 2:10)

`เหตุใดจึงสำคัญที่เราต้องเข้าใจว่า ความรอดของเรามาจากพระเจ้า และไม่ได้อยู่บนรากฐานของคุณค่าหรือความพยายามของเราเอง`