---
title:  ครั้งหนึ่งเคยถูกความปรารถนาภายในหลอกลวง
date:   17/07/2023
---

`“เมื่อก่อนเราทุกคนเคยประพฤติเหมือนพวกเขาตามตัณหาของเนื้อหนัง คือทำตามความต้องการของเนื้อหนังและของความคิด โดยวิสัยแล้วเราจึงเป็นคนที่สมควรได้รับการลงโทษเหมือนอย่างคนอื่นๆ” (เอเฟซัส 2:3)`

หากปราศจากการเข้าช่วยเหลือจากพระเจ้าแล้ว การดำเนินชีวิตของมนุษย์ไม่เพียงแต่ถูกครอบงำจากพลังภายนอกที่กล่าวถึงใน เอเฟซัส 2:2 เท่านั้น แต่ยังถูกครอบงำจากพลังภายในด้วย “ตัณหาของเนื้อหนัง คือทำตามความต้องการของเนื้อหนังและของความคิด” (เอเฟซัส 2:3; เปรียบเทียบกับ ยากอบ 1:14, 15; 1 เปโตร 1:14)

`เปาโลหมายถึงอะไรเมื่อกล่าวว่า “โดยวิสัยแล้วเราจึงเป็นคนที่สมควรได้รับการลงโทษเหมือนอย่างคนอื่น ๆ” (เอเฟซัส 2:3) เปรียบเทียบ เอเฟซัส 2:3 และ เอเฟซัส 5:6`

ความเป็นจริงสำหรับผู้มีชีวิตที่ตกอยู่ในบาปนั้นก็เป็นเรื่องที่น่าวิตกพออยู่แล้ว แต่ชีวิตในยุคสุดท้ายนั้นบอกเป็นนัยอย่างน่ากลัวยิ่งขึ้นอีก คือมนุษย์ที่ “สมควรได้รับการลงโทษเหมือนอย่างคนอื่น ๆ” (เอเฟซัส 2:3) ยืนอยู่ใต้การพิพากษาของพระเจ้าเมื่อสิ้นสุดยุคสุดท้าย

วลีที่กล่าวว่า “โดยวิสัยแล้วเราจึงเป็นคนที่สมควรได้รับการลงโทษ” ชี้ให้เห็นความจริงที่น่ากลัวอีกประการหนึ่งเช่นกัน ในขณะที่เรามีพระฉายาของพระเจ้า แต่เราก็ต้องเข้าใจว่ามีบางอย่างผิดปกติอย่างลึกซึ้งในตัวเรา ดังนั้น การดำเนินชีวิตคริสเตียนไม่เพียงแต่เป็นเรื่องของการเอาชนะพฤติกรรมที่ไม่ดีหนึ่งหรือสองอย่าง หรือเอาชนะอะไรก็ตามที่เป็น “การละเมิดและการบาป” (เอเฟซัส 2:1) ที่กำลังคุกคามเราอยู่ เราไม่เพียงแค่ต่อสู้กับสิ่งที่เป็นบาป แต่เราต่อสู้กับบาปโดยตรง เรามีแนวโน้มที่จะกบฏต่อพระเจ้าและทำลายตนเอง โดยตามปกติแล้วมนุษย์ติดอยู่ในรูปแบบของการทำลายตนเอง มีพฤติกรรมที่เป็นบาป ทำตามคำสั่งของซาตาน (เอเฟซัส 2:2) และมีความปรารถนาที่เป็นบาปแต่กำเนิด (เอเฟซัส 2:3) ครั้งหนึ่งผู้เชื่อเคยเป็น “คนที่สมควรได้รับการลงโทษเหมือนอย่างคนอื่น ๆ”

เราจำเป็นต้องสังเกตว่า เปาโลใช้การเขียนที่อยู่ในรูปแบบอดีต “โดยวิสัยแล้วเราจึงเป็นคนที่สมควรได้รับการลงโทษเหมือนอย่างคนอื่น ๆ” (เอเฟซัส 2:3) ซึ่งไม่ได้หมายความว่าแนวโน้มที่จะทำสิ่งชั่วร้ายจะไม่มีอยู่อีกต่อไปสำหรับผู้เชื่อ เปาโลเตือนในจดหมายเป็นส่วนใหญ่ (เอเฟซัส 4:17-5:21) ว่าการกระทำที่เป็นบาป ซึ่งมีรากฐานในธรรมชาติที่เป็นบาป ยังคงคุกคามคริสเตียนต่อไป แต่ก็หมายความด้วยว่า “ตัวเก่า” นี้จะไม่ครอบครองผู้เชื่ออีกต่อไป ผู้เชื่อที่โดยฤทธิ์อำนาจของพระเจ้า “ทิ้งตัวเก่าของ” ตนและ “สวมสภาพใหม่ซึ่งได้รับการสร้างขึ้นตามแบบของพระเจ้าในความชอบธรรมและความบริสุทธิ์อย่างแท้จริง” (เอเฟซัส 4:22-24)

`ใครบ้างที่ไม่เคยประสบกับความเสื่อมทรามของลักษณะภายในตัวเรา แม้แต่หลังจากที่เราได้ถวายตัวแด่พระเยซูแล้ว การที่เรายึดมั่นในพระองค์ทุกช่วงเวลาของชีวิตนั้นสำคัญเพียงไร`