---
title:  บัดนี้ได้รับพรจากพระคุณตลอดกาล
date:   19/07/2023
---

`เปรียบเทียบแผนการแห่งความรอดของพระเจ้าใน เอเฟซัส 1:3, 4 กับผลอันเป็นนิรันดร์ของแผนการนั้นที่อธิบายไว้ใน เอเฟซัส 2:7 องค์ประกอบสำคัญและเป้าหมายของ “แผนการแห่งความรอด” ของพระเจ้าคืออะไร`

พิธีสำเร็จการศึกษาเป็นการเฉลิมฉลองที่ดีเยี่ยม ไม่ว่าจะเป็นชั้นระดับอนุบาลหรือปริญญาเอก การสำเร็จการศึกษาถือเป็นความสำเร็จที่สำคัญ เป็นการก้าวไปสู่อีกช่วงหนึ่งของชีวิตหรืออาชีพการงาน เราในฐานะผู้เชื่อจำเป็นที่จะต้องเข้าใจความจริงอันลึกซึ้งของข่าวประเสริฐ กล่าวคือ เราไม่เคยจบการศึกษาจากพระคุณ ไม่มีการเฉลิมฉลองจากการได้รับปริญญาเอกจากพระคุณหรือเราจะไม่สำเร็จการศึกษาในความต้องการพระคุณ

เปาโลยืนยันความจริงนี้ใน เอเฟซัส 2:7 โดยเน้นถึงลำดับเหตุการณ์อย่างกว้าง ในอดีตพระเจ้าทรงไถ่เราโดยทางพระคริสต์ เราจึงได้ระบุว่าเป็นส่วนหนึ่งของพระเยซูคริสต์พระบุตรของพระองค์ ในปัจจุบันเรามีส่วนร่วมในการฟื้นคืนชีพ การเสด็จสู่สวรรค์ และนั่งบนพระที่นั่งกับพระองค์ (เอเฟซัส 2:4-6) อย่างไรก็ตาม แผนการของพระเจ้าไม่ได้จบลงที่อดีตที่เปี่ยมด้วยพระคุณและปัจจุบันที่ล้นด้วยพระเมตตา แผนการของพระเจ้าหยั่งรากมาเนิ่นนานแล้ว (เอเฟซัส 1:4) และขยายออกไปสู่อนาคตตลอดกาล แผนการนี้รวมถึง “ยุคต่อ ๆ ไป” (เอเฟซัส 2:7) แผนการของพระองค์สำหรับอนาคตนิรันดร์ตั้งอยู่บนหลักการเดียวกับที่ได้กระทำในอดีตและปัจจุบัน คือหลักการของพระคุณ ใน “ยุคต่อ ๆ ไป” พระเจ้าเฝ้ารอที่จะทรงสำแดง “พระคุณอันอุดมเหลือล้นของพระองค์ ด้วยพระกรุณาที่มีต่อเราในพระเยซูคริสต์” (เอเฟซัส 2:7)

เปาโลถือว่าพระคุณของพระเจ้าเป็นขุมทรัพย์หรือทรัพย์สมบัติที่ประเมินค่ามิได้ (เปรียบเทียบกับ เอเฟซัส 1:7; เอเฟซัส 3:8) ที่ซึ่งผู้เชื่อสามารถดึงมาใช้เพื่อตอบสนองความจำเป็นต่าง ๆ ได้ ความเอื้อเฟื้อเผื่อแผ่อันยิ่งใหญ่ของพระเจ้าที่มีต่อเรานี้เป็นการสำแดงพระคุณของพระองค์อย่างดีงาม เป็นนิรันดร์ และยิ่งใหญ่ระดับจักรวาล

“ด้วยการเสด็จมาประทับอยู่กับเรา พระเยซูต้องเปิดเผยพระเจ้าทั้งต่อมนุษย์และทูตสวรรค์... แต่การเปิดเผยนี้มิใช่เพื่อสำแดงให้กับบุตรธิดาบนแผ่นดินโลกของพระองค์เพียงเท่านั้น โลกใบเล็ก ๆ ของเรานี้เป็นบทเรียนให้แก่จักรวาล พระประสงค์อันดีเลิศแห่งพระคุณของพระเจ้า ความลึกลับแห่งการไถ่ด้วยความรักเป็นหัวข้อที่ “เหล่าทูตสวรรค์ปรารถนาที่จะมองดู” และหัวข้อนี้จะเป็นสิ่งที่พวกเขาศึกษาตลอดชั่วอายุโดยไม่รู้จบ ทั้งผู้ได้รับการไถ่และผู้ที่ยังไม่ล้มลงในบาปจะพบศาสตร์และบทเพลงของพวกเขาบนไม้กางเขนของพระคริสต์ ซึ่งสำแดงให้เห็นว่าพระสิริที่ฉายบนพระพักตร์พระเยซูคือ พระสิริแห่งความรักที่เสียสละ” (เอลเลน จี. ไว้ท์, ผู้พึงปรารถนาแห่งปวงชน, หน้า 19, 20)