---
title:  'รองเท้า: ต่อสู้เพื่อสันติภาพ'
date:   19/09/2023
---

ทหารโรมันที่กำลังเตรียมพร้อมเข้าสู่สงครามจะสวมรองเท้าทหารที่ทนทานคู่หนึ่ง พื้นรองเท้าหลายชั้นมีลักษณะเป็นรูปหอยฮ็อบเนลที่แข็งแรง ช่วยให้เท้าของทหารยึดพื้นได้ดีและ “ยืนหยัด” อยู่ได้ (เอเฟซัส 6:11, 13, 14) เปาโลอธิบายรองเท้าทหารนี้ด้วยภาษาจาก อิสยาห์ 52:7 ซึ่งเป็นการประกาศถึงช่วงเวลาที่ผู้ส่งสารนำข่าวว่า สงครามของพระยาเวห์ในนามของประชากรของพระองค์ได้รับชัยชนะแล้ว (อิสยาห์ 52:8-10) และบัดนี้สันติภาพก็ครอบครอง “เท้าของผู้นำข่าวซึ่งอยู่บนภูเขานั้นช่างงดงามจริง คือผู้นำข่าวที่ประกาศสันติภาพ และผู้ที่นำข่าวอันน่ายินดี” (อิสยาห์ 52:7)

`ทบทวนเรื่องสันติภาพที่เปาโลเน้นในพระธรรมเอเฟซัสทั้งแปดครั้ง เหตุใดเปาโลสนใจในเรื่องของสันติภาพเป็นอย่างมาก เขาจึงใช้การเปรียบเทียบทางการทหารโดยอธิบายอย่างละเอียด (เอเฟซัส 1:2; เอเฟซัส 2:14, 15, 17; เอเฟซัส 4:3; เอเฟซัส 6:15, 23)`

เปาโลกล่าวถึงสันติภาพว่าเป็นพันธกิจของพระคริสต์ “พระองค์เองทรงเป็นสันติภาพของเรา” พระองค์ทรงประกาศสันติภาพ “แก่พวกท่านที่อยู่ไกล และแก่บรรดาคนที่อยู่ใกล้” (เอเฟซัส 2:14-17) ชักนำชาวยิวและคนต่างชาติให้เข้ารวมกันเป็น “คนใหม่คนเดียวกัน” (เอเฟซัส 2:15) ด้วยการรักษาเรื่องราวข่าวประเสริฐแห่งการช่วยเหลือของพระคริสต์และพันธกิจแห่งการทรงสร้างสันติภาพของพระองค์ให้คงอยู่ และด้วยการประกาศชัยชนะในอดีตและมองไปที่เสียงโห่ร้องแห่งชัยชนะในอนาคต ผู้เชื่อจะลุกขึ้นยืนและเตรียมพร้อมสำหรับการต่อสู้ เช่นเดียวกับผู้นำข่าวใน อิสยาห์ 52:7 ผู้เชื่อเป็นผู้ส่งข่าวการประกาศชัยชนะของพระคริสต์และสันติสุขของพระองค์

อย่างไรก็ตาม เปาโลไม่ได้ต้องการให้เราเข้าใจว่าการเรียกร้องให้สวมยุทธภัณฑ์เป็นการเรียกร้องให้จับอาวุธทางการทหารต่อสู้กับศัตรูของเรา จึงเป็นสาเหตุที่เขาอธิบายว่า ผู้เชื่อเป็นผู้ประกาศ “ข่าวประเสริฐแห่งสันติสุข” (เอเฟซัส 6:15) และเปาโลก็ไม่ได้ต้องการให้ผู้เชื่อขัดแย้งในความสัมพันธ์กับผู้อื่น เนื่องจากเขาเน้นถึงความเป็นน้ำหนึ่งใจเดียวกัน ให้ใช้คำพูดจรรโลงใจ และความอ่อนโยน (ดูใน เอเฟซัส 4:24 ถึงบทที่ 5:2) คริสตจักรจะต้อง “ต่อสู้เพื่อสันติภาพ” ด้วยการใช้สรรพาวุธแห่งข่าวประเสริฐในแบบคุณความดีของคริสเตียน (ความอ่อนน้อมถ่อมตน ความอดทน การให้อภัย ฯลฯ) และปฏิบัติ (การอธิษฐาน นมัสการ) การกระทำดังกล่าวเป็นกลยุทธ์ที่ชี้ไปที่แผนการอันยิ่งใหญ่ของพระเจ้าเพื่อรวบรวมทุกสิ่งให้เป็นหนึ่งเดียวในพระคริสต์ (เอเฟซัส 1:9, 10)

`ข้อความต่อไปนี้ช่วยให้เราเข้าใจความหมายของการพรรณนาภาพทางการทหารของเปาโลในชีวิตของผู้เชื่ออย่างไร “พระเจ้าทรงเรียกเราให้สวมยุทธภัณฑ์ เราไม่ต้องการชุดเกราะของซาอูล แต่ต้องการยุทธภัณฑ์ทั้งชุดของพระเจ้า จากนั้นเราจึงสามารถออกไปทำงานด้วยใจที่เปี่ยมไปด้วยความอ่อนโยน ความเห็นอกเห็นใจ และความรัก” (เอลเลน จี. ไว้ท์, [Australasian] Union Conference Record, หน้า 10, 28 กรกฎาคม 1899)`