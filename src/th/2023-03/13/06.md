---
title:  ฝึกการอธิษฐานในสมรภูมิ
date:   21/09/2023
---

เปาโลสรุปคำแนะนำในเรื่องของการต่อสู้ ด้วยการกระตุ้นผู้เชื่อในฐานะทหารให้มีส่วนร่วมในการอธิษฐานอย่างจริงจัง “เผื่อธรรมิกชนทุกคนอยู่เสมอ” (เอเฟซัส 6:18) และเผื่อตัวเขาเองในฐานะทูตที่ถูกคุมขัง (เอเฟซัส 6:19, 20) การเรียกร้องให้อธิษฐานนี้ถือได้ว่าเป็นส่วนขยายของการพรรณนาภาพทางการทหาร เนื่องจากการอธิษฐานต่อพระเจ้า (หรือสวดอ้อนวอนต่อพระต่าง ๆ) เป็นการปฏิบัติทั่วไปในสนามรบสมัยโบราณ เราจะเห็นตัวอย่างในพระคัมภีร์ได้จาก เมื่อครั้นที่ เยโฮชาฟัทปฏิบัติตามคำแนะนำในการต่อสู้ของยาฮาซีเอล ท่านจึงนำ “ยูดาห์ทั้งหมดกับชาวเยรูซาเล็มก็กราบลงเฉพาะพระพักตร์พระยาห์เวห์ นมัสการพระองค์” (2 พงศาวดาร 20:18) แม้ว่าการอธิษฐานจะไม่ใช่ยุทธภัณฑ์ชิ้นที่เจ็ด แต่ก็เป็นส่วนสำคัญส่วนหนึ่งในคำแนะนำของการต่อสู้และการเปรียบเทียบทางการทหารของเปาโล

เปาโลขอให้อธิษฐานเผื่อสองประการ ประการแรกเปาโลขอให้ผู้อ่านมีส่วนร่วมในการอธิษฐาน “เผื่อธรรมิกชนทุกคนอยู่เสมอ” (เอเฟซัส 6:18) อธิษฐานด้วยความกระตือรือร้น อย่างเร่งด่วน และพากเพียร หากคริสตจักรอยากจะประสบความสำเร็จในการต่อสู้กับอำนาจของความชั่วร้าย ก็จะต้องพึ่งพาพระเจ้าผ่านการอธิษฐานที่ได้รับแรงบันดาลใจจากพระวิญญาณ

ประการที่สองเปาโลขอให้อธิษฐานเผื่อตัวเขาเอง เขากล่าวว่า “และเผื่อข้าพเจ้าด้วย” (เอเฟซัส 6:19) เขาขอให้อธิษฐานเพื่อพระเจ้าจะประทานข่าวสารที่เหมาะสมแก่เขา(“พระองค์จะประทานถ้อยคำแก่ข้าพเจ้า”), ในเวลาที่เหมาะสม (“เพื่อว่าเมื่อข้าพเจ้าพูด”), ในวิธีที่เหมาะสม (“ประกาศอย่างกล้าหาญ”), และพูดในหัวข้อที่สำคัญที่สุด (“ความล้ำลึกของข่าวประเสริฐ”) (เอเฟซัส 6:19) วลีสุดท้ายนี้หมายถึงสิ่งที่เราอาจเรียกว่า “ความลับที่เปิดเผย” ด้วยการเข้าแทรกแซงของพระเจ้าทางพระคริสต์ เพื่อไถ่คนต่างชาติพร้อมกันกับชาวยิว (ดูใน เอเฟซัส 3:1-13) “สร้างให้เป็นคนใหม่คนเดียวกัน” (เอเฟซัส 2:15; ดูใน เอเฟซัส 2:11-22) เพื่อ “จะทรงรวบรวมทุกสิ่ง” ให้อยู่ในพระคริสต์ (เอเฟซัส 1:10)

`ทบทวน “การเรียกร้องให้อธิษฐาน” ในพระคัมภีร์พันธสัญญาใหม่ข้อต่อไปนี้ ข้อไหนที่ดลใจคุณที่สุด ทำไมจึงเลือกข้อนั้น; ลูกา 18:1-8; ฟีลิปปี 4:6; โคโลสี 4:2, 1 เธสะโลนิกา 5:16-18`

เหตุใดผู้เชื่อจึงมักได้รับการส่งเสริมให้มีส่วนร่วมในการอธิษฐานอย่างจริงจังและบากบั่น การเปรียบเทียบทางการทหารของเปาโลชี้แนะคำตอบสองประการ ดังนี้ (1) การคุกคามจากการต่อสู้ฝ่ายจิตวิญญาณกับกลุ่มศัตรูเหนือธรรมชาตินั้นน่ากลัวและมีอยู่จริง (2) พระสัญญาของพระเจ้าที่เกี่ยวกับความเข้มแข็งและชัยชนะฝ่ายจิตวิญญาณแสดงให้เห็นผ่านทางการพรรณนาภาพทางการทหารของเปาโล (เอเฟซัส 6:10-17) การอธิษฐานอย่างจริงจังและต่อเนื่องเปิดโอกาสให้เราตั้งใจฟังพระสัญญาเหล่านี้ รวมทั้งประกาศ และขอบพระคุณพระเจ้าสำหรับพระคุณของพระองค์