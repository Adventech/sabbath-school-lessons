---
title:  การต่อสู้เพื่อสันติภาพ
date:   16/09/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 6:10-20; 1 เปโตร 4:1; 1 เปโตร 5:8; อิสยาห์ 59:17; อิสยาห์ 52:8-10; 1 เธสะโลนิกา 5:16-18

> <p>ข้อควรจำ</p>
> “และพร้อมกับสิ่งทั้งหมดนี้ จงเอาความเชื่อเป็นโล่ ด้วยโล่นี้พวกท่านจะสามารถดับลูกศรเพลิงทั้งหมดของมารร้าย จงเอาความรอดเป็นหมวกเหล็กป้องกันศีรษะ และจงถือพระแสงของพระวิญญาณคือพระวจนะของพระเจ้า” (เอเฟซัส 6:16, 17)

ในหนังสือข้อคิดฝ่ายจิตวิญญาณของ จอห์น บันยัน ที่มีชื่อว่า “การเดินทางของผู้แสวงหา” (The Pilgrim’s Progres) ซึ่งเขียนขึ้นในขณะที่เขาอยู่ในเรือนจำ ชายที่ชื่อคริสเตียนถูกพาตัวเข้าไปในคลังอาวุธของพระราชวังและแสดงให้เห็น “เครื่องเรือน (อาวุธ) ทุกชนิด ซึ่งพระเจ้าของพวกเขาจัดเตรียมไว้ให้สำหรับผู้แสวงหา เช่น ดาบ โล่ หมวกเหล็ก ทับทรวง และรองเท้าที่จะไม่มีวันขาด และในห้องนี้มีชุดอาวุธเหล่านี้มากเพียงพอเพื่อให้ผู้คนจำนวนมากที่รับใช้พระเจ้าสวมใส่ เนื่องจากมีดวงดาวมากมายบนท้องฟ้าสำหรับคนมากมาย” ก่อนที่คริสเตียนจะจากไป เขาก็ถูกพาเข้าไปในคลังอาวุธอีกครั้งที่ซึ่ง “มีชุดอาวุธเหล่านี้ที่ขนาดพอดีเหมาะสำหรับเขาตั้งแต่หัวจรดเท้า ซึ่งพิสูจน์ให้เห็นว่า เขาอาจจะพบกับการจู่โจมระหว่างทาง”

งานเขียนของบันยันในปี 1678 ทำให้นึกถึงเอกสารที่เขียนขึ้นเมื่อประมาณ 1,600 ปีก่อน โดยอัครสาวกเปาโล ซึ่งเป็นสาส์นถึงชาวเมืองเอเฟซัส และถูกเขียนขึ้นในเรือนจำเช่นกัน ในสาส์นนี้อัครทูตที่เป็นมิชชันนารีพรรณนาภาพกองทัพอันยิ่งใหญ่ คือคริสตจักร กำลังเยี่ยมชมคลังแสงของพระเจ้าและสวมใส่ชุดยุทธภัณฑ์ของพระองค์ (panoplia) คำภาษากรีกที่หมายถึงชุดเกราะเต็มยศตั้งแต่หัวจรดเท้า คลังแสงของพระเจ้ามีชุดอาวุธที่ดีที่สุดและเพียงพอสำหรับทหารทุกคนในกองทัพของพระองค์ที่จะ “สวมชุดเหล็กจากหัวจรดเท้า” ในขณะที่พวกเขาออกไปต่อสู้เพื่อสันติภาพในพระนามของพระองค์