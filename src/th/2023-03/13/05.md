---
title:  โล่ หมวกเหล็ก และดาบ
date:   20/09/2023
---

`ผู้เชื่อในฐานะนักรบแห่งความขัดแย้งครั้งยิ่งใหญ่ควรสวมโล่ หมวกเหล็ก และดาบอย่างไรและเมื่อใด เอเฟซัส 6:16, 17`

โล่ของเปาโลคือ โล่รูปสี่เหลี่ยมผืนผ้าขนาดใหญ่ของกองทหารโรมัน ทำด้วยไม้และหุ้มด้วยหนัง ขอบโค้งเข้าด้านในเพื่อป้องกันการโจมตีจากด้านข้าง เมื่อนำโล่แช่ในน้ำ โล่ก็จะ “สามารถดับ...ลูกธนูเพลิงได้” คำอธิบาย “โล่แห่งความเชื่อ” ของเปาโลสะท้อนการใช้โล่เป็นสัญลักษณ์ของพระเจ้าในพระคัมภีร์พันธสัญญาเดิม ผู้ทรงปกป้องประชากรของพระองค์ (ปฐมกาล 15:1; สดุดี 3:3) การรับเอา “ความเชื่อเป็นโล่” (เอเฟซัส 6:16) คือการเข้าสู่การต่อสู้ระดับจักรวาลด้วยความมั่นใจในพระเจ้า พระผู้ทรงต่อสู้ในนามของผู้เชื่อ (เอเฟซัส 6:10) ทรงจัดหาอาวุธที่ดีที่สุด (เอเฟซัส 6:11, 13) และทรงประกันชัยชนะ

ในทำนองเดียวกัน หมวกรบของทหารโรมันทำด้วยเหล็กหรือทองสัมฤทธิ์ เป็นเหมือนชามที่ป้องกันศีรษะ และต่อเพิ่มด้านหลังด้วยแผ่นโลหะ เพื่อป้องกันคอ หู สันคิ้ว และมีแผ่นยื่นออกมาด้านข้างเพื่อป้องกันแก้ม หมวกเหล็กให้การป้องกันที่จำเป็น กล่าวคือ “ความรอดเป็นหมวกเหล็ก” (เอเฟซัส 6:17) เป็นสัญลักษณ์ของความรอดในปัจจุบันที่ผู้เชื่อสัมผัสได้จากความเป็นหนึ่งเดียวกันของการฟื้นคืนพระชนม์ การเสด็จขึ้นสู่สวรรค์ และการประทับบนพระที่นั่งของพระคริสต์ (เอเฟซัส 2:6-10) การสวม “ความรอดเป็นหมวกเหล็ก” หมายถึงการปฏิเสธที่จะกลัวอำนาจฝ่ายวิญญาณที่พบเห็นได้ทั่วไปในสมัยนั้น และวางใจในอำนาจสูงสุดของพระคริสต์แทน (เปรียบเทียบ เอเฟซัส 1:15-23; เอเฟซัส 2:1-10)

ยุทธภัณฑ์ชิ้นสุดท้ายคือ “พระแสงของพระวิญญาณคือพระวจนะของพระเจ้า” (เอเฟซัส 6:17) ซึ่งหมายถึงดาบสองคมแบบสั้นของทหารโรมัน กลยุทธ์การต่อสู้โดยทั่วไปคือ การขว้างหอกสองเล่ม (เปาโลไม่ได้กล่าวถึง) จากนั้นก็ชักดาบและพุ่งเข้าใส่ ใช้ดาบสั้นด้วยการเคลื่อนไหวแบบแทงไปข้างหน้า ดาบของผู้เชื่อเป็น “พระแสง (ดาบ) ของพระวิญญาณ” ซึ่งพระวิญญาณเป็นผู้ทรงประทานให้ คืออาวุธที่ระบุว่าเป็น “พระวจนะของพระเจ้า” เปาโลก้าวไปข้างหน้าในฐานะนายพลและสั่งให้จับอาวุธ คือการกล่าวคำสัญญาแห่งความหวังและชัยชนะจากผู้บัญชาการทหารสูงสุด พระสัญญาเหล่านี้ที่ให้ไว้ใน เอเฟซัส 6:10-20 ประกอบกันขึ้นเป็น “พระวจนะของพระเจ้า” เป็นอาวุธในการต่อสู้กับความชั่วร้าย “พระวจนะของพระเจ้า” จึงหมายถึงพระสัญญากว้าง ๆ ของข่าวประเสริฐที่เราพบได้ในพระคัมภีร์

`แม้ว่าเราอาจจะไม่ชอบการพรรณนาภาพทางการทหารมากนัก แต่ภาพเหล่านี้สอนอะไรเราบ้างว่า ความขัดแย้งครั้งยิ่งใหญ่แท้จริงแล้วเป็นอย่างไร และเราควรจริงจังกับสิ่งเหล่านี้มากแค่ไหน`