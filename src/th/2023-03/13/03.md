---
title:  ผ้าคาดเอวและเกราะป้องกัน
date:   18/09/2023
---

`เปาโลบรรยายถึงผู้เชื่อที่เริ่มต้นเตรียมการให้พร้อมต่อการสู้รบกับมารอย่างไร เอเฟซัส 6:14; ดูใน 1 เปโตร 4:1; 1 เปโตร 5:8; โรม 8:37-39`

คำเตือนของเปาโลเกี่ยวกับการต่อสู้ที่เข้มข้น (เอเฟซัส 6:13) เป็นการเตรียมผู้อ่านให้พร้อมต่อการเรียกร้องครั้งสุดท้ายให้ยืนหยัด (ซึ่งเป็นการเรียกร้องครั้งที่สี่ของเปาโล เปรียบเทียบกับ เอเฟซัส 6:11, 13) และเป็นการเรียกร้องให้สวมยุทธภัณฑ์ด้วยการอธิบายอย่างละเอียด (เอเฟซัส 6:14-17) เปาโลบรรยายถึงการ “คาดเอวของท่าน” (เปรียบเทียบ อิสยาห์ 11:5) เสื้อผ้าหลวม ๆ ในสมัยโบราณจำเป็นต้องมีสายคาดเอวผูกไว้รอบเอวก่อนจึงจะออกไปทำงานหรือออกรบได้ (เปรียบเทียบ ลูกา 12:35, 37; ลูกา 17:8) เปาโลพรรณนาภาพผู้เชื่อสวมยุทธภัณฑ์เช่นเดียวกับกองทหารโรมัน เริ่มด้วยเข็มขัด (ผ้าคาดเอว) ของทหารที่มีการตกแต่งหัวเข็มขัด มีสายหนังหลายสายที่ห่อหุ้มด้วยแผ่นโลหะแขวนจากสายผ้าคาดเอวลงมา แต่ละสายรวมกันเป็น “ที่กำบัง” ทั้งยังให้สวมใส่เพื่อให้เห็นเป็นตรายศ ผ้าคาดเอวมีหน้าที่สำคัญในการผูกเสื้อผ้าและยึดสิ่งของอื่น ๆ ให้เข้าที่

ความจริงไม่ใช่สิ่งที่ผู้เชื่อมีเอง แต่เป็นของประทานจากพระเจ้า (เปรียบเทียบกับความรอดใน เอเฟซัส 2:8) ความจริงนี้ไม่ใช่เป็นเพียงนามธรรมที่อยู่ห่างไกลโดยไม่มีผลกระทบใด ๆ ต่อชีวิตของพวกเขา แต่พวกเขาจะต้อง “สวม” ความจริงของพระเจ้า เพื่อรับประสบการณ์และใช้ของประทานชิ้นนี้จากพระเจ้า พวกเขาไม่ได้ครอบครองความจริงของพระเจ้ามากเท่ากับที่ความจริงของพระเจ้าครอบครองและปกป้องพวกเขา

จากนั้น เปาโลสนับสนุนให้ผู้เชื่อสวม “เอาความชอบธรรมเป็นเกราะป้องกันอก” (เปรียบเทียบ 1 เธสะโลนิกา 5:8) เช่นเดียวกับผ้าคาดเอวแห่งความจริง ซึ่งมาจากพระเจ้า เป็นส่วนหนึ่งในยุทธภัณฑ์ของพระยาเวห์ (อิสยาห์ 59:17) เกราะที่ทหารใช้ในสมัยของเปาโลทำมาจากห่วงเหล็ก เกล็ดเล็ก ๆ หรือแถบเหล็กซ้อนทับกัน ชุดเกาะหรือทับทรวงปกป้องอวัยวะสำคัญจากการกระแทกและแรงผลักของศัตรู ในทำนองเดียวกัน ผู้เชื่อจะสัมผัสกับความคุ้มครองฝ่ายจิตวิญญาณจากของประทานแห่งความชอบธรรมในการปกป้องของพระเจ้า ในพระธรรม เอเฟซัส เปาโลเชื่อมโยงความชอบธรรมกับความบริสุทธิ์ ความดี และความจริง (เอเฟซัส 4:24; เอเฟซัส 5:9) เช่นเดียวกับการปฏิบัติต่อผู้อื่นด้วยความเคารพและยุติธรรม โดยเฉพาะเพื่อนสมาชิกในคริสตจักร

`ความดี ความบริสุทธิ์ และความจริงเป็นเกราะคุ้มครองคุณในทางใดได้บ้าง`