---
title:  คริสตจักร กองทัพที่เป็นปึกแผ่น
date:   17/09/2023
---

`อ่าน เอเฟซัส 6:10-20 เปาโลกำลังกล่าวถึงสงครามประเภทใดที่คริสตจักรกำลังเข้าร่วม เปาโลพรรณนาภาพถึงการต่อสู้ฝ่ายจิตวิญญาณกับความชั่วร้ายของผู้เชื่อแต่ละคนเป็นหลัก หรือเป็นสงครามที่คริสตจักรร่วมมือกันต่อสู้กับความชั่วร้าย`

ชัยชนะในสงครามกรีกและโรมันขึ้นอยู่กับความร่วมมือกันของทหารในหน่วยทหาร โดยเฉพาะจากการส่งเสริมกันและกันท่ามกลางการต่อสู้ที่ร้อนระอุ การต่อสู้ตัวคนเดียวในการสู้รบถือเป็นลักษณะเฉพาะของนักรบเถื่อน มีแต่จะทำให้พวกเขาต้องพ่ายแพ้

เหตุผลสำคัญหลายประการสนับสนุนแนวคิดที่เปาโลกล่าวถึงการต่อสู้ร่วมกันของคริสตจักรเพื่อต่อต้านความชั่วร้ายในเมืองเอเฟซัส ซึ่งแนวคิดนี้สอดคล้องกับความเข้าใจทางทหารโดยทั่วไป ดังนี้คือ 1. ข่าวสารนี้เป็นใจความสำคัญของจดหมายที่ทุกสิ่งทุกอย่างล้วนเกี่ยวข้องกับคริสตจักร คงเป็นเรื่องแปลกที่เปาโลจะลงท้ายจดหมายด้วยภาพนักรบคริสเตียนผู้โดดเดี่ยวกำลังต่อสู้กับศัตรูแห่งความมืดตามลำพัง 2. ช่วงสุดท้ายของข่าวสาร เปาโลเน้นถึงมิตรภาพที่ดีของคริสเตียน ด้วยการเรียกร้องให้อธิษฐาน “เผื่อธรรมิกชนทุกคนอยู่เสมอ” (เอเฟซัส 6:18-20) 3. สิ่งสำคัญที่สุด ช่วงแรกของจดหมายเมื่อเปาโลกล่าวถึงอำนาจของมาร เขาเขียนว่าอำนาจเหล่านี้ต่อต้านคริสตจักร ไม่ใช่ต่อต้านผู้เชื่อแต่ละบุคคล “เพื่อว่าพวกภูตผีที่ครอบครองและพวกภูตผีที่มีอำนาจในสวรรคสถาน จะได้รู้จักพระปัญญาอันมากล้นหลายด้านของพระเจ้าโดยทางคริสตจักรในเวลานี้” (เอเฟซัส 3:10)

ด้วยเหตุนี้ เอเฟซัส 6:10-20 ไม่ได้พรรณนาถึงนักรบผู้โดดเดี่ยวที่เผชิญกับความชั่วร้ายตามลำพัง ในทางกลับกัน เปาโลกล่าวโดยทั่วไปว่า คริสตจักรเป็นกองทัพ เขาเรียกร้องให้เราสวมยุทธภัณฑ์เต็มยศ และในฐานะที่เป็นกองทัพหน่วยเดียวกัน เราจะเข้าต่อสู้อย่าแข็งขันและเป็นหนึ่งเดียว เปาโลสรุปโดยเน้นที่คริสตจักร ซึ่งเปรียบเทียบคริสตจักรว่าเป็น พระกายของพระคริสต์ (เอเฟซัส 1:22, 23; เอเฟซัส 4:1-16) วิหารของพระเจ้า (เอเฟซัส 2:19-22) และเจ้าสาวของพระคริสต์ (เอเฟซัส 5:21-33) และคำเปรียบเทียบสุดท้ายคือ คริสตจักรเป็นกองทัพของพระเจ้าผู้ทรงพระชนม์ เนื่องจากเรากำลังเข้าใกล้ “วันชั่วร้ายนั้น” (เอเฟซัส 6:13) ซึ่งเป็นช่วงสุดท้ายของการต่อสู้กับความชั่วร้ายที่ดำเนินมาอย่างยาวนาน จึงไม่ใช่เวลาที่เราจะยังคงไม่มั่นใจในคำมั่นสัญญาที่เรามีต่อพระเจ้า หรือความภักดีต่อกันและกันในฐานะทหารของพระคริสต์

`เราในฐานะที่เป็นร่างกายเดียวกันจะทำงานร่วมกันเพื่อช่วยเหลือกันและกันในการต่อสู้กับความชั่วร้ายในความขัดแย้งครั้งยิ่งใหญ่ ไม่ว่าความชั่วร้ายนั้นจะเข้ามาสู่เราในรูปแบบใดก็ตามได้อย่างไร`