---
title:  'เอเฟซัส: จดหมายที่เปี่ยมด้วยพระคริสต์'
date:   29/06/2023
---

`เปาโลประกาศใจความสำคัญของจดหมายนี้อย่างไร เอเฟซัส 1:9, 10`

ข่าวสารของพระธรรมเอเฟซัสสรุปได้ว่าอย่างไร จากเรือนจำนั้น เปาโลได้กำหนดวิสัยทัศน์เกี่ยวกับแผนการของพระเจ้าที่มีพระคริสต์เป็นศูนย์กลางเพื่อให้สำเร็จเมื่อเวลาครบบริบูรณ์และกำหนดบทบาทของคริสตจักร พระเจ้าทรงเริ่มแผนการของพระองค์ผ่านทางพระคริสต์ “คือที่จะทรงรวบรวมทุกสิ่งทั้งที่อยู่ในสวรรค์และในแผ่นดินโลกให้อยู่ในพระคริสต์” (เอเฟซัส 1:10) และพระองค์ทรงทำเช่นนั้นด้วยการสร้างคริสตจักรให้รวมเป็นหนึ่งเดียวที่ประกอบด้วยทั้งชาวยิวและคนต่างชาติ (เอเฟซัส 2:14) ผู้เชื่อได้รับการเรียกให้ทำการร่วมกันกับแผนการของพระเจ้า ส่งสัญญาณให้อำนาจชั่วร้ายได้เห็นว่าพระประสงค์สูงสุดของพระเจ้ากำลังดำเนินการอยู่ (เอเฟซัส 3:10)

ดังที่เอเฟซัส 1:9, 10 ได้ประกาศออกไป ความเป็นน้ำหนึ่งใจเดียวกันที่พระเจ้าประสงค์มีศูนย์กลางอยู่ในพระคริสต์ ดังนั้นจึงไม่น่าแปลกใจที่พบว่า พระธรรมเอเฟซัสเป็นจดหมายที่เปี่ยมด้วยพระคริสต์ที่มีการยกย่องการกระทำของพระเจ้าในพระคริสต์ทั่วทั้งเล่ม และประกาศการที่ผู้เชื่อสามารถเข้าถึงแหล่งของประทานฝ่ายจิตวิญญาณที่มอบแก่พวกเขาในพระคริสต์ เปาโลใช้คำว่า “ในพระคริสต์” และวลีที่คล้ายคลึงกันมากกว่าสามสิบครั้ง และทุกครั้งที่ใช้คำนี้ก็เป็นการเทอดทูนพระเยซู ในขณะที่คุณอ่านจดหมายพระธรรมนี้ จงมองหาวลีนี้และมุ่งความสนใจไปยังวิธีที่เปาโลเน้นถึงพระเยซู

เปาโลพยายามปลุกความมุ่งมั่นฝ่ายจิตวิญญาณของผู้เชื่อในเมืองเอเฟซัสโดยการเตือนว่าพวกเขาเป็นส่วนหนึ่งของคริสตจักร ซึ่งเป็นศูนย์กลางของแผนการของพระเจ้าที่จะรวมทุกสิ่งให้เป็นหนึ่งเดียวในพระคริสต์ เมื่อเปาโลใช้คำว่า “คริสตจักร” (ภาษากรีกคือ ekklēsia) ในจดหมาย เขาหมายถึงคริสตจักร “สากล” หรือคริสตจักรองค์รวม (ไม่ใช่กลุ่มคนท้องถิ่น) กลยุทธ์หลักที่เปาโลใช้กล่าวถึงคริสตจักร คือคำอุปมาหรือคำเปรียบเทียบ 4 ประการที่เปาโลใช้พรรณนาคริสตจักรมีดังนี้

1. เปรียบคริสตจักรเป็นร่างกาย (เอเฟซัส 1:22, 23; เอเฟซัส 2:16; เอเฟซัส 3:6; เอเฟซัส 4:1-16, 25; เอเฟซัส 5:23, 29, 30)
2. เปรียบคริสตจักรเป็นสิ่งปลูกสร้าง/วิหาร (เอเฟซัส 2:19-22)
3. เปรียนคริสตจักรเป็นเจ้าสาว (เอเฟซัส 5:22-27)
4. เปรียบคริสตจักรเป็นกองทัพ (เอเฟซัส 6:10-20)

ภาพเปรียบเทียบแต่ละภาพเผยให้เห็นถึงพระประสงค์และความตั้งใจของพระเจ้าที่มีต่อคริสตจักรของพระองค์

`คริสตจักรที่คุณเป็นส่วนหนึ่งคือ คริสตจักรเซเว่นธ์เดย์แอ๊ดเวนตีส พระเจ้ากำลังรวบรวมชุมนุมชนที่เป็นนานาชาติ หลากหลายภาษา ทุกเชื้อชาติ และวัฒนธรรม (วิวรณ์ 14:6, 7) ที่นำไปสู่ความสำเร็จในแผนงานของพระองค์ เพื่อรวบรวมทุกสิ่งให้อยู่ในพระคริสต์ (เอเฟซัส 1:9, 10) เราจะทำงานร่วมกับแผนการอันยิ่งใหญ่ของพระเจ้าได้อย่างไร`