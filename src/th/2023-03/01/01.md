---
title:  เปาโลและพระธรรมเอเฟซัส
date:   24/06/2023
---

### อ่านข้อพระคัมภีร์สำหรับบทเรียนสัปดาห์นี้
กิจการ 18:18-21; กิจการ 19:13 - 20:1; กิจการ 20:17-38; เอเฟซัส 1:1, 2; เอเฟซัส 6:21-24; เอเฟซัส 3:13; เอเฟซัส 1:9, 10

> <p>ข้อควรจำ</p>
> “พระเจ้าโปรดให้เรารู้ความล้ำลึกแห่งพระประสงค์ของพระองค์ตามความชอบพระทัยของพระองค์ที่ทรงดำริไว้แล้วในพระคริสต์ ทรงประสงค์ที่จะทำให้แผนงานสำเร็จเมื่อเวลาครบบริบูรณ์แล้ว คือที่จะทรงรวบรวมทุกสิ่งทั้งที่อยู่ในสวรรค์และในแผ่นดินโลกให้อยู่ในพระคริสต์” (เอเฟซัส 1:9, 10)

เมื่อเราต้องเขียนบางสิ่งบางอย่าง เรามักจะมีจุดประสงค์ในการเขียนเรื่องนั้น ๆ บางครั้งเราก็มีเหตุผลที่สำคัญ ตัวอย่างเช่น อับราฮัม ลินคอล์น เขียนคำปราศรัยอันโด่งดังที่เกตตีสเบิร์กในปี 1863 หลังจากหายนะอันเลวร้ายเนื่องจากการสู้รบในสงครามกลางเมืองในอเมริกา ซึ่งมีทหารเสียชีวิตประมาณ 7,000 นาย ลินคอล์นกล่าวในคำปราศรัยถึงบรรพบุรุษผู้ก่อตั้ง โดยแสดงให้เห็นในสิ่งที่เขาเชื่อว่า สงครามกลางเมืองเป็นบททดสอบขั้นสูงสุดว่า ประเทศชาติที่สร้างขึ้นในปี 1776 จะยืนยงหรือจะ “พินาศไปจากโลก”

เปาโลมีจุดประสงค์อันลึกซึ้งที่ดลใจให้เขาเขียนจดหมาย ส่วนหนึ่งเป็นเพราะการถูกจองจำ (เอเฟซัส 3:13; เอเฟซัส 6:20) และอีกส่วนหนึ่งเป็นเพราะการถูกกดขี่ข่มเหงและการล่อลวงอย่างต่อเนื่อง ชาวเอเฟซัสถูกล่อลวงให้ท้อแท้ เปาโลเตือนพวกเขาถึงสิ่งที่จะเกิดขึ้นเมื่อพวกเขากลับใจ ยอมรับพระคริสต์เป็นพระผู้ช่วยให้รอดและกลายเป็นส่วนหนึ่งของคริสตจักร พวกเขาได้กลายเป็นพระกายของพระคริสต์ (เอเฟซัส 1:19-23; เอเฟซัส 4:1-16) เป็นเครื่องมือในการก่อสร้างพระวิหาร (เอเฟซัส 2:19-22) เป็นเจ้าสาวของพระคริสต์ (เอเฟซัส 5:21-33) และเป็นกองทัพที่มียุทธภัณฑ์ครบครัน (เอเฟซัส 6:10-20) เปาโลเขียนจดหมายนี้ขึ้นเพื่อปลุกผู้เชื่อในเมืองเอเฟซัสให้มีอัตลักษณ์และสิทธิพิเศษอย่างเต็มล้นในฐานะผู้ติดตามพระคริสต์