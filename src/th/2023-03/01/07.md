---
title:  ศึกษาเพิ่มเติม
date:   30/06/2023
---

เรื่องราวของหมอผีที่ใช้ชื่อพระเยซูและเปาโลในทางที่ผิด (กิจการ 19:13-20; ดูบทเรียนวันอาทิตย์) ช่วยอธิบายว่าเหตุใดเปาโลจึงใช้ภาษาเกี่ยวกับอำนาจอย่างมากในพระธรรมเอเฟซัส ผู้เชื่อใหม่บางคนที่เชื่อมั่นในฤทธานุภาพสูงสุดของพระเยซู ได้โยนตำราเวทมนตร์ราคาแพงของพวกเขาเข้าไปในกองไฟ ต้องขอบคุณการค้นพบแผ่นปาปิรุสที่เกี่ยวข้องกับเวทมนตร์ราว ๆ 250 ชิ้นและการค้นพบอื่น ๆ อีก เราจึงมีภาพประกอบมากมายที่เกี่ยวกับพิธีกรรม คาถา สูตร คำสาป ฯลฯ ซึ่งมีลักษณะที่คล้ายคลึงกับตำราเวทมนตร์เหล่านี้ ซึ่งเป็นตำราแนะนำผู้นับถือถึงวิธีการประกอบพิธีกรรมเพื่อโน้มน้าวให้เทพเจ้า เทพธิดา และอำนาจแห่งวิญญาณยอมทำตามสิ่งที่พวกเขาขอ

ลูกาบอกเราว่าตำราเหล่านี้มีมูลค่าถึง 50,000 เหรียญเงิน หรือเท่ากับค่าจ้าง 50,000 วัน (หากเทียบกับปัจจุบัน ถ้าคุณจ่ายค่าจ้าง 80 เหรียญดอลลาร์/วัน สำหรับแรงงานที่มีฝีมือ เงินจำนวนนี้จะเทียบเท่ากับ 4 ล้านเหรียญ) ข้อมูลนี้แสดงให้เห็นว่าตำราเหล่านี้มีความสำคัญและเป็นศูนย์กลางต่อชีวิตประจำวัน “อำนาจสูงสุดของพระเจ้าต้องเข้าแทรกแซงเพื่อจะช่วยให้พวกเขาเห็นว่า ต้องกลับใจอย่างสมบูรณ์จากการใช้เครื่องรางของขลัง เวทมนตร์คาถา การภาวนา และประเพณีเพื่อให้ได้มาซึ่งอำนาจวิญญาณ”(Clinton E. Arnold, Ephesians (Grand Rapids, MI: Zondervan, 2010), หน้า 34)

เราเข้าใจว่าพระธรรมเอเฟซัสเขียนถึงผู้เชื่อที่ต้องการคำแนะนำเกี่ยวกับ “วิธีรับมือกับอิทธิพลและการโจมตีอย่างต่อเนื่องของ ‘อำนาจ’ แห่งจักรวาลที่ชั่วร้าย” (Clinton E. Arnold, Power and Magic: The Concept of Power in Ephesians (Grand Rapids, MI: Baker Books, 1992), หน้า 165) คำตอบของเปาโลคือ สาส์นถึงชาวเอเฟซัส ซึ่งเขาชี้ไปที่พระคริสต์ว่าเป็นผู้ประทับอยู่เหนืออำนาจต่าง ๆ (เอเฟซัส 1:20-23) และเน้นย้ำถึงพลังที่พระเจ้าประทานให้แก่ผู้เชื่อที่เหนือกว่าอำนาจชั่วร้ายนั้น (เอเฟซัส 2:15-19; เอเฟซัส 3:14-21; เอเฟซัส 6:10-20)

**คำถามเพื่อการอภิปราย**:

`อำนาจใดมีบทบาทในโลกปัจจุบันและในชีวิตของคุณทุกวันนี้ อำนาจเหล่านี้แสดงออกอย่างไร ล่อใจผู้เชื่อเพื่อให้เกียรติและนับถืออำนาจเหล่านี้แทนที่จะให้ความภักดีต่อพระคริสต์ผู้ประทับบนพระที่นั่งอย่างไร`

`ในบริบทของแผนการของพระเจ้า “เมื่อเวลาครบบริบูรณ์” ที่จะรวบรวมทุกสิ่งให้อยู่ในพระคริสต์ เปาโลแสดงให้เห็นความหวังสำหรับอนาคต จงศึกษาการใช้คำว่า “ความหวัง” ของเปาโลใน เอเฟซัส 1:18; เอเฟซัส 2:12; และเอเฟซัส 4:4 เหตุใดเปาโลจึงเชื่อว่ามีความหวังสำหรับอนาคต`

`เปาโลชี้ให้เห็นถึงความหวังในการเสด็จกลับมาของพระคริสต์อันยิ่งใหญ่แห่งอนาคตในข้อต่อไปนี้อย่างไร เอเฟซัส 1:13, 14; เอเฟซัส 1:21; เอเฟซัส 2:7; เอเฟซัส 4:30; เอเฟซัส 5:5 ความหวังนี้มีความหมายสำหรับเราในตอนนี้อย่างไร`