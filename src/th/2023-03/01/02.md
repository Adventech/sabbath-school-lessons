---
title:  เปาโลผู้ประกาศศาสนาแห่งเมืองเอเฟซัส
date:   25/06/2023
---

`เปาโลทำอะไรในการไปเยือนเมืองเอเฟซัสเป็นครั้งแรกในช่วงตอนท้ายของการเดินทางประกาศศาสนาครั้งที่สอง (กิจการ 18:18-21)`

เมืองเอเฟซัสเป็นเมืองหนึ่งที่ใหญ่ที่สุดในอาณาจักรโรมัน มีประชากรประมาณ 250,000 คน เป็นเมืองหลวงของแคว้นที่ร่ำรวยที่สุดแคว้นหนึ่งในอาณาจักรนั้น คือแคว้นเอเชีย ซึ่งครอบคลุมพื้นที่ส่วนมากในชื่อที่เรารู้จักกันในปัจจุบันคือ เอเชียไมเนอร์ ในยุคสมัยของเปาโล แคว้นนี้กำลังเจริญเติบโตและมั่งคั่ง เอเฟซัสซึ่งเป็นเมืองท่าและยังเป็นศูนย์กลางของการคมนาคมทางบกที่สำคัญด้วย ผู้คนในเมืองนั้นบูชาเทพเจ้าหลายองค์ อารเทมิสซึ่งได้รับยกย่องว่าเป็นเทพีผู้พิทักษ์ของเมืองนั้นมีอำนาจสูงสุด พลเมืองบูชาเทพีอารเทมิสและตั้งให้เป็นจุดศูนย์กลางของพิธีกรรมต่าง ๆ ไม่ว่าจะเป็นการแข่งกีฬา รวมถึงงานเฉลิมฉลองประจำปี (ชาวโรมันเรียกเทพีอาร์เทมิสว่า ไดอาน่า; ดูใน กิจการ 19:24, 35)

ต่อมาเมื่อเปาโลกลับมาเยือนเมืองเอเฟซัสในการเดินทางประกาศศาสนาครั้งที่สาม (กิจการ 19:1-12) และอาศัยอยู่ที่นั้น “ตลอดสามปี” (กิจการ 20:31) อัครสาวกให้คำมั่นสัญญาครั้งสำคัญกับชาวเมืองเอเฟซัส ด้วยความตั้งใจที่จะก่อตั้งศาสนาคริสต์ที่นั่น

`มีเหตุการณ์ประหลาดอะไรที่นำไปสู่การยกย่องสรรเสริญ “พระเยซูคริสต์เจ้า” อย่างกว้างขวางในเมืองเอเฟซัส (กิจการ 19:13-20)`

ลูกาแบ่งปันเรื่องราวแปลกประหลาดของนักเดินทาง 7 คน ซึ่งเป็นหมอผีชาวยิวในเมืองนี้ การนำชื่อของทั้งพระเยซูและเปาโลมาปะปนในคาถา พิสูจน์ให้เห็นว่าพวกหมอผีเหล่านี้ตัดสินใจผิดที่ทำเช่นนี้ เมื่อข่าวแพร่สะพัดไปตามท้องถนนในเมือง ทุกคน “ต่างมีความเกรงกลัว และพระนามของพระเยซูองค์พระผู้เป็นเจ้าก็ได้รับการยกย่องสรรเสริญ” (กิจการ 19:17) เหตุการณ์นี้ยังส่งผลอย่างใหญ่หลวงต่อบางคนที่เป็นผู้เชื่อแล้วด้วย คนเหล่านี้ได้เผาตำราเวทมนตร์คาถาราคาแพง ซึ่งมีมูลค่าคิดเป็นเงินถึง “ห้าหมื่นเหรียญเงิน” (กิจการ 19:19) ผู้เชื่อรวมถึงชาวเมืองทั่วไปได้เรียนรู้ว่าการนมัสการพระเยซูจะต้องไม่เจือปนกับการบูชาสิ่งอื่นใดหรือบุคคลอื่น

`การเผาตำราของตนเองหมายความว่าอย่างไร แม้ตำราเหล่านั้นจะมีมูลค่าสูงก็ตาม เรื่องนี้สอนอะไรเราถึงการอุทิศตนทั้งหมดต่อพระเจ้า`