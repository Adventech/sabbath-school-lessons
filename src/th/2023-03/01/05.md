---
title:  พระธรรมเอเฟซัสในช่วงเวลานั้น
date:   28/06/2023
---

`เปาโลเริ่มต้นและลงท้ายจดหมายถึงผู้เชื่อในเมืองเอเฟซัสอย่างไร เราเรียนรู้อะไรจากความปรารถนาอันลึกซึ้งที่สุดที่เปาโลมีต่อพวกเขา ดูในเอเฟซัส 1:1, 2; เอเฟซัส 6:21-24`

ในตอนต้นของจดหมาย เปาโลระบุว่าตนเองเป็นผู้เขียน (เอเฟซัส 1:1) ในช่วงกลางของจดหมาย เปาโลระบุชื่อของตนอีกครั้ง โดยกล่าวว่าตนเป็น “นักโทษเนื่องจากการประกาศพระเยซูคริสต์เพราะเห็นแก่ท่านทั้งหลายซึ่งเป็นคนต่างชาติ” (เอเฟซัส 3:1) ซึ่งกล่าวถึงความคิดเห็นส่วนตัวถึงงานของเขาในฐานะอัครสาวก (เอเฟซัส 3:1-13) ในช่วงท้ายของจดหมาย เขาได้กล่าวถึงการจองจำอีกครั้ง (เอเฟซัส 6:20) และสรุปด้วยคำกล่าวส่วนตัว (เอเฟซัส 6:21, 22) แม้ว่านักวิชาการบางคนปฏิเสธไม่เชื่อว่าจดหมายฉบับนี้เขียนขึ้นโดยเปาโล แต่สิ่งสำคัญคือ ต้องสังเกตว่าจดหมายนี้กล่าวอ้างอย่างชัดเจนว่าเปาโลเป็นผู้เขียน อย่างไรก็ดี คริสเตียนส่วนใหญ่ยอมรับว่าเปาโลเป็นผู้ประพันธ์

`เปาโลกังวลว่าการจองจำของเขาจะส่งผลต่อผู้เชื่อในเมืองเอเฟซัสอย่างไร ดูในเอเฟซัส 3:13`

ดูเหมือนว่าพระธรรมเอเฟซัสจะถูกเขียนในช่วงเวลาและสถานการณ์เดียวกับจดหมายพระธรรมฉบับอื่น ๆ ที่เปาโลเขียนไว้เมื่อถูกจองจำ ไม่ว่าจะเป็น โคโลสี (ดูใน โคโลสี 4:7, 8) และฟีเลโมน นอกจากนี้ดูเหมือนว่าเวลาจะผ่านไปนานพอสมควรแล้วตั้งแต่การรับใช้ในพันธกิจของเปาโลในเมืองเอเฟซัส (เอเฟซัส 1:15; เอเฟซัส 3:1, 2) เปาโลน่าจะประพันธ์พระธรรมเอเฟซัสในเรือนจำที่กรุงโรมประมาณปี ค.ศ. 62

ในพระธรรมเอเฟซัส เปาโลได้ให้รายละเอียดของสถานการณ์ของผู้อ่านในเมืองเอเฟซัสไม่มากนัก เนื่องจากข่าวสารของเขานั้นมีมาก เขากล่าวถึงช่วงเวลาอย่างกว้างโดยเริ่มต้นจากการตัดสินใจของพระเจ้าในการทรงสร้าง “ตั้งแต่ก่อนทรงสร้างโลก” (เอเฟซัส 1:4) รวมทั้งสะท้อนข่าวสารสำคัญในเรื่องของความรอดของพระเจ้าที่ประทานให้ในพระคริสต์ ด้วยการเขียนเช่นนี้ทำให้จดหมายนั้นอยู่ในรูปแบบงานเขียนที่สูงส่ง มีประโยคยาว ๆ สำนวนซ้ำ ๆ และคำอุปมาอุปไมยเปรียบเทียบขั้นสูง เปาโลใช้รูปแบบงานเขียนดังกล่าวในพระธรรมเล่มอื่น ๆ ด้วย (เช่น โรม 8:31-39) แต่เห็นได้หลายแห่งในพระธรรมเอเฟซัส ซึ่งใช้ภาษาแห่งการสรรเสริญ อธิษฐาน และนมัสการ (เอเฟซัส 1:3-14; เอเฟซัส 1:15-23; เอเฟซัส 3:14-21) นอกจากนี้ยังมีข้อความที่เขียนขึ้นอย่างพิถีพิถันและใช้สำนวนโวหารชั้นสูง (เช่น เอเฟซัส 4:1-16; เอเฟซัส 5:21-33; เอเฟซัส 6:10-20)