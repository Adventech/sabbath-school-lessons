---
title:  จดหมายถึงชาวเอเฟซัส
date:   27/06/2023
---

เปาโลเขียนพระธรรมเอเฟซัสเพื่อให้ผู้เชื่อในคริสตจักรบ้านแห่งเมืองเอเฟซัสได้อ่านออกเสียงในบ้าน ในช่วงหลายปีที่ผ่านมานับตั้งแต่การจากไปของเปาโล กลุ่มคริสเตียนในเอเฟซัสเติบโตขึ้น และจำนวนคริสตจักรบ้านก็เพิ่มทวีคูณขึ้น ช่างเป็นเหตุการณ์สำคัญสำหรับผู้เชื่อในยุคแรกเสียจริง ทีคิกัสผู้เป็นตัวแทนส่วนตัวของอัครสาวกเปาโลผู้ก่อตั้งคริสตจักร ยืนอยู่ท่ามกลางพวกเขาและอ่านจดหมายของเปาโลให้ผู้เชื่อฟัง จดหมายได้แนะนำให้กลุ่มสมาชิกประกอบด้วยสมาชิกในครัวเรือน มีพ่อ แม่ ลูก และทาส (เอเฟซัส 5:21-6:9) ในเวลานั้น หนึ่งครัวเรือนจะประกอบด้วยคนอื่น ๆ อีกด้วย เช่น บุคคลที่ต้องพึ่งพาการสนับสนุนจากเจ้าของบ้าน แม้แต่ลูกค้าก็เป็นส่วนหนึ่งด้วย ดังนั้น บุคคลเหล่านี้ก็ได้รับฟังคำอ่านของจดหมายเช่นกัน นอกจากนี้ยังรวมถึงสมาชิกในครัวเรือนอื่น ๆ ด้วย

จงอ่านจดหมายพระธรรมเอเฟซัสทั้งฉบับควบคู่ไปกับโครงร่างที่ให้ไว้ต่อไปนี้ โดยให้อ่านออกเสียง (ซึ่งจะใช้เวลาประมาณไม่กี่นาที) ใจความสำคัญอะไรที่สะท้อนให้เห็นในจดหมายโดยรวม

1. คำทักทาย (เอเฟซัส 1:1, 2)
2. คำอวยพรเกริ่นนำ (เอเฟซัส 1:3-14)
3. อธิษฐานเผื่อผู้เชื่อให้รับพระปัญญาจากพระคริสต์ (เอเฟซัส 1:15-23)
4. จิตวิญญาณเคยตายแล้วครั้งหนึ่ง แต่บัดนี้นั่งอยู่บนพระที่นั่งกับพระคริสต์ (เอเฟซัส 2:1-10)
5. การทรงสร้างคริสตจักรของพระคริสต์จากกลุ่มชาวยิวและคนต่างชาติ (เอเฟซัส 2:11-22)
6. เปาโลในฐานะผู้ประกาศพระคริสต์แก่คนต่างชาติ (เอเฟซัส 3:1-13)
7. อธิษฐานเผื่อผู้เชื่อให้ประสบกับความรักของพระคริสต์ (เอเฟซัส 3:14-21)
8. ความเป็นน้ำหนึ่งใจเดียวกันของคริสตจักรซึ่งได้รับการดลใจจากพระวิญญาณ (เอเฟซัส 4:1-16)
9. ดำเนินชีวิตใหม่ด้วยความเป็นน้ำหนึ่งใจเดียวกัน (เอเฟซัส 4:17-32)
10. ดำเนินในความรัก แสงสว่าง และสติปัญญา (เอเฟซัส 5:1-20)
11. ดำเนินชีวิตแบบพระคริสต์ในครอบครัวคริสเตียน (เอเฟซัส 5:21-6:9)
12. ยืนหยัดร่วมกับคริสตจักรในฐานะกองทัพของพระเจ้า (เอเฟซัส 6:10-20)
13. คำกล่าวปิดท้าย (เอเฟซัส 6:21-24)

`อะไรคือใจความสำคัญที่ปรากฏในจดหมายฉบับนี้ ข้อความเหล่านี้กล่าวอะไรแก่คุณ ส่วนไหนในจดหมายฉบับนี้ที่มีความหมายสำหรับคุณที่สุด`