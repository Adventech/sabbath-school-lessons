---
title:  พระธรรมเอเฟซัสในหัวใจ
date:   23/09/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 1 - เอเฟซัส 6

> <p>ข้อควรจำ</p>
> “เพราะว่าท่านทั้งหลายได้รับความรอดแล้วด้วยพระคุณโดยทางความเชื่อ ความรอดนี้ไม่ใช่มาจากตัวท่าน แต่เป็นของประทานจากพระเจ้า ไม่ใช่มาจากการกระทำ เพื่อไม่ให้ใครอวดได้ เพราะว่าเราเป็นฝีพระหัตถ์ของพระองค์ที่ทรงสร้างขึ้นในพระเยซูคริสต์เพื่อให้ทำการดี ซึ่งเป็นสิ่งที่พระเจ้าทรงจัดเตรียมไว้ก่อนแล้วเพื่อให้เราดำเนินตาม” (เอเฟซัส 2:8-10)

ผู้มาเยือนลอนดอนปีนขึ้นไปบนลอนดอนอาย ซึ่งเป็นสถานที่ท่องเที่ยวที่เหมือนชิงช้าสวรรค์ ลอนดอนอายจะนำคุณขึ้นไปสูงถึง 450 ฟุตเหนือแม่น้ำเทมส์ ซึ่งคุณจะมองเห็นทิวทัศน์ทั้งหมด ไม่ว่าจะเป็น หอนาฬิกาบิ๊กเบน อาคารรัฐสภา พระราชวังและอาสนวิหารอันเก่าแก่มากมาย โธมัส ไรท์ นักวิชาการด้านพระคัมภีร์พันธสัญญาใหม่กล่าวว่า “จดหมายถึงชาวเอเฟซัสนั้นเหมือนลอนดอนอาย ซึ่งต่างจากจดหมายฉบับอื่น ๆ ของเปาโล พระธรรมเอเฟซัสนั้นมิใช่เป็นงานเขียนที่ยาวที่สุดหรือสมบูรณ์ที่สุดของเปาโล แต่ให้มุมมองภาพรวมทั้งหมดที่น่าทึ่ง ขณะที่ชิงช้าสวรรค์แห่งลอนดอนอายหมุน คุณก็จะเห็นมุมมองจากที่สูงของแต่ละหัวข้อ” (Paul for Everyone: The Prison Letters (London: S.P.C.K. [Society for Promoting Christian Knowledge Publishing], 2004), p. 3)

เปาโลไม่ได้มุ่งความสนใจในพระธรรมเอเฟซัสไปที่ปัญหาท้องถิ่น แต่จดหมายฉบับนี้อ่านได้ราวกับว่า เปาโลกำลังกล่าวถึงผู้เชื่อทุกหนทุกแห่งและคริสตจักรของคริสเตียนทุกที่ไม่ว่าจะอยู่แห่งใด ความรู้สึกเหนือกาลเวลาในจดหมายช่วยให้เห็น “มุมมองที่น่าทึ่ง” ที่เปาโลกล่าวถึงโลกในยุคของเราและความคิดของเรา ขณะที่เราทบทวนแต่ละบท ให้เรานึกถึงคำถามนี้ “ความจริงอันสำคัญใดที่ฝังอยู่ในพระธรรมเอเฟซัสที่ควรกำหนดชีวิตของเราในฐานะผู้เชื่อต่อไป”