---
title:  เราเป็นผู้รับและผู้ให้พระคุณ
date:   28/09/2023
---

`ขณะที่คุณอ่านพระธรรมเอเฟซัสให้คุณไตร่ตรองว่า เปาโลขอให้เราดำเนินชีวิตด้วยการประกาศข่าวประเสริฐในความสัมพันธ์ของเรากับผู้อื่นอย่างไร คำแนะนำใดของเปาโลมีความหมายกับคุณเป็นพิเศษ`

ถ้าคุณอ่าน เอเฟซัส 5 ตั้งแต่เริ่มต้น คุณอาจพลาดประเด็นสำคัญที่เต็มไปด้วยพลัง ดังนั้นคุณควรจะเริ่มต้นอ่านตั้งแต่ เอเฟซัส 4:32 ซึ่งเปาโลบอกชาว เอเฟซัสว่า “จงมีใจกรุณา ใจสงสาร และใจให้อภัยแก่กันและกัน เหมือนอย่างที่พระเจ้าทรงให้อภัยพวกท่านในพระคริสต์”

ในฐานะผู้เชื่อ เราได้รับการเรียกให้เรามีพฤติกรรมที่เป็นแบบอย่างต่อผู้อื่นด้วยการอภัยและมอบพระคุณของพระเจ้าตามแบบที่พระองค์ทรงกระทำต่อเรา เราจะต้องเลียนแบบพระเจ้า (เปรียบเทียบ มัทธิว 5:43-48)

เปาโลเปรียบเทียบวิถีชีวิตที่เลียนแบบความรักของพระเจ้ากับแนวทางของพวกนอกรีต แทนที่มนุษย์จะให้เกียรติผู้อื่นในฐานะพี่น้องในครอบครัวของพระเจ้า แต่กลับใช้ผู้อื่นเพื่อเสพสุขทางเพศของตนและจากนั้นก็โอ้อวดถึงเรื่องที่กระทำลงไป (เอเฟซัส 5:3, 4) เปาโลเตือนเราว่าแนวทางปฏิบัติดังกล่าวไม่มีส่วนในโลกใหม่แห่งอนาคตที่พระเจ้าทรงวางแผนไว้ให้เรา (เอเฟซัส 5:5-7)

ผู้เชื่อต้องหันออกจากความมืดในอดีตของตน และ “ดำเนินชีวิตอย่างคนของความสว่าง” (เอเฟซัส 5:8-10) โดยเลียนแบบความรักของพระบิดา อีกครั้งหนึ่งที่เปาโลเตือนเราให้ออกห่างจาก “กิจการของความมืด” ที่พวกเขา “ทำอย่างลับ ๆ” (เอเฟซัส 5:11, 12) ในทางตรงกันข้าม เราต้องดำเนินชีวิตในความสว่างของพระคริสต์ (เอเฟซัส 5:13, 14) แทนที่เราจะเสียเวลาไปกับการมึนเมา แต่ “จงใช้โอกาสให้เป็นประโยชน์” ด้วยการขอบพระคุณพระเจ้าสำหรับความรักของพระองค์ (เอเฟซัส 5:15-21)

เปาโลขยายแนวคิดเรื่องการเลียนแบบความรักของพระเจ้าในคำแนะนำที่เขาให้กับสามีภรรยาคริสเตียน ความรักที่เสียสละของพระคริสต์ที่มีต่อคริสตจักรกลายเป็นแบบอย่างสำหรับสามีที่เป็นคริสเตียน (เอเฟซัส 5:25-23) ในทำนองเดียวกัน ความภักดีของคริสตจักรที่มีต่อพระคริสต์กลายเป็นแบบอย่างสำหรับภรรยาคริสเตียน (เอเฟซัส 5:22-24) แทนที่จะใช้ของประทานในเรื่องเพศในทางที่เสื่อมเสียและเห็นแก่ตัว แต่สามีและภรรยาที่เป็นคริสเตียนจงให้ความสำคัญในคุณค่าและให้เกียรติกันและกัน จงเป็น “เป็นเนื้อเดียวกัน” (เอเฟซัส 5:28-33)

“จงเลียนแบบของพระเจ้าให้สมกับเป็นบุตรที่รัก” (เอเฟซัส 5:1) โดยพระคุณของพระเจ้า วันนี้คุณได้รับการทรงเรียกให้ดำเนินชีวิตตามคำแนะนำของเปาโลในความสัมพันธ์ที่คุณมีต่อผู้อื่น

`เอเฟซัส 5:2 ซึ่งบอกให้เรา “ดำเนินชีวิตในความรัก” ช่วยให้เราเข้าใจความหมายที่เปาโลกล่าวใน เอเฟซัส 5:1 เกี่ยวกับการ “เลียนแบบพระเจ้า” อย่างไร`