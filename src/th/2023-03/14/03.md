---
title:  เราได้รับการไถ่เพื่อชุมชน
date:   25/09/2023
---

`ขณะที่คุณอ่าน เอเฟซัส 2 ให้พยายามตอบคำถามนี้ พระเจ้าทรงทำอะไรเพื่อเราผ่านทางพระเยซูคริสต์พระบุตรของพระองค์`

“แต่พระเจ้า...” สองคำนี้ต้องเป็นคำที่เต็มไปด้วยความหวังที่สุดที่มนุษย์รู้จัก ในเอเฟซัส 2:1-10 เปาโลบรรยายถึงอดีตอันเลวร้ายของผู้อ่าน ที่อยู่ท่ามกลางชะตากรรมของมวลมนุษยชาติ พวกเขามีแนวโน้มที่จะกบฏต่อพระเจ้า ชีวิตของพวกเขาถูกบาปและซาตานครอบงำ (เอเฟซัส 2:1-3) “แต่พระเจ้าทรงเปี่ยมด้วยพระเมตตา...” พระเจ้าทรงทำอะไรเพื่อพวกเขาและพวกเรา 1. พระองค์ทรงทำให้เรามีชีวิตร่วมกับพระคริสต์ การฟื้นคืนพระชนม์ของพระคริสต์เป็นของเราเอง 2. พระองค์ทรงรับเราขึ้นสู่สวรรค์พร้อมกับพระคริสต์ การเสด็จขึ้นสู่สวรรค์ของพระคริสต์เป็นของเราเอง 3. พระองค์ทรงให้เรานั่งกับพระคริสต์ในแผ่นดินสวรรค์ การขึ้นครองราชย์ของพระคริสต์เป็นของเราเอง (เอเฟซัส 2:4-7) เราไม่ได้เป็นเพียงผู้ยืนดูเหตุการณ์ที่เปลี่ยนแปลงในชีวิตของพระคริสต์ พระเจ้าทรงกระทำการอันอัศจรรย์เหล่านี้ ไม่ใช่เพราะความดีใด ๆ ในตัวเรา แต่เพราะพระคุณของพระองค์ (เอเฟซัส 2:8, 9) และพระองค์ทรงประสงค์ให้ผู้เชื่อดำเนินชีวิตเป็นน้ำหนึ่งใจเดียวกันกับพระเยซู และทำ “การดี” (เอเฟซัส 2:10)

ถ้าเอเฟซัส 2:1-10 สอนเราให้เราดำรงชีวิตเป็นน้ำหนึ่งใจเดียวกันกับพระเยซู เอเฟซัส 2:11-22 ก็สอนให้เราดำเนินชีวิตเป็นน้ำหนึ่งใจเดียวกันกับผู้อื่น ซึ่งเราทั้งหมดเป็นส่วนหนึ่งของคริสตจักรของพระองค์ การสิ้นพระชนม์ของพระเยซูให้ทั้งประโยชน์ในแนวตั้ง คือสร้างความสัมพันธ์ของผู้เชื่อกับพระเจ้า (เอเฟซัส 2:1-10) และในแนวนอน คือเชื่อมความสัมพันธ์ของเรากับผู้อื่น (เอเฟซัส 2:11-22) โดยทางกางเขนของพระองค์ พระเยซูทรงทำลายทุกสิ่งที่แบ่งกั้นผู้เชื่อต่างชาติออกจากผู้เชื่อชาวยิว รวมถึงการใช้พระบัญญัติในทางที่ผิดอีกด้วย คือการใช้ในการขยายอ่าวกั้นให้กว้างมากขึ้น (เอเฟซัส 2:11-18) พระเยซูทรงสร้างบางสิ่งอีกด้วย คือวิหารใหม่ที่ยอดเยี่ยมซึ่งประกอบด้วยผู้เชื่อมากมาย ชาวต่างชาติซึ่งครั้งหนึ่งเคยถูกกีดกันจากการนมัสการในสถานศักดิ์สิทธิ์ในพระวิหาร บัดนี้เข้าร่วมกับผู้เชื่อชาวยิวเพื่อรวมเป็นหนึ่งเดียว เราเองก็เช่นกันได้กลายเป็นส่วนหนึ่งของคริสตจักรของพระเจ้า “เป็นวิหารอันบริสุทธิ์ในองค์พระผู้เป็นเจ้า” (เอเฟซัส 2:19-22)

คุณมีสิทธิพิเศษที่จะดำเนินชีวิตในวันนี้ด้วยความเป็นน้ำหนึ่งใจเดียวกันกับพระเยซูและเพื่อนร่วมความเชื่อของคุณโดยพระคุณของพระเจ้า

เอเฟซัส 2:8-10 มีบทบาทในการกลับใจใหม่ของคนจำนวนมาก มาร์ติน ลูเทอร์ พบพระคุณที่เอาชนะจิตใจของเขาได้จากข้อนี้ และเขาก็ค้นพบใจความสำคัญในการยืนยันการปฏิรูปศาสนาด้วยเช่นกัน ได้แก่ ความรอดมาจากความเชื่อเท่านั้น โดยพระคุณเท่านั้น โดยพระคริสต์เท่านั้น และเพื่อพระสิริของพระเจ้าเท่านั้น ในค.ศ. 1738 สิบแปดวันหลังจากที่ จอห์น เวสลีย์ พบกับการบังเกิดใหม่ที่ถนนอัลเดอร์สเกตในลอนดอน เขาเทศนาที่มหาวิทยาลัยอ็อกซ์ฟอร์ด ประกาศด้วย “เสียงเรียกร้องจากหัวใจ” และ “แถลงถึงความเชื่อใหม่” เขาใช้ข้อพระคัมภีร์อะไร เอเฟซัส 2:8 (ดูใน A. Skevington Wood, “Strangely Warmed: The Wesleys and the Evangelical Awakening,” Christian History [magazine], vol. 5, no. 1 [1984])