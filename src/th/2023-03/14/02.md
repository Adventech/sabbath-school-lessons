---
title:  เราได้รับพรในพระคริสต์
date:   24/09/2023
---

บางคนบรรยายพระธรรมเอเฟซัสว่าเป็นเทือกเขาแอลป์แห่งพระคัมภีร์พันธสัญญาใหม่ เปาโลผู้นำทางปีนเขาของเรา พาเราขึ้นไปอย่างรวดเร็วใน เอเฟซัสบทที่ 1 เราแทบจะหยุดหายใจและทึ่งกับวิวจากยอดเขานั้น

`ทบทวนเอเฟซัส 1 มีอะไรบ้างที่ดลใจคุณ คุณเห็นยอดเขาแบบใดบ้าง`

เอเฟซัส 1:3-14 ทำหน้าที่เหมือนแผนที่บนยอดเขาที่ระบุจุดสูงสุดของยอดเขาบนขอบฟ้า ขณะที่เปาโลนำทางเราไปยังสถานที่แห่งพระพรท่ามกลางภูมิทัศน์อันกว้างใหญ่ของแผนการแห่งความรอด ทัศนียภาพครอบคลุมประวัติศาสตร์แห่งความรอดทั้งหมดแผ่ต่อหน้าเรา ตั้งแต่อดีตนิรันดร์ เคลื่อนผ่านพันธกิจที่เปี่ยมไปด้วยพระคุณของพระเจ้าโดยพระคริสต์ ไปจนถึงอนาคตนิรันดร์ การไถ่ผู้เชื่อของพระเจ้าให้รอดสะท้อนให้เห็นความคิดริเริ่มจากเบื้องบน “ตั้งแต่ก่อนทรงสร้างโลก” (เอเฟซัส 1:4) ซึ่งกำลังดำเนินอยู่ในชีวิตของเรา (ดูใน เอเฟซัส 1:7, 8, 13, 14) ยุทธศาสตร์ตั้งแต่ก่อนการทรงสร้างเหล่านี้จะสำเร็จอย่างสมบูรณ์เมื่อเวลาสุดปลาย (เอเฟซัส 1:9, 10) เมื่อนั้น “ทุกสิ่งทั้งที่อยู่ในสวรรค์และในแผ่นดินโลก” จะรวบรวมหรือเป็นหนึ่งเดียวในพระคริสต์ และแผนการของพระเจ้า “เมื่อเวลาครบบริบูรณ์” ก็จะสำเร็จ (เอเฟซัส 1:10) จากนั้น เราจะสัมผัสกับแผนการอันล้ำลึกของพระเจ้าอย่างสมบูรณ์ (เอเฟซัส 1:9) ณ เวลานี้ เราแน่ใจได้ว่าความรอดที่มีพระคริสต์เป็นศูนย์กลาง เป็นส่วนสำคัญของแผนการอันกว้างไกลของพระเจ้าเพื่อการไถ่ “ทุกสิ่ง"

การยืนอยู่บนยอดเขาเป็นแรงบันดาลใจให้เราขอบคุณพระเจ้า เปาโลขอบพระคุณพระเจ้าใน เอเฟซัส 1:15-19 ขณะที่อธิษฐานขอให้ผู้เชื่อมีประสบการณ์กับความรอดที่พระเจ้าทรงวางแผนไว้สำหรับพวกเขา เราจะพบว่าเรากำลังปีนขึ้นสู่ที่สูงชันอีกครั้ง เมื่อเปาโลชี้ให้เราขึ้นไปที่การฟื้นคืนพระชนม์ การเสด็จขึ้นสู่สวรรค์ และการประทับเบื้องพระที่นั่งของพระคริสต์ ผู้ทรงครอบครองเหนืออำนาจทั้งปวงตลอดกาลตราบเท่าที่จะจินตนาการได้ (เอเฟซัส 1:20-23)

โดยพระคุณของพระเจ้าที่สำแดงในพระเยซูคริสต์ ทุกวันนี้เราจะอาศัยอยู่บนยอดเขาสูง

`เอเฟซัส 1:4 บอกเราว่า พระคริสต์ “ทรงเลือกเราตั้งแต่ก่อนทรงสร้างโลก เพื่อให้เราบริสุทธิ์และปราศจากตำหนิในสายพระเนตรของพระองค์” หมายความว่าอย่างไร ทรงเลือกเราตั้งแต่ก่อนสร้างโลกอย่างนั้นหรือ ช่างเป็นความหวังอันยิ่งใหญ่เพียงใดที่พระเจ้าทรงปรารถนาให้คุณรอด`