---
title:  ศึกษาเพิ่มเติม
date:   29/09/2023
---

เราสรุปด้วยการไตร่ตรอง เอเฟซัส6 เราจะพบว่า เราในฐานะคริสตจักรเป็นกองทัพของพระเจ้าที่ต่อสู้เพื่อสันติภาพ

เปาโลพรรณนาภาพคริสตจักรในพระธรรมเอเฟซัสว่า เป็นพระกายของพระคริสต์ (เอเฟซัส 1:22, 23; เอเฟซัส 4:11-16); เป็นวิหารของพระเจ้า (เอเฟซัส 2:19-22) และเป็นเจ้าสาว/ภรรยาของพระคริสต์ (เอเฟซัส 5:21-33) เปาโลบรรยายคริสตจักรใน เอเฟซัส 6:10-20 ว่าเป็นกองทัพของพระเจ้า และยังเรียกร้องให้จับอาวุธอย่างแข็งขัน ซึ่งข้อพระคัมภีร์ตอนนี้เป็นข้อความที่ให้ประโยชน์มากและก็เสี่ยงต่อการเข้าใจผิดมากด้วยเช่นกัน

เราอาจเข้าใจผิดว่า คำพูดของเปาโลเป็นการเรียกร้องให้เราจับอาวุธทางทหารหรือต่อสู้ในความสัมพันธ์ของเรากับผู้อื่น แม้ว่าเปาโลเน้นการเป็นน้ำหนึ่งใจเดียวกัน คำพูดที่จรรโลงใจ และจิตใจที่อ่อนโยนแล้วก็ตาม (ดูใน เอเฟซัส 4:25-5:2 โดยเฉพาะ) เขาอธิบายข่าวประเสริฐของพระเจ้าว่าเป็น “ข่าวประเสริฐแห่งสันติสุข” (เอเฟซัส 6:15) จากการเปรียบเทียบทางการทหารที่ชัดเจนนี้ เปาโลไม่ได้แนะนำให้คริสตจักรต่อสู้ในสงครามตามความหมายดั้งเดิม แต่เราต้องต่อสู้เพื่อสันติภาพในสงครามฝ่ายจิตวิญญาณกับความชั่ว เปาโลก้าวเข้าสู่สนามรบในความขัดแย้งครั้งยิ่งใหญ่และเรียกร้องเราให้เข้าร่วมในกองทัพของพระเจ้า

เราไม่เพียงแต่เผชิญหน้ากับศัตรูที่เป็นมนุษย์เท่านั้น แต่เราต่อสู้กับ “พวกวิญญาณชั่วในสวรรคสถาน” (เอเฟซัส 6:12) ซึ่งนำโดยแม่ทัพที่เจ้าเล่ห์คือ มาร (เอเฟซัส 6:11) อย่างไรก็ตาม เราไม่จำต้องกลัวศัตรูของเรา พระเจ้าสถิตอยู่กับเราในการต่อสู้ (เอเฟซัส 6:10) และทรงจัดหาอาวุธยุทโธปกรณ์ที่ดีที่สุดแก่เราในการสู้รบ คือ “ยุทธภัณฑ์ทั้งชุดของพระเจ้า” (เอเฟซัส 6:11; เปรียบเทียบ อิสยาห์ 59:15-17) พระองค์ทรงจัดเตรียมความจริง ความชอบธรรม สันติสุข ความเชื่อ ความรอด และพระวิญญาณแก่เรา (เอเฟซัส 6:13-17) เมื่อพระเจ้าทรงนำหน้าเรา และเราเตรียมพร้อมตั้งแต่หัวจรดเท้าในชุดยุทธภัณฑ์ที่พระองค์ประทานให้แล้ว เราจะไม่ล้มลงเลย เราได้รับประกันชัยชนะ

**คำถามเพื่อการอภิปราย**:

`แม้เราไม่ได้รอดโดยการกระทำของเรา เปาโลหมายความว่าอย่างไรเมื่อเขาเขียนว่า “เราเป็นฝีพระหัตถ์ของพระองค์ที่ทรงสร้างขึ้นในพระเยซูคริสต์เพื่อให้ทำการดี ซึ่งเป็นสิ่งที่พระเจ้าทรงจัดเตรียมไว้ก่อนแล้วเพื่อให้เราดำเนินตาม” (เอเฟซัส 2:10) ถ้าอย่างนั้น จุดประสงค์ในการทำดีของเราคืออะไร`

`เปาโลเขียนว่า “ขอให้พระเกียรติมีแด่พระองค์ผู้ทรงสามารถทำทุกสิ่งได้มากยิ่งกว่าที่เราทูลขอหรือคิด โดยฤทธานุภาพที่ทำกิจอยู่ภายในเรา” (เอเฟซัส 3:20) ฤทธานุภาพอะไรที่ทำกิจอยู่ในเรา และเราจะให้ฤทธิ์อำนาจนี้ประจักษ์ในชีวิตของเราอย่างไร`