---
title:  ความเป็นน้ำหนึ่งใจเดียวกันในความเชื่อ
date:   27/09/2023
---

`ในเอเฟซัส 4 เปาโลขอให้ผู้เชื่อหยุดทำบางสิ่งและให้ทำบางสิ่งเพื่อผู้อื่น สิ่งเหล่านั้นมีอะไรบ้าง`

เอเฟซัส 4 เริ่มต้นและจบลงด้วยการเรียกร้องให้ดูแลซึ่งกันและกันในฐานะสมาชิกคริสตจักร (เอเฟซัส 4:1-3, 32) ในระหว่างที่เปาโลเชื้อเชิญนั้น เขาก็สนับสนุนแนวคิดให้เรามีความเป็นหนึ่งเดียวกันในคริสตจักรอย่างเต็มที่ เขาเริ่มด้วยการระบุรายการ “เดียว” เจ็ดอย่าง กล่าวคือ มีกายเดียว พระวิญญาณองค์เดียว ความหวังเดียว องค์พระผู้เป็นเจ้าองค์เดียว (พระเยซูคริสต์) ความเชื่อเดียว บัพติศมาเดียว พระเจ้าองค์เดียวผู้เป็นพระบิดา (เอเฟซัส 4:4-6) ความจริงฝ่ายจิตวิญญาณเหล่านี้ผูกพันเราเข้ากันด้วย ก็คือให้เราเป็นน้ำหนึ่งใจเดียวกัน

แม้ว่าความเป็นน้ำหนึ่งใจเดียวกันคือความแน่นอนทางศาสนศาสตร์ แต่ก็ต้องอาศัยความพยายามอย่างหนัก ดังนั้น เราจึงควร “พยายามรักษาความเป็นน้ำหนึ่งใจเดียวกันที่มาจากพระวิญญาณ” อยู่เสมอ (เอเฟซัส 4:3) วิธีหนึ่งที่เราแต่ละคนทำได้คือ การเป็น “ส่วนหนึ่ง” ที่กระตือรือร้นในพระกายของพระคริสต์ (เอเฟซัส 4:7-16) อวัยวะทุกส่วนเป็นอวัยวะที่มีความสามารถพิเศษของพระกาย และควรมีส่วนทำให้ร่างกายแข็งแรง (เอเฟซัส 4:7, 16) และทุกส่วนควรได้รับประโยชน์จากพันธกิจของอัครทูต ผู้เผยพระวจนะ ผู้ประกาศข่าวประเสริฐ ศิษยาภิบาล และอาจารย์ (เอเฟซัส 4:11, 12) ซึ่งเป็นเหมือนเส้นเอ็นที่มีหน้าที่รวมเราเข้าเป็นหนึ่ง ช่วยเราให้เติบโตขึ้นด้วยกันในพระคริสต์ผู้ทรงเป็นพระเศียรของร่างกาย (เอเฟซัส 4:13, 15)

ในเวลานั้น เปาโลบอกพวกเขาด้วยว่า “เพื่อเราจะไม่เป็นเด็กอีกต่อไป ถูกซัดไปซัดมาและพัดไปพัดมาด้วยลมคำสั่งสอนทุกอย่าง ด้วยเล่ห์กลของมนุษย์ ตามอุบายที่ฉลาดในการล่อลวง” (เอเฟซัส 4:14) นี่เป็นคำที่บ่งบอกอย่างชัดเจนว่า คริสตจักรยุคแรกเผชิญกับการต่อสู้ภายในบางอย่างจาก “เล่ห์กลของมนุษย์”

ขณะที่เปาโลมุ่งสู่การเรียกร้องครั้งสุดท้ายให้ “มีใจกรุณา ใจสงสาร และใจให้อภัยแก่กันและกัน” (เอเฟซัส 4:32) เขาขอให้ผู้เชื่อหลีกเลี่ยงใจที่แข็งกระด้างอย่างที่เคยเป็นในอดีต (เอเฟซัส 4:17-24) และหลีกเลี่ยงความโกรธและคำพูดที่รุนแรง แต่ให้ใช้ภาษาที่เสริมสร้างและให้เป็นพระคุณแก่คนที่ได้ยิน (เอเฟซัส 4:25-31)

การอ่านบทที่เกี่ยวกับความเป็นน้ำหนึ่งใจเดียวกันนี้ จะรู้สึกง่ายหากสิ่ง ต่าง ๆ สงบสุข แต่จะเป็นเรื่องสำคัญและท้าทายหากเราอ่านขณะที่เราต้องพัวพันกับความขัดแย้งบางประการ วันนี้ให้คุณระลึกถึงประสบการณ์ความเป็นน้ำหนึ่งใจเดียวกันในพระกายของพระคริสต์ พระองค์สิ้นพระชนม์เพื่อความเป็นน้ำหนึ่งใจเดียวกันนี้

`วิธีใดบ้างที่เราจะมีส่วนช่วยในความเป็นน้ำหนึ่งใจเดียวกันของคริสตจักร ทั้งในระดับท้องถิ่นและทั่วโลก เหตุใดสิ่งที่ทำจึงสำคัญ`