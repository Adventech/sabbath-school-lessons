---
title:  เติบโตขึ้นสู่พระคริสต์
date:   10/08/2023
---

`อันตรายอะไรที่คุกคามไม่ให้คริสตจักรพัฒนาเป็นหมือนพระคริสต์ เอเฟซัส 4:14`

สภาพแวดล้อมที่เปาโลรับรู้ไม่ได้แตกต่างจากของเรา ที่ซึ่งแนวคิดหลากหลายเข้ามารุมเร้าผู้เชื่อ เช่น “ลมคำสั่งสอนทุกอย่าง” และ “อุบายที่ฉลาดในการล่อลวง” เปาโลใช้การพรรณนาภาพสามอย่างเพื่ออธิบายอันตรายของหลัก ศาสนศาสตร์ที่ผิด (1) วัยเด็กที่ยังด้อยในการพัฒนา “เพื่อเราจะไม่เป็นเด็กอีกต่อไป” (2) อันตรายของคลื่นลมแรง “ถูกซัดไปซัดมาและพัดไปพัดมาด้วยลมคำสั่งสอนทุกอย่าง” (3) ถูกเล่ห์กลของคนฉลาดล่อลวง เช่นการพนัน เปาโลใช้คำแสดงให้เห็นภาพในภาษากรีก kubeia (“การทอยลูกเต๋า”) เพื่อหมายถึง “เล่ห์กล” หรือ “อุบาย”

เปาโลเชื่อว่าการแตกแยกเป็นเครื่องหมายสำคัญของหลักคำสอนที่ผิด สิ่งที่หล่อเลี้ยงร่างกายให้เติบโตและช่วยยึดเหนี่ยวร่างกายนั้นคือความดี แต่สิ่งที่ทำให้ร่างกายทรุดโทรมและแตกแยกคือความชั่วร้าย ด้วยการหันออกจากคำสอนให้แตกแยก และเข้าหาครูอาจารย์ที่ผ่านการทดลองและเชื่อถือได้ (เอเฟซัส 4:11) พวกเขาจะก้าวไปสู่คริสเตียนโตเต็มวัยที่แท้จริงและมีบทบาทที่มีประสิทธิภาพในพระกายของพระคริสต์ (เอเฟซัส 4:12, 13; เปรียบเทียบ เอเฟซัส 4:15, 16)

`คริสตจักรที่แข็งแกร่งทำหน้าที่เหมือนร่างกายที่แข็งแรงในทางใด เอเฟซัส 4:15, 16`

เอเฟซัส 4:1-16 เปาโลสนับสนุนความเป็นน้ำหนึ่งใจเดียวกันของคริสตจักรและฟื้นฟูผู้เชื่อโดยให้ส่งเสริมความสามัคคีอย่างขยันขันแข็ง แม้ว่าความเป็นน้ำหนึ่งใจเดียวกันจะเป็นหลักศาสนศาสตร์ (เอเฟซัส 4:4-6) แต่ก็ต้องอาศัยการปฏิบัติของเราอย่างจริงจัง (เอเฟซัส 4:3) วิธีหนึ่งที่เราส่งเสริมความเป็นน้ำหนึ่งใจเดียวกันคือ การ “เป็นส่วนหนึ่ง” ในพระกายของพระคริสต์อย่างขยันขันแข็ง (เอเฟซัส 4:7-16) เราแต่ละคนเป็นส่วนหนึ่งของพระกายและควรมีส่วนช่วยให้ร่างกายแข็งแรงและเติบโต (เอเฟซัส 4:7, 16) เราทุกคนควรจะได้รับผลประโยชน์จากงานของอัครสาวก ผู้เผยพระวจนะ ผู้ประกาศข่าวประเสริฐ และศิษยาภิบาลหรืออาจารย์ (เอเฟซัส 4:11) เช่นเดียวกับเส้นเอ็นและ “ทุก ๆ ข้อต่อ” (เอเฟซัส 4:16) มีหน้าที่รวมเป็นหนึ่ง ช่วยเราให้เติบโตขึ้นด้วยกันในพระคริสต์ ผู้ทรงเป็นศีรษะของร่างกาย (เอเฟซัส 4:13, 15)

`“ลมคำสั่งสอน” ที่พัดผ่านเข้ามายังคริสตจักรของเราในทุกวันนี้มีอะไรบ้าง และเราจะยืนหยัดต่อสู้กับสิ่งเหล่านี้ได้อย่างไร อภิปรายคำตอบในชั้นเรียน`