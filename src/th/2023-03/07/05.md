---
title:  ของประทานของพระเยซูผู้ประทับบนพระที่นั่ง
date:   09/08/2023
---

`เปาโลได้พรรณนาจากสดุดี 68:18 ถึงพระเยซูผู้ประทับบนพระที่นั่งทรงฟื้นคืนพระชนม์ว่าเป็นผู้ประทานของประทานแก่ประชากรของพระองค์จากเบื้องบน พระเยซูผู้ประทับบนพระที่นั่งประทาน “ของประทาน” อะไร และเพื่อจุดประสงค์ใด เอเฟซัส 4:11-13`

เปาโลระบุกลุ่มคนที่มี “ของประทาน” ออกเป็นสี่กลุ่มว่าเป็นส่วนหนึ่งของสมบัติของพระเยซูผู้ประทับบนพระที่นั่งประทานแก่คริสตจักรของพระองค์ (1) อัครสาวก (2) ผู้เผยพระวจนะ (3) ผู้ประกาศข่าวประเสริฐ (4) ศิษยาภิบาลและอาจารย์ พระคริสต์ประทานของประทานเหล่านี้เพื่อทำงานสำคัญให้สำเร็จ “เพื่อเตรียมธรรมิกชนสำหรับการปรนนิบัติและการเสริมสร้างพระกายของพระคริสต์” (เอเฟซัส 4:12) และ “จนกว่าเราทุกคนจะบรรลุถึงความเป็นน้ำหนึ่งใจเดียวกันในความเชื่อและในความรู้ถึงพระบุตรของพระเจ้า บรรลุถึงความเป็นผู้ใหญ่ คือโตเต็มถึงขนาดความบริบูรณ์ของพระคริสต์” (เอเฟซัส 4:13)

ประเด็นสุดท้ายนี้มีความสำคัญเป็นพิเศษต่อชาวแอ๊ดเวนตีสในยุคแรก ผู้ซึ่งไตร่ตรองถึงของประทานฝ่ายวิญญาณของนางเอลเลน จี. ไว้ท์ พระคัมภีร์ยอมรับการทำงานจากของประทานแห่งคำพยากรณ์ในคริสตจักรเฉพาะในช่วงเวลาของอัครสาวกเท่านั้นใช่หรือไม่ หรือของประทานยังคงเป็นที่ยอมรับต่อไปจนกว่าพระคริสต์จะเสด็จกลับมา ชาวแอ๊ดเวนตีสยุคแรกพบคำตอบนี้ใน เอเฟซัส 4:13 และแบ่งปันผ่านเรื่องราวของกัปตันเรือที่ต้องปฏิบัติตามคำแนะนำที่ให้ไว้สำหรับการเดินทาง ขณะที่เรือเดินทางเข้าใกล้ท่าเรือ กัปตันเรือพบคำแนะนำแจ้งว่าจะมีพนักงานนำร่องขึ้นมาบนเรือเพื่อช่วยนำทางเข้าไปยังท่าเรือ เพื่อให้เป็นไปตามคำแนะนำดั้งเดิมที่ให้ไว้ กัปตันจะต้องอนุญาตให้พนักงานนำร่องขึ้นเรือและปฏิบัติตามคำแนะนำที่พนักงานนำร่องให้เพิ่มเติม “บัดนี้ใครจะฟังหนังสือบอกทางดั้งเดิมเล่มนั้นบ้าง ผู้ใดจะปฏิเสธพนักงานนำร่องหรือผู้ใดจะยอมฟังเขาตามที่หนังสือแนะนำ จงพิจารณาด้วยตัวท่านเองเถิด” (Uriah Smith, “Do We Discard the Bible by Endorsing the Visions?” Review and Herald, January 13, 1863, หน้า 52)

เราควรระวังเมื่อกล่าวถึง “ศิษยาภิบาล” “อาจารย์” และ “ผู้ประกาศข่าวประเสริฐ” เนื่องจากเราคำนึงถึงตำแหน่งเหล่านี้ในบริบทและช่วงเวลาของเรา เท่าที่สามารถลงความเห็นได้ คนเหล่านี้ในสมัยของเปาโลล้วนเป็นผู้นำอาสาที่รับใช้โบสถ์บ้านในเมืองเอเฟซัส (เทียบกับ 1 เปโตร 2:9; กิจการ 2:46; กิจการ 12:12)

`อ่าน อิสยาห์ 5:4 “มีอะไรที่จะทำได้อีกเพื่อสวนองุ่นของเรา ซึ่งเรายังไม่ได้ทำให้” ลองใคร่ครวญถึงข้อนี้ในบริบทของสิ่งที่พระเจ้าประทานแก่เราผ่านพันธกิจของนางเอลเลน จี. ไว้ท์ งานเขียนของเธอเป็นส่วนหนึ่งในของประทานที่พระเจ้าประทานแก่เราอย่างไร`