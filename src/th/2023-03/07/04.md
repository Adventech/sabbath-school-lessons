---
title:  พระคริสต์ผู้ประทับบนพระที่นั่งเป็นผู้ทรงประทานของประทาน
date:   08/08/2023
---

`“แต่ว่าพระคุณนั้นประทานแก่เราแต่ละคนตามขนาดที่พระคริสต์ประทานดังนั้นจึงมีพระวจนะว่า ‘เมื่อพระองค์เสด็จขึ้นไปสู่ที่สูง พระองค์ทรงนำเชลยกลุ่มใหญ่ไป และประทานของประทานแก่มนุษย์’ (การที่กล่าวว่า ‘พระองค์เสด็จขึ้นไป’ นั้น จะมีความหมายว่าอะไร ถ้าไม่ใช่ว่าพระองค์ได้เสด็จลงไปสู่เบื้องต่ำของแผ่นดินโลกแล้วด้วย พระองค์ผู้เสด็จลงไปนั้นก็คือผู้ที่เสด็จขึ้นไปสู่ที่สูงเหนือฟ้าสวรรค์ทั้งหมดนั่นเอง เพื่อจะเติมทุกสิ่งให้เต็มบริบูรณ์)” (เอเฟซัส 4:7-10) เกิดอะไรขึ้นในข้อนี้ และเปาโลต้องการชี้ให้เห็นอะไร`

ในข้อนี้เปาโลพาดพิงถึง สดุดี 68:18 ซึ่งเขียนว่า “พระองค์ได้เสด็จขึ้นสู่เบื้องสูง ทรงนำเชลยไปด้วย และทรงรับของขวัญจากมนุษย์ แม้กระทั่งจากผู้ที่ขัดขวาง” สดุดี 68:18 บรรยายถึงองค์พระผู้เป็นเจ้าพระยาห์เวห์ ในฐานะแม่ทัพผู้พิชิต ผู้ทรงได้รับชัยชนะเหนือศัตรูของพระองค์ เสด็จขึ้นบนเนินสูงที่ซึ่งเมืองหลวงของพระองค์ตั้งอยู่ และทรงขึ้นไปพร้อมกับขบวนเชลยศึกของพระองค์ (ดูใน สดุดี 68:1, 2) จากนั้น พระองค์ทรงรับเครื่องบรรณาการ (“ทรงรับของขวัญ”) จากศัตรูที่พระองค์ทรงเอาชนะได้ (สังเกตว่าเปาโลปรับภาพบรรยายนี้ว่า พระคริสต์ผู้ทรงประทับบนพระที่นั่ง “ประทานของประทาน” ตามบริบทที่กว้างขึ้นในสดุดี ดูใน สดุดี 68:35)

ถ้าเราดูตามลำดับใน สดุดี 68:18 การเสด็จขึ้นสู่เบื้องสูง คือการที่พระคริสต์เสด็จขึ้นสู่สวรรค์ (เอเฟซัส 1:21-23) เกิดขึ้นก่อน ตามด้วยการเสด็จลงมาของพระเยซูผู้ประทับบนพระที่นั่งผู้ทรงฟื้นคืนพระชนม์ประทานของประทานและเติมทุกสิ่งให้เต็มบริบูรณ์ นี่เป็นวิธีที่เปาโลพรรณนาถึงการหลั่งพระวิญญาณบริสุทธิ์ในวันเพนเทคอส (ดูใน กิจการ 2) ซึ่งมุมมองเช่นนี้ได้รับการยืนยันโดย เอเฟซัส 4:11, 12 ซึ่งระบุว่าของประทานที่พระเยซูผู้ประทับบนพระที่นั่งทรงประทานให้นั้นคือของประทานแห่งพระวิญญาณ

“พระคริสต์เสด็จขึ้นสู่เบื้องสูง ทรงนำเชลยไปด้วย และประทานของประทานแก่มนุษย์ หลังจากพระคริสต์เสด็จขึ้นสู่สวรรค์ พระวิญญาณเสด็จลงมาตามที่ทรงสัญญาไว้ เหมือนอย่างลมพัดแรง เข้าปกคลุมสถานที่ที่เหล่าสาวกมาชุมนุมกันทั้งหมด ผลเกิดขึ้นตามมาเป็นอย่างไร คนนับพัน ๆ คนกลับใจใหม่ในหนึ่งวัน” (เอลเลน จี. ไว้ท์, Ye Shall Receive Power, หน้า 158)

`ไม่ว่าข้อพระคัมภีร์ในเอเฟซัสจะลึกซึ้งเพียงใด เราได้รับบทเรียนอะไรจากสิ่งที่พระเจ้าได้ทรงทำเพื่อเราและจะทำเพื่อเรา โดยเฉพาะเมื่อพระองค์จะทรง “เติมทุกอย่างในทุกแห่งให้เต็มบริบูรณ์” (เอเฟซัส 1:23)`