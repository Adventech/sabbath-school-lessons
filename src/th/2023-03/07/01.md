---
title:  พระกายเดียวกันของพระคริสต์
date:   05/08/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 4:1-16; ฟีลิปปี 2:3; สดุดี 68:18; กิจการ 2; 1 โครินธ์ 12:4-11, 27-30; อิสยาห์ 5:4

> <p>ข้อควรจำ</p>
> “และพระองค์เองประทานให้บางคนเป็นอัครทูต บางคนเป็นผู้เผยพระวจนะ บางคนเป็นผู้ประกาศข่าวประเสริฐ บางคนเป็นศิษยาภิบาลและอาจารย์ เพื่อเตรียมธรรมิกชนสำหรับการปรนนิบัติและการเสริมสร้างพระกายของพระคริสต์” (เอเฟซัส 4:11, 12)

นิทานอีสปเรื่องหนึ่งมีชื่อว่า “ท้องกับเท้า” เรื่องราวมีอยู่ว่า “ท้องและเท้าเถียงกันถึงว่าใครสำคัญกว่ากัน เท้าพูดและก็พูดต่อไปเรื่อย ๆ ว่า เท้านั้นแข็งแกร่งมากจนสามารถแบกท้องไปทั่วทุกแห่งได้ ท้องก็ตอบว่า ‘แต่เพื่อนรักของข้า ถ้าข้าไม่ให้อาหารเข้าไป เจ้าก็จะไม่มีแรงแบกอะไรได้เลย’ ” (Lloyd W. Daly, Aesop Without Morals (New York: Thomas Yoseloff, 1961), หน้า 148)

อย่างไรก็ตาม เปาโลชี้แนวคิดฝ่ายจิตวิญญาณให้เห็นจากร่างกายมนุษย์เช่นกัน สำหรับเปาโลแล้ว ร่างกายมนุษย์ประกอบด้วยส่วนต่าง ๆ ที่หลากหลายมีความสามารถต่างกัน ซึ่งทั้งหมดจะต้องทำงานร่วมกันเพื่อให้ร่างกายแข็งแรง เช่นเดียวกับคริสตจักรที่เป็นร่างกายของพระคริสต์ ในเอเฟซัส 4:1-6 เปาโลปรับใช้อุปมาอุปไมยเกี่ยวกับร่างกายที่เขาเคยใช้ก่อนหน้านี้อีกครั้ง (โรม 12:3-8; 1 โครินธ์ 12:12-31) บัดนี้พระคริสต์ทรงเป็นศีรษะของร่างกาย เลี้ยงดูร่างกายด้วยผู้คนที่มี “ของประทาน” ต่างกัน ซึ่งช่วยให้ร่างกายเป็นหนึ่งเดียวกัน โดยแต่ละส่วนของร่างกาย หรือสมาชิกคริสตจักรแต่ละคนใช้ความสามารถเพื่อร่างกายโดยรวม

ภาพร่างกายที่สมบูรณ์และเป็นหนึ่งเดียวกันของเปาโลช่วยให้เราเข้าใจเป้าหมายของพระเจ้าที่มีสำหรับเรา นั่นคือการเป็นส่วนหนึ่งของคริสตจักรที่บังเกิดผลซึ่งรวมเป็นหนึ่งเดียวในพระคริสต์