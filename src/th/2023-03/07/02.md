---
title:  ความเป็นหนึ่งเดียวในพระวิญญาณ
date:   06/08/2023
---

`อ่าน เอเฟซัส 4:1-16 เปาโลหนุนใจผู้เชื่อให้ส่งเสริมความเป็นหนึ่งเดียวในคริสตจักรอย่างไร`

เปาโลเริ่มครึ่งหลังของพระธรรมเอเฟซัส (บทที่ 4-6) ด้วยการสนับสนุนให้สามัคคีกัน แต่แบ่งข้อความออกเป็นสองส่วนหลัก ประการแรก เอเฟซัส 4:1-6 เขาขอให้ผู้เชื่อสนับสนุน “ความเป็นน้ำหนึ่งใจเดียวกันที่มาจากพระวิญญาณ” ด้วยการเสริมสร้างคุณความดีในการเป็นหนึ่งเดียวกัน (เอเฟซัส 4:1-3) ซึ่งมีเจ็ดสิ่งที่เปาโลเรียกร้องให้เป็น “หนึ่งเดียวกัน” (เอเฟซัส 4:4-6) ประการที่สอง ในเอเฟซัส 4:7-16 เปาโลระบุว่าพระเยซูผู้ประทับบนพระที่นั่งเป็นผู้ได้รับชัยชนะและได้รับการยกย่องว่าเป็นแหล่งของพระคุณในกลุ่มคนที่เป็นผู้นำการแบ่งปันข่าวประเสริฐ (เอเฟซัส 4:7-10) และกลุ่มผู้นำเหล่านี้พร้อมด้วยสมาชิกคริสตจักรทุกคนมีส่วนช่วยให้พระกายของพระคริสต์เติบโต แข็งแรงและเป็นหนึ่งเดียวกัน

เปาโลเริ่มต้นบทนี้ด้วยการเชื้อเชิญคริสเตียนให้ “ดำเนินชีวิตสมกับการทรงเรียกที่ท่านได้รับการทรงเรียกมานั้น” (เอเฟซัส 4:1) เขาใช้คำว่า ดำเนิน โดยให้ความหมายในแง่ของการปฏิบัติหรือการดำรงชีวิต (ดูใน เอเฟซัส 2:2, 10; เอเฟซัส 4:17; เอเฟซัส 5:2, 8, 15) เมื่อเปาโลกล่าวถึงการทรงเรียกพวกเขา เขาหมายถึงการทรงเรียกให้ยอมรับความเชื่อของคริสเตียน (เอเฟซัส 1:18; เอเฟซัส 2:4-6, 13) เปาโลผลักดันผู้เชื่อให้มีพฤติกรรมที่เป็นหนึ่งเดียวกันเพื่อให้สะท้อนแผนการสูงสุดของพระเจ้า (เอเฟซัส 4:9, 10) เขาเริ่มต้นด้วยสิ่งที่เน้นในข้อนี้ คือการเรียกร้องให้ทำคุณความดีที่นำไปสู่ความเป็นหนึ่งเดียว (เอเฟซัส 4:1-3) เช่น การถ่อมใจ สุภาพอ่อนโยน และอดทน

ให้เรามาดูศัพท์แต่ละคำจากข้อนี้ เปาโลได้อธิบายคำว่า การถ่อมใจ ที่พบในเอเฟซัส 4:2 ในพระธรรมข้ออื่น ๆ ด้วย โดยการเพิ่มแนวคิดของการ “ถือว่าคนอื่นดีกว่าตัวด้วยใจถ่อม” (ฟีลิปปี 2:3) ดังนั้น การถ่อมใจจึงไม่ได้มีความหมายในเชิงลบด้วยการไม่เห็นคุณค่าในตนเอง (ดูใน โคโลสี 2:18, 23) แต่มีความหมายในเชิงบวกด้วยการเห็นคุณค่าและรับใช้ผู้อื่น ความสุภาพอ่อนโยน (เอเฟซัส 4:2) อาจอธิบายได้ว่าเป็น “คุณภาพของการที่ไม่รู้สึกว่าตนเองสำคัญมากเกินไป” และยังหมายถึง “ความสุภาพ ความเกรงใจ ความอ่อนน้อมถ่อมตน” (Frederick Danker, ed., Greek-English Lexicon of the New Testament and Other Early Christian Literature, 3rd ed. (Chicago: University of Chicago Press, 2000), หน้า 861)

และท้ายสุด ความอดทน (เทียบกับ ความอดทนนาน) คือ ความสามารถในการทนต่อการยั่วยุหรือการทดลอง

ดังนั้นคุณสมบัติเหล่านี้ต่างอยู่รอบหัวข้อของการหันเหจากความสำคัญในตนเอง และมุ่งเน้นไปที่การเห็นคุณค่าของผู้อื่น

`การถ่อมใจ ความสุภาพอ่อนโยน ความอดทน ลองคิดดูว่าสามคุณลักษณะนี้จะช่วยรวมเราให้เป็นหนึ่งเดียวกันได้อย่างไร เราเรียนรู้ที่จะปลูกฝังคุณธรรมเหล่านี้ได้อย่างไร`