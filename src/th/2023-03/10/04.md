---
title:  คริสตจักร เจ้าสาวของพระคริสต์ ตอน 2
date:   29/08/2023
---

`เปาโลใช้องค์ประกอบในพิธีแต่งงานสมัยโบราณเพื่อดึงดูดใจคริสเตียนในเมืองโครินธ์อย่างไร คำเขียนนี้เกิดขึ้นเมื่อใด (2 โครินธ์ 11:1-4)`

องค์ประกอบประการสุดท้ายของการแต่งงานในสมัยโบราณที่เปาโลบรรยายพระคริสต์ใน เอเฟซัส 5:25-27 ว่าเป็นพระผู้ทรง (6) ส่งมอบเจ้าสาว (ให้กับพระองค์เอง) ในสมัยโบราณ เพื่อนเจ้าบ่าวหรือพ่อของเธอจะเป็นผู้ส่งตัวเจ้าสาว แต่เจ้าบ่าวจะไม่ใช่เป็นผู้ส่งตัวเจ้าสาวเอง แต่ในข้อนี้เปาโลบรรยายว่า พระเยซูทรงส่งมอบคริสตจักรให้เป็นเจ้าสาวของพระองค์เอง

เปาโลใช้ธรรมเนียมและบทบาทการแต่งงานเน้นความสัมพันธ์ของพระคริสต์กับคริสตจักรในรูปแบบที่เปิดเผยตามลำดับ ดังนี้: **1. การหมั้นหมาย** พระคริสต์ประทานพระองค์เองเพื่อคริสตจักร (เป็น “ค่าสินสอด”) เป็นการหมั้นหมายกับเธอ (เอเฟซัส 5:25) **2. การเตรียมตัวสำหรับพิธีแต่งงาน** เจ้าบ่าวทรงเอาใจใส่ในการพยายามชำระล้างและชำระเจ้าสาวให้บริสุทธิ์อยู่เสมอ (เอเฟซัส 5:26) **3. พิธีแต่งงาน** พระคริสต์ทรงเอาใจใส่ในการ “ส่งมอบ” เจ้าสาวในพิธีแต่งงาน (เอเฟซัส 5:27) องค์ประกอบประการสุดท้ายเป็น **การเฉลิมฉลองการแต่งงานครั้งยิ่งใหญ่** เมื่อพระคริสต์เสด็จกลับมาในฐานะเจ้าบ่าว เพื่อมาอ้างสิทธิ์ในคริสตจักร คือผู้เป็นเจ้าสาว และส่งมอบเธอให้กับพระองค์เอง (เอเฟซัส 5:27; เปรียบเทียบ 2 โครินธ์ 11:1, 2; โคโลสี 1:21-23, 28)

พิธีแต่งงานในสมัยโบราณมักเริ่มต้นด้วยขบวนแห่ในตอนกลางคืน (ดูใน มัทธิว 25:1-13) เจ้าบ่าวและผู้ติดตามจะมารวมตัวกันที่บ้านของเจ้าบ่าว ซึ่งเป็นบ้านใหม่ของคู่แต่งงาน และขบวนแห่เริ่มต้นด้วยการเฉลิมฉลองอย่างยิ่งใหญ่จุดไฟคบเพลิงและคลอด้วยเสียงดนตรีอันไพเราะสนุกสนาน ฝูงชนต่างพากันเบียดเสียดไปยังบ้านของบิดาเจ้าสาว เพื่อไปพบกับเจ้าสาวที่นั่น หรือพบกับขบวนแห่ของเจ้าสาวระหว่างทาง ขบวนแห่ก็จะนำคู่บ่าวสาวไปยังบ้านใหม่ของพวกเขา ที่ซึ่งแขกจะเข้าร่วมงานเลี้ยงอันยาวนานหนึ่งสัปดาห์ และปิดท้ายพิธีแต่งงานด้วยการส่งมอบเจ้าสาวให้กับเจ้าบ่าว

เมื่อเปาโลพรรณนาภาพพระคริสต์ส่งมอบคริสตจักรให้กับพระองค์เอง เขากล่าวถึงขบวนแห่อันยิ่งใหญ่นี้และรวมถึงช่วงเวลาการส่งมอบตัว เปาโลพรรณนาให้เห็นภาพเคลื่อนไหวของการเสด็จกลับมาของพระคริสต์ว่าเป็นพิธีแต่งงานในอนาคต เมื่อการหมั้นหมายอันยาวนานระหว่างพระคริสต์และคริสตจักรของพระองค์สิ้นสุดลงและการเฉลิมฉลองพิธีแต่งงานได้เริ่มขึ้น

`เราได้รับข่าวสารอะไรจากการพรรณนาภาพที่ให้ความสุขและความหวังเช่นนี้`