---
title:  “เป็นเนื้อเดียวกัน” แบบอย่างของการแต่งงาน
date:   31/08/2023
---

`ศึกษาเรื่องราวแห่งการทรงสร้างใน ปฐมกาล 2:15-25 มีอะไรเกิดขึ้นในเรื่องก่อนคำที่กล่าวว่า สามีและภรรยาจะ “เป็นเนื้อเดียวกัน” (ปฐมกาล 2:24)`

กุญแจสำคัญในคำแนะนำของเปาโลที่นำมาใช้กับภรรยาและสามีคือ การที่เขาอ้างอิงถึง ปฐมกาล 2:24 (ใน เอเฟซัส 5:31) ซึ่งเป็นจุดสำคัญที่สุด ขณะที่เขาไตร่ตรองถึงเรื่องราวการทรงสร้างในปฐมกาล เปาโลคำนึงถึงความต้องการของสมาชิกคริสเตียนและความสัมพันธ์ในครอบครัวภายในสมาชิกเหล่านั้น เปาโลเห็นถึงข่าวสารใน ปฐมกาล 2:24 ที่สะท้อนผ่านกาลเวลา การแต่งงานตามการออกแบบของพระเจ้ามีจุดประสงค์ให้มีความสัมพันธ์แบบ “เป็นเนื้อเดียวกัน” กล่าวคือ ความสัมพันธ์ทางเพศสะท้อนให้เห็นในความเป็นหนึ่งเดียวกันทางอารมณ์และจิตวิญญาณ และความเป็นหนึ่งเดียวกันทางอารมณ์และจิตวิญญาณนำความหมายมาสู่ความสัมพันธ์ทางเพศ

สังเกตว่าในการที่เปาโลเลือกข้อความเกี่ยวกับการแต่งงานที่อ้างอิงจาก ปฐมกาล 2:24 ซึ่งให้ไว้ก่อนที่จะมีการล้มลงในบาป และนำมาประยุกต์ใช้กับความสัมพันธ์ระหว่างสามีและภรรยาคริสเตียนในโลกหลังจากการล้มลงในบาปที่ชัดเจนของเรา การแสวงหาประโยชน์จากความสัมพันธ์ทางเพศระหว่างชายและหญิงเผยให้เห็นว่าวัฒนธรรมสมัยใหม่ฝังรากลึกเพียงใดในแนวคิดที่ว่าเพศสัมพันธ์เป็นการแสดงออกถึงการกดขี่ผู้หญิง เปาโลแนะนำว่า ความสัมพันธ์ทางเพศดังที่สะท้อนให้เห็นในปฐมกาล มิใช่เป็นการกดขี่ข่มเหง แต่เป็นการรวมเป็นหนึ่ง มิใช่เป็นสัญลักษณ์หรือเป็นการเกิดขึ้นจริงของการที่ผู้ชายมีอำนาจเหนือกว่า แต่เป็นการรวมเป็นหนึ่งเดียวกันของสามีและภรรยา จนกลาย “เป็นเนื้อเดียวกัน” เราศึกษาได้จากทั้ง เอเฟซัส 5:21-33 และ ปฐมกาล 2:24 เพื่อค้นหาหลักศาสนศาสตร์เกี่ยวกับการแต่งงานและเรื่องเพศสัมพันธ์ที่สำคัญ ถูกต้องและแย้งกับวัฒนธรรม

ในพระธรรมข้อถัดไป เปาโลกล่าวในบริบทเดียวกันถึง “ความล้ำลึกในเรื่องนี้” (ดูใน เอเฟซัส 5:32) ซึ่งรวมถึงคำอุปมาทั้งสองด้านที่เปาโลได้อธิบายไปแล้ว กล่าวคือ การแต่งงานของคริสเตียนเข้าใจได้ในแง่ของความสัมพันธ์ของพระคริสต์กับคริสตจักรของพระองค์ (เอเฟซัส 5:32) และความสัมพันธ์ของพระคริสต์กับคริสตจักรของพระองค์เข้าใจได้ในแง่ของการแต่งงานของคริสเตียน (เอเฟซัส 5:32)

การแต่งงานของคริสเตียนได้รับการยกระดับขึ้นเมื่อได้รับการเปรียบเทียบกับความสัมพันธ์ระหว่างพระคริสต์และคริสตจักร นอกจากนี้ เมื่อคำนึงถึงความสัมพันธ์ของคริสตจักรกับพระคริสต์ผ่านมุมมองการแต่งงานแบบคริสเตียนที่ห่วงใยทะนุถนอม ผู้เชื่อจะได้รับความมั่นใจในความสัมพันธ์ที่มีร่วมกันกับพระคริสต์

`เอเฟซัส 5:33 ใช้เป็นบทสรุปสั้น ๆ ของคำแนะนำของเปาโลใน เอเฟซัส 5:21-32 ในทางใดได้บ้าง ถ้าคุณแต่งงานแล้ว คุณจะนำหลักการเหล่านี้ไปในในชีวิตแต่งงานของคุณอย่างไร`