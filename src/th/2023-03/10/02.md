---
title:  คำแนะนำสำหรับภรรยา
date:   27/08/2023
---

เปาโลเริ่มต้นด้วยข้อความสำคัญใน เอเฟซัส 5:21 ที่เชื่อมโยงระหว่าง เอเฟซัส 5:1-20 และ เอเฟซัส 5:22-33 เข้าด้วยกัน ซึ่งเขาส่งเสริมให้สมาชิกคริสตจักรยอมเชื่อฟังกันและกัน (เปรียบเทียบ มาระโก 10:42-45; โรม 12:10; ฟีลิปปี 2:3, 4) ความสัมพันธ์กับพระคริสต์เป็นความสัมพันธ์ที่สำคัญและชัดเจนที่สุดสำหรับผู้เชื่อ และจะต้องกระทำ “ด้วยความยำเกรงพระคริสต์” (เอเฟซัส 5:21)

`เปาโลแนะนำให้ผู้เชื่อยอมฟังกันและกัน หมายความว่าอย่างไร เราจะเข้าใจแนวคิดนี้ได้อย่างไร เอเฟซัส 5:21`

เปาโลเชื้อเชิญให้ภรรยาคริสเตียนยอมเชื่อฟัง “สามีของตน เหมือนยอมเชื่อฟังองค์พระผู้เป็นเจ้า” (เอเฟซัส 5:22) โดยชี้แจงว่าเขากำลังกล่าวถึงการที่ภรรยายอมเชื่อฟังสามีของตน (ดูใน 1 เปโตร 3:1, 5) เมื่อเปาโลกล่าวว่าภรรยาต้องเชื่อฟัง “เหมือนยอมเชื่อฟังองค์พระผู้เป็นเจ้า” เขาหมายความว่า ภรรยาจะต้องยอมเชื่อฟังสามีของเธอประหนึ่งว่าเขาคือพระคริสต์อย่างนั้นหรือ หรือเขาหมายความว่า พระคริสต์จะต้องเป็นจุดสนใจที่แท้จริงและสูงสุดของการยอมเชื่อฟังของเธอ

ในมุมมองของเอเฟซัส 6:7 ที่ขอให้บรรดาทาสรับใช้เจ้านายทำ “อย่างที่ทำต่อองค์พระผู้เป็นเจ้า ไม่ใช่ทำต่อมนุษย์” และโคโลสี 3:18 ขอให้บรรดาภรรยายอมเชื่อฟังสามี “ซึ่งเป็นสิ่งที่สมควรในองค์พระผู้เป็นเจ้า” ซึ่งในมุมมองหลังนี้ฟังดูดีกว่า ภรรยาเองก็เป็นผู้เชื่อที่ต้องถวายเกียรติแด่พระคริสต์เหนือสามีของเธอ

ทั้งในโคโลสีและเอเฟซัสกล่าวถึง พระคริสต์ และพระองค์เพียงผู้เดียว ว่าเป็นศีรษะของคริสตจักร และคริสตจักรคือพระกายของพระองค์ (เอเฟซัส 1:22; เอเฟซัส 5:23; โคโลสี 1:18) “พระคริสต์ทรงเป็นศีรษะของคริสตจักรซึ่งเป็นพระกายของพระองค์ โดยพระองค์เป็นพระผู้ช่วยให้รอด” (เอเฟซัส 5:23) โดยการเปรียบเทียบนี้ สามีคือ “ศีรษะของภรรยา” (เอเฟซัส 5:23) ด้วยความสัตย์ซื่อของคริสตจักรที่มีต่อพระคริสต์เป็นแบบอย่างของความจงรักภักดีของภรรยาต่อสามีของเธอ ข้อพระคัมภีร์นี้กล่าวถึงชีวิตสมรสที่เต็มไปด้วยความรักและความห่วงใย ไม่ใช่ชีวิตสมรสที่บกพร่อง ข้อนี้ไม่ควรตีความสนับสนุนการล่วงละเมิดภายในครอบครัวไม่ว่าจะอยู่ในรูปแบบใด

`จากมุมมองที่เราเพิ่งอ่าน เหตุใดคำแนะนำต่อไปนี้จึงสำคัญมากที่จะต้องจดจำ ถ้าสามี “เป็นคนหยาบคาย รุนแรง เอะอะโวยวาย อวดดี แข็งกร้าว และเอาแต่ใจ อย่าให้สามีเช่นนี้ได้กล่าวว่า สามีเป็นศีรษะของภรรยาและเธอจะต้องเชื่อฟังเขาทุกอย่าง เนื่องจากเขาไม่ใช่องค์พระผู้เป็นเจ้า เขาไม่ใช่สามีตามความหมายที่แท้จริงของข้อนี้” (เอลเลน จี. ไว้ท์, บ้านในอุดมคติ, หน้า 117)`