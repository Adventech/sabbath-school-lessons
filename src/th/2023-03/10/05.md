---
title:  จงรักภรรยาเหมือนรักตนเอง
date:   30/08/2023
---

`เปาโลได้ให้คำแนะนำใหม่อะไรเพื่อส่งเสริมให้สามีแสดงความรักอันอ่อนโยนต่อภรรยา`

หลักเกณฑ์สำหรับครอบครัวคริสเตียน (เอเฟซัส 5:21-6:9) ที่เปาโลเขียนไว้ เผยให้เห็นถึงความท้าทายทางสังคมในสมัยนั้น ในเอเฟซัส 5:28-30 เปาโลเขียนถึงสามีที่อาจจะเลือกที่จะ “เกลียดชังกายของตนเอง” (ดูใน เอเฟซัส 5:28, 29) โดยการข่มเหงและทุบตีภรรยาของตน ในยุคกรีก-โรมันช่วงสมัยของเปาโล “บิดาของครอบครัว (ภาษาลาติน pater familias) ถือว่ามีอำนาจถูกต้องตามกฎหมาย เขาสามารถลงโทษอย่างรุนแรงหรือแม้กระทั่งฆ่าภรรยา ลูก และทาสได้ โดยเป็นสิทธิของเขาที่ไม่ถือว่าผิดกฎหมาย (แม้การใช้อำนาจดังกล่าวอย่างสุดโต่งเกินไปก็ถูกวิพากษ์วิจารณ์และบีบบังคับจากสังคม)

เปาโลได้ให้รายละเอียดเกี่ยวกับแบบอย่างของความรักอันสูงส่งใน เอเฟซัส 5:25-27 คือความรักของพระคริสต์ที่มีต่อคริสตจักร ซึ่งเป็นแบบอย่างสำหรับสามีที่แตกต่างโดยสิ้นเชิงจากการปฏิบัติโดยทั่วไป ในตอนนี้ก่อนที่เปาโลจะให้คำแนะนำใหม่ เขาชี้ไปยังตัวอย่างของพระผู้ยิ่งใหญ่อีกครั้ง โดยขอให้สามีคริสเตียนตอบสนองต่อภรรยา “ในทำนองเดียวกัน” (เอเฟซัส 5:28) กับที่พระเยซูพระผู้ทรง “ประทานพระองค์เอง” เพื่อเจ้าสาวหรือคริสตจักรของพระองค์ และดูแลเอาใจใส่ทุก ๆ ความต้องการของเธอ (เอเฟซัส 5:25-27) เปาโลท้าทายสามีคริสเตียนให้หันออกจากแนวทางปฏิบัติที่แพร่หลายในยุคสมัยของพวกเขาและแสวงหาทางสอดคล้องกับความรักอันทะนุถนอมของพระคริสต์

เปาโลเพิ่มเหตุผลใหม่ใน เอเฟซัส 5:28-30 เพื่อสนับสนุนความรักที่สามี คริสเตียนควรมีต่อภรรยา คือ การรักตัวเอง เปาโลได้ให้ข้อเท็จจริงที่ว่า “ไม่มีใครเกลียดชังกายของตนเอง” (อย่างน้อยก็ไม่มีใครเจาะจงที่จะเกลียดชัง) สามีไม่ทำร้ายตนเองหรือทุบตีร่างกายของตน พวกเขามีแต่จะ “เลี้ยงดูและทะนุถนอม” (เอเฟซัส 5:29) เพื่อที่จะกำจัดความหยาบคายและความรุนแรงต่อภรรยาคริสเตียน เปาโลเชื้อเชิญให้สามีคริสเตียนรวมเป็นหนึ่งเดียวกับภรรยา เปาโลแนะนำว่า ท่านเป็นหนึ่งเดียวกับภรรยา และการทำร้ายเธอนั้นก็เป็นการทำร้ายตัวเอง และคนส่วนใหญ่ที่มีสติจะไม่ทำเช่นนั้น

กลับมาศึกษาแบบอย่างของพระเยซูอีกครั้ง เปาโลแนะนำว่า พระคริสต์เองก็ทรงดูแลพระองค์เองอย่างอ่อนโยนเพื่อทะนุถนอมผู้เชื่อที่เป็น “เป็นอวัยวะของพระกายของพระองค์” (เอเฟซัส 5:29, 30) เปาโลกล่าวว่า จงปฏิบัติต่อภรรยาของคุณในแบบที่คุณปฏิบัติต่อตัวเองและในแบบที่พระคริสต์ทรงปฏิบัติต่อคุณ

`เปาโลยกแบบอย่างของพระเยซูให้แก่ภรรยาและสามี คุณเรียนรู้อะไรจากพระเยซูในการรักคนในครอบครัวของคุณ`