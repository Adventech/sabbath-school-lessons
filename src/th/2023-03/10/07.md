---
title:  ศึกษาเพิ่มเติม
date:   01/09/2023
---

อ่านหนังสือของนางเอลเลน จี. ไว้ท์ เรื่อง “Responsibilities of Married Life” จากหนังสือ คำพยานสำหรับคริสตจักร, vols.7, หน้า 45-50 และ เรื่อง “Mutual Obligations” จากหนังสือ บ้านในอุดมคติ, หน้า 114–120

นางเอลเลน จี. ไว้ท์ส่งเสริมคู่สมรสให้ละทิ้งความพยายามที่จะควบคุมอีกฝ่ายอยู่เสมอ “จงอย่าพยายามบังคับอีกฝ่ายให้ยอมทำตามความปรารถนาของคุณ คุณไม่อาจทำเช่นนี้แล้วยังคงรักษาความรักของกันและกันได้ จงมีเมตตา ใจอดทน และอดกลั้น เห็นอกเห็นใจ และสุภาพนอบน้อม” (บ้านในอุดมคติ, หน้า 118)

นางเอลเลน จี. ไว้ท์ แสดงความเห็นโดยตรงเกี่ยวกับการตีความ โคโลสี 3:18(และเอเฟซัส 5:22-24) และการประยุกต์ใช้ข้อพระธรรม ดังนี้ “มักมีคำถามอยู่บ่อยครั้งว่า ‘ภรรยาไม่ควรมีความประสงค์ของเธอเองเลยหรือ’ พระคัมภีร์กล่าวอย่างชัดเจนว่า สามีเป็นศีรษะของครอบครัว ‘ภรรยาทั้งหลายจงยอมเชื่อฟังสามีของตน’ หากคำสั่งนี้จบลงตรงนี้ เราอาจบอกได้ว่า สถานะของภรรยาก็คงไม่ใช่สถานะที่น่าจะเป็นสักเท่าไหร่... สามีส่วนใหญ่หยุดอยู่ที่คำว่า ‘ภรรยาทั้งหลายจงยอมเชื่อฟังสามีของตน’ แต่เราจะอ่านบทสรุปของคำสั่งเดียวกันนี้ คือ ‘ซึ่งเป็นสิ่งที่สมควรในองค์พระผู้เป็นเจ้า’ [โคโลสี 3:18] พระเจ้าประสงค์ให้ภรรยายำเกรงและถวายเกียรติแด่พระเจ้า การยอมเชื่อฟังในทุกสิ่งทุกอย่างเป็นการกระทำต่อองค์พระผู้เป็นเจ้าพระเยซูคริสต์ผู้ทรงซื้อเธอไว้ให้เป็นบุตรของพระองค์ด้วยราคาอันหาค่ามิได้ของชีวิตของพระองค์... สำหรับภรรยาแล้ว มีพระผู้หนึ่งที่สูงส่งกว่าสามี นั่นคือพระผู้ไถ่ของเธอ และการที่เธอยอมเชื่อฟังสามีก็เป็นการปฏิบัติตามพระบัญชาของ พระเจ้า” (บ้านในอุดมคติ, หน้า 115, 116)

**คำถามเพื่อการอภิปราย**:

`ลองนึกภาพดูว่า มีคนแย้งว่า เอเฟซัส 5:21-33 เป็นข้อความที่ล้าสมัยซึ่งไม่ได้กล่าวถึงความสัมพันธ์แบบคริสเตียนอีกต่อไป เนื่องจากเป็นการบังคับใช้รูปแบบการแต่งงานที่เน้นให้อำนาจและการครอบครองแก่สามี คุณจะตอบอย่างไร คุณจะใช้องค์ประกอบใดจากข้อพระคัมภีร์ชี้แจงคำตอบของคุณ`

`คำแนะนำของเปาโลในเอเฟซัส 5:21-33 มีประโยชน์อย่างไรกับคนที่ตกอยู่ในความสัมพันธ์ของชีวิตแต่งงานที่ท้าทายและยากลำบาก`

`คริสเตียนบางคนแย้งว่า เรื่องราวการทรงสร้างในปฐมกาลบทที่ 1 และ 2 เป็นเพียงอุปมาอุปไมย และไม่ได้ใกล้เคียงกับสิ่งที่เกิดขึ้นจริง ซึ่งความจริงควรจะเป็นวิวัฒนาการหลายพันล้านปี การที่เปาโลใช้เรื่องราวนี้สอนเรา ทำให้เรารู้ว่าการทรงสร้างนั้นเป็นจริงอย่างไร`

`ไตร่ตรองถึงคำกล่าวที่ว่า “เป็นเนื้อเดียวกัน” ช่วยให้เราเข้าใจความศักดิ์สิทธิ์ของชีวิตสมรสได้มากขึ้นอย่างไร และเหตุใดคู่สมรสจึงต้องทำทุกวิถีทางเพื่อปกป้องความศักดิ์สิทธิ์นั้น`