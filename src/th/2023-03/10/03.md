---
title:  คริสตจักร เจ้าสาวของพระคริสต์ ตอน 1
date:   28/08/2023
---

`เปรียบเทียบ เอเฟซัส 5:25-27, 29 กับเรื่องราวใน เอเสเคียล 16:1-14 เปาโลสะท้อนอะไรจากเรื่องราวนั้นในคำเขียนของเขา`

ขณะที่เปาโลเปรียบเทียบการแต่งงานของคริสตจักรและความสัมพันธ์กับพระคริสต์ใน เอเฟซัส 5:25-27, 29 เขาก็ดึงเอาประเพณีและบทบาทของการแต่งงานในสมัยก่อนมาบรรยายอย่างสร้างสรรค์ ในความสัมพันธ์กับคริสตจักรในฐานะที่เป็นเจ้าสาว พระคริสต์ทรงเป็นเจ้าบ่าวแห่งสวรรค์ที่:

**1. ทรงรักคริสตจักรดังเจ้าสาว** (เอเฟซัส 5:25) เราจะต้องไม่ลืมว่านี่คือ พันธกิจจากใจของพระเยซู พระองค์ทรงรักเรา

**2. ทรงประทานพระองค์เองเป็นค่าสินสอดแก่เจ้าสาว** ในบริบทของการจัดงานแต่งงานในสมัยโบราณ เจ้าบ่าวจะต้อง “ซื้อ” เจ้าสาวด้วย “ค่าสินสอด (bride price)” ซึ่งโดยปกติจะเป็นเงินและของมีค่าจำนวนมาก มากเสียจนเศรษฐกิจของหมู่บ้านในสมัยนั้นต้องพึ่งพาประเพณีแต่งงาน พระคริสต์ทรงจ่ายราคาสูงสุดเพื่อคริสตจักรในฐานะเจ้าสาวของพระองค์ เนื่องจาก “พระคริสต์ทรงรักคริสตจักร และประทานพระองค์เองเพื่อคริสตจักร” (เอเฟซัส 5:25) การที่พระองค์เสด็จลงมาและประทานพระองค์เองที่กางเขน คือการที่พระองค์ประทานพระองค์เองให้เป็นค่าสินสอด

**3. ทรงชำระเจ้าสาวของพระองค์** การเตรียมเจ้าสาวเป็นส่วนสำคัญของพิธีแต่งงานในสมัยโบราณ เช่นเดียวกับทุกวันนี้ เพื่อนเจ้าสาวและญาติผู้หญิงของเจ้าสาวจะเป็นผู้เตรียมเธอให้พร้อมสำหรับพิธีแต่งงาน อย่างไรก็ตาม เปาโลบรรยายถึงเจ้าบ่าวแห่งสวรรค์กำลังเตรียมเจ้าสาวของพระองค์สำหรับงานแต่งงาน พระองค์ทรงเป็นผู้ชำระล้างและชำระเธอให้บริสุทธิ์ “ด้วยน้ำ” (เอเฟซัส 5:26) ซึ่งน่าจะหมายถึงบัพติศมา

**4. ตรัสคำสัญญา** เกิดขึ้นจาก “พระวจนะ” (เอเฟซัส 5:26) โดยชี้ไปยังพระวจนะแห่งคำสัญญาที่เจ้าบ่าวแห่งสวรรค์ตรัสกับเจ้าสาวของพระองค์ อาจอยู่ในบริบทของพิธีหมั้น (เปรียบเทียบ เอเฟซัส 1:3-14; เอเฟซัส 2:1-10 สังเกตว่าเป็นพระสัญญาที่พระเจ้ามีต่อผู้เชื่อเมื่อกลับใจใหม่) การหมั้นในสมัยโบราณคล้ายกับในปัจจุบัน แต่เป็นการเจรจาที่จริงจังกว่ามาก ซึ่งรวมถึงข้อตกลงที่เป็นลายลักษณ์อักษรเกี่ยวกับค่าสินสอดที่จะให้แก่เจ้าสาว (จากสามี) และทรัพย์สินที่เจ้าสาวจะต้องนำมาสู่ชีวิตสมรสจากครอบครัวของเธอ)

**5. ทรงเตรียมและตกแต่งเจ้าสาว** ในที่สุดเมื่อถึงเวลาที่เจ้าสาวจะถูกมอบให้กับพระผู้ทรงเป็นเจ้าบ่าวของเธอ เธอนั้นงดงามอย่างน่าเหลือเชื่อ ปราศจากด่างพร้อย (เอเฟซัส 5:27) พระคริสต์ไม่เพียงแต่ทรงชำระล้างเจ้าสาว พระองค์ทรงเตรียมและประดับประดาเธอเช่นกัน

`ข้อพระคัมภีร์เหล่านี้ช่วยให้เราเข้าใจวิธีที่พระคริสต์ทรงรู้สึกกับเราอย่างไร ทำไมเราจึงรู้สึกสบายใจได้จากพระธรรมนี้`