---
title:  ศึกษาเพิ่มเติม
date:   25/08/2023
---

เมื่อมองย้อนกับไปที่ เอเฟซัส 5:1-20 โดยภาพรวมแล้ว เราจะเห็นได้ว่าเปาโลแสดงท่าทีต่อต้านความบาปและความชั่ว โดยเฉพาะในรูปแบบของความผิดศีลธรรมทางเพศและการพูดจาหยาบคาย เขาไม่ยอมรับพฤติกรรมทุจริตในหมู่ประชากรของพระเจ้า แต่เขาเรียกร้องผู้เชื่อในเมืองเอเฟซัสให้ประพฤติตนตามมาตราฐานที่สูงส่ง และรับเอาอัตลักษณ์ที่แสดงว่าพวกเขาเป็น “บุตรที่รัก” ของพระเจ้า และเป็น “วิสุทธิชน” หรือผู้บริสุทธิ์ (เอเฟซัส 5:1-10) เขากล้าที่จะเชื่อว่า หาก คริสเตียนในชุมชนทำเช่นนั้น พวกเขาก็จะส่องแสงไปยังส่วนที่มืดมิด ดึงดูดเพื่อนบ้านให้ออกจากวิถีชีวิตที่พ่ายแพ้ต่อตนเองและเข้าสู่พระคุณและความจริงของพระเจ้า (เอเฟซัส 5:11-14)

เปาโลบรรยายภาพคริสตจักรที่อุทิศตนใหม่ที่จะ “ดำเนินชีวิตอย่างคนของความสว่าง” ในขณะที่พวกเขารอคอยการเสด็จกลับมาของพระคริสต์ (เอเฟซัส 5:8; ดูใน เอเฟซัส 5:15, 16) และได้รับพรจากการประทับอยู่ของพระคริสต์ในขณะที่รวมตัวกันนมัสการ (เอเฟซัส 5:14) และสถานะที่ได้เป็น “บุตรที่รัก” ของพระเจ้าได้สร้างแรงบันดาลใจให้พวกเขา นอกจากนี้พระคริสต์ก็ทรงสิ้นพระชนม์เพื่อพวกเขาด้วย (เอเฟซัส 5:1, 2) และพวกเขาก็เปี่ยมไปด้วยพระวิญญาณ (เอเฟซัส 5:18) การนมัสการร่วมกันของพวกเขาจึงมีลักษณะที่เต็มไปด้วยพลังและความสุข ขณะที่พวกเขาร่วมกันร้องเพลงสรรเสริญขอบพระคุณองค์พระผู้เป็นเจ้าพระเยซูคริสต์ของพวกเขาและพระเจ้าพระบิดา พวกเขาเฉลิมฉลองความหวังแห่งอนาคต โดยมีรากฐานมาจากเรื่องราวของสิ่งที่พระเจ้าได้ทรงทำ กำลังทำ และจะทำให้สำเร็จผ่านทางพระเยซูคริสต์องค์พระผู้เป็นเจ้าของพวกเขา (เอเฟซัส 5:18-20)

เมื่อเข้าใจข้อพระธรรมในลักษณะนี้แล้ว เราจะเห็นว่าพระธรรมข้อนี้เป็นมากกว่าชุดคำสั่งที่ไม่สัมพันธ์กันของการดำเนินชีวิตคริสเตียน แต่เป็นการทรงเรียกทางคำพยากรณ์ที่เกี่ยวกับอัตลักษณ์คริสเตียน การอุทิศถวาย ชุมชน และการนมัสการในยุคสุดท้าย เป็นคำเชื้อเชิญให้ “ฉวยไว้เมื่อราคาดี” ในทุกสิ่งที่ประทานให้ในวันนี้ จนกว่าพระคริสต์จะเสด็จกลับมา (เอเฟซัส 5:16)

**คำถามเพื่อการอภิปราย**:

`ทุกวันนี้เราต้องเผชิญกับวัฒนธรรมที่แพร่หลายผ่านทางสื่อต่าง ๆ โดยไม่หยุดหย่อน ทุก ๆ ชั่วโมง ตลอด 365 วัน ผู้เชื่อจะนำมาตรฐานอันสูงส่งของเปาโลมาใช้ได้อย่างไร`

`ผู้เชื่อในปัจจุบันจะใช้กลวิธีใดเพื่อ “ค้นดูว่าอะไรเป็นสิ่งที่พอพระทัยองค์พระผู้เป็นเจ้า” (เอเฟซัส 5:10) และ “เข้าใจว่าอะไรคือพระประสงค์ขององค์พระผู้เป็นเจ้า” (เอเฟซัส 5:17)`

`บางคนอาจแย้งว่า การที่เปาโลห้ามไม่ให้พูดถึงการผิดศีลธรรมทางเพศให้หมู่ผู้เชื่อ (เอเฟซัส 5:3, 4) หมายความว่าเราไม่ควรจัดการกับปัญหาพฤติกรรมที่ผิดศีลธรรมทางเพศและการล่วงละเมิดทางเพศ เหตุใดการสรุปเช่นนี้จึงไม่เหมาะสม`

`สังคมในยุคสมัยของเราสะท้อนแนวทางปฏิบัติแบบนอกรีตที่คล้ายคลึงกับการปฏิบัติในสมัยของเปาโลอย่างไร`