---
title:  ฉวยไว้เมื่อราคาดี
date:   23/08/2023
---

เปาโลสรุป เอเฟซัส 5:1-20 ด้วยคำแนะนำสองชุด คือ เอเฟซัส 5:15-17 และเอเฟซัส 5:18-20 ชุดแรกเริ่มต้นด้วยคำแนะนำว่า “จงระวังในการดำเนินชีวิตให้ดี อย่าเหมือนคนไร้ปัญญา แต่ให้เหมือนคนมีปัญญา” (เอเฟซัส 5:15) และกล่าวย้ำในคำแนะนำอีกชุดว่า “อย่าเป็นคนโง่เขลา แต่จงเข้าใจว่าอะไรคือพระประสงค์ขององค์พระผู้เป็นเจ้า” (เอเฟซัส 5:17) ข้อพระคัมภีร์ที่อยู่ระหว่างสองข้อนี้เป็นการเรียกร้องให้ “ใช้โอกาสให้เป็นประโยชน์” (เอเฟซัส 5:16)

`พิจารณาคำแนะนำของเปาโลที่ให้ดำเนินชีวิตในแบบที่สะท้อนถึงปัญญาอันเฉียบแหลมด้วยการอธิษฐาน (เอเฟซัส 5:15-17) การดำเนินชีวิตที่เหมือนคนไร้ปัญญาและเหมือนคนมีปัญญาต่างกันอย่างไร และ “จงฉวยโอกาส” (KJV) หมายความว่าอย่างไร`

เปาโลใช้คำกล่าวเปรียบเทียบทั่วไปซ้ำหลายครั้งในพระคัมภีร์พันธสัญญาเดิม ที่กล่าวถึง “การดำเนิน” ชีวิตของบุคคลหนึ่ง (เอเฟซัส 2:2, 10; เอเฟซัส 4:1, 17; เอเฟซัส 5:2, 8) เปาโลใช้คำเปรียบเทียบในข้อนี้โดยตั้งใจส่งเสริมการสร้างสาวก เช่นเดียวกับที่คุณควร “ระวังย่างเท้าของคุณ” เมื่อต้องดำเนินบนทางขรุขระหรือมืดมิด ผู้เชื่อก็ควร “ระวังในการดำเนินชีวิตให้ดี” (เอเฟซัส 5:15) เนื่องจาก เอเฟซัส 5:15 คล้ายคลึงกับ เอเฟซัส 5:17 เราอาจหาคำจำกัดความของการดำเนินชีวิตอย่างคนมีปัญญาได้จากสองข้อนี้ เราไม่ได้มองหาปัญญาจากภายใน การที่จะเป็นคนมีปัญญาเราจะต้องเอื้อมออกไปให้ไกลกว่าตัวเราไปสู่ “พระประสงค์ขององค์พระผู้เป็นเจ้า” (เอเฟซัส 5:17)

เปาโลตั้งใจส่งเสริมการสร้างสาวกด้วยการแสดงภาพให้เห็นอย่างชัดเจน ในวลีที่กล่าวว่า “จงใช้โอกาสให้เป็นประโยชน์” (เอเฟซัส 5:16; เปรียบเทียบ “จงฉวยโอกาส” KJV) เปาโลใช้คำกริยาภาษากรีก exagorazō สำหรับคำว่า “จงใช้” (เปรียบเทียบ โคโลสี 4:5) ซึ่งนำมาจากรูปแบบคำศัพท์ที่เข้มข้นของท้องตลาด คือคำว่า “ซื้อ” และหมายถึง “ฉวยไว้ตอนที่ราคาดี” ในขณะที่เรารอคอยการเสด็จกลับมาของพระคริสต์ คำว่า “โอกาส (เวลา)” ในข้อนี้มาจากภาษากรีกคือ kairos ซึ่งเป็นการบรรยายถึงช่วงเวลาแห่งโอกาส คือการที่เราจะใช้ “โอกาส (เวลา)” นี้อย่างชาญฉลาดก่อนที่ยุคสุดท้ายจะสิ้นสุดลง และก็เป็นช่วงเวลาที่ท้าท้ายเช่นกัน เพราะว่า “ทุกวันนี้เป็นกาลที่​ชั่ว” (เอเฟซัส 5:16; เปรียบเทียบ เอเฟซัส 6:13; กาลาเทีย 1:4) และเพราะว่า “วิถีของโลกนี้” ปกครองโดย “เจ้าแห่งอำนาจในย่านอากาศ” (เอเฟซัส 2:2)

ขณะที่ผู้เชื่อมองไปยังการเสด็จกลับมาของพระคริสต์ พวกเขาดำเนินชีวิตอยู่ในช่วงเวลาที่ยากลำบาก ชีวิตที่เปาโลบรรยายไว้เป็นเหมือนท้องตลาดที่อยู่ในภาวะเสี่ยง แต่ให้ผลตอบแทนคุ้มค่า พวกเขาจะต้องเอาใจใส่ในการคว้าเอาโอกาส (เวลา) ที่เหลืออยู่เช่นเดียวกับนักต่อรองราคา ที่ต้องเอาใจใส่ในช่วงระยะเวลาสั้น ๆ ที่มีการลดราคาแบบสูงลิ่ว แม้ว่าเราไม่อาจซื้อความรอดได้ แต่การบรรยายให้เห็นภาพเช่นนี้ก็ยังเหมาะสม จงรับสิ่งที่พระคริสต์เสนอให้แก่เราไว้ทันที