---
title:  ดำเนินชีวิตอย่างลูกของความสว่าง
date:   21/08/2023
---

เปาโลเขียนว่า “อย่าให้ใครล่อลวงท่านทั้งหลายด้วยคำพูดที่เหลวไหล เพราะสิ่งที่กล่าวมาทั้งหมดนี้พระพิโรธของพระเจ้าจึงมาถึงพวกที่ไม่เชื่อฟัง” (เอเฟซัส 5:6)

เปาโลระบุผู้ที่ทำบาปต่าง ๆ โดยไม่ละอายใจหรือกลับใจใหม่ว่าเป็น “คนที่ล่วงประเวณีหรือที่ทำการโสโครกหรือที่ละโมบ” (เอเฟซัส 5:5) เขาสรุปให้เห็นว่า ผู้ที่อยู่ในพระคริสต์และมีจุดประสงค์ที่จะเป็นผู้มีส่วนร่วมในอาณาจักรของพระองค์ในอนาคตไม่ควรทำตัวเหมือนผู้ที่ไม่ได้มีจุดประสงค์เดียวกัน (เอเฟซัส 5:5) ตอนนี้เปาโลกังวลถึงผลกระทบของ “คำพูดที่เหลวไหล” เนื่องจากผู้เชื่ออาจถูกล่อลวงด้วยภาษาที่โจ่งแจ้งทำให้คิดว่าบาปทางเพศไม่ใช่สิ่งต้องห้าม หรืออาจถูกชักจูงให้กระทำบาปเอง (เอเฟซัส 5:6) เปาโลเตือนว่า หากถูกล่อลวงก็จะเสี่ยงกับการพิพากษาของพระเจ้าในวาระสุดท้าย “พระพิโรธของพระเจ้าจึงมาถึงพวกที่ไม่เชื่อฟัง” (เอเฟซัส 5:6)

คำว่า “พระพิโรธของพระเจ้า” เป็นสิ่งที่ท้าทายต่อการเข้าใจ กล่าวคือ พระพิโรธของพระเจ้านั้นตรงข้ามกับอารมณ์ที่แปรปรวนหลากหลายของมนุษย์ (เปรียบเทียบ เอเฟซัส 4:31) ซึ่งพระพิโรธหมายถึง การตอบสนองอย่างชอบธรรมของพระเจ้าผู้ทรงอดทนนานและชอบธรรม ต่อความดื้อรั้นในการกระทำสิ่งชั่วร้าย ไม่ใช่ปฏิกิริยาบ้าคลั่งและรุนแรงต่อการละเมิด นอกจากนี้ การกล่าวถึงพระพิโรธของพระเจ้ามักเกิดขึ้นในบริบทของคำเตือนที่ได้รับการดลใจในพระคัมภีร์เกี่ยวกับการพิพากษาของพระเจ้าที่กำลังจะมาถึง (เช่น วิวรณ์ 6:12-17; วิวรณ์ 16:1-16; วิวรณ์ 19:11-16) พระเจ้าทรงเตือนถึงการพิพากษาของพระองค์ที่กำลังจะมาถึง นี่เป็นการกระทำแห่งพระคุณ เนื่องจากมนุษย์ “โดยวิสัยแล้วเราจึงเป็นคนที่สมควรได้รับการลงโทษเหมือนอย่างคนอื่น ๆ” (เอเฟซัส 2:3) ภายใต้การพิพากษา

`เหตุใดเปาโลแนะนำผู้เชื่อไม่ให้ “มีส่วนร่วม” หรือ “คบหาสมาคม” กับคนบาป (เอเฟซัส 5:7-10)`

เปาโลเตือนสติว่า “จงดำเนินชีวิตอย่างคนของความสว่าง” (เอเฟซัส 5:8) และยังเตือนต่อไปอีกว่า “จงค้นดูว่าอะไรเป็นสิ่งที่พอพระทัยองค์พระผู้เป็นเจ้า” (เอเฟซัส 5:10) คนนอกศาสนาแสวงหาความสุขผ่านทาง “การล่วงประเวณี การโสโครกทุกอย่างและการละโมบ” (เอเฟซัส 5:3) แต่เป้าหมายของผู้เชื่อนั้นแตกต่างอย่างสิ้นเชิง มิใช่เพื่อทำให้ตัวเองพอใจ แต่เพื่อทำให้พระเจ้าพอพระทัย (เปรียบเทียบ โรม 12:1, 2 โครินธ์ 5:9; ฮีบรู 13:21 ซึ่งข้อพระคัมภีร์เหล่านี้ใช้คำภาษากรีกเดียวกันคือ euarestos แปลว่า “พอพระทัย” หรือ “ชอบในสายพระเนตร”) คือการที่ผู้เชื่อพยายามสะท้อนการเสียสละของพระคริสต์ (“จงดำเนินชีวิตในความรักเช่นเดียวกับที่พระคริสต์ทรงรักเรา และประทานพระองค์เองเพื่อเรา” เอเฟซัส 5:2)

`“คำพูดที่เหลวไหล” อะไรบ้างที่เราต้องระวังในยุคของเรา`