---
title:  คนที่หลับอยู่ จงตื่นขึ้น
date:   22/08/2023
---

`อ่าน เอเฟซัส 5:11-14 เปาโลให้คำเตือนอะไรในข้อนี้ และคำเตือนเหล่านี้ประยุกต์ใช้กับสถานการณ์ปัจจุบันของเราได้อย่างไร`

เพื่อที่จะเข้าใจ เอเฟซัส 5:11-14 จงสังเกตดูว่า เปาโลกล่าวคำแนะนำซ้ำ ๆ สองครั้งสลับไปมา (1) จงดำเนินชีวิตอย่างให้เกียรติพระเจ้าในฐานะ “คนของความสว่าง” (เอเฟซัส 5:8; ดูใน เอเฟซัส 5:1, 2, 4, 9-10, 11, 13, 14) (2) อย่าประพฤติผิดศีลธรรมทางเพศ พระเจ้าทรงต่อต้านวิถีชีวิตที่ “มีส่วนในกิจการของความมืดที่ไร้ผล” (เอเฟซัส 5:11; ดูใน เอเฟซัส 5:3-8, 12) เพื่อให้เข้าใจ เอเฟซัส 5:11 เราอาจต้องศึกษาคำแนะนำใน เอเฟซัส 5:8-10 คู่ขนานไปด้วย ผู้เชื่อจะต้องดำเนินชีวิตต่อหน้าผู้ไม่เชื่อดั่ง “คนของความสว่าง” หรือ “ลูกของความสว่าง” (เอเฟซัส 5:8) ประเด็นทั้งหมดของการดำเนินชีวิตเช่นนี้ก็เพื่อให้เห็นได้ชัดเจนว่า “เพราะว่าผลของความสว่างคือทุกอย่างที่เป็นความดี ความชอบธรรม และความจริง” (เอเฟซัส 5:9) จากนั้น เปาโลจึงส่งเสริมกลวิธีในการแสดงออกถึงคุณความดีของพระเจ้า ผู้เชื่อจะต้องเผยกิจการของความมืดที่ไร้ผลด้วยการแสดงออกถึงความชอบธรรมให้เป็นแนวทางเลือกแก่ทุกคนที่พบเห็น

เราจะนำบทกลอนหรือบทเพลงใน เอเฟซัส 5:14 มาใช้ได้อย่างไร ซึ่งพระคัมภีร์ข้อนี้ใช้ภาษาที่สอดคล้องกับการฟื้นขึ้นจากความตายเมื่อสิ้นสุดวาระสุดท้าย (เปรียบเทียบ เอเฟซัส 2:1, 5) จงส่งเสียงเรียกอย่างดังเพื่อปลุกคนที่หลับอยู่ให้ตื่นขึ้นจากการง่วงเหงาฝ่ายจิตวิญญาณ และสัมผัสกับการเปลี่ยนแปลงชีวิตด้วยการสถิตอยู่ของพระคริสต์ ดูเหมือนว่าเปาโลจะสะท้อนแนวคิดนี้จาก อิสยาห์ 60:1-3 ซึ่งกล่าวโดยตรงถึงชนชาติอิสราเอลประชากรของพระเจ้า เราจึงมองได้ว่า บทกลอน/บทเพลงใน เอเฟซัส 5:14 เป็นการร้องเรียกผู้เชื่อคริสเตียนอย่างทรงพลังให้ตื่นตัวกับบทบาทของพวกเขาในฐานะมิชชันนารี ผู้สะท้อนแสงสว่างของพระคริสต์ในโลกที่มืดมน (เปรียบเทียบ ฟีลิปปี 2:14-16; มัทธิว 5:16)

`วิถีชีวิตของคุณจะช่วยเผยกิจการของความมืดและเป็นแสงสว่างต่อโลกที่มืดมิดได้อย่างไร`