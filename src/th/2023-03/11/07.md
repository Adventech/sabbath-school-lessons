---
title:  ศึกษาเพิ่มเติม
date:   08/09/2023
---

การที่เปาโลให้เกียรติบุตรธิดาในฐานะเพื่อนร่วมความเชื่อ (เอเฟซัส 6:1-3) ทำให้เราต้องเอาใจใส่ให้มากขึ้นถึงวิธีที่ลูกของเราได้รับการปฏิบัติในโลกของเราทุกวันนี้ คำที่กล่าวกับบิดา (เอเฟซัส 6:4) เชื้อเชิญเราให้คำนึงถึงความรับผิดชอบของพ่อแม่ นอกจากนี้ การที่เราจะประยุกต์ใช้คำแนะนำของเปาโลที่ให้แก่ทาส (เอเฟซัส 6:5-8) โดยเฉพาะคำแนะนำต่อนายทาส (เอเฟซัส 6:9) ก็เป็นสิ่งที่ท้าทายสำหรับเรายิ่งขึ้น เนื่องจากสภาพแวดล้อมทางสังคมสมัยนั้นแตกต่างจากชีวิตปัจจุบันของเรา และเรารู้ว่าการเป็นทาสไม่ว่าจะอยู่ในรูปแบบใดก็เป็นความชั่วร้ายทางศีลธรรมที่หนักที่สุดประการหนึ่ง ถึงกระนั้น เนื่องจากพระคำเหล่านี้เป็นข่าวสารที่ได้รับการดลใจซึ่งเป็นส่วนหนึ่งของพระคัมภีร์ เราควรไตร่ตรองว่าจะใช้ข่าวสารเหล่านี้อย่างไรในทุกวันนี้ เรามีสิทธิพิเศษและหน้าที่รับผิดชอบในการนำคุณค่าของข่าวประเสริฐมาใช้ในความสัมพันธ์ของเรากับผู้อื่น ด้วยกันกับผู้เชื่อในเมืองเอเฟซัสในศตวรรษแรก คำถามเพื่อการอภิปรายต่อไปนี้จะช่วยส่งเสริมงานที่สำคัญนั้น

**คำถามเพื่อการอภิปราย**:

`ความรักที่เราแสดงต่อลูกของเรา เป็นการแสดงให้เห็นหรือไม่ว่าเราได้ “จัดเตรียมชนชาติหนึ่งไว้ให้พร้อมสำหรับองค์พระผู้เป็นเจ้า” ลูกา 1:17 (มาลาคี 4:6) คำกล่าวนี้มีความหมายอย่างไรสำหรับชาวแอ๊ดเวนตีส`

`การที่เปาโลให้เกียรติเด็ก ๆ อย่างชัดเจน ชี้ให้เห็นถึงคำถามต่อไปนี้ เรามีความรับผิดชอบอย่างไรในการมอบการดูแลเอาใจใส่ของพระคริสต์ให้แก่เด็กที่ประสบกับความรุนแรง การล่วงละเมิดทางเพศ และพบกับความอับอายในวัยเด็ก`

`เพื่อเป็นการขยายแนวทางที่เปาโลให้เกียรติเด็กๆ และความเอาใจใส่ของพระเยซูต่อพวกเขา คริสตจักรมีหน้าที่รับผิดชอบต่อการเลี้ยงดูและปกป้องเด็กๆ อย่างไร จะต้องมีระบบและขั้นตอนอย่างไร`

`คำแนะนำของเปาโลที่ให้แก่ทาสและนายทาสใน เอเฟซัส 6:5-9 มักใช้กับความสัมพันธ์ระหว่างลูกจ้างกับนายจ้าง คุณคิดว่าคำแนะนำของเปาโลจะช่วยในความสัมพันธ์ระหว่างลูกจ้างและนายจ้างอย่างไร`

`การเป็นทาสยังคงเป็นความจริงที่เจ็บปวดในโลกของเรา โดยมีผู้คนมากกว่า 40 ล้านคนที่ถูกกดขี่เนื่องจากการเป็นทาส เราในฐานะที่มีอิสรภาพมีหน้าที่อย่างไรต่อบุตรธิดาของพระเจ้าที่ตกเป็นทาสเหล่านี้`