---
title:  บทเรียน
date:   07/09/2023
---
นายที่เป็นทาส
คำพูดสุดท้ายของเปาโลถึงทาสคือ “ไม่ว่าทาสหรือไท” (เอเฟซัส 6:8) คำว่า “ไท” หมายถึงนายทาส เป็นการให้เปาโลเปลี่ยนคำแนะนำที่ให้แก่ทาสไปสู่นายทาส พร้อมกับพรรณนาภาพว่าทาสและนายทาสยืนอยู่บนฐานที่เท่าเทียมกันต่อหน้าพระคริสต์ในการพิพากษา (เปรียบเทียบ 2 โครินธ์ 5:10; โคโลสี 3:24, 25)

`สมมติว่าคุณเป็นนายทาสคริสเตียนผู้ซึ่งกำลังฟังคำอ่านจากพระธรรมเอเฟซัสในคริสตจักรบ้านของคุณ คุณจะตอบสนองต่อคำแนะนำนี้อย่างไรต่อหน้าทาสของคุณ เอเฟซัส 6:9`

เปาโลกล่าวคำเตือนสติแก่เจ้านายหรือนายทาสอย่างตรงประเด็น ซึ่งทำให้เห็นความแตกต่างอย่างชัดเจนระหว่าง “นายท่าน (the lords)” (ภาษากรีก hoi kurioi แปลว่า “เจ้านาย”) ผู้มีนิสัยชอบ “ขู่เข็ญ” ทาสของพวกเขา และ “องค์พระผู้เป็นเจ้า (the Lord)” (ho kurios) คือพระคริสต์ผู้ทรงไม่มี “ความลำเอียง”

เปาโลขอให้เจ้านาย “ทำต่อทาสในทำนองเดียวกัน” ซึ่งคำกล่าวนี้คงเป็นเรื่องที่น่าประหลาดใจมากสำหรับนายทาสในศตวรรษแรก เจ้านายควรตอบสนองต่อทาสของตนด้วยความปรารถนาดี ปกครองพวกเขาด้วยความจงรักภักดีต่อพระคริสต์ ให้สอดคล้องกับสิ่งที่เปาโลเพิ่งขอให้ทาสทำ (เอเฟซัส 6:5-8) เปาโลบอกให้นายทาสเลิกการขู่เข็ญทาส ซึ่งเป็นธรรมเนียมปฏิบัติในสมัยนั้นที่เจ้านายสามารถลงโทษทาสได้หลากหลายรูปแบบ รวมถึงการเฆี่ยนตี (1 เปโตร 2:20) การล่วงละเมิดทางเพศ การขายทาส (ให้แยกทางจากคนที่รัก) ใช้แรงงานอย่างเอาเป็นเอาตาย ให้อดอาหาร ใส่โซ่ตรวน นาบด้วยไฟ และแม้กระทั่งถึงแก่ชีวิต แต่ด้วยการกระทำเหล่านี้ พวกเขาจะต้องถูกพิพากษาจากพระเจ้า

เปาโลสนับสนุนคำสั่งของเขาด้วยแรงจูงใจสองประการเพื่อเรียกร้องนายทาสให้มองข้ามโครงสร้างทางสังคมของยุคสมัยกรีก-โรมัน ดังนี้ 1. พวกเขาและทาสที่ทึกทักว่าเป็นของตน ต่างก็เป็นทาสร่วมกันของพระองค์ผู้ทรงเป็นเจ้านายองค์เดียว (“พราะท่านรู้ว่าพระองค์ผู้ทรงเป็นเจ้านายของพวกเขาและของพวกท่านนั้นอยู่บนสวรรค์” เปรียบเทียบ 4:1) 2. พระองค์ผู้ทรงเป็นเจ้านายจะทรงตัดสินทุกคนโดยไม่ลำเอียง และเนื่องจากพระองค์ผู้ทรงเป็นเจ้านายปฏิบัติต่อผู้ที่เป็นทาสเท่าเทียมกับคนอื่น ๆ นายทาสก็ควรทำเช่นเดียวกัน (เปรียบเทียบ ฟีเลโมน 15, 16)

ภาษาที่เปาโลใช้ส่วนใหญ่ในพระธรรมเอเฟซัสเป็นภาษาที่ทำให้ทาสคริสเตียนประทับใจเป็นพิเศษ ตัวอย่างเช่น ให้เป็นบุตรของพระองค์ (เอเฟซัส 1:5); ได้รับการไถ่ (เอเฟซัส 1:7); ให้รับมรดก (เอเฟซัส 1:11, 14; เอเฟซัส 3:6); นั่งด้วยกันกับพระองค์ในสวรรคสถาน (เอเฟซัส 2:6); “เป็นพลเมืองเดียวกับบรรดาธรรมิกชน และเป็นครอบครัวของพระเจ้า” (เอเฟซัส 2:19; เปรียบเทียบ 3:14, 15) และเป็นอวัยวะของกายเดียวกันในพระคริสต์ (ดูใน เอเฟซัส 3:6; เอเฟซัส 4:1-16) เอเฟซัส 6:5-9 รวมคำสอนทั้งหมดในจดหมายให้มีผลใช้กับความสัมพันธ์ระหว่างทาสและนายทาส รวมถึงคำแนะนำเรื่องการพูดการจา (เอเฟซัส 4:25-32) และจริยธรรมทางเพศ (เอเฟซัส 5:1-14)