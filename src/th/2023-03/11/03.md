---
title:  คำแนะนำสำหรับบิดามารดา
date:   04/09/2023
---

`เปรียบเทียบ โคโลสี 3:21 และ เอเฟซัส 6:4; โคโลสี 3:21 เหตุใดเราจึงอย่ายั่วบุตรของตนให้ขัดเคืองใจ`

หนังสือสิรา เอกสารบันทึกของชาวยิวที่มีในสมัยของเปาโล แนะนำบิดาในการปฏิบัติต่อบุตรของตนว่า “ผู้ที่รักบุตรของตนจะเฆี่ยนตีเขาบ่อยครั้ง... ปรนเปรอเด็ก และเขาจะข่มขู่คุณ เล่นกับเขา และเขาจะทำให้คุณเสียใจ... จงตีสอนบุตรของเจ้าและทำให้แอกของเขาหนัก เพื่อที่เจ้าจะได้ไม่ต้องขุ่นเคืองใจเพราะความไร้ยางอายของเขา” (Sirach 30:1, 9, 13, 19)

คำแนะนำของเปาโลให้น้ำเสียงที่แตกต่างออกไปมาก ประการแรกเขาเตือนบิดาด้วยคำสั่งเชิงลบว่า “อย่ายั่วบุตรของท่านให้เกิดโทสะ” แล้วตามด้วยคำสั่งเชิงบวกว่า “แต่จงเลี้ยงดูพวกเขาด้วยการสั่งสอนและการเตือนสติตามหลักขององค์พระผู้เป็นเจ้า” (เอเฟซัส 6:4) ในยุคสมัยของเปาโล บิดามีอำนาจตามกฎหมายอย่างเบ็ดเสร็จเหนือบุตรธิดาของตน ซึ่งถือว่าบุตรธิดาเป็นทรัพย์สินของเขา บิดามีสิทธิ์ที่จะลงโทษบุตรอย่างรุนแรง แม้กระทั่งถึงแก่ความตาย อนึ่ง อำนาจของบิดาที่มีต่อบุตรมีมากกว่าอำนาจของเจ้านายที่มีต่อทาส เปาโลไม่เห็นด้วยกับอำนาจดังกล่าว แต่ชี้แจงอย่างกล้าหาญและให้เปลี่ยนแปลงความสัมพันธ์ในครอบครัว ในบริบทของความจงรักภักดีสูงสุดต่อพระคริสต์ เปาโลเชื้อเชิญให้บิดาที่เป็นคริสเตียนทบทวนการใช้อำนาจของตนเสียใหม่ เนื่องจากบุตรที่ถูกยั่วยุให้โกรธจะไม่อยู่ในสถานะที่พร้อมต่อ “การสั่งสอนและการเตือนสติตามหลักขององค์พระผู้เป็นเจ้า” (เอเฟซัส 6:4) “บิดาและมารดา คุณเป็นตัวแทนของพระเจ้าในบ้าน คุณจะต้องสอนให้ลูก ๆ เชื่อฟังคุณ มิใช่ด้วยคำพูดพร่ำเพรื่อ แต่ด้วยท่าทีที่เมตตาและเปี่ยมด้วยความรัก... “สนุกสนานร่าเริงในบ้าน ยับยั้งทุกคำพูดที่จะกระตุ้นให้เกิดอารมณ์ร้าย ‘บิดา อย่ายั่วบุตรของท่านให้เกิดโทสะ’ นี่คือคำสั่งจากสวรรค์... “พระวจนะของพระเจ้าไม่อนุญาตให้พ่อแม่ใช้ความรุนแรงหรือกดขี่ลูกที่ไม่เชื่อฟัง บัญญัติของพระเจ้าในชีวิตครอบครัวและในการปกครองประเทศชาติ จะหลั่งไหลมาจากหัวใจแห่งความรักอันไม่มีขอบเขต” (เอลเลน จี. ไว้ท์, Child Guidance, หน้า 259)

`แม้ว่าบทเรียนนี้จะอยู่ในบริบทของพ่อแม่และลูก แต่หลักการใดจากข้อพระธรรมเหล่านี้ที่คุณสามารถนำมาใช้ได้ ที่ส่งผลต่อวิธีการปฏิบัติต่อผู้อื่น`