---
title:  ทาสของพระคริสต์
date:   06/09/2023
---

`จากคำแนะนำอย่างละเอียดที่ให้แก่พวกเขา เปาโลต้องการให้ทาสที่เป็นคริสเตียนทำอะไร เอเฟซัส 6:5-8`

เปาโลขอให้ทาสที่เป็นคริสเตียนเชื่อฟังเจ้านายของตน โดยปรนนิบัติอย่างดีเยี่ยมด้วยความจริงใจ สิ่งที่น่าสังเกตคือ การกล่าวอ้างอิงซ้ำ ๆ ถึงสิ่งที่ขอให้พวกเขาเปลี่ยนแปลง พวกเขาจะต้องไม่ให้เจ้านายของตนเข้ามาแทนที่พระคริสต์ด้วยการถวายความจงรักภักดีต่อเจ้านาย ซึ่งความจงรักภักดีนั้นควรเป็นของพระคริสต์เพียงเท่านั้น แต่ให้พวกเขาปรนนิบัติพระคริสต์องค์พระผู้เป็นเจ้าด้วยความจริงใจด้วยคำมั่นสัญญาและความจงรักภักดีแทนที่เจ้านายของพวกเขา เปาโลส่งเสริมการถวายความจงรักภักดีที่สำคัญเช่นนี้ ด้วยการเสนอให้มีการเปลี่ยนแปลงความเข้าใจในความสัมพันธ์ของเจ้านายกับทาสในแบบคริสเตียน

สังเกตวิธีที่เปาโลใช้เพื่อกล่าวถึงเจ้านายและทาส

* เปาโลไม่ได้ให้ค่าเจ้านาย โดยกล่าวว่าเป็น “นายฝ่ายโลก” และชี้ไปยังเจ้านายที่แท้จริงบนสวรรค์ (เอเฟซัส 6:5)
* ทาสจะต้องปรนนิบัติ “ด้วยความเกรงกลัว ตัวสั่นและด้วยจริงใจ เหมือนที่ทำต่อพระคริสต์” (เอเฟซัส 6:5)
* เปาโลแนะนำว่า ทาสคริสเตียนต้องปรนนิบัติรับใช้ด้วยความจริงใจในฐานะทาส แต่ไม่ใช่ต่อเจ้านายของพวกเขา แต่ให้ “เหมือนอย่างทาสของพระคริสต์” (เอเฟซัส 6:6)
* ในการปรนนิบัติรับใช้ พวกเขาต้อง “ทำตามพระประสงค์ของพระเจ้าด้วยความเต็มใจ” รับใช้ด้วยความจริงใจต่อพระเจ้า (เอเฟซัส 6:6)
* เปาโลดลใจให้ทาสรับใช้ด้วยความกระตือรือร้น “อย่างที่ทำต่อองค์พระผู้เป็นเจ้า ไม่ใช่ทำต่อมนุษย์” (เอเฟซัส 6:7)

ด้วยการปรนนิบัติรับใช้ด้วยความจริงใจ ทาสคริสเตียนสามารถคาดหวังผลตอบแทนจากพระคริสต์ได้อย่างเต็มล้นเมื่อพระองค์เสด็จกลับมา เพราะพวกเขาได้ทำงานในส่วนของพวกเขาเพื่อพระองค์แล้ว จึงสามารถคาดหวังผลตอบแทนจากพระองค์ได้ แนวคิดเช่นนี้เป็นการให้ความหวังโดยเฉพาะสำหรับผู้ที่ติดอยู่ในสถานการณ์อันเลวร้ายเช่นนี้ ทาสอาจรู้สึกว่านายฝ่ายโลกไม่เห็นค่าหรือทำในสิ่งที่ไม่ดีให้ (เปรียบเทียบ 1 เปโตร 2:19, 20) แต่ทาสที่เป็นผู้เชื่อนั้นมีพระผู้ทรงเป็นเจ้านายที่คอยเอาใจใส่ คอยสังเกตว่า “ใครทำความดีอะไรไว้” (เอเฟซัส 6:8) และจะประทานผลตอบแทนให้อย่างแน่นอน

ไม่ว่าเราจะปรารถนามากเพียงใดให้พระคัมภีร์ประณามการปฏิบัติอันน่าสยดสยองนี้อย่างเปิดเผย แต่ก็ไม่เป็นเช่นนั้น อย่างไรก็ตาม เราเรียนรู้หลักการใดจากคำกล่าวของเปาโลในบริบทนี้เกี่ยวกับวิธีที่เราปฏิสัมพันธ์กับผู้คนที่เราทำงานด้วยในบริบทของเรา

`ทบทวนกฎสำคัญที่เปาโลให้แก่ทาสใน เอเฟซัส 6:5-8 กฎเหล่านี้ช่วยเราในการทำงานในชีวิตปัจจุบันอย่างไร`