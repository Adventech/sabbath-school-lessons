---
title:  ทาสในยุคสมัยเปาโล
date:   05/09/2023
---

`อ่านคำแนะนำสำหรับทาสและเจ้านายจากข้อพระคัมภีร์ต่อไปนี้ เอเฟซัส 6:5-9; โคโลสี 3:22 ถึงบทที่ 4:1; 1 โครินธ์ 7:20-24; 1 ทิโมธี 6:1, 2; 1 เปโตร 2:18-25 คุณจะสรุปคำแนะนำเหล่านี้อย่างไร`

เป็นเรื่องน่าตกใจที่ได้เห็นเปาโลกล่าวถึงนายทาสที่เป็นคริสเตียน และลองจินตนาการถึงทาสคริสเตียนและเจ้านายคริสเตียนของพวกเขานั่งอยู่ด้วยกันในคริสตจักรบ้านในเมืองเอเฟซัส การเป็นทาสในยุคสมัยกรีก-โรมันอาจแตกต่างจากโลกในยุคใหม่อย่างเห็นได้ชัด ทาสในสมัยนั้นไม่ได้เน้นที่ชนกลุ่มใดกลุ่มหนึ่ง กล่าวคือทาสมีหลากหลายเชื้อชาติ ทาสในครัวเรือนในเมืองบางครั้งได้รับโอกาสทางการศึกษาและสามารถทำงานเป็นสถาปนิก แพทย์ และนักปรัชญาได้ บางครั้งทาสในครัวเรือนเหล่านี้อาจได้รับอิสรภาพหลังจากรับใช้ในช่วงเวลาหนึ่ง แต่ทาสส่วนใหญ่จะไม่ได้รับอิสรภาพ เพื่อที่จะยอมรับความแตกต่างดังกล่าว พระคัมภีร์ฉบับล่าสุดหลายฉบับจึงแปลคำศัพท์ภาษากรีก doulos (“ทาส”) ในเอเฟซัส 6:5-8 ว่า “ข้ารับใช้ที่ผูกมัด” (bondservant)

ไม่ว่าการเป็นทาสในช่วงเวลาใดก็ตาม วัฒนธรรมใดก็ตาม สถานการณ์ใดก็ตาม ล้วนเป็นสิ่งชั่วร้ายที่ให้อภัยไม่ได้ และพระเจ้าจะทรงพิพากษาและประณามผู้เป็นเจ้าของทาสตามความยุติธรรมอันไร้ขอบเขตของพระองค์ และเราควรขอบคุณพระองค์ด้วยการนี้

เสียงร้องของ พูบลิลิอูส ไซรัส อดีตทาส กำลังตามหลอกหลอน “การตายนั้นก็งดงามกว่าการถูกเหยียดหยามเป็นทาส” เมื่อพิจารณาถึงความเป็นจริงเช่นนี้ การแปลความหมายของ doulos ว่า “ทาส” ก็คงถูกต้อง โดยเฉพาะเมื่อทาสเหล่านี้อาศัยอยู่ภายใต้การขู่เข็ญของเจ้านาย (เอเฟซัส 6:9)

การเป็นทาสเป็นสิ่งชั่วร้ายที่เกิดขึ้นในยุคสมัยของเปาโล เขากล่าวถึงเรื่องนี้ ไม่ใช่ในฐานะนักปฏิรูปสังคม แต่ในฐานะศิษยาภิบาลผู้ให้คำแนะนำแก่ผู้เชื่อถึงวิธีจัดการกับความจริงในปัจจุบัน และเพื่อสร้างวิสัยทัศน์ใหม่ที่มีจุดศูนย์กลางอยู่ที่การเปลี่ยนแปลงผู้เชื่อแต่ละคน ซึ่งภายหลังอาจมีนัยยะที่กว้างขึ้นสำหรับสังคมโดยรวม “วิสัยทัศน์ของเขาไม่ใช่การเลิกทาสในอาณาจักรโรมัน แต่เขามีมุมมองบางอย่างที่นอกเหนือไปจากการเลิกทาสทางกฎหมาย ซึ่งคือ มิตรภาพที่สร้างขึ้นใหม่บนพื้นฐานของพี่น้องที่มีจุดเริ่มต้นมาจากการได้รับเป็นบุตรของพระเจ้า... สำหรับเปาโลแล้ว การปฏิรูปทางสังคมจะต้องเกิดขึ้นในคริสตจักร ในพระกายของพระคริสต์ ในระดับท้องถิ่น และในคริสตจักรบ้านและครัวเรือนของคริสเตียน” (Scot McKnight, The Letter to Philemon (Grand Rapids, MI: Eerdmans Publishing Company, 2017), หน้า 10, 11)

`รอยด่างที่สำคัญประการหนึ่งในประวัติศาสตร์คริสเตียนคือ การที่บางคนใช้พระคัมภีร์ข้อนี้ที่เกี่ยวกับการเป็นทาสมาพิสูจน์สิ่งชั่วร้ายว่าเป็นสิ่งที่ถูกต้อง เราควรระมัดระวังในการตีความพระวจนะของพระเจ้ามากเพียงไร`