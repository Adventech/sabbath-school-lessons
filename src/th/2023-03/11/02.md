---
title:  คำแนะนำสำหรับบุตร
date:   03/09/2023
---

`เปาโลแนะนำอะไรสำหรับผู้เป็นบุตร และเขาใช้ข้อพระคัมภีร์พันธสัญญาเดิมสนับสนุนคำแนะนำนั้นอย่างไร เอเฟซัส 6:1-3 (ดูใน มัทธิว 18:1-5, 10; มาระโก 10:13-16)`

เพื่อให้เข้าใจคำแนะนำของเปาโลสำหรับบุตรธิดาอย่างเต็มที่ เราจะต้องจินตนาการว่า คำแนะนำนี้ถูกอ่านในคริสตจักรบ้านแห่งเมืองเอเฟซัสที่เฟื่องฟู คำว่า “บุตร” (ภาษากรีก คือ ta tekna) อาจหมายถึงช่วงอายุที่หลากหลาย เนื่องจากบุตรจะยังคงอยู่ภายใต้อำนาจของบิดาจนกระทั่งบิดาอายุ 60 ปี (ตามธรรมเนียมกรีก) หรือจนกว่าบิดาจะเสียชีวิต (ตามธรรมเนียมโรมัน) แม้ว่าบุตรเหล่านี้จะยังเด็กพอที่จะอยู่ภายใต้การอบรมสั่งสอนของพ่อแม่ (เอเฟซัส 6:4) แต่ก็โตพอที่จะตัดสินใจรับเชื่อพระเยซูด้วยตนเอง

เราอ่านถึงการที่เปาโลเรียกร้องเด็ก ๆ ที่ร่วมนมัสการในกลุ่มผู้เชื่อคริสเตียนให้เชื่อฟังและให้เกียรติบิดามารดา “ในองค์พระผู้เป็นเจ้า” ก็คือในพระคริสต์ (เปรียบเทียบ เอเฟซัส 5:22; เอเฟซัส 6:4, 5, 7-9) ข้อพระธรรมนี้เชื้อเชิญเราให้เคารพบุตรธิดาของเรา เสมือนที่พวกเขาเป็นสาวกของพระคริสต์ และให้พวกเขาได้มีส่วนร่วมในการนมัสการอย่างกระตือรือร้น ซึ่งทำให้ข้อพระคัมภีร์นี้เป็นพื้นฐานสำหรับการเลี้ยงดูบุตรและสำหรับพันธกิจเด็ก

คำสั่งของเปาโลที่ให้เชื่อฟังนั้นไม่ได้ถือว่าเด็ดขาด เมื่อคำสั่งของพ่อแม่ “ขัดแย้งกับข้อกำหนดของพระคริสต์แล้ว แม้ว่าจะเจ็บปวดมากก็ตาม พวกเขา [ลูก ๆ] จะต้องเชื่อฟังพระเจ้าและวางใจในพระองค์กับผลที่จะตามมา” (เอลเลน จี. ไว้ท์, บ้านในอุดมคติ, หน้า 293)

เปาโลจบคำตักเตือนแก่บุตรด้วยการกล่าวถึงพระบัญญัติข้อที่ห้า พระบัญญัติสิบประการนั้นมีคุณค่าอันสูงส่งสำหรับเปาโล ซึ่งเป็นแหล่งคำแนะนำสำหรับผู้เชื่อคริสเตียน (กล่าวอย่างชัดเจนใน เอเฟซัส 4:1-6, 9; โดยเฉพาะ เอเฟซัส 4:25, 28; เอเฟซัส 5:3-14) เปาโลเริ่มด้วยคำอ้างอิงว่า (“จงให้เกียรติบิดามารดาของเจ้า” เอเฟซัส 6:2) และเสริมด้วยการแสดงความคิดเห็นว่า (“นี่เป็นบัญญัติข้อแรกที่มีพระสัญญากำกับด้วย” เอเฟซัส 6:2) แล้วจึงจบการกล่าวอ้างอิงว่า (“เพื่อเจ้าจะไปดีมาดีและมีอายุยืนยาวบนแผ่นดินโลก” เอเฟซัส 6:3) พระบัญญัติข้อที่ห้าแสดงให้เห็นว่าการให้เกียรติบิดามารดาเป็นส่วนหนึ่งของแบบแผนของพระเจ้า เพื่อมนุษย์จะได้เจริญรุ่งเรือง การให้เกียรติบิดามารดา แม้พวกเขาจะไม่สมบูรณ์แบบก็ตาม จะช่วยส่งเสริมสุขภาพและความเป็นอยู่ที่ดีของบุตรธิดา

`ข้อพระคัมภีร์เหล่านี้สนับสนุนให้เห็นว่าความสัมพันธ์ในครอบครัวนั้นสำคัญอย่างไร`