---
title:  ชีวิตที่เหมือนพระคริสต์และคำพูดที่ดลใจจากพระวิญญาณ
date:   12/08/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 4:17-32; โคโลสี 3:1-17; เศคาริยาห์ 3:3-5; เศคาริยาห์ 8:16; อิสยาห์ 63:10; โรม 8:16, 26, 27

> <p>ข้อควรจำ</p>
> “คือได้รับการสอนให้ทิ้งตัวเก่าของพวกท่านที่คู่กับการประพฤติแบบเดิม ซึ่งถูกตัณหาล่อลวงทำให้พินาศไป และให้วิญญาณและจิตใจของพวกท่านได้รับการเปลี่ยนใหม่ และรับการสอนให้สวมสภาพใหม่ซึ่งได้รับการสร้างขึ้นตามแบบของพระเจ้าในความชอบธรรมและความบริสุทธิ์อย่างแท้จริง” (เอเฟซัส 4:22-24)

โฮเซ อันโตนิโอ ใช้ชีวิตอยู่บนถนนในเมืองปาลมา ประเทศสเปน เป็นคนจรจัดมานานหลายปี เขาผู้มีผมและเคราสีเทายุ่งเหยิง ทำให้โฮเซดูแก่กว่าวัย 57 ปีของเขา วันหนึ่ง ซัลวา การ์เซีย เจ้าของร้านทำผมเข้าไปหาโฮเซ และเสนอว่าจะเปลี่ยนโฉมเขาใหม่ทั้งหมด

ขณะที่โฮเซนั่งบนเก้าอี้เสริมสวย ทีมงานที่ตั้งใจทำงานอย่างหนักก็ตัดผม ย้อมผม และจัดแต่งผมและเคราที่พันกันยุ่งเหยิง จากนั้น โฮเซก็ได้สวมใส่เสื้อผ้าสไตล์ใหม่ แล้วก็ถึงเวลาให้โฮเซได้มองตัวเอง ขณะที่เขานั่งอยู่หน้ากระจก น้ำตาก็ไหลรินออกมา “นั่นฉันหรือ ฉันดูแตกต่างไปมากเลย คงไม่มีใครจำฉันได้” ภายหลังเขาพูดเสริมขึ้นด้วยว่า “นี่ไม่ใช่เป็นแค่การเปลี่ยนรูปลักษณ์ของฉัน แต่เป็นการเปลี่ยนแปลงชีวิตของฉันเลยก็ว่าได้”

เปาโลกล่าวในเอเฟซัส 4:17-32 ว่าเมื่อผู้เชื่อได้สัมผัสกับการเปลี่ยนแปลงอย่างสมบูรณ์ เขาเหล่านั้นถอดตัวเก่าออกและโอบรับตัวตนใหม่ คล้าย ๆ กับการเปลี่ยนแปลงของโฮเซ แต่นี่ไม่ใช่แค่การเปลี่ยนแปลงภายนอกเท่านั้น แต่รวมถึงการ “ให้วิญญาณและจิตใจของพวกท่านได้รับการเปลี่ยนใหม่” (เอเฟซัส 4:23) นำ “ความชอบธรรมและความบริสุทธิ์อย่างแท้จริง” เข้าสู่ชีวิต (เอเฟซัส 4:24) นี่เป็นการเปลี่ยนโฉมขั้นสูงสุด