---
title:  ศึกษาเพิ่มเติม
date:   18/08/2023
---

“จงให้การสนทนาของคุณเป็นไปโดยธรรมชาติ โดยที่คุณไม่จำเป็นต้องขอการอภัย ‘อย่าทำให้พระวิญญาณบริสุทธิ์ของพระเจ้าเสียพระทัย ด้วยพระวิญญาณนั้นท่านได้รับการประทับตราไว้สำหรับวันที่จะได้รับการไถ่’… ถ้าคุณมีความรักในจิตใจ คุณจะพยายามเสริมสร้างพี่น้องให้เติบโตในความเชื่อที่บริสุทธิ์ที่สุด หากคุณได้ยินคำพูดที่ก่อให้เกิดความเสื่อมเสียกับเพื่อนหรือพี่น้องของคุณ จงอย่าเสริมคำพูดชั่วเหล่านั้น เพราะนี่เป็นฝีมือของศัตรู จงเตือนผู้พูดด้วยใจกรุณาว่า พระวจนะของพระเจ้าห้ามการสนทนาแบบนั้น” (เอลเลน จี. ไว้ท์, Advent Review and Sabbath Herald, June 5, 1888)

ชุมชนคริสเตียนของคุณจะเปลี่ยนไปอย่างไรหากคุณและสมาชิกแต่ละคนยอมรับและจะปฏิบัติตามคำปฏิญาณต่อไปนี้

1. ข้าพเจ้าประสงค์ให้อิทธิพลที่มีต่อครอบครัวคริสตจักรเซเว่นธ์เดย์แอ๊ดเวนตีส รวมถึงคนข้างนอกครอบครัว เป็นไปในเชิงบวก ยกระดับ เสริมสร้างความเชื่อ และส่งเสริมคุณความดี (เอเฟซัส 4:29)

2. เมื่อคำนึงถึงการทรงเรียกของพระคริสต์ให้มีน้ำหนึ่งใจเดียวกันและมีความรัก ข้าพเจ้าจะสนับสนุนการกระทำและคำพูดของผู้ที่ข้าพเจ้าเชื่อว่าเป็นสิ่งดีให้มากขึ้น และข้าพเจ้าจะไม่ป่าวประกาศถึงความล้มเหลวของผู้ที่ข้าพเจ้าเห็นว่าผิด (ยอห์น 13:34, 35; ยอห์น 17:20-23; เอเฟซัส 4:1-6; 1 เธสะโลนิกา 5:9-11)

3. เมื่อข้าพเจ้าไม่เห็นด้วยกับใครบางคน ข้าพเจ้าจะเคารพความคิดเห็นของผู้ร่วมความเชื่อ ข้าพเจ้าจะยอมรับว่าเขาหรือเธอมีความซื่อตรงและอุทิศตนต่อพระคริสต์ ข้าพเจ้าจะเสนอความเห็นต่างอย่างสุภาพและไม่ก้าวร้าว (เอเฟซัส 4:31, 32)

4. ข้าพเจ้าจะดำรงชีวิตอย่างมีความสุข มองหาทุกโอกาสเพื่อเสริมสร้างและสนับสนุนเพื่อนร่วมคริสตจักร ในขณะที่ข้าพเจ้ารอคอยการเสด็จกลับมาของพระคริสต์ (เอเฟซัส 4:29, 30; กาลาเทีย 6:2; ฮีบรู 10:24, 25)

**คำถามเพื่อการอภิปราย**:

`ทบทวนพระเจ้าสามพระภาคที่ทำงานร่วมกันอย่างใกล้ชิดเพื่อความรอดของมนุษยชาติที่เปาโลอธิบายในเอเฟซัส 11 ครั้ง การเน้นย้ำถึงเรื่องนี้ซ้ำแล้วซ้ำเล่าช่วยให้เราเข้าใจถึงพระเจ้าสามพระภาคอย่างไร เอเฟซัส 1:3-14; เอเฟซัส 1:15-23; เอเฟซัส 2:11-18; เอเฟซัส 2:19-22; เอเฟซัส 3:1-13; เอเฟซัส 3:14-19; เอเฟซัส 4:4-6; เอเฟซัส 4:17-24; เอเฟซัส 4:25-32; เอเฟซัส 5:15-20; เอเฟซัส 6:10-20  (คำว่า “องค์พระผู้เป็นเจ้า” ในเอเฟซัส 6:10 หมายถึงพระคริสต์)`

`เราจะนำคำแนะนำของเปาโลเกี่ยวกับการพูดของคริสเตียน (เอเฟซัส 4:25-32) มาประยุกต์ใช้ในยุคของ “การสื่อสารผ่านคอมพิวเตอร์” อย่างไร`