---
title:  การเปลี่ยนเสื้อผ้า
date:   14/08/2023
---

`เปาโลกล่าวถึงประเด็นสำคัญอะไรเพื่อให้ผู้อ่านเข้าใจ จากการเล่าเรื่องการกลับใจใหม่อีกครั้ง (เอเฟซัส 4:20-24)`

ในการอธิบายถึงชีวิตในอดีตของคนต่างชาติ (เอเฟซัส 4:17-19) เปาโลมิได้กล่าวว่า “ท่านทั้งหลายไม่ได้เรียนรู้เกี่ยวกับพระคริสต์แบบนั้น” แต่เขากลับบอกว่า “ท่านทั้งหลายไม่ได้เรียนรู้ถึงพระคริสต์แบบนั้น” (เอเฟซัส 4:20) สังเกตว่า ผู้อ่าน “เคยฟังเรื่องของพระองค์ (พระคริสต์) แล้ว” และ “เคยได้รับการสอนเรื่องพระองค์” (เอเฟซัส 4:21) หรือ “โดยพระองค์” เปาโลแนะนำต่อไปว่าให้รับเอาชีวิตในแบบพระคริสต์ “ตามสัจธรรมที่อยู่ในพระเยซู” สำหรับเปาโลแล้ว การได้มาซึ่งความเชื่อมีศูนย์กลางอยู่ที่ความสัมพันธ์ส่วนตัวกับพระคริสต์ ซึ่งชัดเจนและมีอยู่จริงจนอาจเรียกได้ว่า “เรียนรู้พระคริสต์” เรายอมรับว่า พระเยซูผู้ทรงเป็นขึ้นมาจากความตายและประทับบนพระที่นั่ง พระองค์ยังคงมีชีวิตและสถิตอยู่กับเรา เราได้รับการหล่อหลอมจากคำสอนและแบบอย่างของพระองค์ และแสดงความจงรักภักดีต่อพระองค์ในฐานะพระเจ้าผู้ทรงพระชนม์ เราเปิดชีวิตของเราเพื่อรับคำแนะนำและการชี้นำที่ดำเนินการอยู่จากพระวิญญาณและพระวจนะ

เปาโลบอกเราว่า การรับเอาชีวิตแบบพระคริสต์มีอยู่ด้วยกันสามกระบวนการ ซึ่งเขาแสดงให้เห็นจากภาพเปรียบเทียบของการเปลี่ยนเสื้อผ้า กล่าวคือ (1) จง “ทิ้ง” หรือหันออกจากวิถีชีวิตแบบเก่า (เอเฟซัส 4:22); (2) สัมผัสกับประสบการณ์การฟื้นฟูภายใน (เอเฟซัส 4:23); และ (3) “สวม” สภาพใหม่ คือชีวิตตามแบบของพระเจ้า (เอเฟซัส 4:24) การเปรียบเทียบของเปาโลสะท้อนให้เห็นว่า พระคัมภีร์พันธสัญญาเดิมใช้เสื้อผ้าเป็นสัญลักษณ์แทนทั้งความบาป (เช่น สดุดี 73:6; เศคาริยาห์ 3:3, 4; มาลาคี 2:16) และความรอด (เช่น อิสยาห์ 61:10; เอเสเคียล 16:8; เศคาริยาห์ 3:4, 5)

ในอดีต ผู้ชายจะสวมเสื้อคลุมรัดเอวยาวถึงเข่าเป็นเสื้อชั้นในและสวมเสื้อคลุมภายนอกทับเพื่อป้องกันแสงแดด ในทำนองเดียวกันผู้หญิงก็สวมเสื้อภายในและชุดคลุม วัฒนธรรมที่สะท้อนให้เห็นจากพระคัมภีร์เป็นวัฒนธรรมเพื่อการดำรงชีพ เสื้อผ้าเป็นสิ่งที่มีค่าและราคาแพง และผู้คนจะเก็บรักษาเป็นอย่างดีเพื่อใช้ได้เป็นเวลานาน ซึ่งเป็นเรื่องแปลกที่คนคนหนึ่งจะมีเสื้อผ้ามากกว่าหนึ่งชุด คุณภาพและรูปแบบของเสื้อผ้าบ่งบอกถึงตัวตนและสถานะของผู้สวมใส่ การเปลี่ยนเสื้อผ้าของคนคนหนึ่ง คือการเปลี่ยนเสื้อผ้าทั้งชุดไปยังอีกเซ็ตหนึ่ง ถือเป็นเหตุการณ์ที่สำคัญและเกิดขึ้นไม่บ่อยนัก (ซึ่งแตกต่างจากหลาย ๆ วัฒนธรรมในปัจจุบันที่ถือว่าเป็นเรื่องเล็กน้อย) เปาโลพรรณนาภาพการเปลี่ยนแปลงชีวิตว่าเป็นเรื่องที่เห็นได้ชัดเจนพอ ๆ กับการเปลี่ยนเซ็ตเสื้อผ้า ซึ่งตรงกับบริบทของศตวรรษแรกนี้

`การเรียนรู้เกี่ยวกับพระคริสต์และการเรียนรู้เพื่อที่จะรู้จักพระคริสต์มีความแตกต่างกันอย่างไร`