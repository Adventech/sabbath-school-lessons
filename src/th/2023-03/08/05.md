---
title:  พระวิญญาณบริสุทธิ์ในชีวิตของผู้เชื่อ
date:   16/08/2023
---

`เมื่อพูดถึงคำพูดที่เป็นบาปในชุมชนคริสเตียน เปาโลให้คำแนะนำอะไรเกี่ยวกับการสถิตอยู่ของพระวิญญาณบริสุทธิ์ในผู้เชื่อ เอเฟซัส 4:30`

เปาโลให้คำเตือนที่น่ากลัวและคำสัญญาที่อุ่นใจไปในเวลาเดียวกัน บาปของเราที่มีต่อกันและกันในคริสตจักรไม่ใช่เป็นเพียงความผิดน้อยนิดที่ส่งผลเพียงเล็กน้อย แต่สิ่งที่ทำให้พระวิญญาณบริสุทธิ์เสียพระทัยคือ การใช้ของประทานแห่งคำพูดที่พระเจ้าประทานให้ในทางที่ผิด ใช้เพื่อทำลายผู้อื่น (เอเฟซัส 4:25-27, 29, 31, 32) เปาโลสะท้อน อิสยาห์ 63:10 เพื่อย้ำเตือนอย่างจริงจัง “แต่เขาทั้งหลายได้กบฏ และทำให้วิญญาณบริสุทธิ์ของพระองค์เสียพระทัย ดังนั้นพระองค์จึงทรงหันไปเป็นศัตรูของพวกเขา และพระองค์ทรงต่อสู้กับเขาทั้งหลาย”

เปาโลยืนยันในสัญญาที่ให้ความมั่นใจว่า พระวิญญาณบริสุทธิ์ประทับตราผู้เชื่อตั้งแต่วันที่พวกเขายอมรับพระคริสต์ (เอเฟซัส 1:13, 14) จนถึงวัน “ที่จะได้รับการไถ่” (เอเฟซัส 4:30) ความสัมพันธ์ของพระวิญญาณกับผู้เชื่อนั้นไม่เปราะบาง แต่คงทน เมื่อผู้เชื่อเพิกเฉยต่อการสถิตอยู่ของพระวิญญาณ ด้วยการทำให้ของประทานแห่งการพูดที่พระเจ้ามอบให้กลายเป็นอาวุธต่อกัน เปาโลไม่ได้เขียนว่าพระวิญญาณจะจากไป แต่จะทรงเสียพระทัย พระวิญญาณทรงตั้งใจที่จะอยู่กับผู้เชื่อ ทำเครื่องหมายว่าพวกเขามีพระเจ้าเป็นเจ้าของและได้รับการคุ้มครองจนกว่าพระคริสต์จะเสด็จกลับมา

เปาโลเน้นย้ำถึงความเป็นพระเจ้าโดยสมบูรณ์ของพระวิญญาณว่าเป็น “พระวิญญาณบริสุทธิ์ของพระเจ้า” และเน้นย้ำถึงการเป็นบุคคลของพระวิญญาณด้วยการพรรณนาให้เห็นว่า พระวิญญาณบริสุทธิ์ทรงเสียพระทัย (ดูใน โรม 8:16, 26, 27; 1 โครินธ์ 2:10, 13; 1 โครินธ์ 12:11; กาลาเทีย 5:17, 18)

เราต้องระมัดระวังในการพูดถึงความล้ำลึกของพระเจ้าสามพระภาค พระวิญญาณทรงเป็นทั้งหนึ่งเดียวกับพระบิดาและพระบุตร และขณะเดียวกันก็มีตัวตนแยกจากพระบิดาและพระบุตร “พระวิญญาณทรงมีพระประสงค์ของพระองค์เองและทรงเลือกตามนั้น พระองค์ทรงเสียพระทัยได้เมื่อทรงถูกดูหมิ่น ลักษณะเช่นนี้ไม่ใช่เป็นเพียงอำนาจหรือแรงจูงใจ แต่เป็นลักษณะนิสัยของบุคคล แล้วพระวิญญาณทรงเป็นบุคคลเหมือนคุณและฉันหรือไม่ ไม่ใช่เช่นนั้นเลย เราเพียงแต่ใช้คำศัพท์ของมนุษย์ที่จำกัดเพื่ออธิบายความเป็นพระเจ้า และพระวิญญาณทรงเป็นบางสิ่งที่มนุษย์ไม่อาจเป็นเหมือนได้” (Paul Petersen, God in Persons—In the New Testament [Silver Spring, MD: Biblical Research Institute, 2015], หน้า 20)

`“พระวิญญาณบริสุทธิ์ของพระเจ้า” ผู้ทรงสถิตอยู่กับเราอย่างใกล้ชิดจนกล่าวได้ว่าการกระทำของเรามีผลจากพระองค์ เราร่วมชีวิตกับสมาชิกของพระเจ้าสามพระภาคที่อุทิศเพื่อเราในความสัมพันธ์อันยั่งยืนที่ประทับเราไว้จวบจนวาระสุดท้าย ความเชื่อของเราควรตอบสนองต่อความจริงอันอัศจรรย์นี้อย่างไร`