---
title:  บาปที่หมุนเป็นเกลียวลง
date:   13/08/2023
---

`เปรียบเทียบ เอเฟซัส 4:17-32 กับ โคโลสี 3:1-17 เปาโลแนะนำผู้เชื่อให้ดำเนินชีวิตในลักษณะที่ส่งเสริมความเป็นน้ำหนึ่งใจเดียวกันในคริสตจักรอย่างไร`

หัวข้อก่อนหน้านี้ใน เอเฟซัส 4:1-16 สาระสำคัญของเรื่องอยู่ที่ความเป็นหนึ่งเดียวกันของคริสตจักร เมื่อเราเปรียบเทียบ เอเฟซัส 4:1 และเอเฟซัส 4:17 เราสังเกตเห็นว่าคำแนะนำของทั้งสองข้อนี้คล้ายคลึงกันมาก เป็นคำแนะนำที่กล่าวถึงวิธีการดำเนินชีวิต ความคล้ายคลึงกันนี้ชี้ให้เห็นว่า เปาโลกำลังพูดถึงประเด็นเดียวกันในข้อที่ 17 คือความเป็นน้ำหนึ่งใจเดียวกันและวิถีชีวิตที่ส่งเสริมความสามัคคี แต่จากมุมมองใหม่และเป็นแนวคิดในทางลบมากขึ้น

เปาโลเปรียบเทียบวิถีชีวิตของคนต่างชาติใน เอเฟซัส 4:17-24 ซึ่งเขามองว่าเป็นการบ่อนทำลายความเป็นน้ำหนึ่งใจเดียวกัน (เอเฟซัส 4:17-19) กับรูปแบบชีวิตคริสเตียนอย่างแท้จริงที่หล่อเลี้ยงชีวิต (เอเฟซัส 4:20-24) ขณะที่เราอ่านคำวิจารณ์อย่างหลักแหลมของเปาโลถึงวิถีชีวิตคนต่างชาติที่เสื่อมทราม เราควรระลึกถึงความเชื่อมั่นของเปาโลที่มองว่า คนต่างชาติต่างก็ได้รับการไถ่จากพระเจ้าโดยพระคริสต์ และได้รับเสนอให้มีส่วนร่วมเป็นประชากรของพระเจ้าอย่างเต็มที่ (เอเฟซัส 2:11-22; เอเฟซัส 3:1-31) จากนั้นใน เอเฟซัส 4:17-19 อธิบายเกี่ยวกับ “คนต่างชาติโดยกำเนิด” (เอเฟซัส 2:11) อย่างจำกัดและอยู่ในรูปแบบเชิงลบ

เปาโลไม่เพียงแต่กังวลถึงบาปหรือพฤติกรรมเฉพาะที่แสดงออกโดยคนต่างชาติเท่านั้น แต่เขาเป็นห่วงรูปแบบการประพฤติที่พวกเขาแสดงออก ซึ่งเป็นวิถีการดำรงชีวิตที่ตกต่ำภายใต้เงื้อมมือของบาป ใจกลางของเอเฟซัส 4:17-19 เป็นภาพบรรยายจิตวิญญาณที่แข็งกระด้าง “คือมีใจจดจ่ออยู่กับสิ่งไร้สาระ ความคิดของเขาทั้งหลายถูกทำให้มืดมนไป และเขาขาดจากชีวิตที่มาจากพระเจ้า” (เอเฟซัส 4:17, 18) จิตวิญญาณที่แข็งกระด้างนี้เป็นแหล่งที่มาของความเข้าใจที่มืดมนที่กล่าวเน้นในช่วงเริ่มแรก (“เนื่องจากความไม่รู้ที่อยู่ในตัว และความแข็งกระด้างในจิตใจ” เอเฟซัส 4:18, 19) และจบลงด้วยการประพฤติทางเพศที่เสื่อมทราม (“พวกเขาไม่มีความรู้สึกละอายและปล่อยตัวในการลามกเพื่อทำการโสโครกทุกแบบโดยปราศจากการเหนี่ยวรั้งตน” เอเฟซัส 4:19) การขาดจากชีวิตที่มาจากพระเจ้า พวกเขาไม่รู้ว่าจะดำรงชีวิตอย่างไร และการแยกออกจากพระคุณแห่งความรอดของพระองค์ พวกเขาดำเนินต่อไปในเกลียวของบาปและความเลวทรามต่ำช้าที่หมุนลงไปเรื่อย ๆ

`คุณมีประสบการณ์อย่างไรบ้างเกี่ยวกับอำนาจของบาปที่ลากคนคนหนึ่งลงไปสู่การทำบาปมากยิ่งขึ้น`