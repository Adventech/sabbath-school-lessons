#### พระธรรมเอเฟซัส

เปาโลบอกเราถึงเรื่องราวของชาวเอเฟซัสในสาส์นที่เขียนถึงชาวเอเฟซัส หลายปีหลังจากเหตุการณ์อันน่าตื่นเต้นที่คริสเตียนเข้ามาประกาศในเมืองเอเฟซัสในยุคแรก ชาวเอเฟซัสได้สงสัยในความสำคัญของความเชื่อของคริสเตียน

ครั้งหนึ่งเปาโลเคยเป็นตัวสร้างปัญหาให้กับเศรษฐกิจของเมืองที่ใหญ่อันดับสี่ของอาณาจักรโรมัน บัดนี้เขาถูกกีดกันและคุมขัง จากเรือนจำเขากังวลว่าผู้เชื่อในเมืองเอเฟซัสอาจ “หมดกำลังใจ” และลืมความรู้สึกที่กระตือรือร้นว่าการเป็นสาวกของพระเยซูหมายความว่าอย่างไร เมื่อพวกเขาต้องอยู่ในวัฒนธรรมนอกรีตของเมืองเอเฟซัสที่เป็นเมืองใหญ่และเจนจัดในฝ่ายโลก แม้ผู้อ่านจดหมายของเปาโลจะเป็นคริสเตียนแล้วก็ตาม แต่น้ำเสียงของเปาโลก็เหมือนกับการเรียกร้องให้กลับใจใหม่ เขาพยายามดึงผู้เชื่อให้กลับเข้าสู่ความเชื่อแบบคริสเตียน จุดไฟในตัวเพื่อการอุทิศตนต่อพระคริสต์ และปลุกความตื่นตัวในการเป็นส่วนหนึ่งขององค์กรที่ยิ่งใหญ่ของพระเจ้าในโลก นั่นคือคริสตจักร

เนื่องจากความเชื่อของคริสเตียนล้วนเกี่ยวกับพระคริสต์ เปาโลจึงแสดงความชื่นชมและนมัสการพระองค์ หากสาวกคริสเตียนที่สั่นคลอนต้องการกลับมาตั้งหลักอีกครั้ง นั่นเป็นเพราะว่าเขาหวนคืนสู่ความรักครั้งแรกที่มีต่อพระเยซู และสร้างความไว้วางใจใหม่อีกครั้งในพระคุณและอำนาจของพระองค์ ดังนั้น เปาโลจึงเน้นย้ำถึงการที่พระคริสต์ทรงประทับบนพระที่นั่งในสวรรค์ ทรงมีฤทธิ์อำนาจเหนืออำนาจและเทพทั้งปวงที่พยายามดึงดูดการอุทิศตนของผู้เชื่อในเมืองเอเฟซัส พระเยซูทรงเป็นจุดประสงค์ของแผนการอันศักดิ์สิทธิ์ตลอดทุกยุคสมัย ที่ซึ่งผู้เชื่อในฐานะคริสตจักรมีบทบาทสำคัญในแผนการของพระเจ้าที่จะรวมทุกสิ่งให้เป็นหนึ่งเดียวในพระคริสต์

ขณะที่เปาโลพยายามนำผู้เชื่อในเมืองเอเฟซัสมาสู่การอุทิศตนใหม่ต่อพระเจ้าของพวกเขา เขาไม่ได้ลดหย่อนข้อปฏิบัติของการเป็นสาวกคริสเตียน แต่เขาได้อธิบายรายละเอียดเกี่ยวกับความประพฤติที่คริสเตียนและชุมชนควรมี คริสเตียนได้รับการเรียกร้องให้นมัสการพระเจ้าโดยตรงด้วยการดลใจของพระวิญญาณและให้เกียรติพระคริสต์ ซึ่งเรื่องนี้เปาโลยกตัวอย่างครั้งแล้วครั้งเล่า คือการที่บุคคลหนึ่งอุทิศตนต่อพระคริสต์ และส่งผลให้เห็นในการกระทำและคำพูด การรักพระคริสต์หมายถึงการเคารพและเห็นคุณค่าของเพื่อนร่วมความเชื่อ หมายถึงการต่อต้านรูปแบบพฤติกรรมที่หยาบคายและเสื่อมทรามทางเพศซึ่งมีอยู่อย่างแพร่หลายในวัฒนธรรมของพวกเขา หมายถึงเราต้องทำตามแบบอย่างการเสียสละตนของพระคริสต์ ในความสัมพันธ์ภายในคริสตจักรและครัวเรือนของเรา หมายถึงการแสดงให้เห็นแบบอย่างที่ชัดเจนถึงรูปแบบการดำรงชีวิตของมนุษย์แบบใหม่ต่อชาวเมืองเอเฟซัส

เปาโลใช้พื้นที่ส่วนใหญ่ในจดหมายของเขาแสดงออกถึงความตื่นเต้นที่เขามีต่อการประพฤติรูปแบบใหม่ของการเป็นมนุษย์ ด้วยการเป็นสมาชิกในคริสตจักรของพระเจ้า เขาสนับสนุนความคิดที่ว่าพระเจ้าได้รวมมนุษย์ให้เป็นหนึ่งเดียวกัน คือชาวยิวและคนต่างชาติให้เป็นหนึ่งเดียวในคริสตจักร ในการใช้ชีวิตอย่างเป็นน้ำหนึ่งใจเดียวกันท่ามกลางความเป็นศัตรูที่จะเกิดขึ้นได้ทุกเมื่อ ทำให้พวกเขาได้มีโอกาสที่จะแสดงลักษณะของสังคมแบบใหม่ของพระเจ้าและอาณาจักรที่กำลังจะมาถึง

ในการแสวงหาหนทางที่จะเป็นส่วนหนึ่งในคริสตจักรของพระเจ้า เปาโลได้เขียนคำเปรียบเทียบสี่ประการสำหรับคริสตจักร ผู้เชื่อรวมกันเป็นพระกายของพระคริสต์ แสดงให้เห็นถึงความจงรักภักดีต่อพระคริสต์และความเป็นน้ำหนึ่งใจเดียวกัน พวกเขาเป็นวิหารที่มีชีวิต สร้างขึ้นจากการสละพระชนม์ของพระคริสต์บนเขาคาลวารีที่ซึ่งพระเจ้าได้รับการนมัสการ พวกเขาคือเจ้าสาวของพระคริสต์ที่เฝ้ามองไปที่พิธีสมรสอันยิ่งใหญ่ เมื่อพระผู้ทรงเป็นเจ้าบ่าวจะเสด็จมาเพื่ออ้างสิทธิ์ในตัวพวกเขา และในการเปรียบเทียบแบบสุดท้ายที่แสดงถึงความพยายามของเปาโลในการรวมพวกเขาให้เข้าสู่ความเชื่อคริสเตียนอีกครั้ง ให้พวกเขาเป็นกองทัพของพระคริสต์ ที่ต่อสู้เพื่อสันติภาพในพระนามของพระองค์ ต่อสู้กองกำลังแห่งความมืดด้วยพละกำลังของพระเจ้า ขณะที่พวกเขามองไปที่การเสด็จกลับมาของพระคริสต์  

จากนั้นพระธรรมเอเฟซัสกล่าวถึงช่วงเวลาที่เหมือนกับยุคของเราที่มีสิ่งล่อใจของโลกทำให้เราเกียจคร้านและยืดหยุ่นเกินไปกับการเป็นสาวกคริสเตียน ขณะที่เราดำเนินชีวิตด้วยความหวังในการเสด็จกลับมาของพระองค์ เราจำต้องยกพระคริสต์ขึ้นและเน้นความสำคัญของการติดตามพระองค์ด้วยการมีส่วนเป็นสมาชิกคริสตจักรของพระองค์อย่างแข็งขัน ไตรมาสนี้เราจะพบกับโอกาสพิเศษในการศึกษาพระธรรมเอเฟซัสด้วยใจอธิษฐานและสัมผัสกับประสบการณ์ใหม่ที่น่าตื่นเต้นในการติดตามพระเยซูในช่วงเวลาที่ท้าทาย

ดร. จอห์น เค. แม็คเวย์ ดำรงตำแหน่งประธานและอาจารย์สอนศาสนศาสตร์ที่มหาวิทยาลัยวาลาวาลา ในเมืองคอเล็จเพลส รัฐวอร์ชิงตัน ประเทศสหรัฐอเมริกา ท่านดำรงตำแหน่งที่นั่นตั้งแต่ปี ค.ศ. 2006