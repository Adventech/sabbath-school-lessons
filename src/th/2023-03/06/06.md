---
title:  พระเกียรติในคริสตจักรและในพระเยซูคริสต์
date:   03/08/2023
---

`เปาโลสรุปคำอธิษฐานของเขาด้วยบทกวีสรรเสริญพระเจ้า ซึ่งเป็นบทกลอนสั้น ๆ ไว้สรรเสริญพระเจ้า เขาสรรเสริญพระเจ้าสำหรับอะไร เอเฟซัส 3:20, 21`

เปาโลได้บันทึกคำอธิษฐานเผื่อผู้เชื่อมาโดยตลอด (เอเฟซัส 3:13-19) บัดนี้เขาอธิษฐานโดยตรงและด้วยพลัง บทกวีสรรเสริญของเปาโลทำให้เกิดคำถามสองข้อ (1.) ข้อพระคัมภีร์นี้เป็นการยกระดับคริสตจักรอย่างไม่เหมาะสมหรือไม่ เนื่องจากมีการจัดให้คริสตจักรมีสถานะเท่าเทียมกับพระคริสต์ “ขอให้พระเกียรติจงมีแด่พระองค์ในคริสตจักรและในพระเยซูคริสต์” (เอเฟซัส 3:21) แม้ว่าเปาโลจะสนใจคริสตจักรในพระธรรมเอเฟซัสเป็นอย่างมาก แต่ก็เป็นที่แน่ชัดแล้วว่า พระคริสต์ทรงเป็นพระผู้ช่วยให้รอดของคริสตจักร เนื่องจากพระคริสต์ทรงประทับในใจของผู้เชื่อ (เอเฟซัส 3:17) ในบทกวีสรรเสริญ เปาโลสรรเสริญพระเจ้าสำหรับความรอดที่ประทานแก่คริสตจักรผ่านทางพระเยซูคริสต์

(2.) วลีที่กล่าวว่า “ตลอดทุกชั่วอายุคนเป็นนิตย์” (เอเฟซัส 3:21) บรรยายภาพให้เห็นถึงอนาคตของคริสตจักรบนโลกที่ไม่มีวันสิ้นสุด ทำให้การเสด็จกลับมาของพระคริสต์ต้องถูกระงับไว้อย่างนั้นหรือ พระธรรมเอเฟซัสแสดงให้เห็นอย่างชัดเจนถึงความหวังในอนาคต ตัวอย่างเช่น เอเฟซัส 4:30 ให้มองไปยัง “วันที่จะได้รับการไถ่” นอกจากนี้ บรรดาผู้เชื่อจะได้สัมผัสกับฤทธิ์อำนาจอันยิ่งใหญ่อย่างไร้ขีดจำกัดของพระคริสต์ “ในยุคที่จะมาถึง” (เอเฟซัส 1:21) บทกวีสรรเสริญของเปาโลควรจะอ่านด้วยความชื่นชมยินดีถึงฤทธิ์อำนาจอันไม่มีที่สิ้นสุดของพระคริสต์ที่กระทำเพื่อผู้เชื่อ

หากมองย้อนกลับไปยังบันทึกคำอธิษฐานครั้งที่สองของเปาโล (เอเฟซัส 3:14-21; เปรียบเทียบ เอเฟซัส 1:15-23) เราจะเห็นว่าเปาโลพบความเข้มแข็งในจักรวาลภายใต้การดูแลของพระบิดา (เอเฟซัส 3:14, 15) พระวิญญาณบริสุทธิ์ที่พร้อมให้การช่วยเหลืออยู่เสมอ (เอเฟซัส 3:16) ความร่วมมือของพระคริสต์ (เอเฟซัส 3:17) และความรักอันไม่มีขอบเขตและประมาณค่าไม่ได้ของพระคริสต์ (เอเฟซัส 3:18, 19) เปาโลบรรยายว่า ผู้เชื่อจะ “ได้รับความบริบูรณ์ของพระเจ้าอย่างเต็มเปี่ยม” (เอเฟซัส 3:19) และประกาศความจริงฝ่ายจิตวิญญาณนี้ด้วยการสรรเสริญ และอีกครั้งที่เปาโลประหลาดใจถึงฤทธิ์อำนาจของพระเจ้าที่ประทานแก่ธรรมมิกชนอย่างล้นเหลือ (เอเฟซัส 3:20, 21)

เมื่อใดก็ตามที่เรารู้สึกกดดันจากปัญหา การล่อลวง หรือความสงสัย เราสามารถหันไปหาคำอธิษฐานแห่งการให้กำลังใจของเปาโลได้ อัครสาวกผู้ถูกจองจำยกทัศนคติของเราไปสู่จุดประสงค์และพระคุณของพระเจ้า เตือนเราว่า ไม่ว่าสถานการณ์ปัจจุบันของเราจะเป็นเช่นไร เราเป็นส่วนหนึ่งในแผนการสูงสุดของพระเจ้า (เอเฟซัส 1:9, 10) และฤทธิ์อำนาจของพระองค์ทำกิจในเรา

`มีพรใดบ้างจากพระเจ้าที่มีค่าสำหรับคุณเป็นพิเศษ จงฝึกเขียนคำอธิษฐานแห่งการสรรเสริญเพื่อที่คุณจะได้สรรเสริญพระเจ้าสำหรับพรเหล่านั้น`