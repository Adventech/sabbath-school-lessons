---
title:  พระคริสต์ อยู่ในจิตใจของคุณ
date:   02/08/2023
---

`เปรียบเทียบคำอธิษฐานทูลขอของเปาโลก่อนหน้านี้ใน เอเฟซัส 3:16-19 กับคำวิงวอนของผู้เชื่อใน เอเฟซัส 3:14-19 คำทูลขอทั้งสองคล้ายกันอย่างไร`

เบื้องหลังการแปลภาษาอังกฤษของ เอเฟซัส 3:14, 15 เป็นการเล่นคำ เมื่อเปาโลกล่าวว่า เขาคุกเข่าต่อ “พระบิดา...ครอบครั​วทั้งหมดในสวรรค์และแผ่นดินโลกก็​ได้​ชื่อมาจากพระองค์” เปาโลใช้การเชื่อมโยงระหว่างคำภาษากรีกที่แปลว่า พระบิดา (patēr) และคำภาษากรีกที่แปลว่า ครอบครัว (patria) เปาโลต้องการให้เราเข้าใจธรรมชาติของแผนการแห่งความรอดของพระเจ้าในพระธรรมเอเฟซัสอย่างกว้าง ๆ ซึ่งครอบคลุมทุกสิ่ง (เอเฟซัส 1:9, 10) ทุกยุคสมัย (เอเฟซัส 1:21) และในข้อนี้เปาโลอ้างสิทธิ์ให้กับ “ครอบครั​วทั้งหมดในสวรรค์และแผ่นดินโลก” ว่าเป็นของ “พระบิดา” ทุกครอบครัว (patria) ได้ชื่อมาจากพระบิดา (patēr) นี่เป็นข่าวดีจริง ๆ

ไตร่ตรองแนวคิดนี้ ครอบครัวของคุณแม้จะไม่สมบูรณ์แบบและล้มเหลวก็ตาม แต่ครอบครัวคุณก็เป็นของพระเจ้า ครอบครัวคุณไม่ได้อยู่ในเงื้อมมือแห่งโชคชะตาที่โหดร้าย แต่อยู่ในพระหัตถ์อันห่วงใยของพระเจ้า พระเจ้าทรงรักครอบครัวที่ไม่สมบูรณ์แบบ พวกเขาได้ชื่อมาจากพระองค์ พวกเขาถือเครื่องหมายที่บอกว่าพระองค์ทรงเป็นเจ้าของ

ใน เอเฟซัส 3:16-19 เปาโลขอให้พระเจ้าประทานประสบการณ์ฝ่ายจิตวิญญาณอย่างล้นเหลือแก่ผู้เชื่อ เพื่อให้พวกเขาเข้มแข็งภายในโดยการสถิตอยู่ของพระวิญญาณ (เอเฟซัส 3:16) การใกล้ชิดกับพระคริสต์ ซึ่งประทับอยู่ภายใน (เอเฟซัส 3:17) และมีตัวตนฝ่ายจิตวิญญาณที่มั่นคง (“ให้ท่านได้หยั่งรากและตั้งมั่นอยู่ในความรัก” เอเฟซัส 3:17)

ขณะที่เปาโลถวายการสรรเสริญพระเจ้าสำหรับพรที่ประทานแก่ผู้เชื่อที่ไม่เพียงแต่ขยายไปถึงสามมิติ แต่แผ่ขยายถึงสี่มิติ คือ “ความกว้าง ความยาว ความสูง และความลึก” (เอเฟซัส 3:18) เปาโลไม่ได้ระบุอย่างชัดเจนว่ามิติเหล่านี้ใช้ทำอะไร แม้จะเห็นได้ชัดว่าเป็นการบรรยายถึงสิ่งสำคัญที่มีขนาดใหญ่โต จึงเป็นปริศนาที่น่าสนใจสำหรับนักศึกษาพระคัมภีร์ มิติเหล่านี้อธิบายพระปรีชาญาณของพระเจ้าหรือไม่ (เปรียบเทียบ โยบ 11:5-9 ซึ่งกล่าวถึงสี่มิติ) หรืออธิบายอำนาจของพระเจ้า (เปรียบเทียบ เอเฟซัส 3:16, 17) หรือบางทีอาจจะเป็นวิหารฝ่ายจิตวิญญาณของพระธรรมเอเฟซัส 2:19-22 (เปรียบเทียบ เอเสเคียล 43:13-16 ซึ่งกล่าวถึงสี่มิติ; อาโมส 7:7, 8; วิวรณ์ 11:1, 2)หากมองว่าสี่มิติเป็นการบรรยายถึงความยิ่งใหญ่แห่ง “ความรักของพระคริสต์” ก็จะเป็นการดีที่สุด เมื่อพิจารณาวลีนี้ “ให้ท่านสามารถเข้าใจ...ถึงความกว้าง ความยาว ความสูง และความลึก” (เอเฟซัส 3:18) เทียบเคียงกับวลีถัดไป “คือให้ซาบซึ้งในความรักของพระคริสต์” (เอเฟซัส 3:19; เปรียบเทียบ โรม 8:35-39) แต่ไม่ว่าเราจะเข้าใจคำของเปาโลอย่างไร คำเหล่านี้ก็เป็นข่าวประเสริฐ