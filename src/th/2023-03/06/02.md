---
title:  'เปาโล: อัครสาวกที่ถูกคุมขังเพื่อคนต่างชาติ'
date:   30/07/2023
---

`อ่าน เอเฟซัส 3 ในขณะที่คุณกำลังอ่าน ให้ระบุหัวข้อหลักมา 1 หรือ 2 หัวข้อ เปาโลกล่าวถึงประเด็นสำคัญอะไร`

เปาโลเขียนโครงสร้างใน เอเฟซัส 3 ได้อย่างน่าสนใจ ซึ่งเริ่มต้นบทนี้ด้วยถ้อยคำดังต่อไปนี้ “เพราะเหตุนี้ ข้าพเจ้าเปาโลผู้เป็นนักโทษเนื่องจากการประกาศพระเยซูคริสต์เพราะเห็นแก่ท่านทั้งหลายซึ่งเป็นคนต่างชาติ” (เอเฟซัส 3:1) จากนั้น เขาก็เปลี่ยนประเด็นไปพูดนอกเรื่องอย่างยาวนาน โดยมุ่งเน้นไปที่งานของเขาในฐานะอัครสาวกสำหรับคนต่างชาติ (เอเฟซัส 3:2-13) จากนั้นดูเหมือนว่าเขาจะหวนกลับสู่ความคิดดั้งเดิมด้วยการกล่าวว่า “เพราะเหตุนี้” (เอเฟซัส 3:14) เพื่อเชื่อมข้อ 14-21 เข้ากับข้อแรก ซึ่งเป็นรายงานคำอธิษฐานที่ถูกขัดจังหวะไป

เปาโลระบุตนเองใน เอเฟซัส 3:1 ว่าเป็น “นักโทษเนื่องจากการประกาศพระเยซูคริสต์” เป็นวิธีการของเขาในการแสดงว่าเขาเป็นของพระเยซู แม้เขาจะถูกกักขังในเรือนจำโรมันและดูเหมือนว่าจะอยู่ภายใต้อำนาจของจักรวรรดิโรมัน แต่เปาโลมีจุดมุ่งหมายของพระเจ้าที่ลึกซึ้งยิ่งกว่าการดำเนินอยู่ในชีวิตของเขา เขาไม่ได้เป็นนักโทษของชาวโรมัน แต่เป็น “นักโทษเนื่องจากการประกาศพระเยซูคริสต์” (เปรียบเทียบ เอเฟซัส 4:1)

การที่เปาโลกล่าวถึง “ความยากลำบาก” (เอเฟซัส 3:13) และจากนั้นก็กล่าวถึงโซ่ตรวนของเขา (เอเฟซัส 6:20) บ่งบอกว่าเขาไม่ได้ถูกจองจำในบ้านที่ค่อนข้างสะดวกสบาย (เปรียบเทียบ กิจการ 28:16) แต่อยู่ในเรือนจำ การถูกกักขังในเรือนจำในศตวรรษแรกและในคุกใต้ดินของโรมันเป็นสิ่งที่ท้าทายเป็นอย่างยิ่ง จักรวรรดิโรมันไม่ได้บริหารเรือนจำอย่างดีให้มีระบบสุขาภิบาลและอาหารตามที่ควรจะเป็น ในความเป็นจริงจักรวรรดิโรมันนั้นมีเรือนจำเพียงน้อยนิด เนื่องจากวิธีการลงโทษไม่ใช่การคุมขัง นักโทษถูกกักขังในคุกระหว่างที่รอการพิจารณาคดีหรือการประหารชีวิตเท่านั้น นักโทษจะต้องหาเลี้ยงตนเองและต้องพึ่งพาญาติพี่น้องและมิตรสหายในการจัดหาอาหารและสิ่งจำเป็นอื่น ๆ

บางทีเปาโลอาจกังวลถึงผลกระทบทางอารมณ์ของผู้เชื่อต่อการที่เขาถูกจองจำ เนื่องจากสังคมถือว่าการเป็นนักโทษเป็นความอัปยศอดสูอย่างยิ่งโดยเฉพาะในบริบทของวัฒนธรรมที่เห็นแต่เกียรติยศ เปาโลอาจกลัวว่าบางคนจะถามว่า “เปาโลเป็นอัครทูตและผู้ส่งสารของพระคริสต์ผู้สูงส่งได้อย่างไรในเมื่อเขาเป็นนักโทษที่น่าดูถูกเหยียดหยาม” ดังนั้นเขาจึงปรับเปลี่ยนมุมมองการถูกจองจำของเขา โดยช่วยให้ผู้เชื่อเห็นว่าการถูกจองจำนี้เป็นส่วนหนึ่งของแผนการของพระเจ้า ซึ่งเขาต้องทนทุกข์เพื่อพวกเขา (“เพราะความยากลำบากของข้าพเจ้าเพราะเห็นแก่ท่าน”) และสิ่งที่ดูเหมือนว่าจะเป็นความอัปยศกลับกลายเป็นเพื่อ “ศักดิ์ศรี” ของพวกเขา (เอเฟซัส 3:13)

`เราเรียนรู้ที่จะวางใจในพระเจ้าและหนทางของพระองค์ท่ามกลางสถานการณ์ที่ยากลำบากได้อย่างไร`