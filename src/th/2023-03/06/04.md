---
title:  'คริสตจักร: การเปิดเผยพระปัญญาของพระเจ้า'
date:   01/08/2023
---

`เปาโลกล่าวเกี่ยวกับพระเจ้าและการกระทำของพระองค์ใน เอเฟซัส 3:7-13 อย่างไร`

เปาโลอ้างสิทธิ์ว่าเป็น “ผู้ปรนนิบัติของข่าวประเสริฐ” “ตามของประทานแห่งพระคุณ” (เอเฟซัส 3:7 เปรียบเทียบ เอเฟซัส 3:1, 2) ของประทานนี้เช่นเดียวกับข่าวประเสริฐไม่ได้มอบให้เพราะคุณค่าของผู้รับ แต่ประทานโดยพระคุณของพระเจ้า เปาโลเน้นประเด็นนี้ด้วยการอธิบายว่า ตนเองเป็น “คนเล็กน้อยยิ่งกว่าคนเล็กน้อยที่สุดในพวกธรรมิกชนทั้งหมด” (เอเฟซัส 3:8)

การเข้าใจตนเองของเปาโลมมีการพัฒนาอย่างน่าสนใจ ซึ่งเห็นได้จากจดหมายของเปาโลตามลำดับที่เขียน ในช่วงแรก เขาอ้างสิทธิ์ในสถานะอัครสาวกที่ได้รับการแต่งตั้งจากสวรรค์ (กาลาเทีย 1:1) จากนั้น เขาแนะนำตนเองว่าเป็น “ผู้เล็กน้อยที่สุดในพวกอัครทูต” และ “ไม่สมควรจะได้ชื่อว่าเป็นอัครทูต” (1 โครินธ์ 15:9) และในเอเฟซัสเปาโลมองว่าตนเองเป็น “คนเล็กน้อยยิ่งกว่าคนเล็กน้อยที่สุดในพวกธรรมิกชนทั้งหมด” (เอเฟซัส 3:8) ท้ายที่สุด เขาบรรยายตัวเองว่าเป็น “ตัวเอ้” ในพวกคนบาป (1 ทิโมธี 1:15)

บางทีตามแนวคิดนี้เปาโลอาจช่วยอธิบายคำกล่าวที่โด่งดังของนางเอลเลน จี. ไว้ท์ “ยิ่งคุณเข้าใกล้พระเยซูมากขึ้นเท่าใด ในสายตาคุณก็จะยิ่งเห็นความผิดมากขึ้น เพราะสายตาคุณจะชัดเจนยิ่งขึ้น และความไม่สมบูรณ์แบบของคุณจะเห็นได้ว่าแตกต่างจากธรรมชาติอันสมบูรณ์แบบของพระองค์อย่างมาก” (เอลเลน จี. ไว้ท์, เคล็ดลับแห่งความสุข, หน้า 64)

เปาโลจึงกล่าวต่อไปใน เอเฟซัส 3:10 ว่า “เพื่อว่าพวกภูตผีที่ครอบครองและพวกภูตผีที่มีอำนาจในสวรรคสถาน จะได้รู้จักพระปัญญาอันมากล้นหลายด้านของพระเจ้าโดยทางคริสตจักรในเวลานี้” ใครคือ “พวกภูตผีที่ครอบครองและพวกภูตผีที่มีอำนาจในสวรรคสถาน” ที่กล่าวถึงในข้อนี้ คริสตจักรประกาศพระปัญญา “อันมากล้น” แก่พวกเหล่านี้อย่างไร แม้ เอเฟซัส 3:10 จะไม่ได้อธิบายถึงลักษณะของอำนาจเหล่านี้ แต่ก็ดูเหมือนว่า ถ้าถือว่าอำนาจเหล่านี้เป็นอำนาจของมารที่อธิบายเพิ่มเติมใน เอเฟซัส 6:11, 12 ก็จะเป็นการดีที่สุด ถ้าเป็นเช่นนั้น องค์ประกอบของคริสตจักรที่รวมชาวยิวและคนต่างชาติเข้าเป็นหนึ่ง ซึ่งครั้งหนึ่งคือเป็นมนุษย์ที่แตกแยกกัน การเช่นนี้ก็จะกลายเป็นเสียงประกาศที่ดังกึกก้องไปถึง “พวกภูตผีที่ครอบครองและพวกภูตผีที่มีอำนาจในสวรรคสถาน” ถึงแผนการสำหรับอนาคตของพระเจ้า “ที่จะทรงรวบรวมทุกสิ่งทั้งที่อยู่ในสวรรค์และในแผ่นดินโลกให้อยู่ในพระคริสต์” (เอเฟซัส 1:10) พวกมันได้รับแจ้งว่าแผนการของพระเจ้ากำลังดำเนินการอยู่และความพินาศของพวกมันจะมาถึงอย่างแน่นอน ลักษณะของคริสตจักรที่เป็นน้ำหนึ่งใจเดียวกันส่งสัญญาณบอกถึงความพ่ายแพ้ครั้งสุดท้ายของพวกมัน

`ถ้าสมาชิกคริสตจักรของคุณจริงจังกับ “รายละเอียดงาน” ของคริสตจักรที่เปาโลกล่าวใน เอเฟซัส 3:10 วิธีที่คุณปฏิบัติกับเพื่อนสมาชิกในคริสตจักรจะเปลี่ยนแปลงอย่างไร`