---
title:  การเลือกและยอมรับในพระคริสต์
date:   02/07/2023
---

คำกล่าวขอบคุณมักจะมีคำบรรยายถึงของขวัญที่ได้รับ เปาโลรวบรวมรายการของประทานไว้มากมายในเอเฟซัส 1:3-14 ในขณะที่เขากล่าวขอบคุณพระเจ้าสำหรับพรแห่งข่าวประเสริฐ

เปาโลสรรเสริญพระเจ้าที่พระองค์ทรง “ประทานพรฝ่ายจิตวิญญาณทุกอย่างแก่เราในสวรรคสถานโดยพระคริสต์” (เอเฟซัส 1:3) พรนั้นเป็นของฝ่ายจิตวิญญาณ (มาจากภาษากรีกคือ pneumatikos) แสดงว่าพระพรมาทางพระวิญญาณ (pneuma) ซึ่งชี้ไปยังพรที่เปาโลกล่าวปิดท้าย และประกาศการทำงานของพระวิญญาณบริสุทธิ์ในชีวิตของผู้เชื่อทั้งหลาย (เอเฟซัส 1:13, 14)

เอเฟซัส 1:3-6 ใช้ภาษาที่สร้างแรงบันดาลใจถึงวิธีที่พระเจ้าทรงมองเราในพระคริสต์ พระเจ้าทรงเลือกเราในพระคริสต์ตั้งแต่ก่อนทรงสร้างโลกและทรงกำหนดว่าเราควรจะยืนหยัดอยู่ในความ “บริสุทธิ์และปราศจากตำหนิ” ในสายพระเนตรของพระองค์ (เอเฟซัส 1:4 เปรียบเทียบกับ เอเฟซัส 5:27) ในฐานะบุตรธิดาที่มีค่าเนื่องจากการทรงสร้างและการไถ่ในพระคริสต์ (เอเฟซัส 1:5) ตั้งแต่ก่อนที่ดวงอาทิตย์จะส่องสว่าง เป็นแผนการของพระองค์แล้วที่เราจะได้ “เป็​นที่ชอบพระทัย ในผู้ทรงเป็​นที่รักของพระองค์” (เอเฟซัส 1:6) สรุปได้ว่า พระเจ้าประสงค์ให้เราได้รับความรอด เราจะสูญเสียความรอดก็ต่อเมื่อเราเลือกความผิดบาปด้วยตัวเราเอง

`วลีที่กล่าวว่า “ในสวรรคสถาน” หมายความว่าอย่างไร (ซึ่งเป็นแห่งเดียวในพระคัมภีร์พันธสัญญาใหม่ที่ใช้วลีนี้) จงศึกษาการใช้วลีนี้ (ดูใน เอเฟซัส 1:3, 20; เอเฟซัส 2:6; เอเฟซัส 3:10; เอเฟซัส 6:12; เปรียบเทียบกับการใช้คำว่า “ในสวรรค์” ใน เอเฟซัส 3:15; เอเฟซัส 4:10; เอเฟซัส 6:9)`

วลีในพระธรรมเอเฟซัสที่กล่าวว่า “ในสวรรคสถาน” และ “ในสวรรค์” หรือ “ฟ้าสวรรค์” ชี้ไปที่สวรรค์ซึ่งเป็นที่ประทับของพระเจ้า (เอเฟซัส 1:3; เอเฟซัส 6:9) ซึ่งเป็นที่ตั้งของอำนาจฝ่ายวิญญาณ (เอเฟซัส 1:10, 20, 21; เอเฟซัส 3:10, 15; เอเฟซัส 6:12) และเป็นที่ประทับของพระคริสต์ผู้ทรงอยู่เบื้องขวาพระหัตถ์ของพระบิดา (เอเฟซัส 1:20) บรรดาผู้เชื่อสามารถเข้าถึง “สวรรคสถาน” เหล่านี้ในปัจจุบันได้ ที่ซึ่งจะได้รับพรฝ่ายจิตวิญญาณที่ประทานให้โดยผ่านทางพระคริสต์ (เอเฟซัส 1:3; เอเฟซัส 2:6) แม้ว่า “สวรรคสถาน” จะกลายเป็นสถานที่ให้พรแก่ผู้เชื่อ แต่ก็ยังเป็นสถานที่ของความขัดแย้งจากอำนาจชั่วร้ายที่แก่งแย่งความเป็นจ้าวของพระคริสต์ (เอเฟซัส 3:10; เอเฟซัส 6:12)

`ศึกษาเอเฟซัส 1:4 ที่กล่าวว่า เราได้รับการทรงเลือกในพระคริสต์ “ตั้งแต่ก่อนทรงสร้างโลก” เผยถึงความรักที่พระเจ้าทรงมีต่อเราและความปรารถนาของพระองค์ที่ประสงค์ให้เรารอดอย่างไร`