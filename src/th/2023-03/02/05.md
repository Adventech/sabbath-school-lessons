---
title:  ดำเนินชีวิตเพื่อสรรเสริญพระสิริของพระองค์
date:   05/07/2023
---

`“และในพระคริสต์นั้น เราก็ได้รับการทรงเลือกด้วย คือถูกกำหนดไว้ล่วงหน้าตามพระเจตนารมณ์ของพระเจ้าผู้ทรงทำกิจทุกอย่างตามพระดำริแห่งพระทัยของพระองค์ เพื่อเราผู้มีความหวังในพระคริสต์ก่อนผู้อื่นจะอยู่เพื่อยกย่องพระเกียรติของพระองค์” (เอเฟซัส 1:11, 12)`

ดูเหมือนว่าผู้เชื่อในเมืองเอเฟซัสจะสูญเสียความชัดเจนว่าพวกเขาเป็นใครในฐานะคริสเตียน พวกเขาจึง “ท้อถอย” (ดูใน เอเฟซัส 3:13) เปาโลปรารถนาอีกครั้งที่จะรักษาอัตลักษณ์ในการเป็นคริสเตียนของพวกเขา เช่นเดียวกับที่เคยยืนยันก่อนหน้านี้ (เอเฟซัส 1:3-5) ผู้เชื่อมิใช่เหยื่อของการตัดสินใจโดยพลการแบบไม่ตั้งใจของเทพต่าง ๆ หรืออำนาจของดวงดาว แต่ผู้เชื่อเป็นบุตรของพระเจ้า (เอเฟซัส 1:5) และสามารถเข้าถึงพรมากมายผ่านทางพระคริสต์ตามคำแนะนำอันลึกซึ้งและการกำหนดไว้แล้วอันเป็นนิรันดร์ของพระเจ้า พระประสงค์ คำแนะนำ และพระเจตนารมณ์ของพระเจ้า (เอเฟซัส 1:11) ที่ทำกิจในชีวิตของพวกเขาสอดคล้องกับแผนงานอันกว้างของพระเจ้าในการรวบรวมทุกสิ่งไว้ในพระคริสต์ (เอเฟซัส 1:10) พวกเขาจะมีความมั่นใจอย่างไม่สั่นคลอนในสถานะของพวกเขาต่อพระพักตร์พระเจ้า และในพรที่พระองค์ประทานอย่างมีประสิทธิผล ชีวิตของพวกเขาควรจะประกาศข่าวสารของเอเฟซัส 1:3-14 สาธุการแด่พระเจ้าและพระบิดของพระเยซูคริสต์องค์พระผู้เป็นเจ้าของเรา

`เปรียบเทียบการใช้คำว่า “มรดก” ในเอเฟซัส 1:11, 14, 18 เหตุใดแนวคิดนี้จึงสำคัญสำหรับเปาโล`

คุณเคยได้รับมรดกจากการเสียชีวิตของใครคนใดคนหนึ่งหรือไม่ บางทีญาติของคุณอาจจะทิ้งสมบัติมีค่าหรือเงินจำนวนมากไว้ให้ ในมุมมองของเปาโล เนื่องจากการสิ้นพระชนม์ของพระเยซู คริสเตียนได้รับมรดกจากพระเจ้า (เอเฟซัส 1:14) และกลายเป็น “มรดก” แด่พระเจ้า (เอเฟซัส 1:18)

ในพระคัมภีร์พันธสัญญาเดิม ประชากรของพระเจ้ามักคิดว่าตนเป็น “มรดก” ของพระองค์ (เฉลยธรรมบัญญัติ 9:29; เฉลยธรรมบัญญัติ 32:9; เศคาริยาห์ 2:12) ความรู้สึกของการเป็นเช่นนี้หรือการเป็นมรดกของพระเจ้านั้นกล่าวชัดเจนใน เอเฟซัส 1:18 และน่าจะมีความหมายในทางเดียวกับ เอเฟซัส 1:11 (ซึ่งแปลว่า “และในพระคริสต์นั้น เราก็ได้รับการทรงเลือกด้วย - ได้รับมรดก”) เนื่องจากนี่เป็นองค์ประกอบหลักในอัตลักษณ์ของคริสเตียน เปาโลจึงปรารถนาให้ผู้เชื่อรู้ว่าตนมีคุณค่าต่อพระเจ้า พวกเขาไม่เพียงแต่ครอบครองมรดกจากพระเจ้าเท่านั้น (เอเฟซัส 1:14; เอเฟซัส 3:6; เปรียบเทียบกับ เอเฟซัส 5:5) แต่พวกเขาเองเป็นมรดกของพระเจ้า

`อะไรคือความแตกต่างระหว่างการทำงานเพื่อให้ได้มาซึ่งบางสิ่งกับการได้รับมรดกตกทอด แนวคิดนี้ช่วยให้เราเข้าใจในสิ่งที่เราได้รับในพระเยซูอย่างไร`