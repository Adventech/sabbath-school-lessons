---
title:  ศึกษาเพิ่มเติม
date:   07/07/2023
---

เอเฟซัส 1:3-14 สอนว่าพระเจ้าทรงกำหนดอนาคตของมนุษย์ล่วงหน้าหรือไม่ กำหนดว่าบางคนจะเข้าสู่ชีวิตนิรันดร์และอีกหลายคนจะเข้าสู่ความตายนิรันดร์หรือไม่ น่าเสียดายที่หลายคนเชื่อในเรื่องนี้ อย่างไรก็ตาม ลองพิจารณาแนวคิดต่อไปนี้

บทบาทของพระคริสต์ในข้อพระธรรมนี้เป็นตัวกำหนด เนื่องจากการที่พระเจ้าทรงเลือกที่จะรับเราเป็นบุตรเกิดขึ้น “โดยทางพระเยซูคริสต์” (เอเฟซัส 1:5) หรือ “ในพระคริสต์” (เอเฟซัส 1:4, 11) จากข้อนี้แสดงให้เห็นว่า พระเจ้าทรงกำหนดไว้ล่วงหน้าและเลือกทุกคนที่เลือกที่จะเชื่อในพระคริสต์ พระองค์มิได้ทรงเลือกผู้หนึ่งผู้ใดให้ได้รับความรอดหรือหลงหายแม้แต่ก่อนที่ผู้นั้นจะเกิด การตัดสินใจของพระเจ้าเป็นคำตอบต่อความเชื่อของเราในพระคริสต์

เอเฟซัส 1:3-14 ให้ภาษาอย่างชัดเจนถึงพระราชกิจของพระเจ้าในการช่วยเราให้รอด พระเจ้าทรงเป็น “พระบิดา” และทรงรับเราเป็น “บุตร” ของพระองค์ (เอเฟซัส 1:3-5) ผู้ได้รับพรจากพระองค์อย่างเหลือล้น (เอเฟซัส 1:8) เราต้องเข้าใจภาษาอันงดงามของการเลือกและการกำหนดไว้ล่วงหน้าของพระเจ้า พระเจ้ามิใช่ผู้พิพากษาที่อยู่ห่างไกลและไร้ความรู้สึก ผู้ทรงออกกฎบัญญัติจากสถานที่ห่างไกล แต่พระองค์ทรงเป็นพระบิดาที่ห่วงใยบุตรธิดาทั้งหลายของพระองค์ (ดูใน เอเฟซัส 3:15)

การที่พระเจ้าทรงให้เกียรติการเลือกของมนุษย์นั้นสะท้อนให้เห็นในเอเฟซัส 1:3-14 (โดยเฉพาะใน เอเฟซัส 1:13 ที่ถือว่าการ “ได้ยิน” และการ “วางใจ” มีความสำคัญ) และข้ออื่น ๆ ของพระธรรมเอเฟซัส (เอเฟซัส 2:8; เอเฟซัส 3:17; เอเฟซัส 4:1-6:20 ข้อพระคัมภีร์ทั้งหมดนี้เน้นถึงการเลือกของเราและการตอบสนองด้วยความเชื่อ) และยังมีกล่าวไว้ในพระคัมภีร์พันธสัญญาใหม่ข้ออื่น ๆ อีกด้วย (เช่น 1 ทิโมธี 2:4; กิจการ 17:22-31) หรือดังที่นางเอลเลน จี. ไว้ท์กล่าวไว้ว่า “เมื่อพระเจ้าประทานพระบุตรของพระองค์มาเป็นของขวัญที่ไม่อาจประเมินค่าได้ พระองค์ได้ทรงโอบล้อมโลกทั้งใบนี้ไว้ด้วยบรรยากาศแห่งพระคุณ เหมือนกับอากาศที่กระจายอยู่รอบโลก ทุกคนที่เลือกหายใจด้วยบรรยากาศที่ให้ชีวิตนี้ จะมีชีวิตและเติบใหญ่ขึ้นเป็นชายและหญิงในพระคริสต์” (เคล็ดลับแห่งความสุข, หน้า 68)

**คำถามเพื่อการอภิปราย**:

`คุณจะเพิ่มเติมเหตุผลใดได้อีกนอกจากที่ให้ไว้ข้างต้น เหตุผลที่สนับสนุนแนวคิดที่ว่า พระเจ้ามิได้ทรงเลือกหรือกำหนดผู้ที่จะรอดหรือหลงหายไว้ก่อนที่เราจะเกิด`

`การเลือกของใครเป็นตัวตัดสินว่า บุคคลหนึ่งจะได้รับความรอดในพระเยซู`

`“ในพระเยซูนั้น เราได้รับการไถ่โดยพระโลหิตของพระองค์ คือได้รับการยกโทษจากการละเมิดโดยพระคุณอันอุดมของพระเจ้า” (เอเฟซัส 1:7) ข้อพระคัมภีร์นี้เผยให้เห็นว่า เราได้รับความรอดเพียงความเชื่อเท่านั้น และมิใช่ด้วยการประพฤติตามธรรมบัญญัติอย่างไร`