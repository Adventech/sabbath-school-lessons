---
title:  'การไถ่ราคาสูง: การอภัยอย่างเหลือล้น'
date:   03/07/2023
---

บาปเป็นอำนาจมืดที่ครอบงำชีวิตของผู้อ่านจดหมายของเปาโล เปาโลพรรณนาถึงชีวิตของพวกเขาในอดีตว่าเป็นเหมือนศพเดินได้ “ตายโดยการละเมิดและการบาปของท่าน” (เอเฟซัส 2:1) กระนั้น “เดิน” หรือการดำเนินชีวิตตามคำสั่งของซาตาน (เอเฟซัส 2:1-3) ตกเป็นทาสของบาปและซาตาน พวกเขาจึงไม่สามารถปลดปล่อยตนเองให้เป็นอิสระได้ พวกเขาต้องการความช่วยเหลือ พระเจ้าจึงทรงช่วยเหลือด้วยการกระทำอันเปี่ยมด้วยพระคุณของพระองค์ทางพระคริสต์ และเปาโลประกาศพรใหม่สองประการแห่งพระคุณของพระเจ้าในชีวิตของผู้เชื่อ นั่นคือ การไถ่และการให้อภัย

`อ่าน เอเฟซัส 1:7, 8 “การไถ่” เป็นแนวคิดที่ใช้บ่อยในพระคัมภีร์พันธสัญญาใหม่ เปรียบเทียบการใช้แนวคิดนี้กับ โคโลสี 1:13, 14; ติตัส 2:13, 14; และฮีบรู 9:15 ข้อพระคัมภีร์เหล่านี้กล่าวถึงใจความสำคัญเดียวกับ เอเฟซัส 1:7, 8 อย่างไร`

ภาษากรีกที่แปลว่า “การไถ่” ในเอเฟซัส 1:7 คือ apolutrōsis ซึ่งแต่เดิมใช้เพื่อซื้ออิสรภาพให้กับทาส หรือจ่ายค่าตัวเพื่อปลดปล่อยเชลย ให้เราลองจินตนาการถึงเสียงดังกึกก้องของพ่อค้าทาสที่กำลังประมูล และเสียงบดขยี้โซ่ตรวนของทาสอย่างเย็นชา เมื่อพระคัมภีร์พันธสัญญาใหม่กล่าวถึงการไถ่บาป ก็เป็นการเน้นให้เห็นว่าต้องใช้จำนวนเงินที่สูงในการปลดปล่อยทาสให้เป็นอิสระ

อิสรภาพของเราแลกมาด้วยราคาอันสูงส่ง “ในพระเยซูนั้น เราได้รับการไถ่โดยพระโลหิตของพระองค์” (เอเฟซัส 1:7) แนวคิดเรื่องการไถ่บาปยังเป็นการประกาศความเมตตาคุณของพระเจ้าในการจ่ายค่าไถ่เพื่อเสรีภาพของเราด้วยราคาที่สูงลิ่ว พระเจ้าทรงประทานอิสรภาพและศักดิ์ศรีแก่เรา เราจึงไม่ตกเป็นทาสอีกต่อไป

“การได้รับการไถ่ถือว่าเราได้รับการปฏิบัติในฐานะบุคคล ไม่ใช่สิ่งของ คือการได้เป็นพลเมืองของสวรรค์แทนที่จะตกเป็นทาสของโลก” (Alister E. McGrath, What Was God Doing on the Cross? (Grand Rapids, MI: Zondervan, 1992), หน้า 78.) โปรดสังเกตให้ดีว่า แนวคิดที่ว่าพระเจ้าทรงจ่ายค่าไถ่บาปให้กับซาตานนั้นเป็นแนวคิดในยุคกลาง ไม่ใช่แนวคิดตามพระคัมภีร์ พระเจ้ามิได้ทรงเป็นหนี้หรือต้องจ่ายอะไรให้กับซาตานเลย

พรที่ได้รับที่คาลวารียังรวมถึงการ “ได้รับการยกโทษจากการละเมิด” (เอเฟซัส 1:7) ที่บนกางเขน พระคริสต์ทรงรับที่จะจ่ายค่าไถ่บาปของเราทั้งในอดีตและอนาคตไว้กับพระองค์เอง “ทรงฉีกเอกสารหนี้ที่มีคำสั่งต่างๆ ซึ่งต่อสู้และขัดขวางเรา” (โคโลสี 2:14) ในการปฏิบัติกิจแห่งการไถ่บาปและอภัยโทษโดยพระคริสต์ พระเจ้าทรงสำแดงให้เห็นว่าพระองค์ทรงเป็นพระบิดาที่มีใจเมตตากรุณากอปรไปด้วย “พระคุณอันอุดมของพระเจ้า ซึ่งประทานแก่เราอย่างเหลือล้น” (เอเฟซัส 1:7)

`การที่เราได้รับการไถ่และอภัยโทษให้ผ่านทางการสละพระชนม์ของพระคริสต์มีความหมายอย่างไรต่อเรา แล้วถ้าคุณรู้สึกว่าไม่คู่ควรล่ะ (แท้จริงแล้วคุณก็ไม่คู่ควร ซึ่งนี่คือสาระทั้งหมดของกางเขน)`