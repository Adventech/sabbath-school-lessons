---
title:  แผนงานของพระเจ้าที่ยิ่งใหญ่และมีพระคริสต์เป็นศูนย์กลาง
date:   04/07/2023
---

`“แผนงานสำเร็จเมื่อเวลาครบบริบูรณ์” ของพระเจ้าคืออะไร และมีขอบเขตกว้างแค่ไหน อ่าน เอเฟซัส 1:9, 10`

เปาโลแบ่งแผนงานของพระเจ้าเป็นสามประเด็น คือ (1) “ความล้ำลึกแห่งพระประสงค์ของพระองค์” (2) “ความชอบพระทัยของพระองค์” และ (3) “แผนงานสำเร็จเมื่อเวลาครบบริบูรณ์” แผนงานสุดท้ายที่ยิ่งใหญ่ที่สุดของพระเจ้าคืออะไร คือการรวมทุกสิ่งและทุกที่ไว้ในพระเยซู

เปาโลใช้คำที่งดงามอธิบายแผนงานของพระองค์ (ภาษากรีกคือ anakephalaiōsasthai) คือการ “เพิ่ม” หรือ “รวบรวม” ทุกสิ่งไว้ในพระคริสต์ ในการทำบัญชีของยุคสมัยนั้น นักบัญชีจะ “รวม” ตัวเลขทั้งแถว แล้วเขียนผลรวมไว้ด้านบนสุดของแถว ในทำนองเดียวกัน พระเยซูทรงเป็นหัวแถวของแผนงานสุดท้ายของพระเจ้า แผนงานที่มีพระคริสต์เป็นจุดศูนย์กลางนี้เกิดขึ้น “ตั้งแต่ก่อนทรงสร้างโลก” (เอเฟซัส 1:4) และกว้างมากจนครอบคลุมตลอดกาลเวลา (“เมื่อเวลาครบบริบูรณ์”) และทุกที่ (“ทั้งที่อยู่ในสวรรค์และในแผ่นดินโลก”) เปาโลประกาศว่า การรวมทุกสิ่งในพระคริสต์นั้นเป็นเป้าหมายที่ยิ่งใหญ่และศักดิ์สิทธิ์สำหรับจักรวาล

ในการกล่าวถึง “แผนงานสำเร็จเมื่อเวลาครบบริบูรณ์” (เอเฟซัส 1:10) เปาโลกล่าวถึงใจความสำคัญที่เขาต้องการบอกผ่านจดหมาย พระเจ้าทรงเริ่มแผนงานของพระองค์ในการรวบรวมทุกสิ่งเข้าด้วยกัน โดยมีรากฐานมาจากการสิ้นพระชนม์ การฟื้นคืนชีพ การเสด็จขึ้นสู่สวรรค์ และการประทับบนพระที่นั่งของพระเยซู (เอเฟซัส 1:15-2:10) โดยการก่อตั้งคริสตจักรและรวมความแตกต่างของมนุษยชาติเข้าด้วยกัน คือรวมชาวยิวและคนต่างชาติเข้าเป็นหนึ่งเดียว (เอเฟซัส 2:11-3:13)

ด้วยวิธีนี้ คริสตจักรสำแดงให้อำนาจชั่วร้ายเห็นว่า แผนงานของพระเจ้ากำลังดำเนินการอยู่ และการปกครองแบบแบ่งแยกของมันจะสิ้นสุดลง (เอเฟซัส 3:10) ดังที่พระคัมภีร์กล่าวไว้ในข้ออื่นว่า “เพราะว่ามารได้ลงมาหาเจ้าทั้งหลาย ด้วยความเดือดดาลอย่างยิ่ง เพราะมันรู้ว่าเวลาของมันมีน้อย” (วิวรณ์ 12:12)

จดหมายของเปาโลครึ่งหลังเริ่มต้นด้วยการเรียกร้องให้เป็นหนึ่งเดียวกัน (เอเฟซัส 4:1-16) และกล่าวเตือนใจแบบยาว ๆ ด้วยการให้หลีกเลี่ยงพฤติกรรมที่ทำลายความสามัคคี ด้วยการสร้างความเป็นน้ำหนึ่งใจเดียวกันกับเพื่อนร่วมความเชื่อ (เอเฟซัส 4:17-6:9) เปาโลสรุปด้วยการพรรณนาภาพที่น่าตื่นตาตื่นใจของคริสตจักรในฐานะกองทัพที่เป็นปึกแผ่น ร่วมมือกันอย่างแข็งขันในการสู้รบเพื่อสันติภาพในนามของพระคริสต์ (เอเฟซัส 6:10-20)

`คุณจะรับรู้และประกาศว่า การไถ่ที่คุณได้รับในพระเยซูคริสต์เป็นส่วนหนึ่งของบางสิ่งที่กว้างและยิ่งใหญ่ เป็นส่วนสำคัญของแผนงานที่สำคัญที่สุดของพระเจ้าเพื่อรวบรวมทุกสิ่งให้อยู่ในพระคริสต์อย่างไร`