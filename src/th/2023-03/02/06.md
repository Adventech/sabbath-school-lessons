---
title:  'พระวิญญาณบริสุทธิ์: การประทับตราและค่ามัดจำ'
date:   06/07/2023
---

`เปาโลบอกเราสั้น ๆ ในเอเฟซัส 1:13, 14 ถึงเรื่องการกลับใจใหม่ของผู้อ่าน ขั้นตอนของการกลับใจใหม่เป็นอย่างไร`

ในการศึกษาความสำคัญของพระวิญญาณบริสุทธิ์ในชีวิตของผู้เชื่อ เปาโลใช้ภาพบรรยายหรือคำอุปมาสำหรับอธิบายพระวิญญาณ ประการแรกเปาโลบรรยายพระวิญญาณบริสุทธิ์ดั่ง “การประทับตรา” เป็นการระบุว่า เมื่อมีการกลับใจใหม่เกิดขึ้นก็จะมีการประทับตราของพระวิญญาณ การประทับตราในอดีตใช้ในหลากหลายเหตุผลด้วยกัน เช่น เพื่อยืนยันความถูกต้องของสำเนากฎหมายและข้อตกลง เพื่อยืนยันว่าสิ่งที่บรรจุในภาชนะนั้นดีเลิศหรือแสดงถึงปริมาณในภาชนะ (เช่น เอเสเคียล 28:12) หรือเป็นพยานในธุรกิจ (เช่น เยเรมีย์ 32:10-14, 44) หรือเพื่อเป็นการทำสัญญา จดหมาย (เช่น 1 พงศ์กษัตริย์ 21:8) พินัยกรรม และการรับเป็นบุตรบุญธรรม เมื่อตราประทับบนวัตถุ ก็เป็นการประกาศถึงความเป็นเจ้าของและการครอบครองวัตถุนั้น การสถิตอยู่ของพระวิญญาณบริสุทธิ์ในชีวิตของพวกเขาเป็นการประทับตราผู้เชื่อว่าเป็นส่วนหนึ่งของพระเจ้าและบ่งบอกถึงพระสัญญาของพระเจ้าว่าจะปกป้องพวกเขา (เปรียบเทียบกับ เอเฟซัส 4:30) ผู้เชื่อได้รับการ “ประทับตราด้วยพระวิญญาณบริสุทธิ์ตามที่ทรงสัญญาไว้” (เอเฟซัส 1:13)

“เปาโลกล่าวอย่างชัดเจนว่า ในขณะที่คนหนึ่งมอบชีวิตของเขา/เธอให้พระเยซูและเชื่อในพระองค์ พระวิญญาณบริสุทธิ์จะประทับตรา (ภาษากรีกคือ sphragizō) ผู้เชื่อคนนั้นในพระคริสต์จนถึงวันแห่งการไถ่บาป ช่างเป็นความจริงที่ให้ความมั่นใจเสียจริง พระวิญญาณของพระเจ้าประทับตราแห่งความรอดแก่ผู้ติดตามพระคริสต์เมื่อพวกเขาเชื่อตั้งแต่ครั้งแรก” (Jiří Moskala, “Misinterpreted End-Time Issues: Five Myths in Adventism,” Journal of the Adventist Theological Society, vol. 28, no. 1 13 (2017), หน้า 95)

ภาพที่สองที่เปาโลใช้บรรยายพระวิญญาณบริสุทธิ์คือ “เป็นมัดจำ” พระวิญญาณบริสุทธิ์ทรงเป็นมัดจำในการรับมรดกของเรา ซึ่งชี้ไปยังเวลาที่เราจะได้รับมรดกอย่างครบถ้วน (เปรียบเทียบ 2 โครินธ์ 1:22; 2 โครินธ์ 5:5)

สังเกตว่าผู้เชื่อไม่ได้จ่ายค่ามัดจำนี้ แต่ได้รับจากพระเจ้า เปาโลกล่าวว่า การสถิตอยู่ของพระวิญญาณบริสุทธิ์ในชีวิตของผู้เชื่อคือ ค่างวดแรกของมรดกแห่งความรอดและการไถ่ทั้งหมด ซึ่งจะได้มาอย่างบริบูรณ์เมื่อพระคริสต์เสด็จกลับมา หน้าที่ของเราคือยอมรับในสิ่งที่เราได้รับทางพระเยซูด้วยใจสำนึกในพระคุณและยอมจำนน