---
title:  คริสตจักร วิหารศักดิ์สิทธิ์
date:   27/07/2023
---

`เปาโลใช้ภาพบรรยายอะไรใน เอเฟซัส 2:11-22 เพื่อบ่งบอกถึงความสามัคคีระหว่างชาวยิวและคนต่างชาติในคริสตจักร`

เมื่อทบทวน เอเฟซัส 2 เราจะเห็นว่า ข้อ 1-10 สอนว่าให้เราดำเนินชีวิตเป็นน้ำหนึ่งใจเดียวกันกับพระเยซู ข้อ 11-22 สอนว่าให้เราดำเนินชีวิตเป็นน้ำหนึ่งใจเดียวกันกับผู้อื่นในฐานะเป็นส่วนหนึ่งของคริสตจักรของพระองค์ การสิ้นพระชนม์ของพระเยซูเกิดผลประโยชน์ทั้งในแนวตั้ง คือการสร้างความสัมพันธ์ระหว่างเรากับพระเจ้า (เอเฟซัส 1:10) และในแนวนอน คือการประสานความสัมพันธ์ของเรากับผู้อื่น (เอเฟซัส 2:11-22) โดยทางกางเขน พระเยซูทรงรื้อถอนทุกสิ่งที่ขวางกั้นผู้เชื่อคนต่างชาติออกจากชาวยิว รวมถึงการใช้ธรรมบัญญัติในทางที่ผิดเพื่อขยายอ่าวกั้นนั้นให้กว้างขึ้น (เอเฟซัส 2:11-18) พระเยซูยังทรงสร้างบางสิ่งขึ้นใหม่อีกด้วย คือวิหารใหม่อันอัศจรรย์ที่ประกอบด้วยผู้เชื่อ คนต่างชาติซึ่งครั้งหนึ่งเคยถูกกีดกั้นจากการนมัสการในสถานที่ศักดิ์สิทธิ์ของพระวิหาร บัดนี้ร่วมกับผู้เชื่อชาวยิวกลายเป็นวิหารใหม่ เราทุกคนต่างเป็นส่วนหนึ่งของคริสตจักรของพระเจ้า เป็น “วิหารอันบริสุทธิ์ในองค์พระผู้เป็นเจ้า” (เอเฟซัส 2:19-22) และได้รับสิทธิพิเศษที่จะดำเนินชีวิตเป็นน้ำหนึ่งใจเดียวกันกับพระเยซูและพี่น้องในพระคริสต์ของเรา

`เปาโลใช้คำเปรียบเทียบในการบรรยายคริสตจักรว่าเป็นวิหารใน เอเฟซัส 2:19-22 อย่างไรเมื่อเปรียบกับการใช้ในข้ออื่น ๆ ต่อไปนี้ 1 โครินธ์ 3:9-17; 2 โครินธ์ 6:14-7:1; 1 เปโตร 2:4-8`

เปาโลใช้ภาพของวิหารเพื่อแสดงว่าชาวต่างชาติเป็นส่วนหนึ่งของคริสตจักร ครั้งหนึ่งพวกเขาเคยถูกห้ามไม่ให้นมัสการใน “ลานของอิสราเอล” ในพระวิหาร แต่บัดนี้พวกเขาไม่เพียงเข้าถึงได้เท่านั้น (เอเฟซัส 2:18) แต่ยังกลายเป็นวัสดุก่อสร้างสำหรับพระวิหารใหม่ที่ออกแบบให้เป็น “ที่สถิตของพระเจ้าโดยพระวิญญาณ” (เอเฟซัส 2:22)

ผู้เขียนพระคัมภีร์พันธสัญญาใหม่ใช้ภาพของวิหารเพื่อแสดงให้เห็นความศักดิ์สิทธิ์ของคริสตจักร บทบาทของพระเจ้าในการก่อตั้งและการเจริญขึ้นของคริสตจักร และความเป็นน้ำหนึ่งใจเดียวกันของผู้เชื่อภายในคริสตจักร คำเปรียบเทียบนี้ใช้ร่วมกับภาษาดั้งเดิม (ดูในเอเฟซัส 2:21 ที่กล่าวว่า วิหาร “เจริญขึ้น”) และมักจะเน้นกระบวนการสร้าง (ดูในเอเฟซัส 2:22 “พวกท่านก็กำลังถูกก่อร่างสร้างขึ้นด้วยกัน”) แทนที่คริสตจักรจะอยู่ในแบบภาพนิ่ง แต่กลับ “เป็นวิหารของพระเจ้าผู้ทรงพระชนม์” (2 โครินธ์ 6:16) ดังนั้นคริสตจักรจึงเจริญขึ้น