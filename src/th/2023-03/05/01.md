---
title:  'กระบวนการไถ่: กางเขนและคริสตจักร'
date:   22/07/2023
---

### อ่านข้อพระคัมภีร์สำหรับบทเรียนสัปดาห์นี้
เอเฟซัส 2:11-22; โรม 3:31; โรม 7:12; อิสยาห์ 52:7; อิสยาห์ 57:19; ยอห์น 14:27; 1 โครินธ์ 3:9-17

> <p>ข้อควรจำ</p>
> “แต่บัดนี้ในพระเยซูคริสต์ ท่านทั้งหลายซึ่งเมื่อก่อนอยู่ไกล ได้เข้ามาใกล้โดยพระโลหิตของพระคริสต์ เพราะว่าพระองค์เองทรงเป็นสันติภาพของเรา โดยร่างกายของพระองค์ ทรงทำให้ทั้งสองฝ่ายเป็นหนึ่งเดียวกัน” (เอเฟซัส 2:13, 14)

หากคุณเป็นคนต่างชาติ ผู้เป็นชาวกรีกที่ได้เรียนรู้ที่จะรักพระเจ้าของชาวยิว อันที่จริง คุณได้ละทิ้งการบูชาเทพเจ้าหลายองค์และได้น้อมรับพระเจ้าผู้เที่ยงแท้เพียงองค์เดียว ขณะที่คุณเดินผ่านลานอันสวยงามและเสาทรงสูงของพระวิหารแห่งกรุงเยรูซาเล็ม เสียงแห่งการสรรเสริญเรียกร้องให้คุณมีใจปรารถนาที่จะนมัสการ แต่ทันใดนั้นคุณก็ยืนประจัญหน้ากับแผ่นหินสูงสี่ฟุต ข้อความสลักเป็นภาษาลาตินและกรีกทุก ๆ สองสามฟุตเขียนว่า “ห้ามชาวต่างชาติเข้าภายในเขตกั้นรอบพระวิหาร ใครก็ตามที่ถูกจับได้ว่าทำเช่นนั้นจะต้องโทษถึงตาย” ในช่วงวินาทีนั้นคุณรู้สึกถูกปิดกั้น แปลกแยก และแบ่งแยก

ในเอเฟซัส 2:11-12 เปาโลมองว่ากางเขนของพระคริสต์สร้างความแตกต่างอย่างมากมาย ได้ทำลายสิ่งกีดขวางและรื้อกำแพงออกเสีย กางเขนในแนวตั้งทลายความแปลกแยก ทำให้มนุษย์คืนดีกับพระเจ้า กางเขนในแนวนอน ทำให้มนุษย์คืนดีซึ่งกันและกัน กางเขนขจัดความเป็นศัตรูกันและนำสันติภาพมาสู่ชาวยิวและคนต่างชาติ ทำให้ทั้งสองฝ่าย “เป็นคนใหม่คนเดียวกัน” (เอเฟซัส 2:15) ทั้งสองฝ่ายกลายเป็นพระวิหารใหม่หลังเดียวกัน “เป็นที่สถิตของพระเจ้าโดยพระวิญญาณ” (เอเฟซัส 2:22)

ความจริงเช่นนี้มีความหมายสำหรับเราในทุกวันนี้อย่างไร