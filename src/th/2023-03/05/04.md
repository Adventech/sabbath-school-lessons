---
title:  รื้อกำแพงขวางกั้น
date:   25/07/2023
---

`เปาโลกล่าวว่าพระคริสต์ทรงกระทำอะไรกับ “ธรรมบัญญัติซึ่งประกอบ ด้วยบัญญัติและคำสั่งต่างๆ” เหตุใดพระองค์จึงทรงทำเช่นนั้น (ดูใน เอเฟซัส 2:14, 15)`

ในที่นี้เปาโลอาจกล่าวถึงเขตกั้นหรือกำแพงที่กั้นอยู่รอบลานของอิสราเอลในวิหารของเฮโรด ที่ปิดประกาศว่าคนต่างชาติใดก็ตามที่เข้ามาจะต้องโทษถึงตาย เปาโลบรรยายว่ากำแพงนี้ได้พังทลายลง และคนต่างชาติได้รับสิทธิ์อย่างเต็มที่ในการนมัสการพระเจ้า (เอเฟซัส 2:18) เปาโลกล่าวว่ากำแพงดังกล่าวถูกรื้อออกด้วยกางเขน ด้วยประการฉะนี้ เราจึงเรียนรู้ว่า คนทั้งสองกลุ่มคือ ชาวยิวและคนต่างชาติจะเป็นหนึ่งเดียวกันอย่างแท้จริง

บางคนเชื่อว่า เอเฟซัส 2:14, 15 สอนว่า พระบัญญัติสิบประการ ซึ่งรวมถึงบัญญัติวันสะบาโต ถูกทำให้ “เป็นโมฆะ” หรือ “ยกเลิก” โดยกางเขน อย่างไรก็ตาม ในพระธรรมเอเฟซัสเปาโลแสดงให้เห็นถึงการเคารพต่อพระบัญญัติสิบประการอย่างที่สุดในฐานะที่มีอิทธิพลต่อการสร้างสาวกคริสเตียน เปาโลพาดพิงถึงพระบัญญัติข้อที่ห้า (เอเฟซัส 6:2, 3) และพาดพิงถึงข้ออื่น ๆ ด้วย (เช่น ข้อเจ็ดใน เอเฟซัส 5:3-14, 21-33; ข้อแปดใน เอเฟซัส 4:28; ข้อเก้าใน เอเฟซัส 4:25; ข้อสิบใน เอเฟซัส 5:5) ซึ่งสอดคล้องกับคำยืนยันเกี่ยวกับพระบัญญัติที่เปาโลกล่าวถึงก่อนหน้านี้ (โรม 3:31; โรม 7:12) เขากล่าวถึงการใช้พระบัญญัติในทางที่ผิด และยังให้เกียรติและถือว่าพระบัญญัติควรดำเนินต่อไป ดังนั้น การอธิบายในข้อนี้ว่าเป็นการยกเลิกพระบัญญัติสิบประการ โดยเฉพาะเมื่อคำนึงถึงข้ออื่น ๆ ทั้งหมดในพระคัมภีร์ที่กล่าวถึงความเป็นนิรันดร์ของพระบัญญัติ เห็นได้ชัดว่าเป็นการตีความเจตนาของเปาโลในเรื่องนี้อย่างผิด ๆ

การใช้บัญญัติใด ๆ เพื่อสร้างความขัดแย้งระหว่างชาวยิวและคนต่างชาติ โดยเฉพาะเพื่อกีดกันคนต่างชาติจากการเป็นหุ้นส่วนอย่างสมบูรณ์ท่ามกลางประชากรของพระเจ้าและเพื่อให้เข้าถึงการนมัสการ เปาโลถือว่าสมควรประณามและเป็นการใช้เจตนาของพระเจ้าต่อพระบัญญัติในทางที่ผิด “ธรรมบัญญัติ” ในเอเฟซัส 2:14, 15 คือบัญญัติที่เป็นพิธีกรรมที่แบ่งชาวยิวออกจากคนต่างชาติ ซึ่งเห็นได้ชัดจากคำต่อไปของเปาโลที่กล่าวว่า “บัญญัติและคำสั่งต่าง ๆ” หรือเป็นบัญญัติเก่าทั้งหมดในพันธสัญญาเดิมที่ถูกตีความ เพิ่มขยาย และนำไปใช้ในทางที่ผิดเพื่อแยกชาวยิวออกจากคนต่างชาติ

`อะไรคือสาเหตุของการแบ่งแยกชาวเซเว่นธ์เดย์แอ๊ดเวนตีสกับสมาชิกในกลุ่มคริสเตียนอื่น ๆ ความรักที่เรามีต่อพระคริสต์เช่นเดียวกันเพียงพอที่จะเอาชนะการแตกแยกนี้อย่างไร`