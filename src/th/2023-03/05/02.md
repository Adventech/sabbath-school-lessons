---
title:  เข้ามาใกล้ในพระคริสต์
date:   23/07/2023
---

`เปรียบเทียบคำอธิบายของเปาโลก่อนหน้านี้ที่เกี่ยวกับอดีตของคนต่างชาติใน เอเฟซัส 2:1-3 กับ เอเฟซัส 2:11, 12 เปาโลเน้นอะไรในคำอธิบายนี้`

คนต่างชาติที่บัดนี้เป็นผู้เชื่อในพระคริสต์และเป็นสมาชิกของ “พระกาย” หรือคริสจักรของพระองค์ ครั้งหนึ่งเคยถูกแยกออกจากอิสราเอลและห่างจากความรอดที่พระเจ้าทรงมอบให้โดยสิ้นเชิง เปาโลเห็นว่าเป็นสิ่งสำคัญที่พวกเขาต้อง “ระลึก” (เอเฟซัส 2:11) ถึงอดีตนี้ ครั้งนั้นพวกเขา “เป็นคนไม่มีพระคริสต์” พระผู้ได้รับการเจิม พระเมสสิยาห์แห่งอิสราเอลพวกเขา “ถูกตัดขาดจากการเป็นพลเมืองอิสราเอล” และพวกเขา “เป็นคนนอกในเรื่องพันธสัญญาทั้งหลายที่ทรงสัญญาไว้” พวกเขาไม่รู้ถึงพระสัญญาแห่งความรอดที่พระเจ้าประทานให้ตลอดประวัติศาสตร์แห่งความรอด การแยกออกจากอิสราเอลและความรอดที่ประทานให้ผ่านทางอิสราเอล หมายความว่าครั้งหนึ่งพวกเขา “อยู่ในโลกนี้อย่างไม่มีความหวัง” และ “ปราศจากพระเจ้า” (เอเฟซัส 2:12)

นอกจากนี้ ในอดีตคนต่างชาติตกอยู่ในความบาดหมางกับชาวยิว เปาโลให้ความรู้สึกของการเกลียดชังที่ฝังแน่นนี้ว่าเป็นอาการอย่างหนึ่งที่ชาวยิวเรียกคนต่างชาติด้วยความดูถูกเหยียดหยามว่าเป็น “พวกไม่ได้เข้าสุหนัต” และคนต่างชาติก็เรียกชาวยิวด้วยความรังเกียจเท่า ๆ กันว่า “ฝ่ายที่เข้าสุหนัต” (เอเฟซัส 2:11)

อย่างไรก็ตาม เอเฟซัส 2:13 ชี้ให้เห็นถึงบางสิ่งที่แตกต่างออกไปอย่างสิ้นเชิง เปาโลเขียนว่า “แต่บัดนี้ในพระเยซูคริสต์ ท่านทั้งหลายซึ่งเมื่อก่อนอยู่ไกล ได้เข้ามาใกล้โดยพระโลหิตของพระคริสต์”

เมื่อเปาโลกล่าวถึงผู้เชื่อชาวต่างชาติว่า ครั้งหนึ่งเคย “อยู่ไกล” เขาได้ยืมคำมาจาก อิสยาห์ 57:19 “ ‘สันติภาพ สันติภาพแก่คนไกลและแก่คนใกล้ และเราจะรักษาเขาให้หาย’ พระยาห์เวห์ตรัส” (เปรียบเทียบ เอเฟซัส 2:17, 18) ในพระคริสต์และโดยกางเขนของพระองค์ ได้นำผู้เชื่อชาวต่างชาติให้เข้ามาใกล้ทุกสิ่งที่พวกเขาเคยถูกแยกออก คือ พระเจ้า ความหวัง และพี่น้องชาวยิว และนี่คือข่าวประเสริฐที่เปาโลกล่าวเป็นนัยอย่างทรงพลังว่า กางเขนของพระคริสต์สามารถรักษาความแตกแยกที่แผ่กว้างระหว่างชาวยิวและคนต่างชาติได้ หมายความว่าความบาดหมางและการแตกแยกทั้งหมดของเราแก้ไขได้ที่กางเขน ข่าวประเสริฐนี้เชื้อเชิญเราให้พิจารณาความแตกแยกที่มีอยู่ในชีวิตของเราและในคริสตจักร และไตร่ตรองถึงฤทธิ์อำนาจของกางเขนที่จะเอาชนะความแตกแยกทั้งปวงได้

`ประสบการณ์ในอดีตของคุณเป็นอย่างไรก่อนที่พระเยซูทรงไถ่คุณ เหตุใดจึงเป็นเรื่องสำคัญที่คุณจะต้องระลึกถึงอดีตในครั้งที่พระองค์ทรงพบคุณ และคุณจะเป็นอย่างไรในตอนนี้หากพระองค์มิได้ทรงพบคุณ`