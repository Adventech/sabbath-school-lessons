---
title:  คืนดีกับพระเจ้า ของประทานจากกางเขน
date:   24/07/2023
---

> <p></p>
> “เพราะว่าพระองค์เองทรงเป็นสันติภาพของเรา โดยร่างกายของพระองค์ ทรงทำให้ทั้งสองฝ่ายเป็นหนึ่งเดียวกัน และทรงรื้อกำแพงที่แยกระหว่างสองฝ่ายคือการเป็นศัตรูกัน...และทำให้ทั้งสองฝ่ายคืนดีกับพระเจ้าเป็นกายเดียวโดยทางกางเขน” (เอเฟซัส 2:14-16)

`เปาโลบรรยายในพระธรรมเอเฟซัสถึงผลของกางเขนและพันธกิจของพระองค์ที่กางเขนอย่างไร คุณจะสรุปสิ่งที่เปาโลกล่าวเกี่ยวกับกางเขนและการเปลี่ยนแปลงความสัมพันธ์ของเราต่อผู้อื่นได้อย่างไร (ดูใน เอเฟซัส 1:7, 8; เอเฟซัส 4:32; เอเฟซัส 2:13, 14; เอเฟซัส 2:16; เอเฟซัส 5:2, 25)`

ในบริบทของข้อพระคัมภีร์ประจำสัปดาห์นี้ใน เอเฟซัส 2:11-22 กางเขนมอบสิ่งที่มีค่าสามประการแก่ผู้เชื่อ ดังนี้ (1) คนต่างชาติ ผู้ซึ่ง “อยู่ไกล” จากพระเจ้าและประชากรของพระองค์ได้ “เข้ามาใกล้” แล้ว (เอเฟซัส 2:13) บัดนี้คนต่างชาติกลายเป็นบุตรธิดาของพระเจ้าและเป็นพี่น้องของผู้เชื่อชาวยิว (เอเฟซัส 2:19) (2) “ศัตรู” (ภาษากรีกคือ echthran แปลว่า “ปฏิปักษ์” เกี่ยวข้องกับ echthros แปลว่า “ศัตรู”) ระหว่างชาวยิวและผู้เชื่อคนต่างชาติ “หมดสิ้นไป” (เอเฟซัส 2:16) กางเขนของพระคริสต์ขจัดสิ่งที่ดูเหมือนจะเป็นศัตรูถาวรและสงครามซึ่งชาวยิวและคนต่างชาติสาบานเป็นศัตรูกัน (เอเฟซัส 2:17) (3) การคืนดีเข้าแทนที่การเป็นศัตรู เป็นพระประสงค์ของพระเจ้าที่จะ “ทำให้ทั้งสองฝ่ายคืนดีกับพระเจ้าเป็นกายเดียวโดยทางกางเขน” (เอเฟซัส 2:16 เปรียบเทียบกับ โคโลสี 1:19-22)

การคืนดีมีลักษณะอย่างไร รู้สึกอย่างไร ลองจินตนาการว่า คุณแม่และลูกสาวบาดหมางกันอย่างรุนแรง ซึ่งต้องใช้เวลาหลายปีกว่าจะเข้าใจกันได้ ให้เราลองนึกดูว่า ความเคียดแค้นนี้สลายไปด้วยคลื่นแห่งพระคุณและการให้อภัย และทั้งสองก็กลับมาเป็นหนึ่งเดียวกันใหม่ นี่คือการคืนดี การคืนดีคือประสบการณ์ที่เกิดขึ้นเมื่อสมาชิกคริสตจักรคนหนึ่งยอมทิ้งข้อพิพาทที่ทำให้ทั้งสองต้องบาดหมางใจลง และยอมรับสมาชิกคริสตจักรอีกคนหนึ่งเป็นพี่น้องอันเป็นที่รัก การคืนดีไม่ใช่คำศัพท์ทางกฎหมาย แต่เป็นความสัมพันธ์ระหว่างบุคคลที่ประกาศว่าจะแก้ไขความสัมพันธ์ที่แตกหัก เปาโลกล้าที่จะบรรยายถึงพระราชกิจอันทรงฤทธิ์ของพระคริสต์บนไม้กางเขนว่าส่งผลต่อความสัมพันธ์ ไม่เพียงแต่ความสัมพันธ์เฉพาะกับบุคคลเท่านั้น แต่รวมถึงกลุ่มคนด้วย เปาโลกบรรยายว่าพระราชกิจนี้เข้ามาในชีวิตของเราและทำให้ความแตกแยกจบลง สลายการทะเลาะวิวาทของเรา และฟื้นฟูมิตรภาพให้เราใหม่และช่วยให้เราเข้าใจกันและกัน

`คุณจะใช้วิธีใดจากหลักการในข้อนี้คืนดีกับผู้อื่น คุณจะทำเช่นไร`