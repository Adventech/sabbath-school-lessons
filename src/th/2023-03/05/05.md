---
title:  พระเยซูผู้ทรงประกาศสันติภาพ
date:   26/07/2023
---

`เปาโลสรุปพันธกิจของพระคริสต์ใน เอเฟซัส 2:17, 18 อย่างไร`

แนวคิดเรื่องสันติภาพมีความสำคัญมาก ซึ่งจดหมายพระธรรมเอเฟซัสก็เริ่มต้นและจบท้ายด้วยพรแห่งสันติภาพ “จากพระเจ้าพระบิดาของเรา และจากพระเยซูคริสต์องค์พระผู้เป็นเจ้า” (เอเฟซัส 1:2; เปรียบเทียบ เอเฟซัส 6:23) ในช่วงต้นของเอเฟซัส 2:11-22 เปาโลกล่าวว่า พระคริสต์ทรงเป็นสันติภาพ “เพราะว่าพระองค์เองทรงเป็นสันติภาพของเรา” โดยกางเขนของพระองค์ (เอเฟซัส 2:14, 16) พระคริสต์ไม่เพียงแต่รื้อถอนบางสิ่งเท่านั้น ซึ่งคือความเป็นศัตรูระหว่างชาวยิวกับคนต่างชาติ (เอเฟซัส 214, 15) แต่พระองค์ยังทรงสร้างให้เป็นคนใหม่โดยเน้นความสัมพันธ์ของการคืนดีและสันติภาพ (เอเฟซัส 2:15-17) สันติภาพเช่นนี้ไม่ใช่เป็นเพียงการปราศจากความขัดแย้ง แต่ยังสะท้อนกับแนวคิดของภาษาฮีบรู คือคำว่า ชาโลม (shalom) ซึ่งเป็นประสบการณ์ของความสมบูรณ์แบบและความเป็นอยู่ที่ดีทั้งในความสัมพันธ์ของเรากับพระเจ้า (โรม 5:1) และกับผู้อื่น

`เปาโลบรรยายถึงผู้เชื่อที่มีส่วนร่วมในการแบ่งปันข่าวสารแห่งสันติภาพของพระเยซูอย่างไร เอเฟซัส 4:3; เอเฟซัส 6:14, 15 เปรียบเทียบ โรม 10:14, 15 กับ เอเฟซัส 2:17-19; อิสยาห์ 52:7; อิสยาห์ 57:19`

ข่าวประเสริฐมีตัวอย่างของพระเยซูผู้ทรงมาประกาศสันติภาพ ในคำกล่าวอำลาเหล่าสาวก พระองค์ทรงสัญญากับพวกเขา และรวมถึงเราด้วยว่า “เรามอบสันติสุขไว้กับพวกท่าน สันติสุขของเราที่ให้กับท่าน” (ยอห์น 14:27) และพระองค์ทรงสรุปว่า “เราบอกเรื่องนี้กับพวกท่าน เพื่อท่านจะได้มีสันติสุขในเรา ในโลกนี้ท่านจะประสบความทุกข์ยาก แต่จงมีใจกล้าเถิด เพราะว่าเราชนะโลกแล้ว” (ยอห์น 16:33) หลังจากที่พระองค์ทรงฟื้นคืนพระชนม์ เมื่อพระองค์ทรงปรากฏแก่เหล่าสาวก พระองค์ตรัสกับพวกเขาซ้ำอีกว่า “สันติสุขจงดำรงอยู่กับท่านทั้งหลาย” (ยอห์น 20:19, 21, 26)

เปาโลกระตือรือร้นที่จะชี้ให้เห็นใน เอเฟซัส 2:17, 18 ว่า การประกาศสันติภาพของพระคริสต์ขยายวงกว้างออกไปนอกเหนือจากช่วงเวลาพันธกิจบนแผ่นดินโลกของพระองค์ พระองค์ทรง “ประกาศสันติภาพ” ในขณะนั้นแก่ทั้งผู้ที่ “อยู่ไกล” (ผู้เชื่อคนต่างชาติก่อนที่พวกเขาจะกลับใจ) และ “บรรดาคนที่อยู่ใกล้” (ผู้เชื่อชาวยิว เปรียบเทียบ เอเฟซัส 2:11-13) เมื่อผู้เชื่อทุกคนยอมรับการประกาศนี้แล้ว ก็จะได้รับพรอันลึกซึ้ง

`เราเรียนรู้ที่จะเป็นผู้ประกาศสันติภาพได้อย่างไร มีเหตุการณ์ใดบ้างในปัจจุบันนี้ที่คุณสามารถช่วยนำการรักษามาสู่ความขัดแย้งได้`