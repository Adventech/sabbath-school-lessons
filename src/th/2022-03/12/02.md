---
title:  ยอมจำนนต่อการรับใช้
date:  11/09/2022
---

`อ่านฟีลิปปี 2:5-9 ข้อพระคัมภีร์เหล่านี้ให้ข่าวสารสำคัญอะไร แก่เรา`

วัฒนธรรมร่วมสมัยกระตุ้นให้เราทุกคนเรียกร้องและยืนยันสิทธิของเรา และสิ่งทั้งปวงนี้ก็เป็นสิ่งที่ดีและมักจะเป็นทางที่ควรจะเป็น แต่ในทางของพระเยซู พระประสงค์ของพระเจ้าอาจให้เราสละสิทธิ์โดยเสรีของเราเพื่อรับใช้พระบิดาในวิธีที่จะส่งผลอันเป็นนิรันดร์ต่ออาณาจักรของพระเจ้า กระบวนการเสียสละนี้อาจจะยากและไม่สะดวกสบาย ทำให้เกิดสภาวะของเบ้าหลอม

จงดูว่าพระเยซูทรงทำเช่นไร (ฟีลิปปี 2:5-8) ข้อพระคัมภีร์เหล่านี้ อธิบายถึงสามขั้นตอนที่พระเยซูยอมจำนนตามพระประสงค์ของพระบิดา และในตอนเริ่มต้น เปาโลเตือนเราว่าจงมีความคิด “เหมือนอย่างที่มีในพระเยซูคริสต์” (ฟีลิปปี 2:5)

เพื่อที่พระเยซูจะอยู่ในสถานะที่จะช่วยเราได้ พระองค์ทรงสละความเท่าเทียมกับพระบิดาและเสด็จมายังโลกในรูปแบบและข้อจำกัดของมนุษย์ (ฟีลิปปี 2:6, 7)

พระเยซูมิได้ทรงมาในฐานะมนุษย์ผู้ยิ่งใหญ่และด้วยสง่าราศี แต่เสด็จมาในฐานะผู้รับใช้ของมนุษย์ด้วยกัน (ฟีลิปปี 2:7, 8)

ในฐานะที่เป็นผู้รับใช้ที่เป็นมนุษย์ พระเยซูมิได้ดำเนินชีวิตอย่างสงบสุขและยาวนาน แม้แต่ทรง “ยอมเชื่อฟังจนถึงความมรณา” กระนั้นพระองค์ก็มิได้ทรงสิ้นพระชนม์อย่างสูงส่งและสง่างาม ไม่เลย พระองค์ทรง “ยอมเชื่อฟังจนถึงความมรณา กระทั่งความมรณาที่กางเขน” (ฟีลิปปี 2:8)

`พระเยซูทรงเป็นแบบอย่างแก่ชีวิตเราในด้านใดบ้าง หากสิทธิและความเสมอภาคเป็นสิ่งที่ดีและควรได้รับการรักษาไว้ คุณจะอธิบายเหตุผลของการที่บางครั้งเราจำต้องสละสิ่งเหล่านี้ทิ้งไปอย่างไร ตอนนี้จงอ่าน ฟีลิปปี 2:9 พระคัมภีร์ข้อนี้ช่วยให้เราเข้าใจเหตุผลของการยอมจำนนต่อพระประสงค์ของพระบิดาอย่างไร`

`จงอธิษฐานทูลขอสติปัญญาจากพระวิญญาณบริสุทธิ์ โดยขอว่า “สิทธิ์อะไรบ้างที่ฉันยังคงยึดมั่นไว้อยู่ที่อาจเป็นอุปสรรคต่อการยอมจำนน ต่อพระประสงค์ของพระเยซูในการรับใช้ครอบครัว คริสตจักร และผู้ที่อยู่รอบข้างฉัน ฉันเต็มใจอดทนต่อความรู้สึกไม่สะดวกสบายเพื่อรับใช้ผู้อื่นอย่างมีประสิทธิภาพมากน้อยเพียงใด”`