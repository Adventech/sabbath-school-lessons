---
title:  สิ่งทดแทน
date:  15/09/2022
---

ดังที่เราได้เห็นจากบทเรียนเมื่อวาน การยอมจำนนต่อพระประสงค์ของพระเจ้าอาจถูกบ่อนทำลายถ้าเราพึ่งพากำลังของเราเอง นอกจากนี้ยังเป็นไปได้ที่เราจะพึ่งพาสิ่งอื่นๆ ทดแทนพระเจ้า เมื่อบางคนรู้สึกหดหู่ใจ พวกเขาก็มักจะไปซื้อของเพื่อทำให้มีความสุข เมื่อบางคนรู้สึกว่าไม่เพียงพอ พวกเขาก็แสวงหาชื่อเสียง เมื่อคนอื่นๆ มีปัญหากับคู่สมรส พวกเขาก็มองหาคนอื่นเพื่อเพิ่มความสนิทสนมและรู้สึกตื่นเต้น

หลายสิ่งหลายอย่างที่เรากระทำอาจบรรเทาความกดดันได้ แต่ไม่ใช่จะแก้ปัญหาได้เสมอไปหรือสอนวิธีจัดการกับสถานการณ์ให้ดีขึ้นในครั้งต่อไป มีเพียงการช่วยเหลือที่เหนือธรรมชาติจากพระเจ้าเท่านั้นที่จะช่วยได้ ปัญหาก็คือว่า หลายครั้งเราพึ่งพาสิ่งทดแทนพระเจ้ามากกว่าที่จะพึ่งพาในพระองค์เอง

สิ่งทดแทนสามสิ่งที่เรามักใช้ทดแทนพระเจ้า ได้แก่

1. ใช้ตรรกะของมนุษย์หรือประสบการณ์ในอดีต เมื่อเราต้องการการเปิดเผยจากสวรรค์
2. ปิดกั้นปัญหาจากความคิดของเรา เมื่อเราต้องการวิธีแก้ปัญหาจากสวรรค์
3. หลีกหนีความเป็นจริงและหลีกเลี่ยงพระเจ้า เมื่อเราต้องการความสัมพันธ์กับพระเจ้าเพื่อฤทธิ์อำนาจจากสวรรค์

เศคาริยาห์ช่วยให้เราจดจ่ออยู่กับสิ่งที่สำคัญจริงๆ เมื่อเราถูกชักจูงให้ใช้สิ่งทดแทน หลังจากผ่านไปหลายปี ในที่สุดพวกเชลยก็กลับมาจากบาบิโลนและเริ่มสร้างพระวิหารขึ้นใหม่ทันที แต่ได้เกิดความขัดแย้งมากมายอย่างไม่น่าเชื่อ (ภูมิหลังเรื่องนี้อ่านได้ใน เอสรา 4-6) ดังนั้นเศคาริยาห์จึงส่งข้อความนี้เพื่อให้กำลังใจเศรุบบาเบลผู้นำการสร้างครั้งนี้

`อ่านข้อความนี้ได้ในเศคาริยาห์ 4 พระเจ้าหมายความว่าอย่างไรใน เศคาริยาห์ 4:6 พระวิญญาณบริสุทธิ์จะส่งผลต่อความสำเร็จในการก่อสร้างนี้อย่างไร เรื่องนี้สอนเราเกี่ยวกับความสัมพันธ์ระหว่างพระวิญญาณบริสุทธิ์กับสิ่งที่เราทำอย่างไร`

พระเจ้ามิได้ทรงขัดขวางการต่อต้านที่เกิดขึ้นกับการสร้างพระวิหารหรือละเว้นเศรุบบาเบลจากความเครียดในการจัดการ และพระเจ้าไม่ทรงปกป้องเราจากการต่อต้านเสมอไป แต่เมื่อมีการต่อต้านเกิดขึ้น พระเจ้าจะทรงใช้เพื่อให้เป็นเบ้าหลอมในการสอนเราให้พึ่งพาพระองค์

`เมื่อความเครียดเกิดขึ้น ปฏิกิริยาแรกของคุณเป็นอย่างไร คุณเข้าหาอาหาร หรือโทรทัศน์ หรืออธิษฐาน หรือยอมจำนนต่อพระเจ้าคำตอบของคุณบอกอะไรเกี่ยวกับตัวคุณและสิ่งที่คุณต้องเรียนรู้หรือเปลี่ยนแปลง`