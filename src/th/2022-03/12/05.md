---
title:  การพึ่งตนเอง
date:  14/09/2022
---

เมื่อเอวาทำบาปในสวนเอเดน ไม่ใช่เพียงเพราะเธอสงสัยในพระวจนะของพระเจ้า ก้นบึ้งของปัญหาอยู่ที่ความเชื่อของเธอที่ว่า เธอมีปัญญาเพียงพอที่จะตัดสินใจด้วยตัวเองว่าอะไรดีหรืออะไรถูกต้อง เธอเชื่อในการตัดสินใจของเธอเอง เมื่อเราเชื่อมั่นในการตัดสินใจของตนเองแทนที่จะเชื่อในพระคำของพระเจ้า เราก็เปิดกว้างต่อปัญหาต่างๆ นานา

เรื่องราวของซาอูลบรรยายถึงขั้นตอนของการพึ่งพาตนเองและโศกนาฏกรรมที่ตามมาอย่างรวดเร็ว ซามูเอลเจิมซาอูลเป็นกษัตริย์ของพระเจ้า (1 ซามูเอล 10:1) และท่านก็ให้คำสั่งสอนโดยเฉพาะแก่ซาอูล (1 ซามูเอล 10:8) แต่ซาอูลก็มิได้เชื่อฟัง

`อ่านตอนต่อไปของเรื่องใน 1 ซามูเอล 13:1-14 ซาอูลทำอะไรที่นำไปสู่ความพินาศ`

มีสามขั้นตอนที่นำซาอูลไปสู่การพึ่งพาตนเองไม่นานหลังจากที่ได้รับการแต่งตั้งให้เป็นกษัตริย์ ปัญหาก็คือ แต่ละขั้นตอนไม่ใช่ไม่ดี แต่กระนั้นขั้นตอนเหล่านี้บรรจุเมล็ดแห่งโศกนาฏกรรมไว้เพราะแต่ละขั้นตอนล้วนแต่เป็นการไม่พึ่งพาพระเจ้า สังเกตลำดับการล้มลงของซาอูล

1. ซาอูลกล่าวว่า “ข้าพเจ้าเห็น” กองทัพกระจัดกระจายและซามูเอลก็ไม่ได้มา (1 ซามูเอล 13:11) ซาอูลอยู่ภายใต้แรงกดดัน และเขาก็ประเมินสิ่งที่เกิดขึ้นด้วยตาของตนเอง
2. ซาอูลเปลี่ยนจาก “ข้าพเจ้าเห็น” เป็น “ข้าพเจ้าจึงว่า” (พูดว่า) พวกฟีลิสเตียจะเอาชนะได้ (1 ซามูเอล 13:12) สิ่งที่เขาเห็นกำหนดสิ่งที่เขาพูดหรือคาดการณ์
3. ซาอูลเปลี่ยนจาก “ข้าพเจ้าจึงว่า” (พูดว่า) เป็น “ข้าพเจ้ารู้สึก” ว่าจำเป็นต้องถวายเครื่องบูชา (1 ซามูเอล 13:12) บัดนี้ความคิดของซาอูลกำหนดความรู้สึกของเขา

เราทุกคนล้วนเคยทำเช่นนี้มาก่อน เราพึ่งพาสายตามนุษย์ ซึ่งนำเราไปสู่การพึ่งพาความคิดมนุษย์ ซึ่งนำเราไปสู่การพึ่งพาความรู้สึกมนุษย์ และแล้วเราก็กระทำตามความรู้สึกเหล่านี้

`คุณคิดว่าเหตุใดจึงเป็นการง่ายสำหรับซาอูลที่จะทำตามการตัดสินใจของตนเอง ทั้งที่เขามีคำแนะนำที่ชัดเจนของพระเจ้าดังก้องอยู่ในหูถ้าเรารู้ว่าเรานั้นเปราะบางและมีความรู้ที่ไม่สมบูรณ์เช่นนั้น ทำไมเรายังคงพยายามพึ่งพาตนเองอยู่ เราทำอะไรบ้างเพื่อเรียนรู้ที่จะวางใจใน พระบัญชาของพระเจ้ามากกว่าความคิดของเราเอง`