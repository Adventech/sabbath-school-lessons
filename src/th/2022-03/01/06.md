---
title:  พระสัญญาที่แน่นอนสำหรับการเดินทาง
date:  30/06/2022
---

> <p></p>
> “แน่ทีเดียวที่ความดีและความเมตตาจะติดตามข้าพเจ้าไปตลอดวันคืนชีวิตของข้าพเจ้า และข้าพเจ้าจะอยู่ในพระนิเวศของพระเยโฮวาห์สืบไปเป็นนิตย์” (สดุดี 23:6)

เมื่อเราอยู่ในหุบเขาหรือรายล้อมไปด้วยศัตรู บางครั้งดูเหมือนชวนให้เชื่อว่าเราถูกทิ้งให้อยู่ตามลำพัง เราไม่ได้รู้สึกเสมอไปว่าพระเจ้าได้ทรงทำอะไรเพื่อเรามากมาย เราให้เหตุผลว่าหากพระองค์ทรงช่วยเหลือ เราคงไม่อยู่ในสถานการณ์เช่นนี้แต่แรกแล้ว แต่เห็นได้ชัดว่าดาวิดไม่ได้มองเห็นเช่นนี้

`ทั้งๆ ที่มีปัญหาเกิดขึ้น ดาวิดมั่นใจในอะไรสองประการ อ่านสดุดี 23:6 (ดูใน เอเฟซัส 1:4; 2 เปโตร 1:10; ฮีบรู 11:13-15)`

พระคัมภีร์บางฉบับแปลว่า ความดีและความรักมั่นคง (พันธสัญญาของพระเจ้า) จะ “ติดตาม” เราไปตลอดวันคืนชีวิตของเรา อย่างไรก็ตาม คำกริยาที่แปลดั้งเดิมนั้นให้ความหมายที่หนักแน่นกว่า และข้อนี้จะอ่านได้ว่าความดีและความรักมั่นคงจะ “ไล่ตาม” เราไปตลอดวันคืนชีวิตของเรา (อันที่จริงแล้ว คำกริยาภาษาฮีบรูเดียวกันนี้ใช้ในข้อพระคัมภีร์อื่นๆ ด้วย ได้แก่ ปฐมกาล 14:14; โยชูวา 10:19 และ 1 ซามูเอล 25:29 ซึ่งจะเห็นได้ว่าแนวคิด “ไล่ตาม” นั้นชัดเจนมาก)

คุณเห็นภาพอะไรในความคิดของคุณ ถ้าคุณจินตนาการถึงความดีและความรักมั่นคง “ไล่ตาม” คุณไป คุณคิดว่าดาวิดต้องการบอกอะไรเราเกี่ยวกับพระเจ้าโดยการอธิบายถึงความห่วงใยที่พระองค์ทรงมีต่อเราด้วยวิธีนี้

ไม่ว่าหุบเขาจะลึกเพียงใดหรือศัตรูจะดื้อรั้นเพียงใด ความดีและความ รักมั่นคงของพระเจ้าที่แน่นอน และการนำทางของพระองค์จนถึงที่หมายอย่างแน่นอนนั้นไม่ต้องสงสัยเลย หากความคิดเหล่านี้ได้ค้ำจุนพระเยซูที่คัลวารีเราก็ควรเอาใจใส่เช่นกัน

อย่างไรก็ตามจะมีบางคราวที่คนที่เราห่วงใยเต็มไปด้วยคำถาม เช่นเดียวกับดาวิด วิธีที่ดีที่สุดในการจัดการกับข้อกังวลนี้มักไม่ใช่คำอธิบายเชิง ศาสนศาสตร์ถึงสิ่งที่พระเจ้าทรงทำได้ แต่ดังที่ดาวิดได้แสดงให้เราเห็นใน สดุดี23:6 โดยการยืนยันและแบ่งปันความเชื่อมั่นที่เป็นส่วนตัวเกี่ยวกับความจริงของพระเจ้าของเรา

`มีหลักฐานอะไรบ้างจากความรู้ความเข้าใจของคุณเกี่ยวกับ พระเจ้าที่สามารถอธิบายถึงความแน่นอนว่า ความดีและความรักมั่นคงของพระองค์ไล่ตามเรามา มีหลักฐานอะไรอีกบ้างจากพระคัมภีร์ คุณจะแบ่งปันสิ่งเหล่านี้กับผู้ที่สงสัยในการดูแลห่วงใยของพระเจ้าได้อย่างไรกางเขนเป็นตัวอย่างที่ยิ่งใหญ่ที่สุดของการ “ไล่ตาม” อย่างไร`