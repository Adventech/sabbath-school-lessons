---
title:  รอดด้วยการนมัสการ
date:  26/07/2022
---

`อ่าน โยบ 1:6 – 2:10 อะไรเป็นสาเหตุของความทุกข์ทรมานของโยบ`

มีบางสิ่งน่าประหลาดใจในเรื่องนี้ เหล่าทูตสวรรค์มาเข้าเฝ้าพระเจ้าและซาตานก็มาด้วย พระเจ้าทรงถามซาตานว่าไปอยู่ที่ไหนมา และซาตานตอบว่าเขา “จากไปๆ มาๆ บนแผ่นดินโลก และจากเดินไปเรื่อยๆ บนนั้น” (โยบ 1:7) จากนั้นพระเจ้าทรงถามอีกว่า “เจ้าได้พิจารณาดูโยบผู้รับใช้ของเราหรือไม่” (โยบ 1:8) ด้วยตัวคำถามเองนั้นไม่มีอะไรเป็นพิเศษ แต่สิ่งที่น่าสนใจคือผู้ที่ ถามคำถามนี้ มิใช่เป็นซาตานที่เสนอให้ตรวจตราดูโยบ แต่พระเจ้าเป็นผู้ทรงชี้นำ พระเจ้าทรงรู้ชัดอยู่แล้วว่าจะต้องเกิดอะไรขึ้น แต่พระองค์ก็ยังทรงนำโยบให้เข้าสู่ความสนใจของซาตาน บนพื้นแผ่นดินโลก โยบไม่รู้เลยว่าเบ้าหลอมของเขากำลังจะร้อนระอุขึ้นเพียงไร และแม้ว่าจะเห็นชัดเจนมากว่าซาตานทำให้โยบต้องทนทุกข์ทรมาน ไม่ใช่พระเจ้า แต่ก็เป็นที่ชัดเจนด้วยว่า พระเจ้าเป็นผู้อนุญาตให้ซาตานทำลายทรัพย์สิน ลูกๆ และแม้แต่สุขภาพของเขาเองถ้าพระเจ้าอนุญาตให้โยบต้องทนทุกข์แล้ว การที่พระเจ้าหรือซาตานเป็นผู้สร้างความเจ็บปวดจะแตกต่างอะไร พระเจ้าจะชอบธรรมหรือบริสุทธิ์ได้อย่างไร ในเมื่อพระองค์ยอมให้ซาตานทำให้โยบต้องเจ็บปวดเช่นนั้น หรือนี่เป็นกรณีพิเศษ หรือเป็นวิธีที่พระเจ้ายังทรงปฏิบัติกับเราในทุกวันนี้

`อ่าน โยบ 1:20, 21 โยบตอบสนองต่อปัญหานี้อย่างไร`

โดยปกติแล้วเราตอบสนองต่อความทุกข์ดังกล่าวได้สองวิธี เราอาจจะกลายเป็นคนขมขื่นและโกรธเคือง หันหลังให้กับพระเจ้าผู้ที่เราเชื่อว่าโหดร้ายหรือไม่มีอยู่จริง หรือเราอาจจะยึดติดกับพระเจ้าแน่นแฟ้นยิ่งขึ้น โยบจัดการกับความหายนะของเขาโดยการเข้าอยู่เบื้องพระพักตร์พระเจ้าและนมัสการพระองค์

ในโยบ 1:20, 21 เราเห็นการนมัสการสามแบบที่ช่วยเราได้เมื่อเราอยู่ในความ ปวดร้าว แบบที่หนึ่ง โยบยอมรับว่าเขาหมดหนทางและตระหนักว่าเขาไม่มีสิทธิ์เรียกร้องใดๆ “ข้ามาจากครรภ์มารดาตัวเปล่า และข้าจะกลับไปตัวเปล่า” (โยบ 1:21) แบบที่สอง โยบตระหนักว่าพระเจ้ายังคงจัดการดูแลอยู่ “พระยาห์เวห์ประทาน และพระยาห์เวห์ทรงเอาไปเสีย” (โยบ 1:21) แบบที่สามโยบสรุปโดยการยืนยันความเชื่อของเขาในความชอบธรรมของพระเจ้าอีกครั้ง “สาธุการแด่พระนามพระยาห์เวห์” (โยบ 1:21)

`คุณกำลังประสบปัญหาอยู่หรือไม่ ลองทำตามขั้นตอนที่โยบปฏิบัติขั้นตอนเหล่านี้จะช่วยคุณได้เช่นกัน`