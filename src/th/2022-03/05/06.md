---
title:  ความร้อยอย่างยิ่งยวด
date:  28/07/2022
---

ไตรมาสนี้เราได้พิจารณาตัวอย่างของเบ้าหลอมมากมายที่พระเจ้าทรงใช้เพื่อนำความบริสุทธิ์และพระลักษณะของพระคริสต์มาสู่ชีวิตของเรา อย่างไรก็ตาม บางคนอาจดูตัวอย่างเหล่านี้และสรุปว่าพระเจ้าทรงเป็นจอมเจ้านายที่เข้มงวดและเรียกร้องสูง แน่นอนว่าบางคนอาจพูดว่า “เรารู้ว่าพระเจ้าประสงค์สิ่งดีต่อเรา แต่ตัวอย่างเหล่านี้ไม่แสดงให้เห็นถึงความห่วงใยและความรักมากนัก แต่พระเจ้าดูเหมือนเป็นอันธพาลเสียมากกว่า พระองค์ทรงตั้งเป้าหมายที่ทำให้เราต้องลำบาก แล้วเราก็ทำอะไรไม่ได้เลย”

เป็นความจริงที่ว่า ในขณะที่เรามีชีวิตอยู่บนโลกที่เต็มไปด้วยบาปนี้เราเข้าใจเพียงเล็กน้อยว่าทำไมสิ่งต่างๆ จึงเกิดขึ้น เราจะเข้าใจมากขึ้นในสวรรค์ (1 โครินธ์ 4:5; 1 โครินธ์ 13:12) แต่สำหรับตอนนี้ เราจะต้องดำเนินชีวิตด้วยความตึงเครียดโดยเชื่อว่าพระเจ้าสถิตกับเราและดูแลเรา แม้สิ่งต่างๆ อาจจะไม่ดีเสมอไป อิสยาห์บรรยายถึงความตึงเครียดนี้ไว้อย่างดี

อ่าน อิสยาห์ 43:1-7 ในข้อ 2 พระเจ้าตรัสว่าประชากรของพระองค์จะลุยข้ามน้ำและเดินผ่านไฟ สิ่งเหล่านี้เปรียบได้กับอันตรายที่ร้ายแรงมาก แต่บางทีอาจจะเป็นการบอกเป็นนัยถึงการข้ามทะเลแดงและแม่น้ำจอร์แดนซึ่งเป็นช่วงเวลาที่น่าหวาดกลัวทั้งสองช่วง แต่ก็เป็นช่วงเวลาแห่งการปูทางไปสู่ชีวิตใหม่ คุณอาจจะคาดหวังว่าพระเจ้าจะทรงบอกว่าพระองค์จะปกป้องประชากรของพระองค์จากอันตรายเหล่านี้ และนำทางพวกเขาไปตามเส้นทางที่ง่ายกว่า

แต่เฉกเช่นผู้เลี้ยงแกะในสดุดี บทที่ 23 พระองค์ตรัสว่าเมื่อเวลายากลำบากมาถึง ประชากรของพระเจ้าจะไม่รู้สึกท่วมท้น เพราะพระองค์ทรงสถิตอยู่กับพวกเขา

จงกลับไปอ่าน อิสยาห์ 43:1-7 เขียนวิธีต่างๆ ที่พระเจ้าให้ความมั่นใจแก่ประชากรของพระองค์ว่า จะทรงปลอบโยนพวกเขาในช่วงเวลาแห่งการลุยน้ำและเดินผ่านไฟ คุณวาดภาพของพระเจ้าในความคิดของคุณอย่างไร คุณจะอ้างอิงพระสัญญาอะไรได้บ้าง

เราสามารถสรุปสิ่งที่เราได้เรียนรู้เกี่ยวกับเบ้าหลอมของพระเจ้าได้สามประการ ประการแรก ความร้อนจัดของพระเจ้ามิใช่เพื่อทำลายเราแต่ทำลายบาปของเรา ประการที่สอง ความร้อนจัดของพระเจ้ามิใช่ทำให้เราทุกข์ยาก แต่ทำให้เราบริสุทธิ์ดังที่เราถูกสร้างให้เป็นขึ้นมา ประการที่สาม พระเจ้าทรงดูแลเราตลอด พระองค์จะไม่มีวันทิ้งเราไว้ตามลำพังไม่ว่าจะเกิดอะไรขึ้นกับเราก็ตาม

`ข้อพระคัมภีร์ต่อไปนี้สอนอะไรเกี่ยวกับการกระทำและพระลักษณะของพระเจ้า สดุดี 103:13, 14; มัทธิว 28:20; 1 โครินธ์ 10:13; 1 เปโตร 1:7 คุณเคยสัมผัสกับข้อพระคัมภีร์เหล่านี้ในชีวิตของคุณหรือไม่`