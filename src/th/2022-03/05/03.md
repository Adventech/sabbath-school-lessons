---
title:  ชาวอิสราเอลผู้เอาแต่ใจ
date:  25/07/2022
---

เรื่องราวของโฮเชยาให้บทเรียนที่มีค่าอย่างยิ่งแก่เรา สถานการณ์ของโฮเชยานั้นน่าทึ่งมาก โกเมอร์ ภรรยาของเขาหนีเขาไปและมีลูกกับชายอื่นแม้ว่าเธอจะไม่ซื่อสัตย์ทางเพศ แต่พระเจ้าก็ทรงเรียกให้โฮเชยานำภรรยาของตนกลับคืนมาและให้แสดงความรักต่อเธออย่างเต็มล้นอีกครั้ง เรื่องนี้มีขึ้นเพื่อเป็นคำอุปมาเกี่ยวกับพระเจ้าและอิสราเอล ชนชาติอิสราเอลละทิ้งพระเจ้าและเล่นชู้ฝ่ายจิตวิญญาณกับพระอื่นๆ แต่พระเจ้าก็ยังทรงรักพวกเขาและต้องการแสดงความรักนี้ แต่ให้ลองดูวิธีการของพระเจ้า

`อ่าน โฮเชยา 2:1-12 พระเจ้าตรัสว่าพระองค์จะทรงใช้วิธีใดดึงอิสราเอลกลับมาหาพระองค์ ประสบการณ์เช่นนี้ให้ความรู้สึกอย่างไร`

เรื่องนี้ยกประเด็นสำคัญสองประการเกี่ยวกับวิธีที่เราสัมผัสกับพระเจ้าเมื่อพระองค์ทรงนำเราสู่การกลับใจใหม่ ประการแรก เราเสี่ยงที่จะไม่รู้ว่าพระเจ้ากำลังทรงทำงานอยู่ เมื่อชาวอิสราเอลมีประสบการณ์ที่ยากลำบากและเจ็บปวดเช่นนี้ คงเป็นเรื่องยากที่พวกเขาจะตระหนักว่าพระเจ้ากำลังทำเพื่อความรอดของพวกเขา เมื่อทางของเราถูกขวากหนามขวางกั้นหรือเราถูกล้อมไว้จนไม่รู้ว่าควรจะไปทางไหน (โฮเชยา 2:6) นี่คืองานของพระเจ้าหรือ เมื่อเราต้องขาดสิ่งจำเป็นพื้นฐานหรือเราต้องอับอาย (โฮเชยา 2:9, 10) พระบิดาของเราทรงประทับอยู่ท่ามกลางทุกสิ่งนี้หรือ ความจริงก็คือ ไม่ว่าเราจะรู้สึกอย่างไร พระเจ้าทรงพยายามนำเราสู่การกลับใจใหม่เสมอ เพราะว่าพระองค์ทรงรักเราอย่างมากมาย

ประการที่สอง เราเสี่ยงที่จะเข้าใจพระเจ้าผิดเมื่อพระองค์กำลังทำงานเราอาจตระหนักได้ว่าพระเจ้ากำลังทำงานอยู่ แต่เราไม่ชอบสิ่งที่พระองค์ทรงทำในขณะที่เราเจ็บปวดและอับอาย เป็นเรื่องง่ายที่จะตำหนิพระเจ้าที่พระองค์ทรงโหดร้ายที่ไม่เข้าแทรกแซง หรือไม่เอาใจใส่ แต่พระเจ้าทรงพยายามสร้างเราใหม่ผ่านทางพันธสัญญาแห่งรักของพระองค์

`อ่าน โฮเชยา 2:14-23 ข้อพระคัมภีร์นี้เปิดเผยเกี่ยวกับพระเจ้าอย่างไร จงขอพระวิญญาณบริสุทธิ์แสดงให้คุณเห็นถ้าหากคุณวิ่งหนีจากพระเจ้าในด้านใดด้านหนึ่งของชีวิต ถ้าคุณรู้ว่าคุณได้หนีจากพระองค์จงเข้าสู่เบ้าหลอมนั้น มีสิ่งใดที่หยุดคุณไม่ให้ยอมจำนนต่อพระเจ้า`