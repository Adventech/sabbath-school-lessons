---
title:  ความขัดแย้งที่ยิ่งใหญ่ในถิ่นทุรกันดาร
date:  12/07/2022
---

> <p></p>
> “พระเยซูประกอบด้วยพระวิญญาณบริสุทธิ์ได้เสด็จกลับไปจากแม่น้ำจอร์แดน และพระวิญญาณได้ทรงนำพระองค์ไปในถิ่นทุรกันดารทรงถูกพญามารทดลองถึงสี่สิบวัน ในวันเหล่านั้นพระองค์มิได้เสวยอะไรเลย และเมื่อสิ้นสี่สิบวันแล้ว พระองค์ทรงอยากพระกระยาหาร” (ลูกา 4:1, 2)

`อ่าน ลูกา 4:1-13 คุณได้รับบทเรียนอะไรบ้างจากเรื่องนี้ที่เกี่ยวกับวิธีเอาชนะการล่อลวงและไม่ยอมแพ้ต่อบาป`

ลูกา บทที่ 4 เป็นจุดเริ่มต้องของเรื่องราวที่ซาตานล่อลวงพระเยซู ซึ่งประเด็นความทุกข์ยากนี้ทำให้เราสนใจ เมื่อมองแวบแรกดูเหมือนว่า พระวิญญาณบริสุทธิ์กำลังนำพระเยซูไปสู่การทดลอง อย่างไรก็ตามพระเจ้าไม่เคยล่อลวงเราเลย (ยากอบ 1:13) แต่อย่างที่เราเห็น พระเจ้าทรงนำเราไปสู่เบ้าหลอมแห่งการทดสอบ สิ่งที่โดดเด่นในลูกา บทที่ 4 คือ พระวิญญาณบริสุทธิ์นำเราไปสู่ช่วงเวลาแห่งการทดสอบซึ่งรวมถึงการเผชิญกับการทดลองอันร้ายแรงของซาตาน ในเวลาที่เรารู้สึกว่าการทดลองนี้ช่างโหดร้าย เราอาจเข้าใจผิดและคิดว่าเราไม่ได้ปฏิบัติตามพระเจ้าอย่างถูกต้อง แต่ไม่ใช่เช่นนี้เสมอไป “บ่อยครั้งที่เราอยู่ในสถานการณ์ที่ยากลำบาก เราไม่คิดว่าพระวิญญาณของพระเจ้าทรงนำเราไป แต่เป็นการทรงนำของพระวิญญาณที่นำพระเยซูเข้าสู่ถิ่นทุรกันดารเพื่อให้ซาตานล่อลวง เมื่อพระเจ้าทรงนำเราเข้าสู่การทดลองพระองค์ทรงมีจุดประสงค์เพื่อประโยชน์ต่อเรา พระเยซูมิได้ทรงทึกทักว่าพระสัญญาของพระเจ้าเป็นจริงโดยการเข้าสู่การทดลองด้วยตัวของพระองค์เองและพระองค์ก็มิได้ทรงหมดหวังเมื่อการทดลองเข้ามาสู่พระองค์ เราก็ไม่ควรด้วยเช่นกัน” (เอลเลน จี. ไว้ท์, ผู้พึงปรารถนาแห่งปวงชน, หน้า 126, 129)

บางครั้งที่เราอยู่ในเบ้าหลอม เราจะรู้สึกปลอบประโลมอย่างยิ่งเมื่อรู้ว่าขณะที่เรายับยู่ยี่ภายใต้การทดลอง เรามีหวังได้อีกครั้ง เพราะพระเยซูทรงยืนหยัดอย่างมั่นคง ข่าวดีก็คือว่า พระเยซูทรงเป็นผู้แบกรับบาปของเราไว้ เพราะพระองค์ทรงอดทนต่อการทดลองนั้นเพื่อชดใช้โทษสำหรับความผิดของเรา (ไม่ว่าความผิดนั้นจะเป็นอะไรก็ตาม) เพราะพระองค์ทรงผ่านเบ้าหลอมที่เลวร้าย ยิ่งกว่าที่เราพบเจอเสียอีก พระเจ้าจะไม่ทรงทอดทิ้งหรือละทิ้งเราเลย มีความ หวังแม้แต่สำหรับ “หัวหน้า” ของคนบาป (1 ทิโมธี 1:15)

`คุณกำลังเผชิญกับการทดลองอะไรบ้าง จงใช้เวลาอธิษฐาน ขอให้องค์พระผู้เป็นเจ้าสอนวิธีนำบทเรียนจากแบบอย่างของพระเยซูไปใช้ในชีวิตของคุณ จงจำไว้ว่า เราไม่จำเป็นต้องยอมจำนนต่อการทดลองอีกต่อไป ไม่เลย และจงจำไว้ด้วยว่า ถ้าคุณต้องจำนน คุณยังมีพระผู้ช่วยให้รอดอยู่เสมอ`