---
title:  มรดกที่ยั่งยืน
date:  13/07/2022
---

`อ่าน 1 เปโตร 1:6, 7 เปโตรกล่าวอะไร`

เปโตรเขียนถึงผู้คนที่กำลังต่อสู้กับความยากลำบากและผู้ที่รู้สึก

โดดเดี่ยว เขาเขียนว่า “เรียน ท่านทั้งหลายที่เป็นคนต่างด้าว ที่ทรงเลือกสรรที่ได้กระจัดกระจายไปอยู่ในแคว้นปอนทัส แคว้นกาลาเทีย แคว้นคัปปาโดเซียแคว้นเอเชีย และแคว้นบิธีเนีย” (1 เปโตร 1:1) นี่เป็นประเทศตุรกีที่เรารู้จักกันดีในทุกวันนี้ เปโตรกล่าวในสองสามข้อต่อมาว่า เขารู้ดีว่าพวกเขากำลังประสบกับการ “ทนทุกข์ในการทดลองต่าง ๆ นานา” (1 เปโตร 1:6)

`ที่เปโตรกล่าวว่า “ต่างด้าว” และ “กระจัดกระจาย” หมายความว่าอย่างไร สิ่งนี้เพิ่มการทดลองแก่พวกเขาอย่างไร`

การเป็นคริสเตียนในช่วงเวลานั้นเป็นสิ่งใหม่ ผู้เชื่อมีจำนวนน้อยและอยู่ตามสถานที่ต่างๆ พวกเขาเป็นชนกลุ่มน้อยที่มักถูกเข้าใจผิด หรือที่เลวร้ายที่สุดคือ ถูกกดขี่ข่มเหง อย่างไรก็ตาม เปโตรทำให้พวกเขามั่นใจว่า การทดลองเหล่านี้ไม่ได้เกิดขึ้นโดยบังเอิญหรือทำให้ยุ่งเหยิง (1 เปโตร 1:6, 7) ความเชื่อที่แท้จริงเป็นเป้าหมายของคนเหล่านั้นที่พากเพียรผ่านการ “ทนทุกข์ในการทดลองต่างๆ นานา”

`อ่าน 1 เปโตร 1:6-9 ความมั่นใจสูงสุดแบบใดที่เปโตรพยายามให้แก่คนที่อยู่ท่ามกลางการทดลอง ความหวังนี้มีความหมายต่อเราอย่างไร`

ไม่ว่าการทดลองจะเป็นอะไร ไม่ว่าพวกเขาจะทนทุกข์อย่างไร สิ่งเหล่านี้จะเทียบกับความเป็นนิรันดร์ที่รอคอยพวกเขาเมื่อพระคริสต์เสด็จกลับมาได้หรือ สิ่งที่เปโตรกล่าวแก่พวกเขาก็คือพระวจนะที่พระเจ้าตรัสแก่เรา ไม่ว่าเราจะเผชิญกับอะไรก็ตาม การทดลองของเราจะยากหรือเจ็บปวดเพียงใด เราต้องไม่ลืมเป้าหมายอันสูงสุดคือ ชีวิตนิรันดร์ในแผ่นดินสวรรค์และแผ่นดินโลกใหม่ที่จะไม่มีความเจ็บปวด ความทุกข์ทรมานหรือความตาย ด้วยพระสัญญาดังกล่าวที่อยู่เบื้องหน้าเราและการสิ้นพระชนม์ของพระเยซูรับรองให้เรา จึงเป็นสิ่งสำคัญเพียงใดที่เราจะต้องไม่สูญเสียความเชื่อ แต่ท่ามกลางการทดลองจงทูลขอองค์พระผู้เป็นเจ้าให้ชำระเราจากทุกสิ่งที่ขัดขวางเราในหนทางแห่งความเชื่อ