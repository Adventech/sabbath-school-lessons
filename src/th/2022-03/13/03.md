---
title:  ถูกดูหมิ่นและปฏิเสธจากมนุษย์
date:  19/09/2022
---

`อ่านข้อพระคัมภีร์ต่อไปนี้โดยระลึกเสมอว่าพระเยซูทรงเป็นพระเจ้า พระผู้สร้างสวรรค์และแผ่นดินโลก และพระองค์เสด็จมาเพื่อถวายพระองค์เองให้เป็นเครื่องบูชาไถ่บาปแก่คนทั้งโลก (มัทธิว 12:22-24; ลูกา 4:21-30; ยอห์น 8:58, 59) ข้อพระคัมภีร์เหล่านี้ช่วยเราให้เข้าใจการทนทุกข์ทรมานที่พระเยซูทรงเผชิญบนโลกนี้อย่างไร`

ชีวิต การกระทำ และคำสอนของพระเยซูถูกเข้าใจผิดอยู่ตลอดเวลาไม่ว่าจะมาจากผู้นำหรือแม้กระทั่งคนทั่วไป ซึ่งนำไปสู่การปฏิเสธและความเกลียดชังจากผู้คนที่พระองค์เสด็จมาเพื่อช่วยให้รอด ในแง่หนึ่งเป็นเหมือนการที่พ่อแม่ที่เห็นลูกผู้เอาแต่ใจต้องการความช่วยเหลือ และถึงแม้พ่อแม่เต็มใจที่จะให้ทุกอย่างแก่ลูกคนนั้น ลูกก็ปฏิเสธพ่อแม่ ดูถูกเหยียดหยามและไม่ยอมรับผู้ซึ่งอาจจะเป็นบุคคลเดียวที่จะช่วยเด็กคนนั้นให้พ้นจากความพินาศได้นี่คือสิ่งที่พระเยซูต้องเผชิญขณะอยู่บนโลกนี้ พระองค์ต้องเจ็บปวดสักเพียงใด

`อ่านมัทธิว 23:37 บอกอะไรเราเกี่ยวกับความรู้สึกของพระคริสต์ต่อการถูกปฏิเสธ ในขณะที่คุณอ่าน ให้ถามตัวเองด้วยว่า “พระองค์ทรงรู้สึกแย่กับตนเองไหม (อย่างที่เรามักจะรู้สึกเมื่อต้องเผชิญกับการถูกปฏิเสธ) หรือเป็นเพราะเหตุผลประการอื่น” ถ้ามีเหตุผลอย่างอื่นอีกเหตุผลนั้นคืออะไร`

เราทุกคนต่างรู้สึกถึงความเจ็บปวดจากการถูกปฏิเสธ และบางทีความเจ็บปวดของเราก็คล้ายคลึงกับของพระคริสต์ คือความเจ็บปวดในความไม่เห็นแก่ตัว กล่าวคือ เราเจ็บปวด มิใช่เพราะว่าเราถูกปฏิเสธ แต่เพราะการปฏิเสธจะมีความหมายต่อคนที่ปฏิเสธเรา (บางทีคนที่เราห่วงใยเป็นคนที่ปฏิเสธที่จะยอมรับความรอดในพระคริสต์) ลองจินตนาการดูว่า พระเยซูจะรู้สึกอย่างไร พระองค์ผู้ทรงทราบดีถึงสิ่งที่จะต้องเผชิญเพื่อช่วยคนเหล่านี้ให้รอด และในขณะเดียวกันก็ทรงทราบดีว่าผลของการปฏิเสธจะเป็นอย่างไร “เป็นเพราะความบริสุทธิ์ของพระองค์ที่ทำให้พระองค์ (พระคริสต์) ทรงรู้สึกอย่างแรงกล้าถึงการจู่โจมของซาตาน” (เอลเลน จี. ไว้ท์, Selected Messages, book 3, หน้า 129)

`คุณเรียนรู้อะไรจากพระคริสต์ที่ช่วยให้คุณรับมือกับความเจ็บปวดจากการถูกปฏิเสธได้ดีขึ้น แบบอย่างของพระองค์แสดงให้คุณเห็นอะไรคุณจะนำไปประยุกต์ใช้กับชีวิตของคุณเองอย่างไร`