---
title:  ยังคงสัตย์ซื่อแม้จะไม่เห็นพระเจ้า
date:  18/08/2022
---

การคิดว่าไม่มีใครสนใจในสิ่งที่เกิดขึ้นกับเรานั้นเป็นเรื่องที่ไม่น่ายินดีนักแต่การคิดว่าพระเจ้าไม่รู้หรือไม่สนใจเรานั้นเป็นเรื่องที่น่าวิตกที่สุด

สำหรับชาวยูดาห์ที่ถูกจับไปเป็นเชลยยังบาบิโลนแล้ว ดูเหมือนว่าพระเจ้าจะไม่สนใจสถานการณ์ของพวกเขามากนัก พวกเขายังคงถูกเนรเทศ ยังคงรู้สึกว่าพระเจ้าทอดทิ้งเพราะบาปของพวกเขา แต่อิสยาห์พูดปลอบใจพวกเขาอิสยาห์ บทที่ 40 เป็นข้อความที่งดงามซึ่งอิสยาห์พูดอย่างอ่อนโยนกับผู้คนถึงพระเจ้าของพวกเขา “พระองค์จะทรงเลี้ยงฝูงแกะของพระองค์เหมือนผู้เลี้ยงแกะพระองค์จะทรงรวบรวมลูกแกะไว้ด้วยพระกรของพระองค์ พระองค์จะทรงอุ้มไว้ที่พระทรวง และจะค่อยๆ นำแม่แกะที่มีลูกอ่อน” (อิสยาห์ 40:11) แต่หลังจากนั้นไม่นาน พวกเชลยก็เริ่มคิดว่า พระองค์เจ้าข้า พระองค์อยู่ที่ไหน ข้าพระองค์ ไม่เห็นหลักฐานใดๆ ที่แสดงว่าพระองค์ยังทรงอยู่ที่นี่หรือยังคงห่วงใย

อ่าน อิสยาห์ 40:27-31 อิสยาห์พรรณนาถึงพระเจ้าอย่างไร การบรรยายถึงพระเจ้าเช่นนี้ตั้งใจมีขึ้นเพื่อตอบความเชื่อของพวกเขาว่า “ทางของข้าพเจ้าถูกปิดไว้จากพระยาห์เวห์ และความยุติธรรมที่ควรเป็นของข้าพเจ้านั้นก็ผ่านพระเจ้าของข้าพเจ้าไป” อย่างไร (อิสยาห์ 40:27)

กลุ่มคนอีกกลุ่มหนึ่งที่อาจคิดว่าทางของตนซ่อนเร้นจากพระเจ้าพบได้ในพระธรรมเอสเธอร์ ไม่มีการกล่าวถึงพระเจ้าแม้แต่ครั้งเดียวในพระธรรมเล่มนี้ อย่างไรก็ตามเรื่องราวทั้งหมดเปิดเผยถึงการเข้าแทรกแซงของพระเจ้าในการช่วยเหลือประชากรของพระองค์จากกฎที่ให้ทำลายพวกเขาที่ไม่อาจเปลี่ยนแปลงได้ เรื่องนี้ไม่เพียงแค่บรรยายถึงเหตุการณ์ในอดีต แต่ยังเป็นสัญลักษณ์ของเวลาในอนาคตที่ประชากรของพระเจ้าจะถูกกดขี่ข่มเหงอีกครั้งและจะมีกฎหมาย ออกมาเพื่อทำลายล้างพวกเขาอีกด้วย (วิวรณ์ 13:15) ง่ายเพียงใดที่เราจะสรุป ว่า หากสถานการณ์เลวร้ายเช่นนี้มีอยู่จริง พระเจ้าต้องละทิ้งประชากรของพระองค์แล้วอย่างแน่นอน แต่เราต้องไม่กลัว พระเจ้าองค์เดียวกันที่ช่วยผู้ที่พระองค์ทรงเลือกในเรื่องราวของเอสเธอร์ให้รอด ก็จะทรงช่วยพวกเขาอีกครั้งในวิกฤตสุดท้ายนี้ด้วย

`เราได้อ่านวิธีที่อิสยาห์บรรยายถึงพระเจ้าแก่พวกเชลย คุณจะบรรยายพระเจ้าให้กับคนที่รู้สึกว่าพระเจ้าได้หายไปและละทิ้งพวกเขาไปแล้วอย่างไร คุณจะสอนพวกเขาให้มองด้วยสายตาแห่งความเชื่อและไม่พึ่งพาสิ่งที่มองเห็นรอบตัวด้วยสายตามนุษย์ได้อย่างไร`