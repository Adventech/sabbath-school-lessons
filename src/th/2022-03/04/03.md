---
title:  ความเชื่อท่ามกลางไฟกลั่นให้บริสุทธิ์
date:  18/07/2022
---

การอยู่ในสงครามก็เป็นเรื่องหนึ่ง แต่จะเป็นอีกเรื่องหนึ่งเมื่อเราไม่เห็นกองกำลังที่ตั้งเรียงรายอยู่ในสนามรบ ซึ่งนี่ก็คือสิ่งที่เราผู้เป็นคริสเตียนต้องเผชิญ เรารู้ว่ากองกำลังนั้นอยู่ด้านนอก เราสัมผัสได้ในชีวิตของเรา แต่กระนั้นเราจะต้องก้าวไปข้างหน้าด้วยความเชื่อ วางใจในพระองค์ “ผู้ไม่ทรงปรากฏแก่ตา” (ฮีบรู11:27)

`อ่าน โยบ 23:1-10 อะไรคือแก่นแท้ของการต่อสู้ของโยบ อะไรที่เขามองไม่เห็น ในขณะเดียวกันเขามีความเชื่ออย่างไรทั้งๆ ที่อยู่ท่ามกลางการทดลองทั้งปวง`

แม้จะอยู่ท่ามกลางการทดลองอันเลวร้าย โยบก็ยังวางใจในพระเจ้าไม่ว่าทุกสิ่งทุกอย่างที่เกิดขึ้นจะเป็นอย่างไร โยบตั้งใจแน่วแน่ที่จะอดทน และสิ่งหนึ่งที่ทำให้เขายืนหยัดอยู่ได้คือ ทองคำ ไม่ใช่เหรียญทองแต่เป็นการที่เขามองไปยังอนาคตและตระหนักว่าถ้าเขายึดมั่นในพระเจ้า เขาจะออกมาดีกว่านี้แน่นอน เขาจะออกมาเหมือนอย่างทองคำ เรามิอาจรู้ได้ว่าโยบรู้ว่าอะไรเกิดขึ้นเบื้องหลังมากน้อยเพียงไร ไม่ว่าจะมีกี่สิ่งที่ปกปิดจากเขา เขาก็ยังอดทนต่อไฟกลั่นให้บริสุทธิ์อยู่ดี

คุณกลัวไฟไหม คุณกังวลถึงความร้อนที่เกิดจากสถานการณ์หรือไม่ บางทีความร้อนของพระเจ้าดูเหมือนจะร้อนแรงจนอธิบายไม่ได้เหมือนที่เกิดขึ้นกับโยบ อาจจะเป็นความลำบากในการปรับตัวให้เข้ากับงานใหม่หรือบ้านใหม่ อาจจะจัดการกับการปฏิบัติที่ไม่ดีของเพื่อนร่วมงานหรือแม้แต่ในครอบครัวของคุณเอง อาจจะเป็นความเจ็บป่วยหรือสูญเสียทางการเงิน ยากเกินกว่าที่จะเข้าใจได้ พระเจ้าทรงใช้การทดลองเหล่านี้เพื่อขัดเกลาและชำระคุณให้บริสุทธิ์และนำพระฉายาของพระองค์มาสู่ลักษณะนิสัยของคุณ

การได้รับการพิสูจน์ว่าเป็นทองคำดูเหมือนจะเป็นแรงจูงใจสำหรับโยบเป็นบางสิ่งที่เขาต้องจ้องมองและสิ่งนั้นก็ช่วยดึงเขาให้ผ่านพ้นปัญหาได้ลักษณะนิสัยของเขาเป็นพยานอย่างทรงพลังให้เห็นแล้วว่า ท่ามกลางความเจ็บปวดและความทุกข์ทรมาน โยบสัมผัสได้ถึงความจริงของกระบวนการชำระให้บริสุทธิ์ แม้เขาจะไม่เข้าใจเท่าไหร่ แต่เขาก็รู้ว่าการทดลองเหล่านี้จะช่วยขัดเกลาเขาได้

`จากประสบการณ์ของคุณ การทดลองขัดเกลาและชำระคุณให้บริสุทธิ์อย่างไร มีทางใดอีกบ้างนอกจากความทุกข์ที่ช่วยขัดเกลาคุณ`