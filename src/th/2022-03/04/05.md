---
title:  “ผู้ฉลาด”
date:  20/07/2022
---

เมื่อวานเราเรียนถึงความสำคัญของลักษณะนิสัยของผู้ที่รอคอยการเสด็จมาครั้งที่สอง วันนี้เราจะมาเจาะจงมากขึ้นถึงความสำคัญของอุปนิสัยของผู้ที่ยังมีชีวิตอยู่เมื่อพระเยซูเสด็จมาครั้งที่สอง

`อ่านดาเนียล 12:1-10 บริบทในข้อเหล่านี้เป็นอย่างไร มีการอ้างถึงเวลาใดในประวัติศาสตร์ของโลก และที่สำคัญที่สุดลักษณะประชากรของพระเจ้าในช่วงเวลานี้เป็นอย่างไร พวกเขามีลักษณะนิสัยที่แตกต่างจากคนชั่วอย่างไร อ่าน วิวรณ์ 22:11 ด้วย`

ดาเนียลได้รับแจ้งว่าก่อนที่พระเยซูจะเสด็จมา จะมีช่วงเวลาแห่งความทุกข์ยากลำบากที่ไม่มีช่วงเวลาใดในประวัติศาสตร์เทียบได้ ใน ดาเนียล 12:3,10 เราเห็นภาพคนชอบธรรมและคนอธรรมในช่วงเวลานี้ ให้สังเกตคนชั่วก็ “จะยังทำการชั่วอยู่” (ดาเนียล 12:10) ซึ่งตรงกันข้ามกับคนชอบธรรม ผู้ซึ่งส่องแสงเจิดจ้าในข้อ 3 บางทีอาจจะเป็นเพราะพวกเขา “ชำระตนเอง ทำให้ตนเองสะอาดหมดจดและถูกถลุง” (ดาเนียล 12:10) ในช่วงเวลานี้ “จะมีเวลายากลำบากอย่างไม่เคยมีมาตั้งแต่ครั้งมีประชาชาติจนถึงสมัยนั้น” (ดาเนียล 12:1) ในทางกลับกันด้วย คนอธรรมจะไม่เข้าใจ แต่คนชอบธรรมจะ “ฉลาด” และเข้าใจ

เข้าใจเรื่องอะไร คณิตศาสตร์ วิทยาศาสตร์ หรือการประเมินขั้นสูงพระธรรมสุภาษิตกล่าวว่า “ความยำเกรงพระยาห์เวห์เป็นจุดเริ่มต้นของความรู้” (สุภาษิต 1:7) บางทีในบริบทนี้ “คนฉลาด” เป็นคนฉลาดเพราะว่าพวกเขาเข้าใจถึงเหตุการณ์ยุคสุดท้ายนี้ คือช่วงเวลาแห่งความทุกข์ยากลำบากที่กำลังคลี่คลาย พวกเขาจะไม่แปลกใจ พวกเขารู้ว่าเหตุการณ์นี้กำลังจะเกิดขึ้นจากการศึกษาพระคำ สิ่งที่สำคัญที่สุดคือ พวกเขาเข้าใจมากพอที่จะยอมให้เวลาแห่งความทุกข์ยากลำบากนี้ชำระและถลุงพวกเขาให้บริสุทธิ์ ในทางกลับกันคนอธรรมจะดื้อรั้นมากขึ้นต่อการกบฏและยังคงดำเนินอยู่ในทางชั่วของพวกเขา

ประเด็นสำคัญคือ ในเรื่องนี้เราได้เห็นการบรรยายภาพของผู้คนที่เคยผ่านกระบวนการถลุงและชำระให้บริสุทธิ์แล้ว

`แม้เราจะดูข้อพระคัมภีร์เหล่านี้ในบริบทของยุคสุดท้าย แต่เราเห็นหลักการอะไรในเรื่องนี้ที่จะช่วยเราให้เข้าใจได้ดียิ่งขึ้นว่า กระบวนการถลุงและชำระให้บริสุทธิ์เกี่ยวกับอะไร แม้แต่สำหรับเราในทุกวันนี้`