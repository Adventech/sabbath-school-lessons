---
title:  รักคนที่ทำให้เราเจ็บปวด
date:  30/08/2022
---

มีคนเคยกล่าวไว้ว่า “การรักศัตรูของเรา มิได้หมายความว่าเราจะต้องรักดินโคลนที่ไข่มุกถูกฝังอยู่ แต่หมายความว่าเราต้องรักไข่มุกที่ตั้งอยู่ในดินโคลน...พระเจ้ามิได้ทรงรักเราเพราะเราเป็นคนน่ารักโดยธรรมชาติ แต่เรากลายเป็นคนน่ารักเพราะว่าพระองค์ทรงรักเรา”

`เมื่อคุณมองดู “ศัตรู” ของคุณ โดยปกติแล้วคุณจะเห็นอะไร ไข่มุกหรือดินโคลนที่อยู่ล้อมรอบไข่มุก`

`อ่านมัทธิว 5:43-48 พระเยซูทรงร้องเรียกให้เรารักและอธิษฐานเผื่อศัตรูของเรา พระเยซูทรงยกตัวอย่างอะไรจากธรรมชาติที่ช่วยให้เรา เข้าใจว่า เหตุใดเราจึงควรรักศัตรู พระองค์กำลังสอนเราว่าอย่างไร`

ในมัทธิว 5:45 พระเยซูทรงยกแบบอย่างของพระบิดาในสวรรค์เพื่อแสดงวิธีที่เราควรปฏิบัติต่อผู้ที่ทำร้ายเรา ซึ่งอาจจะเป็นผู้ที่ทำให้เราต้องตกอยู่ในเบ้าหลอมที่เลวร้ายที่สุด พระเยซูตรัสว่าพระบิดาทรงส่งพระพรแห่งสายฝนให้ทั้งคนชอบธรรมและคนอธรรมเสมอกัน ถ้าพระเจ้าประทานสายฝนแก่คนอธรรมแล้ว เราควรจะปฏิบัติต่อพวกเขาด้วยอย่างไร

พระเยซูมิได้บอกเราว่า เราควรรู้สึกมีความสุขและพึงพอใจกับทุกคนที่ทำให้เราทุกข์ใจเสมอไป แม้ว่าการทำเช่นนั้นก็อาจเป็นไปได้ โดยพื้นฐานแล้วความรักที่มีต่อศัตรูไม่ได้หมายความว่าต้องเป็นความรู้สึกที่เรามีต่อบุคคลนั้นแต่เป็นการกระทำที่เจาะจงที่เผยให้เห็นถึงความเอาใจใส่และเห็นอกเห็นใจต่อคนคนนั้น

พระเยซูทรงสรุปเรื่องนี้ด้วยข้อพระคัมภีร์ที่มักทำให้เกิดการถกเถียงกันมากมาย “เพราะฉะนั้นพวกท่านจงเป็นคนดีพร้อม เหมือนอย่างที่พระบิดาของท่าน ผู้สถิตในสวรรค์ทรงดีพร้อม” (มัทธิว 5:48) ความหมายในบริบทนั้นชัดเจน คนเหล่านั้นที่ต้องการเป็นคนดีพร้อมเหมือนอย่างที่พระบิดาทรงดีพร้อม จะต้องแสดงความรักต่อศัตรูเช่นเดียวกันที่พระเจ้าทรงแสดงความรักต่อศัตรูของพระองค์ การเป็นคนดีพร้อมในสายพระเนตรของพระเจ้าคือ การรักคนที่ต่อต้านเรา และการทำเช่นนี้ได้นั้นจะต้องมีใจอ่อนโยนซึ่งพระเจ้าเพียงผู้เดียวที่ประทานให้

`จงเขียนการเปลี่ยนแปลงที่คุณต้องทำเพื่อให้พระเจ้าประทานใจอ่อนโยนเช่นนี้แก่คุณ เพื่อช่วยให้คุณมีทัศนคติที่ถูกต้องต่อ “ศัตรู” โดยคำนึงถึงคำจำกัดความของใจอ่อนโยน (“ยืนหยัดต่อความเจ็บปวดด้วยความอดทนและไม่ขุ่นเคือง”)`