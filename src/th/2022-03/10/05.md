---
title:  ปากที่ปิดเงียบ
date:  31/08/2022
---

แบบอย่างของใจอ่อนโยนในเบ้าหลอมที่ยิ่งใหญ่ที่สุดคือพระเยซู เมื่อพระองค์ตรัสว่า จงมาและ “เรียนจากเรา เพราะว่าเราสุภาพอ่อนโยนและใจอ่อนน้อม” (มัทธิว 11:29) ความหมายพระองค์นั้นเกินกว่าที่เราจะจินตนาการได้

อ่าน 1 เปโตร 2:18-25 เปโตรกำลังให้คำแนะนำที่น่าประหลาดใจแก่กลุ่มคนรับใช้ เขาอธิบายถึงการตอบสนองของพระเยซูต่อการปฏิบัติที่ไม่ยุติธรรมและทำให้ต้องเจ็บปวด และแนะนำพวกเขาด้วยการ “วางแบบอย่าง แก่พวกท่าน เพื่อท่านจะได้ดำเนินตามรอยพระบาทของพระองค์” (1 เปโตร 2:21) คุณเรียนรู้หลักการของใจอ่อนโยนและการถ่อมใจในเบ้าหลอมจากแบบอย่างของพระเยซูตามที่เปโตรกล่าวไว้ในที่นี้อย่างไร

การเห็นคนหนึ่งปฏิบัติต่อผู้อื่นอย่างไม่ยุติธรรมเป็นเรื่องแย่มาก และจะเจ็บปวดอย่างยิ่งหากเราเป็นผู้รับการปฏิบัติดังกล่าว เพราะโดยปกติคนเรามักใฝ่ความยุติธรรมอย่างยิ่ง เมื่อมีเหตุการณ์ไม่ยุติธรรมเกิดขึ้น โดยสัญชาตญาณคนเราจะต้อง “ทำให้ถูกต้อง” ตามสิ่งที่เราเชื่อว่ายุติธรรมและด้วยความโกรธ

ไม่ใช่เรื่องง่ายเลยที่จะใช้ชีวิตเช่นนี้ บางทีอาจดูเป็นไปไม่ได้เลยยกเว้นแต่เราจะยอมรับความจริงที่สำคัญประการหนึ่งคือ ในสถานการณ์ที่ไม่ยุติธรรมทั้งหลาย เราต้องเชื่อว่าพระบิดาบนสวรรค์ทรงควบคุมอยู่และพระองค์จะทรงทำแทนเราตามพระประสงค์ของพระองค์ ยังหมายความด้วยว่า เราต้องเปิดใจ รับสิ่งที่อาจจะเกิดขึ้นได้เหมือนที่เคยเกิดกับพระเยซู เราอาจไม่ได้รับการช่วยเหลือจากความอยุติธรรมเสมอไป แต่เราต้องจำไว้เสมอว่าพระบิดาบนสวรรค์สถิตอยู่กับเราและดูแลเราเสมอ

คำแนะนำของเปโตรที่ให้ชีวิตของพระเยซูเป็นแบบอย่างนั้นน่า ประหลาดใจ เพราะดูเหมือนว่าเมื่อต้องเผชิญกับความทุกข์ยากที่ไม่ยุติธรรม การนิ่งเงียบอยู่นั้นเป็นพยานเพื่อพระสิริของพระเจ้าได้ยิ่งใหญ่กว่า “ทำให้บุคคลได้รับความถูกต้อง” เมื่อคายาฟาสและปีลาตถาม พระเยซูอาจตรัสหลายสิ่งหลายอย่างเพื่อแก้ไขสถานการณ์ให้ถูกต้องและอธิบายพระองค์เอง แต่พระองค์มิได้ทรงทำเช่นนั้น ความนิ่งเงียบของพระองค์เป็นพยานถึงการมี ใจอ่อนโยนของพระองค์

`คุณจัดการกับสถานการณ์ที่ถูกปฏิบัติอย่างไม่เป็นธรรมอย่างไร คุณจะนำหลักการบางประการในบทเรียนวันนี้มาประยุกต์ใช้กับชีวิตคุณเองได้อย่างไร`