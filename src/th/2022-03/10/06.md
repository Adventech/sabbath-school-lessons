---
title:  พระศิลาและที่ลี้ภัยของเรา
date:  01/09/2022
---

บ่อยครั้งคนที่เย่อหยิ่งที่สุด คนที่ทะนงตนและวางอำนาจที่สุดเป็นผู้ที่ทนทุกข์จากการขาดความนับถือในตนเอง ความทะนงตนและเย่อหยิ่ง และการขาดการมีใจอ่อนโยนและถ่อมตนอย่างที่สุดของเขาเหล่านั้น บางครั้งเกิดขึ้นโดยไม่รู้ตัว เพราะมีบางสิ่งที่ขาดหายอยู่ภายใน สิ่งที่พวกเขาต้องการคือสิ่งที่เราทุกคนต้องการด้วยคือ ความรู้สึกมั่นคง การมีค่า ได้รับการยอมรับโดยเฉพาะในยามตึงเครียดและในความทุกข์ยาก เราจะพบสิ่งเหล่านี้ได้โดยทางองค์พระผู้เป็นเจ้าเพียงเท่านั้น กล่าวโดยย่อคือ การมีใจอ่อนโยนและถ่อมตนมักเห็นได้จากจิตวิญญาณที่ตั้งมั่นอยู่บนพระศิลา

`อ่านสดุดี 62:1-8 อะไรเป็นที่มาของสดุดีบทนี้ ดาวิดแสดงให้เห็นอะไร คุณเรียนรู้หลักการฝ่ายจิตวิญญาณอะไรบ้างจากที่ดาวิดเขียนไว้ สิ่งที่สำคัญที่สุด คุณจะประยุกต์หลักการเหล่านี้ในชีวิตของคุณเองอย่างไร`

“ผู้คนกลายเป็นศัตรูของเราโดยไม่มีเหตุผลอันสมควร ผู้คนเข้าใจผิดว่าทำไมคนของพระเจ้าถึงทำสิ่งต่างๆ แรงจูงใจของประชากรของพระเจ้าถูกตีความอย่างผิดๆ ไม่เพียงแต่โดยผู้คนทางฝ่ายโลก แต่โดยพี่น้องกันเอง ผู้รับใช้ของพระเจ้าจะตกอยู่ในสภาพยากลำบาก ภูเขาจะถูกสร้างขึ้นจากเนินจอมปลวกเพื่อพิสูจน์ว่ามนุษย์ดำเนินไปตามทางที่เห็นแก่ตัวและไม่ชอบธรรม...

โดยการบิดเบือนความจริง คนเหล่านี้ถูกให้สวมเสื้อคลุมมืดมิดแห่งความไม่ซื่อสัตย์เพราะสถานการณ์อยู่นอกเหนือการควบคุมของพวกเขาทำให้งานของพวกเขาสับสน พวกเขาถูกชี้ว่าเป็นคนที่ไว้ใจไม่ได้ และผู้ที่จะทำสิ่งเหล่านี้คือสมาชิกคริสตจักร ผู้รับใช้ของพระเจ้าจะต้องติดอาวุธด้วยความคิดของพระคริสต์ พวกเขาต้องไม่คาดหวังที่จะหลบหนีการดูหมิ่นและการตัดสินที่ผิด พวกเขาจะถูกเรียกว่าเป็นพวกคลั่งไคล้ศาสนา แต่ขออย่าให้พวกเขาต้องท้อแท้ พระหัตถ์ของพระเจ้าอยู่บนกงล้อแห่งการจัดเตรียมของพระองค์ นำทางของพระองค์ไปสู่สง่าราศีแห่งพระนามของพระองค์” (เอลเลน จี. ไว้ท์, The Upward Look, หน้า 177)

`คุณมีภูมิต้านทานมากแค่ไหนต่อการตำหนิติเตียนจากผู้อื่น เราส่วนใหญ่แล้วไม่ค่อยมีภูมิคุ้มกันในเรื่องนี้ใช่ไหม คุณจะแนบสนิทกับพระเจ้าและยึดคุณค่าของตนเองไว้กั พระองค์ผู้ทรงรักคุณอย่างมากจนสิ้นพระชนม์เพื่อบาปของคุณ และยังปกป้องจากการดูหมิ่นของผู้อื่นได้อย่างไร`