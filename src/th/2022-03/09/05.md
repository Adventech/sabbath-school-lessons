---
title:  การเป็นพยานของนักโทษ
date:  24/08/2022
---

ในพระธรรมกิจการการสรรเสริญส่งผลอย่างน่าอัศจรรย์ต่อผู้ที่ได้ยินอ่าน กิจการ 16:16-34 หลังจากที่ถูกเฆี่ยนตีอย่างหนัก เปาโลและสิลาสก็ถูกจองจำ ไม่มีใครในนั้นที่จะทาน้ำมันบนหลังที่มีรอยบาดเจ็บและฟกช้ำ ด้วยความเจ็บปวดทางร่างกายอย่างยิ่งยวดและข้อเท้าที่ถูกล็อคไว้ พวกเขาถูกนำมาขังไว้ความมืดมิดของเรือนจำชั้นใน และในขณะที่นักโทษคนอื่นๆ นั่งฟังอยู่นั้น เปาโลและสิลาสก็เริ่มอธิษฐานและร้องเพลง

หลังจากแผ่นดินไหวและหลังจากที่ผู้คุมเรือนจำพบว่าทั้งเปาโล สิลาสและนักโทษคนอื่นๆ ไม่หนีไปไหน เขาก็ “หมอบกราบตัวสั่นต่อหน้าเปาโลกับสิลาส แล้วพาท่านทั้งสองออกมากล่าวว่า ‘ข้าแต่ท่าน ข้าพเจ้าต้องทำอย่างไรจึงจะได้รับความรอด’” (กิจการ 16:29, 30)

`ทำไมเหตุการณ์นี้จึงทำให้ผู้คุมมุ่งไปยังความจำเป็นที่ต้องได้รับความรอด คำอธิษฐานและบทเพลงของเปาโลและสิลาสมีบทบาทอย่างไรที่ทำให้นักโทษไม่วิ่งหนี และมีบทบาทอย่างไรต่อการกลับใจใหม่ของชายคนนี้และทุกคนในครอบครัวของเขา`

เป็นเรื่องน่าทึ่งที่จะคิดว่าคำสรรเสริญของเราสามารถเปลี่ยนชะตากรรมอันเป็นนิรันดร์ของคนรอบข้างเราได้ ถ้าเปาโลและสิลาสนั่งอยู่ในความมืดและบ่นพึมพำเหมือนที่นักโทษทั่วไปทำกัน คุณคิดว่าจะมีใครในคืนนั้นได้รับความรอดหรือไม่

เราไม่รู้ว่าเกิดอะไรขึ้นกับผู้คุมและครอบครัวในภายหลัง แต่เราลองจินตนาการหากพวกเขาได้อ่านถ้อยคำที่เปาโลเขียนจากเรือนจำอีกแห่งในกรุงโรมว่า “เพราะพระเจ้าทรงให้พระคุณแก่ท่านเพราะเห็นแก่พระคริสต์ ไม่ใช่ให้ท่านทั้งหลายเชื่อในพระองค์เท่านั้น แต่ให้ทนทุกข์ยากเพราะเห็นแก่พระองค์ด้วย คือพวกท่านก็มีการสู้รบเหมือนอย่างที่ท่านเคยเห็นมาแล้วในตัวข้าพเจ้าและได้ยินในเวลานี้ว่าข้าพเจ้ากำลังสู้รบอยู่” (ฟีลิปปี 1:29, 30) หากพวกเขา ได้อ่านข้อความนี้และใคร่ครวญถึงการที่ความทุกข์ทรมานของเปาโลนำความสุขมาสู่พวกเขาอย่างไรแล้ว แน่นอนว่าข้อความนี้ต้องนำบทเพลงมาสู่จิตใจของเขาและการท้าทายครั้งใหม่ที่จะรักษาความซื่อสัตย์ไว้ ไม่ว่าจะต้องแลกด้วยอะไรก็ตาม

`ลองคิดดูว่า มีใครบ้างที่สามารถรับอิทธิพลและเข้าหาพระเจ้าจากบทเพลงแห่งการสรรเสริญที่มาจากจิตใจของคุณ ลองพยายามเปิดใจและพรั่งพรูคำสรรเสริญพระเจ้าให้ผู้คนที่อยู่รอบตัวได้ยิน คุณไม่รู้หรอกว่าการกระทำเช่นนี้จะส่งผลเชิงบวกมากเพียงไร`