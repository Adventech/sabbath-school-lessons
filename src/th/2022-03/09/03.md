---
title:  อธิษฐานทลายกำแพง
date:  22/08/2022
---

มีสำนวนภาษาอังกฤษกล่าวว่า “ทาสีจนมุม” ให้จินตนาการว่าคุณกำลังทาสีบนพื้นห้อง แล้วคุณเพิ่งตระหนักได้ว่าคุณทาสีจากด้านนอกหน้าประตูเข้าด้านในจนเหลือแต่มุมห้อง และคุณก็ออกไม่ได้ ยกเว้นว่าจะเดินผ่านสีที่เพิ่งทาใหม่ คุณจะต้องอยู่ที่มุมนั้นจนกว่าสีจะแห้ง

บางครั้งความเชื่อของเราก็ดูเหมือนการทาสีให้เราจนมุม เรามาถึงสถานการณ์หนึ่งและความเชื่อก็เหมือน “กับดัก” จับเราไว้ เช่นเดียวกับสีที่ยังไม่แห้งบนพื้น เรามองสถานการณ์นั้น และเราจะต้องปฏิเสธพระเจ้า ทิ้งความเชื่อและทุกสิ่งที่เราวางใจ หรือเราจะให้ความเชื่อบังคับเราให้วางใจในสิ่งที่ดูเหมือนจะเป็นไปไม่ได้

พระเจ้าทรงนำชาวอิสราเอลมาจนมุม หลังจากที่พวกเขาเดินทางในถิ่นทุรกันดารเป็นเวลา 40 ปี พระเจ้ามิได้ทรงนำประชากรของพระองค์ไปยังทุ่งหญ้าที่ว่างเปล่าและสงบเงียบ พระเจ้าทรงนำพวกเขาไปยังเมืองที่มีป้อมปราการที่แข็งแกร่งที่สุดเมืองหนึ่งในพื้นที่ทั้งหมด แล้วพวกเขาต้องเดินรอบๆเมืองเยรีโคอย่างเงียบๆ เป็นเวลาหกวัน ในวันที่เจ็ดพระเจ้าทรงบอกให้พวกเขาโห่ร้อง และการโห่ร้องนั้นพร้อมกับการเป่าแตรจะนำมาซึ่งชัยชนะ

`อ่านโยชูวา 5:13-6:20 พระเจ้าพยายามสอนอะไรแก่ชาวอิสราเอล`

การโห่ร้องดังๆ ไม่ได้ทำให้เกิดการสั่นสะเทือนกระตุ้นให้กำแพงเมืองพังลงมา เมื่อพระเจ้าบอกชาวอิสราเอลให้ “โห่ร้อง” ซึ่งเป็นการโห่ร้องแบบเดียวกันกับที่ดาวิดเขียนไว้ในสดุดี บทที่ 66 “แผ่นดินโลกทั้งสิ้นเอ๋ย จงโห่ร้องด้วยความชื่นบานถวายแด่พระเจ้า จงร้องเพลงสดุดีพระสิริแห่งพระนามของพระองค์ จงถวายเพลงสรรเสริญพระสิริของพระองค์” (สดุดี 66:1, 2) การโห่ ร้องนี้เป็นการสรรเสริญ หลังจากการมองดูกำแพงขนาดใหญ่เป็นเวลาหกวันพวกเขาคงจะสรุปได้ว่า พวกเขาไม่มีโอกาสเลยที่จะทำลายกำแพงลงได้ด้วยตัวของพวกเขาเอง

`เรื่องนี้ช่วยให้เราเข้าใจความหมายใน ฮีบรู 11:30 ได้อย่างไร`

`เมื่อพระเจ้าใกล้จะทำบางสิ่งใหม่ในชีวิตของเรา พระองค์อาจนำเราไปยังเมืองเยรีโค เพราะพระองค์อาจจำเป็นต้องสอนเราว่าพลังแห่งชัยชนะไม่ได้มาด้วยความแข็งแกร่งและกลยุทธ์ของเราเอง ทุกสิ่งทุกอย่างที่เราต้องการมาจากภายนอกตัวเรา ฉะนั้นไม่ว่าสิ่งที่อยู่ตรงหน้า เราจะเป็นอะไร ไม่ว่ามันจะดูยากลำบากเพียงใด บทบาทของเราคือสรรเสริญพระเจ้าผู้ทรงเป็นแหล่งของทุกสิ่งที่เราต้องการ นี่คือความเชื่อในรูปแบบการกระทำ`