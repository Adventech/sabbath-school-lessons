---
title:  ขอบข่ายของการสรรเสริญ
date:  21/08/2022
---

ฟีโอดอร์ ดอสโตเยฟสกี้ นักเขียนชาวรัสเซียผู้ยิ่งใหญ่ถูกตัดสิน ประหารชีวิต แต่เนื่องจากมีการเปลี่ยนแปลงในคำพิพากษาในนาทีสุดท้ายเขาจึงใช้เวลาหลายปีจองจำในคุกแทน เมื่อกล่าวถึงประสบการณ์ในเรือนจำเขาเขียนว่า “จงเชื่อจนกว่าชีวิตจะหาไม่ หากแม้มนุษย์ทุกคนหลงทางไปและเหลือคุณที่ซื่อสัตย์เพียงคนเดียว จงนำของมาถวายและสรรเสริญพระเจ้าในความเดียวดายของคุณ”

ในบทเรียนนี้เราได้เห็นแล้วว่า เปาโลอดทนต่อการต่อต้านและการกดขี่ข่มเหงอย่างเหลือเชื่อเพียงไร แต่ขณะนี้เขากำลังนั่งอยู่ในคุกของทหารโรมัน กระนั้นเขาก็ไม่หดหู่ แต่เขากลับเขียนเพื่อให้กำลังใจผู้เชื่อในเมืองฟีลิปปีอย่างกระตือรือร้น

`อ่านฟีลิปปี 4:4-7 คุณคิดว่าเปาโลเขียนเรื่องแบบนี้ได้อย่างไร ในขณะที่ตัวเขาเองกำลังนั่งอยู่ในคุก อะไรคือกุญแจสำคัญสู่การได้รับ “สันติสุขของพระเจ้า”`

หากทุกสิ่งทุกอย่างกำลังไปได้สวย ก็เป็นเรื่องง่ายที่จะชื่นชมยินดี แต่เปาโลเตือนใจเราให้ชื่นชมยินดีอยู่เสมอ อาจฟังดูแปลก ถ้าเราจับประเด็นที่เปาโลเขียนตามตัวอักษร เราจะเห็นนัยสำคัญสองประการ

ประการแรก ถ้าเราต้องชื่นชมยินดีทุกเวลา นั่นหมายความว่า เราควรจะชื่นชมยินดีแม้สถานการณ์ไม่ปรากฏว่ามีเหตุให้ต้องชื่นชมยินดี ประการที่สอง ถ้าเราต้องชื่นชมยินดีทุกเวลา จะต้องหมายความด้วยว่า เราจะต้องเรียนรู้ที่จะชื่นชมยินดีแม้ในช่วงเวลาที่เราไม่รู้สึกเช่นนั้น

เปาโลกำลังร้องเรียกเราให้สรรเสริญพระเจ้า ถึงแม้ว่าหลายครั้งอาจดูเหมือนไม่ปกติสำหรับเราก็ตาม อาจดูไม่สมเหตุสมผลด้วยซ้ำ แต่อย่างที่เราจะได้เห็น เพราะมีบางครั้งที่ดูเหมือนไม่มีเหตุผลที่เราต้องชื่นชมยินดี กล่าวอีกนัยหนึ่งได้ว่า การสรรเสริญเป็นการกระทำของความเชื่อเช่นเดียวกับที่ความเชื่อไม่ได้ตั้งอยู่บนฐานของสถานการณ์ แต่ตั้งอยู่บนความจริงของพระเจ้าฉันใด ดังนั้นการสรรเสริญจึงเป็นบางสิ่งที่เราไม่ได้ทำเพราะเรารู้สึกดี แต่เพราะความจริงว่าพระเจ้าทรงเป็นผู้ใดและสิ่งที่พระองค์ทรงสัญญากับเราฉันนั้น และ น่าประหลาดใจที่ความเชื่อเช่นนั้นเริ่มหล่อหลอมความคิด ความรู้สึก และสถานการณ์ของเรา

`ความจริงของพระเจ้าที่เปาโลระบุในข้อพระคัมภีร์ของวันนี้ ความจริงที่ทำให้เขาชื่นชมยินดีได้แม้จะถูกจองจำคืออะไร จงเขียนรายการสั้นๆ ที่คุณคิดว่าเป็นความจริงของพระเจ้า แล้วศึกษาแต่ละรายการและสรรเสริญพระเจ้าสำหรับแต่ละความจริง การทำเช่นนี้จะช่วยเปลี่ยนวิธีที่คุณรู้สึกและมองสถานการณ์ของคุณอย่างไร`