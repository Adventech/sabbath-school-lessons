---
title:  อาวุธที่นำไปสู่ชัยชนะ
date:  25/08/2022
---

อ่าน 2 พงศาวดาร 20:1-30 ดังที่เยโฮชาฟัทได้พบว่าการสรรเสริญเป็นอาวุธที่ทรงพลัง หลังจากได้รับรายงานว่ามี “กองทัพใหญ่” กำลังเข้าโจมตีเยโฮชาฟัทมิได้รีบดำเนินการทางทหารทันที แต่ “มุ่งแสวงหาพระยาห์เวห์” (2 พงศาวดาร 20:3) ในขณะที่ชาวยูดาห์เข้าสู่กรุงเยรูซาเล็มเพื่ออดอาหาร เยโฮชาฟัทยอมรับความเป็นจริงของสถานการณ์ กล่าวว่า “พวกข้าพระองค์ ไม่มีฤทธิ์เดชที่จะต่อสู้คนมากมายนี้ ที่กำลังมาต่อสู้กับข้าพระองค์ทั้งหลายพวกข้าพระองค์ไม่ทราบว่าจะทำอย่างไร แต่ดวงตาของข้าพระองค์ทั้งหลายเพ่งมองที่พระองค์” (2 พงศาวดาร 20:12)

`เมื่อคุณเห็น “กองทัพใหญ่” กำลังใกล้เข้ามา ปฏิกิริยาโต้ตอบตามสัญชาตญาณของคุณเป็นอย่างไร จากการตอบสนองของเยโฮชาฟัทใน 2 พงศาวดาร 20:3-12 คุณเรียนรู้ที่จะจัดการกับสิ่งที่เข้ามาต่อต้านคุณอย่างท่วมท้นอย่างไร`

เมื่อพระวิญญาณของพระเจ้าเสด็จมาเหนือยาฮาซีเอล เขาประกาศอย่างกล้าหาญว่า “ท่านทั้งหลายไม่ต้องต่อสู้ในการรบครั้งนี้ โอ ยูดาห์ และเยรูซาเล็ม จงเข้าประจำที่ ยืนนิ่งและมองดูชัยชนะของพระยาห์เวห์เพื่อพวกท่าน อย่ากลัวและอย่าท้อแท้ พรุ่งนี้จงออกไปสู้กับพวกเขาและพระยาห์เวห์จะสถิตกับท่านทั้งหลาย” (2 พงศาวดาร 20:17) หลังจากนั้นพวกเขาก็นมัสการ พระเจ้าและร้องเพลงสรรเสริญพระองค์ “ด้วยเสียงดังมาก” (2 พงศาวดาร 20:19) แม้ว่าพระเจ้าจะทรงเข้าต่อสู้เพื่อพวกเขา พวกเขาก็ยังต้องออกไปเผชิญหน้าศัตรู

แต่นี่ไม่ใช่การเดินทัพเพื่อทำสงครามแบบธรรมดา เยโฮชาฟัททรงแต่งตั้งคณะนักร้องประสานเสียงเพื่อร้องเพลงสรรเสริญองค์พระผู้เป็นเจ้าขณะที่พวกเขาเดินทัพออกไป “และเมื่อเขาทั้งหลายเริ่มร้องเพลงและสรรเสริญพระยาห์เวห์ทรงให้มีกองซุ่มต่อสู้กับคนอัมโมน คนโมอับ และชาวภูเขาเสอีร์ซึ่งเข้ามาสู้กับยูดาห์ และพวกเขาก็ถูกตีแตกไป” (2 พงศาวดาร 20:22) ตามที่ได้บันทึกไว้ พระเจ้าได้เข้าแทรกแซงในเวลาเดียวกับที่พวกเขามีความเชื่อในพระสัญญาของพระองค์ เมื่อพวกเขาเริ่ม “สรรเสริญพระองค์ผู้ทรงไว้ด้วยความบริสุทธิ์” (2 พงศาวดาร 20:21)

`อ่าน 2 พงศาวดาร 20:1-30 อีกครั้ง ข้อพระคัมภีร์เหล่านี้ให้ หลักการฝ่ายจิตวิญญาณอะไรบ้างที่คุณสามารถประยุกต์กับการเดินของคุณกับพระเจ้า โดยเฉพาะในช่วงเวลาแห่งการทดลองและความตึงเครียด`