---
title:  ชีวิตแห่งการสรรเสริญ
date:  23/08/2022
---

การสรรเสริญพระเจ้าอาจไม่ใช่เรื่องปกติสำหรับเราแม้แต่ในสถานการณ์ที่ดี ดังนั้นการสรรเสริญในยามยากลำบากจะยิ่งยากกว่าเพียงใด กระนั้นนั่นคือสิ่งที่เราได้รับการทรงเรียกให้ทำ การสรรเสริญเป็นสิ่งที่เราต้องฝึกฝนจนกว่าจะเปลี่ยนจากกิจกรรมหนึ่งที่ทำในช่วงเวลาหนึ่งให้กลายเป็นสิ่งที่อยู่ในบรรยากาศล้อมรอบชีวิตเรา การสรรเสริญไม่ควรเป็นเพียงแค่การกระทำ แต่ ควรเป็นวิถีชีวิต

`อ่าน สดุดี บทที่ 145 ดาวิดให้เหตุผลอะไรในการสรรเสริญพระเจ้าถ้อยคำในบทเพลงสดุดีนี้ควรเป็นคำพูดสำหรับคุณเองทางใดบ้าง`

ชาล์ล แฮดดอน สเพอร์เจียน นักเทศน์ชาวอังกฤษผู้ยิ่งใหญ่ได้เขียนหนังสือเล่มหนึ่งชื่อว่า การฝึกฝนเพื่อสรรเสริญ ซึ่งนำมาจากข้อที่ 7 ของสดุดี บทที่ 145 สเพอร์เจียนดึงให้เราเห็นถึงสิ่งสำคัญสามประการจากพระคัมภีร์ข้อสั้นๆ ข้อนี้ที่จะช่วยพัฒนาการสรรเสริญในชีวิตของเรา

1. ฝึกฝนการสรรเสริญ ขณะที่เรามองไปรอบๆ ตัวเรา หากเราไม่มองไปรอบๆ เพื่อดูความยิ่งใหญ่ของพระเจ้า เราก็จะไม่มี เหตุผลที่จะสรรเสริญพระองค์ คุณเห็นอะไรในโลกที่ถูกสร้างขึ้นที่ สมควรต่อการสรรเสริญ เช่น ความงดงามของการทรงสร้างของ พระเจ้า คุณเห็นอะไรในโลกฝ่ายจิตวิญญาณที่สมควรต่อการ สรรเสริญ เช่น การเติบโตในความเชื่อของคริสเตียนรุ่นใหม่
2. ฝึกฝนการสรรเสริญ ขณะที่เราจดจำสิ่งที่เราได้เห็น ถ้าเราต้องการอยู่ในบรรยากาศแห่งการสรรเสริญ เราจะต้องจดจำเหตุผลที่จะสรรเสริญ เราจะจดจำสิ่งยิ่งใหญ่เกี่ยวกับพระเจ้าด้วยวิธีใดได้บ้าง (เช่น โดยการสร้างพิธีกรรรมใหม่ๆ หรือสัญลักษณ์ใหม่เพื่อเตือนเราถึงความดีงามของพระองค์) เพื่อความดีงามและความจริงของพระองค์จะไม่หลุดลอยไปจากจิตใจของเรา
3. ฝึกฝนการสรรเสริญ ขณะที่เราพูด การสรรเสริญไม่ใช่สิ่งที่เราทำภายในใจของเรา หมายความว่าจะต้องให้การสรรเสริญออกจากปากของเราให้คนรอบข้างได้ยิน คุณจะสรรเสริญพระเจ้าทางวาจาด้วยวิธีใดได้บ้าง การสรรเสริญเช่นนี้จะส่งผลอย่างไรและต่อใคร

`หยิบปากกาและกระดาษขึ้นมาและใช้เวลาใคร่ครวญถึงสามประเด็นนี้ คุณจะทำอะไรได้บ้างเพื่อพัฒนานิสัยการสรรเสริญในชีวิตของคุณ`