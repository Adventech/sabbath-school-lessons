---
title:  แผนการที่พระบิดาทรงมีให้เรา
date:  10/08/2022
---

`ทุกคนต่างมองหาความหวัง แต่จะพบได้ที่ไหน ความหวังสำหรับบางคนพบได้ในรอยยิ้มของเพื่อน สำหรับคนอื่นๆ ความหวังเบ่งบานจากความมั่นคงทางการเงินหรือการแต่งงาน โดยปกติแล้วคุณมองหาความหวังและความกล้าหาญจากที่ไหน`

ในพระธรรมเยเรมีย์ ผู้เผยพระวจนะเขียนถึงผู้คนที่สิ้นหวังกับการเป็นเชลย “ณ ริมฝั่งลำน้ำแห่งบาบิโลน ที่นั่นเรานั่งลง ร่ำไห้เมื่อระลึกถึงศิโยน” (สดุดี 137:1) แม้จิตใจพวกเขาจะแตกสลาย เยเรมีย์ก็ให้เหตุผลที่พวกเขาไม่ควรหมดหวัง

`เยเรมีย์ 29:1-10 ทำไมเราควรมีความหวัง`

ข้อพระคัมภีร์นี้ให้แหล่งความหวังที่สำคัญสามประการที่ควรค่าต่อการศึกษา

ประการแรก พระเจ้าทรงบอกประชากรของพระองค์ว่า พวกเขาไม่ควรละทิ้งความหวัง เพราะสถานการณ์ของพวกเขาไม่ได้เกิดจากโอกาสหรือความชั่วที่คาดเดาไม่ได้ เพราะพระเจ้าเองตรัสว่า “เราได้เนรเทศเขา (ยูดาห์) ไปจากกรุงเยรูซาเล็มถึงบาบิโลน” (เยเรมีย์ 29:4) แม้ดูเหมือนว่าความชั่วร้ายจะรายล้อมพวกเขา แต่ยูดาห์ก็ไม่เคยออกจากศูนย์กลางแห่งพระหัตถ์ของพระเจ้าเลย

ประการที่สอง พระเจ้าทรงบอกประชากรของพระองค์ว่า พวกเขาไม่ควรละทิ้งความหวัง เพราะพระองค์ยังทรงสามารถทำงานได้ แม้พวกเขาจะอยู่ในยามยากลำบาก ณ เวลานั้น “แต่จงแสวงหาสวัสดิภาพของเมือง ซึ่งเราได้กวาดเจ้าให้ไปเป็นเชลยอยู่นั้น และจงอธิษฐานต่อพระยาห์เวห์เพื่อเมืองนั้นเพราะว่าเจ้าจะพบสวัสดิภาพของเจ้าในสวัสดิภาพของเมืองนั้น” (เยเรมีย์ 29:7) ประการที่สาม พระเจ้าทรงบอกประชากรของพระองค์ว่า พวกเขาไม่ควรละทิ้งความหวัง เพราะพระองค์จะทำให้การถูกเนรเทศของพวกเขาสิ้นสุดลงในเวลาที่กำหนด “เพราะพระยาห์เวห์ตรัสดังนี้ว่า ‘เมื่อครบ 70 ปีแห่งบาบิโลนแล้ว เราจะเยี่ยมเยียนพวกเจ้าและจะให้คำสัญญาของเราสำเร็จเพื่อเจ้าและจะนำเจ้ากลับมาสู่สถานที่นี้’” (เยเรมีย์ 29:10)

หลังจากที่พระเจ้าอธิบายว่า พระองค์ได้ทรงดูแลอดีตของพวกเขาทรงดูแลปัจจุบัน และจะทรงดูแลอนาคตด้วย จากนั้นพระองค์จึงทรงถ่ายทอดความห่วงใยอันอ่อนโยนสู่ประชากรของพระองค์ (ดูใน เยเรมีย์ 29:11-14)

`อ่านเยเรมีย์ 29:11-14 ให้อ่านโดยพูดชื่อของคุณแทนคำว่า “เจ้า” ให้เหมือนกับว่าพระเจ้ากำลังทำสัญญานี้กับคุณเป็นการส่วนตัวจงประยุกต์ใช้คำสัญญานี้กับตัวคุณเองในทุกๆ สถานการณ์ที่คุณกำลังเผชิญอยู่`