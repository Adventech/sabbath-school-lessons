---
title:  ผู้ทรงเป็นพระบิดาของเรา
date:  08/08/2022
---

ออสวอล์ด แชมเบอร์ เขียนว่า “คุณเคยถามพระเจ้าไหมว่าพระองค์จะทรงทำอะไร พระองค์จะไม่ทรงบอกคุณ พระเจ้าไม่บอกคุณว่าพระองค์จะทรงทำอะไร แต่พระองค์ทรงเปิดเผยแก่คุณว่าพระองค์คือใคร” (My Utmost for His Highest [Uhrichsville, OH: Barhour & Company, Inc., 1963], 2 มกราคม)

`คุณคิดว่าแนวคิดของแชมเบอร์หมายความว่าอย่างไร`

ดังที่เราทราบกันแล้วว่า พระธรรมโยบเริ่มต้นด้วยโศกนาฏกรรมครั้งใหญ่ของโยบ เขาสูญเสียทุกอย่างยกเว้นชีวิตของเขาและภรรยา และเธอแนะนำว่า “จงแช่งพระเจ้าและตายเสียเถอะ” (โยบ 2:9) เรื่องที่เกิดขึ้นตามมา คือ การสนทนาระหว่างเพื่อนๆ ของเขาที่พยายามหาสาเหตุว่าทำไมสิ่งเหล่านี้จึงเกิดขึ้น พระเจ้ายังคงนิ่งเงียบตลอดการสนทนาทั้งหมดนั้น

ในโยบ บทที่ 38 ทันใดนั้นพระเจ้าทรงปรากฏและตรัสว่า “นี่ผู้ใดหนอที่ให้คำปรึกษามืดมนไปด้วยถ้อยคำอันปราศจากความรู้” (โยบ 38:2) แล้ว พระเจ้าทรงถามคำถาม 60 กว่าคำถามโดยไม่หยุด จงเปิดพระคัมภีร์และอ่านคำถามเหล่านี้ได้ใน โยบ บทที่ 38 และ 39

หลังจากคำถามสุดท้าย โยบตอบว่า “ดูเถิด ข้าพระองค์เป็นผู้เล็กน้อยจะทูลพระองค์อย่างไรได้ ข้าพระองค์เอามือปิดปาก ข้าพระองค์ได้กราบทูลครั้งหนึ่งแล้ว และจะไม่กราบทูลอีก สองครั้งแล้ว แต่ข้าพระองค์จะไม่ทูลต่อไป” (โยบ 40:4, 5) แต่พระเจ้ายังคงไม่จบเพียงเท่านั้น จากนั้นพระองค์ก็เริ่มต้นอีกครั้งและถามคำถามชุด “ใหญ่” อย่างต่อเนื่อง

`อ่านคำตอบสุดท้ายของโยบ ในโยบ 42:1-6 พระเจ้าพยายามจะบอกอะไรแก่โยบ และส่งผลต่อเขาอย่างไร`

พระเจ้าไม่เคยตอบคำถาม “ทำไม” ของเพื่อนๆ โยบ แต่พระเจ้าได้วาดภาพความยิ่งใหญ่ที่ไม่มีใครเทียบได้ของพระองค์ดั่งที่ได้ทรงเปิดเผยผ่านงานการทรงสร้างอันอัศจรรย์ จากนั้นไปโยบไม่ต้องการคำตอบอีกเลย ความ จำเป็นที่จะต้องรับฟังคำอธิบายถูกภาพความยิ่งใหญ่ของพระเจ้าบดบังเสีย

เรื่องนี้เผยให้เห็นถึงความขัดแย้งที่น่าสนใจ ความหวังและกำลังใจเกิดขึ้นได้จากการตระหนักว่าเรารู้เพียงเล็กน้อย โดยสัญชาตญาณเราพยายามหาการปลอบประโลมใจด้วยการรู้ทุกอย่าง และเมื่อเรารู้เราก็รู้สึกท้อแท้ แต่บางครั้งพระเจ้าก็เน้นย้ำถึงความเขลาของเรา เพื่อเราจะได้ตระหนักว่ามนุษย์มั่นใจในความหวังได้ในพระองค์ผู้ทรงยิ่งใหญ่กว่าตัวเรา

`มีสิ่งที่คุณไม่เข้าใจเกิดขึ้นในขณะนี้หรือไม่ ถ้ามี จงมุ่งไปยัง พระลักษณะของพระเจ้า การกระทำเช่นนี้จะนำความหวังมาสู่คุณได้อย่างไร ความหวังที่คุณต้องการเพื่อบากบั่นผ่านสิ่งที่บัดนี้คุณยังไม่สามารถเข้าใจได้`