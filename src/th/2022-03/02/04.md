---
title:  เบ้าหลอมของความบาป
date:  05/07/2022
---

> <p></p>
> “เพราะว่าพระเจ้าทรงสำแดงพระพิโรธของพระองค์จากสวรรค์ ต่อความหมิ่นประมาทพระองค์ และความชั่วร้ายทั้งมวลของมนุษย์ ที่เอาความชั่วร้ายนั้นบีบคั้นความจริง” (โรม 1:18)

ทุกสิ่งที่เราทำมีผลตามมา ถ้าคุณถือไอศกรีมแล้วยืนตากแดดร้อนๆไอศกรีมก็จะละลายอย่างแน่นอน เหตุและผลมาพร้อมกันเสมอ แม้เราจะไม่ต้องการให้เป็นแบบนั้นก็ตาม บาปก็เช่นกัน ย่อมมีผลตามมาเสมอ มิใช่ว่าพระเจ้าประทับอยู่บนสวรรค์กำลังคิดคำนึงว่าจะทำสิ่งเลวร้ายประการใดกับคนที่ทำบาป ไม่เลย บาปนั้นมาพร้อมกับผลในตัวของมันเอง

ปัญหาก็คือหลายครั้งเราคิดว่า เราฉลาดกว่าพระเจ้าและทำบาปโดยไม่ต้องประสบกับผลที่ตามมา ความเป็นจริงไม่เคยเป็นเช่นนี้เลย เปาโลแสดงให้เห็นอย่างชัดเจนว่า การทำบาปมีผลที่ตามมาไม่เพียงแต่ชั่วนิรันดร์เท่านั้น แต่ยังส่งผลที่เจ็บปวดและเศร้าโศกในทุกวันนี้ด้วย

เปาโลบรรยายใน โรม 1:21-32 ถึงกระบวนการที่ผู้คนตกสู่บาปและผลที่ตามมาของบาปเหล่านั้น อ่านข้อพระคัมภีร์เหล่านี้ด้วยใจอธิษฐานและละเอียดถี่ถ้วน และสรุปสาระสำคัญในสิ่งที่เปาโลได้กล่าวถึง โดยเฉพาะเน้นที่ขั้นตอนของบาปและผลที่ตามมา

เปาโลบรรยายถึงผลที่ตามมาในสองข้อก่อนหน้านี้ว่าเป็น “พระพิโรธของพระองค์” (โรม 1:18) พระพิโรธของพระเจ้าในข้อนี้เป็นเพียงการที่พระเจ้าอนุญาตให้มนุษย์เก็บเกี่ยวสิ่งที่พวกเขาหว่าน แม้แต่สำหรับคริสเตียนพระเจ้าก็ไม่ได้เข้าแทรกแซงเพื่อขจัดความเจ็บปวดที่เกิดจากการกระทำของเราเองทันที หลายครั้งพระองค์อนุญาตให้เราพบกับผลที่ตามมาจากการกระทำของเรา เพื่อให้เราเข้าใจว่าบาปของเราสร้างความเสียหายและเป็นที่น่ารังเกียจ

เพียงใดเราได้พิจารณาถึงผลของการละเมิดบทบัญญัติของพระเจ้า แล้วการละเมิดบทบัญญัติด้านสุขภาพของพระเจ้าล่ะ ร่างกายของเราเป็นบ้านของพระเจ้า หากเราทำร้ายร่างกายด้วยการไม่รับประทานอาหารมีประโยชน์ต่อสุขภาพหรือออกกำลังกาย หรือหากเราทำงานมากเกินไปเป็นประจำ นี่ก็เป็นบาปต่อพระเจ้าเช่นกัน สิ่งเหล่านี้ก็ส่งผลตามมาเช่นกัน ซึ่งก็คือการสร้าง สภาพของเบ้าหลอมด้วยเช่นกัน

`ในชีวิตของคุณ คุณเก็บเกี่ยวผลจากบาปของคุณเองในทันทีอย่างไร คุณเรียนรู้บทเรียนอะไรบ้าง คุณต้องทำการเปลี่ยนแปลงอะไรบ้างเพื่อไม่ให้กระทำในสิ่งที่คล้ายกันอีก`