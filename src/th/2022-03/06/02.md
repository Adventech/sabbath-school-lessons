---
title:  พระวิญญาณแห่งความจริง
date:  31/07/2022
---

คุณเคยอธิษฐานเช่นนี้ไหมว่า “ได้โปรด พระองค์เจ้าข้า โปรดช่วยให้ข้าเป็นคนดีด้วยเถิด” แต่ดูเหมือนว่าจะมีการเปลี่ยนแปลงเพียงเล็กน้อย เป็นไปได้อย่างไรที่เราอธิษฐานขอพลังแห่งการเปลี่ยนแปลงอันยิ่งใหญ่จากพระเจ้าให้ทำงานภายในเรา แต่ชีวิตของเราก็ดูจะเหมือนเดิม เรารู้ว่าพระเจ้าทรงมีทรัพยากรเหนือธรรมชาติอย่างไม่จำกัดซึ่งพระองค์ประทานอย่างกระตือรือร้น และเต็มใจแก่เรา เราต้องการจะใช้ประโยชน์จากสิ่งเหล่านี้ทั้งหมดจริงๆ แต่กระนั้นก็ดูเหมือนว่าชีวิตของเราไม่ได้เปลี่ยนแปลงไปในทางที่พระเจ้าเสนอให้เลย

ทำไมจึงเป็นเช่นนั้น เหตุผลหนึ่งที่รบกวนจิตใจคือ ในขณะที่พระวิญญาณมีพลังอำนาจในการเปลี่ยนแปลงเราอย่างไม่จำกัด แต่เป็นไปได้ที่การ เลือกของเราเองนี้จำกัดสิ่งที่พระเจ้าสามารถทำได้

อ่าน ยอห์น 16:5-15 พระเยซูทรงเรียกพระวิญญาณบริสุทธิ์ว่า “พระวิญญาณแห่งความจริง” (ยอห์น 16:13) ข้อนี้บอกเป็นนัยถึงสิ่งที่พระวิญญาณบริสุทธิ์ทรงทำเพื่อเรา

แม้ว่าพระวิญญาณบริสุทธิ์จะทรงนำให้เราตระหนักถึงบาปของเรา แต่พระองค์ก็ไม่สามารถทำให้เรากลับใจได้ พระองค์แสดงให้เราเห็นถึงความจริงอันยิ่งใหญ่ที่สุดของพระเจ้าได้ แต่พระองค์ไม่สามารถบังคับเราให้เชื่อหรือเชื่อฟัง ถ้าพระเจ้าบังคับเราแม้เพียงเล็กน้อย เราจะสูญเสียเจตจำนงเสรีของเราและซาตานจะกล่าวหาว่าพระเจ้าจัดการความคิดและจิตใจของเรา และจะกล่าวหาว่าพระเจ้าขี้โกงในความขัดแย้งครั้งยิ่งใหญ่นี้ เมื่อความขัดแย้งครั้งยิ่งใหญ่

เกิดขึ้นในสวรรค์พระบิดาของเราไม่ได้บังคับซาตานหรือทูตสวรรค์องค์ใดให้เชื่อว่าพระองค์ทรงดีและยุติธรรมหรือทรงบังคับให้ทูตสวรรค์กลับใจ และในสวนเอเดน เมื่อต้องเผชิญกับความขัดแย้งอีกครั้ง พระเจ้าทรงบอกความจริงเรื่องต้นไม้ที่อยู่กลางสวนนั้นอย่างชัดเจน แต่ไม่ได้ห้ามไม่ให้อาดัมและเอวา ใช้เจตจำนงเสรีที่จะไม่เชื่อฟัง พระเจ้าจะทรงทำเช่นเดียวกับเราในทุกวันนี้ ดังนั้นแล้ว พระวิญญาณจะทรงนำเสนอความจริงของพระเจ้าและบาป แล้วตรัสว่า “จากสิ่งที่เราแสดงให้เจ้าเห็นแล้วนั้น บัดนี้เจ้าจะทำอย่างไร”

เช่นเดียวกันขณะที่เราอยู่ในเบ้าหลอม บางครั้งเบ้าหลอมก็เห็นได้อย่างชัดเจนเพราะเราไม่เชื่อฟังหรือกลับใจจากบาปของเรา สำหรับการที่พระบิดาจะทำงานในกรณีเช่นนี้ เราต้องเลือกอย่างมีสติที่จะเปิดประตูแห่งการกลับใจและเชื่อฟัง เพื่ออำนาจของพระเจ้าจะเข้ามาและเปลี่ยนแปลงเรา

`เมื่อไม่นานมานี้ “พระวิญญาณแห่งความจริง” ช่วยให้คุณรู้ว่าคุณทำอะไรผิดไปบ้าง คุณฟังเสียงของพระองค์ได้ดีแค่ไหน และสำคัญที่สุด คุณใช้เจตจำนงเสรีของคุณเลือกที่จะทำอะไร`