---
title:  การควบคุมเจตจำนง
date:  02/08/2022
---

ศัตรูตัวฉกาจที่สุดของเจตจำนงของเราคือความรู้สึกของเราเอง เรากำลังดำเนินชีวิตอยู่ในวัฒนธรรมที่เต็มไปด้วยภาพและดนตรีที่ดึงดูดความรู้สึกของเรา กระตุ้นอารมณ์ของเรา เช่น โกรธ กลัว หรือตัณหา ได้โดยตรง โดยที่เราไม่รู้ตัว บ่อยแค่ไหนที่เราคิดประมาณว่า “วันนี้ฉันรู้สึกอยากกินอะไรดี” “วันนี้ฉันรู้สึกอยากทำอะไรดี” “ฉันรู้สึกดีไหมที่จะซื้อสิ่งนี้” ด้วยเหตุนี้ ความรู้สึกจึงเข้ามามีส่วนเกี่ยวข้องกับการตัดสินใจของเราอย่างใกล้ชิด ความรู้สึก ไม่จำเป็นต้องแย่เสมอไป แต่ความรู้สึกที่เรามีต่อบางสิ่งอาจไม่ใช่สิ่งที่ถูกที่สุดหรือดีที่สุด แท้จริงแล้ว ความรู้สึกของเรานั้นโกหกเราได้ “จิตใจก็เป็นตัวล่อลวงเหนือกว่าสิ่งใดทั้งหมด” (เยเรมีย์ 17:9) ซึ่งสามารถสร้างภาพความจริงให้เป็นเท็จได้ ทำให้เราเลือกสิ่งที่ไม่ถูกต้อง ทำให้เราเข้าสู่เบ้าหลอมที่เราตั้งขึ้นเอง

`เราพบตัวอย่างอะไรจากพระคัมภีร์ที่ผู้คนเลือกโดยอาศัยความรู้สึกมากกว่าพระคำของพระเจ้า ผลที่ตามมาคืออะไร ดูตัวอย่างจาก ปฐมกาล 3:6; 2 ซามูเอล 11:2-4; กาลาเทีย 2:11, 12`

`อ่าน 1 เปโตร 1:13 เปโตรกังวลเรื่องอะไร และเขาต้องการให้ผู้อ่านทำอะไร`

เปโตรเข้าใจว่าจิตใจเป็นหางเสือของร่างกายที่เราควบคุม หากเราไม่ควบคุมจิตใจของเราแล้ว เราก็จะถูกควบคุมโดยความรู้สึกใดก็ตามที่เข้ามาสู่เรา

ลองจินตนาการภาพเดินไปตามทางแคบๆ ยังบ้านของพระผู้เลี้ยงแกะ ระหว่างทางก็มีเส้นทางหลายสายที่นำไปสู่ทิศทางต่างๆ บางเส้นทางนำไปยังที่ที่เราไม่อยากไป บางเส้นทางก็ดูน่าดึงดูด เพราะเส้นทางเหล่านั้นดึงดูดความรู้สึก อารมณ์ และความปรารถนาของเรา แต่หากเราเลือกทางใดทาง หนึ่งและออกจากเส้นทางที่ถูกต้อง ก็จะยากมากที่เราจะกลับเข้ามา

`คุณกำลังเผชิญกับการตัดสินใจอะไรที่สำคัญบ้าง ถามตัวคุณเองอย่างตรงไปตรงมาว่า “ฉันจะรู้ได้อย่างไรว่า ฉันกำลังเลือกบนพื้นฐานของความรู้สึก อารมณ์ ความปรารถนาที่ตรงข้ามกับพระวจนะของพระเจ้า”`