---
title:  พระเจ้าแห่งความอดทน
date:  04/09/2022
---

`อ่านโรม 15:4, 5 เราค้นพบอะไรในข้อพระคัมภีร์เหล่านี้`

โดยปกติเรามักจะอดทนกับสิ่งที่เราต้องการจริงๆ หรือกับคำสัญญาที่ยังไม่เกิดขึ้น เรามักจะพึงพอใจเมื่อเราได้ในสิ่งที่ต้องการเท่านั้น และเนื่องจากเราไม่ค่อยได้รับสิ่งที่ต้องการเมื่อเราต้องการ จึงหมายความว่าเรามักจะหงุดหงิดและไม่อดทน และเมื่อเราอยู่ในสภาพนี้แล้วก็แทบจะเป็นไปไม่ได้เลยที่จะยังคงมีสันติสุขและวางใจในพระเจ้า

การรอคอยเป็นสิ่งที่เจ็บปวดตามคำนิยาม คำในภาษาฮีบรูที่ใช้สำหรับ “เพียรรอคอย” (สดุดี 37:7) สามารถแปลได้ว่า “เจ็บปวดมาก” “ตัวสั่น” “สั่นสะเทือน” “บาดเจ็บ” “เป็นทุกข์” การเรียนรู้ที่จะอดทนนั้นไม่ใช่เรื่องง่าย บางครั้งเรื่องนี้ก็เป็นสาระสำคัญของการอยู่ในเบ้าหลอม

`อ่าน สดุดี 27:14; สดุดี 37:7 และโรม 5:3-5 ข้อพระคัมภีร์เหล่านี้บอกอะไรแก่เรา ความอดทนนำไปสู่อะไร`

ในระหว่างที่เรารอคอย เราจะจดจ่ออยู่หนึ่งในสองสิ่งนี้ เราจะจดจ่ออยู่กับสิ่งที่เรากำลังรอคอย หรือเราจะจดจ่ออยู่กับพระผู้ทรงถือสิ่งเหล่านั้นไว้ในพระหัตถ์ของพระองค์ สิ่งที่สร้างความแตกต่างเมื่อเรารอบางสิ่ง ไม่ได้ขึ้นอยู่กับระยะเวลาที่เราต้องรอ แต่เป็นทัศนะของเราในขณะที่กำลังรอ หากเราวางใจในพระเจ้า หากเรามอบชีวิตของเราไว้ในพระหัตถ์ของพระองค์ หากเรายอม จำนนความประสงค์ของเราต่อพระองค์แล้ว เราจึงวางใจได้ว่าพระองค์จะทรงทำสิ่งที่ดีที่สุดให้กับเราในเวลาที่ดีที่สุด แม้บางครั้งเป็นเรื่องยากที่จะเชื่อก็ตาม

`มีอะไรบ้างที่คุณกำลังรอคอยอย่างสิ้นหวัง คุณเรียนรู้ที่จะมอบทุกสิ่งแด่พระเจ้าและรอตามจังหวะเวลาของพระองค์อย่างไร จงอธิษฐานให้คุณยอมจำนนและมอบทุกสิ่งโดยสิ้นเชิงต่อองค์พระผู้เป็นเจ้า`