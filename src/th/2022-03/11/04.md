---
title:  'ดาวิด: ตัวอย่างของการรอคอย'
date:  06/09/2022
---

ใน 1 ซามูเอล 16:1-13 เราจะเห็นซามูเอลได้เจิมแต่งตั้งเด็กหนุ่มดาวิดให้เป็นกษัตริย์ อย่างไรก็ตาม จากทุ่งหญ้าของเจสซีผู้เป็นบิดาไปยังบัลลังก์ในกรุงเยรูซาเล็มนั้นเป็นการเดินทางที่ใช้เวลายาวนาน ไม่ต้องสงสัยเลยว่าคงมีบางครั้งที่ดาวิดรู้สึกเหมือนอยู่ในเบ้าหลอม

ประการแรก เด็กหนุ่มถูกเรียกให้ไปเล่นดนตรีเพื่อปลอบประโลมจิตใจที่ฟุ้งซ่านของซาอูล (1 ซามูเอล 16) ต่อมาเขากลายเป็นวีรบุรุษของอิสราเอลด้วยการฆ่าโกลิอัท (1 ซามูเอล 17) จากนั้นดาวิดใช้เวลาหลายปีวิ่งหนีเพื่อเอาชีวิตรอด ทั้งซาอูลและโยนาธานราชโอรสต่างรู้ว่าดาวิดถูกกำหนดให้เป็นกษัตริย์ องค์ถัดไป (1 ซามูเอล 23:17; 1 ซามูเอล 24:20) แต่ดาวิดก็ไม่ได้ทำอะไรเลยเพื่อให้ชะตากรรมที่พระเจ้ากำหนดไว้ให้คืบหน้า อันที่จริงดูเหมือนว่าดาวิดจะทำในสิ่งที่ตรงกันข้าม แม้แต่ในช่วงที่ซาอูลพยายามจะฆ่าเขา ดาวิดก็เพียงแต่ตัดชายเสื้อคลุมของกษัตริย์ ซึ่งภายหลังเขาก็ได้แต่หวังว่าเขาไม่น่าทำเช่นนั้นเลย (1 ซามูเอล 24:5-7) และอีกครั้งหนึ่งที่ซาอูลพยายามจะฆ่าดาวิด แต่เมื่อ มีโอกาสเขาก็ไม่ได้ฆ่าซาอูล (1 ซามูเอล 26:7-11)

`อ่าน 1 ซามูเอล 26:1-11 ทำไมดาวิดไม่ฆ่าซาอูล หลักการนี้สอนเราเกี่ยวกับวิธีที่พระเจ้านำแผนการของพระองค์มาสู่ชีวิตของเราอย่างไร`

`อ่าน 1 ซามูเอล 26:12-25 การที่ดาวิดไม่ฆ่าซาอูลส่งผลอย่างไรต่อซาอูล สิ่งเหล่านี้สอนอะไรเราถึงข้อดีของการรอคอยพระเจ้า`

เมื่อมองดูเส้นทางสู่บัลลังก์ของดาวิด เราอาจสรุปด้วยประโยคสั้นๆ ว่าอย่าคว้าในสิ่งที่พระเจ้ายังไม่ได้ให้ ของประทานจากพระเจ้าที่ได้รับจากพระหัตถ์ของพระองค์และในเวลาของพระองค์ดีที่สุดเสมอ ซึ่งอาจต้องใช้เวลาในการรอคอยนานมาก ถั่วงอกอาจเติบโตได้ภายในไม่กี่ชั่วโมง ในขณะที่ต้นโอ๊กจะใช้เวลาหลายปี แต่เมื่อลมแรงพัดมา ต้นไม้จะไม่ถูกถอนรากถอนโคนเลย

`จริงๆ แล้ว ถ้าจะคิดว่าดาวิดมีเหตุผลที่จะฆ่าซาอูลโดยไม่มีความผิดเลยก็ได้ (ในเมื่อดาวิดได้รับการบอกแล้วว่าจะได้บัลลังก์ และซาอูลก็ชั่วร้าย) กระนั้นการกระทำของดาวิดเป็นการแสดงให้เห็นถึงความเชื่อในพระเจ้าที่แท้จริง คุณเรียนรู้อะไรจากแบบอย่างนี้หากคุณต้องรอคอยอะไรก็ตาม`