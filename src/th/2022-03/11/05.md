---
title:  'เอลียาห์: กับปัญหาการเร่งรีบ'
date:  07/09/2022
---

การปะทะกันบนยอดเขาคารเมลสิ้นสุดลงแล้ว (1 พงศ์กษัตริย์ 18) ไฟได้ตกลงมาจากสวรรค์ ประชาชนทั้งปวงยอมรับพระเจ้าผู้เที่ยงแท้ และผู้เผยพระวจนะเทียมเท็จถูกประหารแล้ว พระเจ้าได้รับการพิสูจน์แล้ว คุณคงคิดว่าเอลียาห์เติบโตฝ่ายจิตวิญญาณมากขึ้นทุกวัน แต่จู่ๆ เขาก็ได้ยินบางอย่างที่ทำให้เขากลัวมาก มากจนเขาอยากตาย อ่านเรื่องราวที่เหลือได้ใน 1 พงศ์กษัตริย์ 19:1-9 ถ้อยคำสุดท้ายในข้อพระคัมภีร์เหล่านี้แสดงให้เห็นถึงความวิตกกังวล “พระวจนะของพระเจ้ามาถึงท่าน และพระองค์ตรัสกับท่านว่า ‘เอลียาห์เอ๋ยเจ้าทำอะไรอยู่ที่นี่’” (1 พงศ์กษัตริย์ 19:9) เห็นได้ชัดว่า ความกลัวของเอลียาห์ทำให้เขาต้องวิ่งหนีและพบว่าตนเองอยู่ในจุดที่ผิด

`หลังจากที่พระเจ้าเข้าแทรกแซงด้วยอานุภาพบนภูเขาคาร-เมลเอลียาห์ควรจะเต็มไปด้วยความเชื่อและการไว้วางใจ แต่เขากลับวิ่งหนีเพื่อชีวิตด้วยความกลัว เราเรียนรู้บทเรียนอะไรจากตัวอย่างที่ไม่ดีนี้`

เรื่องนี้แสดงให้เห็นสิ่งที่สำคัญ กล่าวคือ เมื่อเราเร่งรีบ เราจะเข้าอยู่ในจุดที่ผิดได้อย่างง่ายดาย ในกรณีของเอลียาห์ เพราะความกลัวจึงทำให้เขาท่วมท้นและจมดิ่งลงไปในทะเลทรายโดยหวังว่าตนเองไม่น่าเกิดมา แต่ยังมีสิ่งอื่นอีกที่ทำให้เราต้องเร่งรีบจนออกนอกแผนการของพระเจ้าที่มีแก่เรา

`อ่านข้อพระคัมภีร์ต่อไปนี้ ปฐมกาล 16:1-3; กันดารวิถี 20:10-12; ผู้วินิจฉัย 14:1-3; มัทธิว 20:20; ลูกา 9:52-56; กิจการ 9:1 อะไรที่ทำให้คนเหล่านี้เร่งรีบจนออกนอกพระประสงค์ของพระเจ้า`

เป็นการง่ายเพียงใดที่จะปล่อยให้ความทะเยอทะยาน ความโกรธ ความหลงใหล การขาดความเชื่อ หรือความกระตือรือร้นเพื่อพระเจ้าที่ทึกทักไปเอง ทำให้เราต้องเร่งรีบไปข้างหน้ายังที่ที่เราไม่ควรไป ไม่มีใครพ้นจากอันตรายนี้ได้ กุญแจสำคัญคือการปลูกฝังความเชื่อที่วางใจในคุณความดีและพระเมตตาของพระเจ้า ผู้ที่เรารู้ดีว่าทรงรักเราและประสงค์สิ่งที่ดีที่สุดเพื่อเราสิ่งเหล่านี้ไม่ได้เกิดขึ้นโดยอัตโนมัติ ความเชื่ออาจเป็นของประทาน แต่เป็น ของประทานที่จำต้องได้รับการฝึกฝน หล่อเลี้ยง และปกป้องอย่างระแวดระวัง