---
title:  พี่ชายในฐานะพระผู้ไถ่
date:   16/01/2022
---

`อ่าน เลวีนิติ 25:25-27, 47-49 ใครสามารถไถ่ถอนบุคคลที่ สูญเสียทรัพย์สินหรืออิสรภาพเพราะความยากจนได้`

บทบัญญัติของโมเสสกำหนดว่า เมื่อบุคคลใดยากจนมากจนเขาต้องขายที่ดินของเขาไป หรือแม้แต่ขายตนเอง เพื่อให้อยู่รอดได้ เมื่อครบห้าสิบปีหรือปีอิสรภาพ เขาจะได้รับทรัพย์สินนั้นคืน หรือได้รับการปล่อยตัว ปีอิสรภาพเป็นปีแห่งสะบาโตอัน “ยิ่งใหญ่” ซึ่งจะมีการยกหนี้ คืนทรัพย์สิน และประกาศอิสรภาพแก่เชลย

อย่างไรก็ตาม การที่ต้องรอถึงห้าสิบปีนั้นก็เป็นเวลานานมาก จึงเป็นสาเหตุที่ธรรมบัญญัติของโมเสสกำหนดไว้ด้วยว่า ญาติสนิทสามารถช่วยจ่ายส่วนที่ยังเป็นหนี้อยู่เพื่อเป็นการไถ่ญาติของเขาคืนได้ คนนั้นจึงเป็นไทได้เร็วขึ้น

ญาติสนิทยังเป็นผู้ทวงความยุติธรรมในคดีฆาตกรรมให้อีกด้วย เขาจะเป็นผู้ล้างแค้นให้กับโลหิต โดยจะตามล่าและลงโทษฆาตกร (กันดารวิถี 35:9-15)

`อ่าน ฮีบรู 2:14-16 ข้อพระคัมภีร์นี้อธิบายถึงพระเยซูและเราอย่างไร`

ข้อพระคัมภีร์นี้อธิบายว่าเราเป็นทาสของมาร แต่พระเยซูทรงเป็น พระผู้ไถ่ของเรา เมื่ออาดัมทำบาป มนุษย์ตกอยู่ภายใต้อำนาจของซาตาน ด้วยเหตุนี้ เราจึงไม่มีอำนาจต้านทานบาป (โรม 7:14-24) แต่สิ่งที่แย่ไปกว่านั้น เรามีโทษถึงแก่ความตายจากการล่วงละเมิดอีกด้วย ซึ่งเราไม่สามารถจ่ายได้เอง (โรม 6:23) ดังนั้น สถานการณ์ของเราจึงดูเหมือนสิ้นหวัง

อย่างไรก็ตาม พระเยซูทรงรับเอาสภาพมนุษย์ของเรา และกลายเป็น เนื้อหนังและเลือดเหมือนเรา พระองค์กลายเป็นญาติสนิทของเราและไถ่เรา พระองค์ไม่ละอายที่จะเรียกเราว่า “พี่น้อง” (ฮีบรู 2:11)

โดยการที่พระเยซูรับเอาสภาพของเราและไถ่เรา พระองค์ทรงเผย พระลักษณะของพระองค์ด้วยเช่นกัน ในพระคัมภีร์พันธสัญญาเดิม พระผู้ไถ่ ที่แท้จริงของชาวอิสราเอลซึ่งเป็นญาติสนิทของพวกเขาคือ พระยาห์เวห์ (เช่น สดุดี 19:14; อิสยาห์ 41:14; อิสยาห์ 43:14; อิสยาห์ 44:22; เยเรมีย์ 31:11; โฮเชยา 13:14)

`มีวิธีใดบ้างที่จะช่วยให้คุณรู้ว่าแท้จริงแล้วพระคริสต์ทรงอยู่ใกล้คุณมากเพียงใด ทำไมวิธีเหล่านี้จึงสำคัญต่อความเชื่อของคุณ`
