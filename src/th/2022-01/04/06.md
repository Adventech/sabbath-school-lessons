---
title:  พี่ชายผู้เป็นแบบอย่าง
date:   20/01/2022
---

อีกเหตุผลหนึ่งที่พระเยซูทรงรับเอาสภาพมนุษย์และอยู่ท่ามกลางเรา ก็เพื่อพระองค์จะได้เป็นแบบอย่างแก่เรา พระองค์เดียวเท่านั้นที่ทรงเป็นแบบอย่างแก่เราถึงวิธีดำเนินชีวิตที่ถูกต้องต่อพระพักตร์พระเจ้า

`อ่าน ฮีบรู 12:1-4 ตามที่อัครสาวกกล่าวไว้ เราจะวิ่งแข่งในชีวิตคริสเตียนอย่างไร`

ในพระคัมภีร์ข้อนี้ พระเยซูทรงเป็นผู้สูงสุดในบรรดาผู้เป็นแบบอย่าง ของความเชื่อที่อัครสาวกได้เขียนไว้ พระคำข้อนี้กล่าวถึงพระเยซูว่าเป็น “ผู้เบิกทางความเชื่อ และผู้ทรงทำให้ความเชื่อนั้นสมบูรณ์” ภาษากรีกคำว่า archegos (ผู้เบิกทาง) สามารถแปลได้ว่า “ผู้บุกเบิก” พระเยซูทรงเป็นผู้บุกเบิกการแข่งขันในแง่ที่ว่าพระองค์ทรงวิ่งนำหน้าบรรดาผู้เชื่อ ที่จริงแล้ว ฮีบรู 6:20 เรียกพระเยซูว่าเป็น “ผู้ทรงนำหน้า” เรา คำว่า “ผู้ทรงทำให้ความเชื่อนั้นสมบูรณ์” ให้แนวคิดที่ว่า พระเยซูทรงแสดงความเชื่อในพระเจ้าในรูปแบบที่บริสุทธิ์ที่สุด ข้อพระคัมภีร์นี้สอนว่า พระเยซูทรงเป็นผู้แรกที่ประสบความสำเร็จในการวิ่งแข่ง และพระองค์เป็นผู้ทรงทำให้ศิลปะแห่งการดำเนินชีวิตโดยความเชื่อสมบูรณ์

ฮีบรู 2:13 กล่าวว่า “และตรัสอีกว่า เราเองจะไว้วางใจในพระองค์ท่าน ทั้งยังตรัสอีกว่า ตัวเรากับบรรดาบุตรที่พระเจ้าประทานแก่เราอยู่นี่แล้ว” สิ่งที่เกิดขึ้นในข้อนี้ก็คือว่า พระเยซูตรัสว่า พระองค์จะวางใจในพระเจ้า ข้อพระคัมภีร์นี้อ้างอิงถึง อิสยาห์ 8:17, 18

อิสยาห์กล่าวถ้อยคำเหล่านี้เมื่อเผชิญกับการขู่เพื่อโจมตีอย่างน่าสะพรึงกลัวจากอิสราเอลเหนือและซีเรีย (อิสยาห์ 7:1, 2) ความเชื่อของเขาช่างแตกต่างกับการขาดความเชื่อของกษัตริย์อาหัส (2 พงศ์กษัตริย์ 16:5-18) พระเจ้าทรงชักชวนอาหัสให้วางใจในพระองค์และขอหมายสำคัญว่าพระองค์จะทรงปลดปล่อยเขา (อิสยาห์ 7:1-11) พระเจ้าได้ทรงสัญญากับเขาแล้วในฐานะบุตรของดาวิดว่า พระองค์จะทรงปกป้องอาหัสดั่งบุตรของพระองค์เอง บัดนี้ พระเจ้าทรงประทานพระกรุณา ให้อาหัสขอการยืนยันพระสัญญานั้นด้วยหมายสำคัญ อย่างไรก็ตาม อาหัสปฏิเสธที่จะขอหมายสำคัญ แต่ส่งผู้สื่อสารไปยังทิกลัทปิเลเสอร์ กษัตริย์แห่งอัสซีเรียแทน โดยกล่าวว่า “ข้าพเจ้าเป็นคนรับใช้ของท่าน และเป็นบุตรของท่าน” (2 พงศ์กษัตริย์ 16:7) ช่างหน้าเศร้าอะไรเช่นนี้ อาหัสชอบที่จะเป็น “บุตร” ของทิกลัทปิเลเสอร์มากกว่าเป็นบุตรของพระเจ้า

อย่างไรก็ตาม พระเยซูทรงวางใจในพระเจ้าและในพระสัญญาว่า พระองค์จะทรงวางศัตรูไว้ใต้พระบาทของพระองค์ (ฮีบรู 1:13; ฮีบรู 10:12, 13) พระเจ้าได้ทรงสัญญากับเราเช่นเดียวกัน และเราจำเป็นต้องเชื่อพระองค์ เช่นเดียวกับที่พระเยซูทรงทำ (โรม 16:20)

`เราเรียนรู้ที่จะวางใจในพระเจ้าโดยการเลือกในชีวิตประจำวันได้อย่างไร ทางเลือกที่สำคัญถัดไปคืออะไร และคุณแน่ใจได้อย่างไรว่าทางเลือกนั้นแสดงให้เห็นถึงการวางใจในพระเจ้า`