---
title:  ไม่ทรงละอายที่จะเรียกว่าพี่น้อง
date:   17/01/2022
---

พระธรรมฮีบรูกล่าวว่า พระเยซูไม่ทรงละอายที่จะเรียกเราว่าเป็นพี่ น้องของพระองค์ (ฮีบรู 2:11) ทั้งๆ ที่พระองค์ทรงเป็นหนึ่งเดียวกับพระเจ้า พระเยซูทรงโอบกอดเราไว้เป็นส่วนหนึ่งของครอบครัวพระองค์ ความเป็นหนึ่งเดียวกันนี้ช่างแตกต่างกับความอับอายต่อสาธารณชนที่ผู้อ่านพระธรรมฮีบรูต้องทุกข์ทรมานในชุมชนของพวกเขา (ฮีบรู 10:33)

`อ่าน ฮีบรู 11:24-26 การตัดสินใจของโมเสสอธิบายสิ่งที่พระเยซูทรงทำเพื่อเราอย่างไร`

คุณนึกภาพออกไหมว่า การที่โมเสสถูกเรียกว่า “บุตรของฟาโรห์” หมายความว่าอย่างไร เขาเป็นบุคคลที่มีอำนาจในอาณาจักรที่มีอำนาจมากที่สุดในยุคนั้น เขาได้รับการฝึกฝนทางด้านพลเรือนและการทหารสูงสุด และกลายเป็นบุคคลที่โดดเด่นที่สุด สตีเฟนกล่าวว่า โมเสส “มีสมรรถภาพในการพูดและในกิจการต่างๆ” (กิจการ 7:22) นางเอลเลน จี. ไว้ท์ กล่าวไว้ด้วยว่า โมเสส “เป็นที่โปรดปรานของกองทัพอียิปต์” และฟาโรห์ “มุ่งมั่นที่จะให้หลายชายบุญธรรมของเขาเป็นผู้สืบทอดบัลลังก์” (บรรพชนและผู้เผยพระวจนะ, หน้า 245) กระนั้น โมเสสก็ละทิ้งสิทธิพิเศษทั้งหมดนี้ เมื่อเขาเลือกแสดงตัวว่าเป็นชาวอิสราเอล ซึ่งเป็นชนชาติที่เป็นทาสที่ไม่มีการศึกษาและอำนาจ

`อ่าน มัทธิว 10:32, 33; 2 ทิโมธี 1:8, 12 และ ฮีบรู 13:12-15 พระเจ้าทรงขออะไรจากเรา`

นี่เป็นปัญหาสำหรับผู้อ่านพระธรรมฮีบรู หลังจากทนทุกข์กับการถูกข่มเหงและปฏิเสธ หลายคนรู้สึกละอายในพระเยซู โดยการกระทำของพวกเขา บางคนประจานพระเยซูให้ “อับอายต่อสาธารณชน” แทนที่จะถวายเกียรติแด่พระองค์ (ฮีบรู 6:6) ดังนั้นเปาโลจึงเรียกร้องผู้อ่านอยู่เสมอให้ “ยึดมั่น” ในการ “ประกาศ” ความเชื่อของพวกเขา (ฮีบรู 4:14; ฮีบรู 10:23) พระเจ้าประสงค์ให้เรายอมรับพระเยซูว่าเป็นพระเจ้าและพี่ชายของเรา พระเยซูในฐานะพระผู้ไถ่ได้ทรงชำระหนี้แก่เรา พระเยซูในฐานะพี่ชายได้ทรงชี้แนวทางในการดำเนินชีวิต เพื่อเรา “เป็นตามพระฉายาแห่งพระบุตรของพระองค์ เพื่อพระบุตรนั้นจะได้เป็นบุตรหัวปีท่ามกลางพี่น้องจำนวนมาก” (โรม 8:29)

`ลองคิดถึงการที่พระเยซูทรงยอมรับเราให้เป็น “พี่น้อง” กับพระองค์ เหตุใดสิ่งที่พระเยซูทรงกระทำเป็นการถ่อมพระองค์ลงมายิ่งกว่าโมเสส และสิ่งนี้สอนเราเกี่ยวกับความรักที่พระเจ้ามีต่อเราอย่างไร`