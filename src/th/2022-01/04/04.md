---
title:  เลือดและเนื้อเช่นเรา
date:   18/01/2022
---

พระธรรมฮีบรูกล่าวว่า พระเยซูรับเอาสภาพมนุษย์ของเรา เพื่อเป็นตัวแทนและสิ้นพระชนม์เพื่อเรา (ฮีบรู 2:9, 14-16; ฮีบรู 10:5-10) นี่คือรากฐานของแผนการแห่งความรอดและความหวังเดียวของเราต่อชีวิตนิรันดร์

`อ่าน มัทธิว 16:17; กาลาเทีย 1:16; 1 โครินธ์ 15:50 และ เอเฟซัส 6:12 ข้อพระคัมภีร์เหล่านี้โยงความสัมพันธ์ของคำว่า “เลือดและเนื้อ” กับข้อบกพร่องใดในธรรมชาติของมนุษย์`

คำว่า “เลือดและเนื้อ” เน้นย้ำถึงความอ่อนแอของสภาพมนุษย์ (เอเฟซัส 6:12) ขาดความเข้าใจ (มัทธิว 16:17; กาลาเทีย 1:16) และจะต้องตาย (1 โครินธ์ 15:50) พระธรรมฮีบรูกล่าวว่า พระเยซูเป็นเหมือนกับพี่น้อง “ทุกอย่าง” (ฮีบรู 2:17) ถ้อยคำนี้หมายความว่า พระเยซูทรงเป็นมนุษย์โดยสมบูรณ์ พระเยซูไม่เพียง “เป็นเหมือน” หรือ “ดูเหมือน” มนุษย์ แต่พระองค์ทรงเป็นมนุษย์จริงๆ เป็นหนึ่งในพวกเราอย่างแท้จริง

อย่างไรก็ตาม พระธรรมฮีบรูยังกล่าวอีกว่า พระเยซูทรงแตกต่างจากเราในเรื่องความบาป ประการแรก พระเยซูไม่ได้กระทำบาปใดๆ (ฮีบรู 4:15) ประการที่สอง พระเยซูทรงมีสภาพมนุษย์ที่ “เป็นผู้บริสุทธิ์ ปราศจากอุบาย ไร้มลทิน แยกจากคนบาปทั้งหลาย” (ฮีบรู 7:26) เรามีแนวโน้มที่ชั่วร้าย การเป็นทาสต่อบาปของเราอยู่ลึกลงในธรรมชาติของเราเอง เราเป็น “เนื้อหนังถูกขายเป็นทาสให้อยู่ใต้บาป” (โรม 7:14; โรม 7:15-20) ความเย่อหยิ่งและแรงจูงใจที่เป็นบาปอื่นๆ ก่อให้เกิดความเสื่อมเสียแม้กระทั่งการกระทำดีของเรา อย่างไรก็ตาม ความบาปไม่ได้ทำให้ธรรมชาติของพระเยซูเสียหาย อย่างไรก็ต้องเป็นเช่นนี้ หากพระเยซูเป็น “เนื้อหนังถูกขายเป็นทาสให้อยู่ใต้บาป” เช่นเดียวกับเรา พระองค์คงต้องการพระผู้ช่วยให้รอดเช่นกัน แต่ พระเยซูเสด็จมาในฐานะพระผู้ช่วยให้รอด และถวายพระองค์เองเป็นเครื่อง บูชา “ปราศจากตำหนิ” แด่พระเจ้าเพื่อเรา (ฮีบรู 7:26-28; ฮีบรู 9:14)

จากนั้นพระเยซูทรงทำลายอำนาจของมารโดยการสิ้นพระชนม์ ซึ่งเป็นเครื่องบูชาที่ปราศจากบาปเพื่อไถ่บาปเรา จึงทำให้การอภัยนั้นเกิดขึ้นได้และเรากลับคืนดีกับพระเจ้าได้ (ฮีบรู 2:14-17) พระเยซูทรงทำลายอำนาจของบาปด้วยการประทานอำนาจแก่เราในการดำเนินชีวิตอย่างชอบธรรม โดยผ่านพระสัญญาในพันธสัญญาใหม่คือการบรรจุธรรมบัญญัติไว้ในจิตใจ (ฮีบรู 8:10) ด้วยเหตุนี้ พระเยซูจึงทรงเอาชนะศัตรูและปลดปล่อยเราอย่างมีประสิทธิผล เพื่อว่าเราจะ “ปรนนิบัติพระเจ้าผู้ทรงพระชนม์อยู่” (ฮีบรู 9:14) ในขณะเดียวกัน การทำลายล้างซาตานครั้งสุดท้ายจะเกิดขึ้นเมื่อมีการพิพากษาครั้งสุดท้าย (วิวรณ์ 20:1-3, 10)

`เมื่อเรามีพระสัญญาแห่งชัยชนะโดยทางพระเยซู เหตุใดเรา หลายคนยังคงดิ้นรนกับความบาป เราทำอะไรผิดไป และที่สำคัญกว่านั้น เราจะเริ่มต้นดำเนินชีวิตให้สอดคล้องกับการทรงเรียกอันสูงส่งที่เรามีในพระคริสต์ได้อย่างไร`