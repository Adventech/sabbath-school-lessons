---
title:  ความเจ็บป่วย
date:   28/12/2021
---

คริสเตียนชาวฮีบรูประสบความสำเร็จในการรักษาความเชื่อและอุทิศตน ต่อพระคริสต์ แม้จะถูกปฏิเสธและกดขี่ข่มเหงก็ตาม อย่างไรก็ตาม ความขัด แย้งส่งผลกระทบในระยะยาว พวกเขาได้ต่อสู้อย่างเต็มกำลังและได้รับชัยชนะ แต่ก็เหน็ดเหนื่อยเหลือเกิน

`อ่าน ฮีบรู 2:18; ฮีบรู 3:12, 13; ฮีบรู 4:15; ฮีบรู 10:25; ฮีบรู 12:3, 12, 13 และ ฮีบรู 13:1-9, 13 ผู้เชื่อเหล่านี้ต้องเผชิญกับความท้าทายอะไรบ้าง`

พระธรรมฮีบรูบอกเราว่า คริสเตียนยังคงประสบกับความยากลำบาก ต่อไป การโจมตีด้วยคำพูดและอื่นๆ ยังคงดำเนินต่อไป (ฮีบรู 13:13) ผู้เชื่อบางคนยังคงถูกจำจองอยู่ (ฮีบรู 13:3) ซึ่งทำให้คริสจักรเหนื่อยอ่อนทั้งทางด้านการเงินและจิตใจ พวกเขาต่างเหนื่อยล้า (ฮีบรู 12:12, 13) และ “ท้อถอย” อย่างง่ายดาย (ฮีบรู 12:3)

หลังจากความตื่นเต้นแห่งชัยชนะผ่านไป เป็นเรื่องปกติที่กลุ่มบุคคลและชุมชนจะผ่อนคลายมาตรการป้องกันตนด้านจิตใจและด้านอื่นๆ และจะเสี่ยงต่อการถูกโจมตีสวนกลับของศัตรูได้ง่าย เป็นการยากที่บุคคลนั้นหรือชุมชนนั้นจะรวบรวมกำลังขึ้นมาเป็นครั้งที่สองที่จะเผชิญกับภัยคุกคามนั้นได้อีก

`อ่าน 1 พงศ์กษัตริย์ 19:1-4 เกิดอะไรขึ้นกับเอลียาห์`

“แต่ปฏิกิริยาเช่นนี้ที่มักเกิดขึ้นหลังจากความเชื่ออันสูงส่งและความสำเร็จอันน่ายกย่องได้กดดันเอลียาห์ เขากลัวว่าการปฏิรูปที่เริ่มขึ้นที่ภูเขาคารเมลอาจไม่ยั่งยืน ทำให้เขากังวลเป็นอย่างมาก เขาได้รับการยกย่องจนถึงจุดสูงสุด แต่ตอนนี้เขากลับตกอยู่ในเหวลึก เมื่อครั้นที่อยู่ภายใต้ฤทธิ์อำนาจของผู้ทรงมหิทธิฤทธิ์ เขายืนหยัดต่อการทดลองความเชื่ออันหนักหน่วงที่สุดได้ แต่ในช่วงเวลาแห่งความท้อแท้นี้ ที่คำขู่ของเยเซเบลดังก้องอยู่ในหู และดูเหมือนว่าซาตานกำลังมีชัยจากแผนการของหญิงชั่วคนนี้ เขาสูญเสียการยึดมั่นในพระเจ้า เขาเคยถูกยกขึ้นสูงกว่าที่จะเปรียบได้ แต่ขณะนี้เอลียาห์ลืมพระเจ้า วิ่งหนีไปเรื่อยๆ จนพบว่าตัวเองอยู่ในที่ร้างเปล่าเพียงลำพัง” (เอลเลน จี. ไว้ท์, บรรพชนกับผู้เผยพระวจนะ, หน้า 161, 162)

`ลองนึกถึงช่วงเวลาที่คุณล้มเหลวในชีวิตคริสเตียนและพยายามทำความเข้าใจกับสถานการณ์หรือปัจจัยที่นำไปสู่ความล้มเหลวนั้น คุณจะทำอะไรที่แตกต่างจากการกระทำเช่นนี้ได้บ้าง`