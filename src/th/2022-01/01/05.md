---
title:  เข้าหากัน
date:   29/12/2021
---

อัครสาวกให้คำแนะนำแก่คริสเตียนในการจัดการปัญหาอย่างไร เราได้ผลประโยชน์อะไรจากการเรียนรู้พระธรรมฮีบรู พระเจ้าทรงช่วยเอลียาห์ให้ หายจากการท้อแท้ใจอย่างไร

`อ่าน 1 พงศ์กษัตริย์ 19:5-18 พระเจ้าทรงทำอะไรเพื่อฟื้นฟูความเชื่อของเอลียาห์ผู้รับใช้ของพระองค์`

สิ่งที่พระเจ้าปฏิบัติต่อเอลียาห์หลังจากภูเขาคารเมลเป็นเรื่องราวที่น่าประทับใจ เพราะแสดงให้เห็นถึงการเอาใจใส่และพระปัญญาของพระเจ้าในการปฏิบัติต่อผู้ที่อยู่ภายใต้ความวิตกกังวลและผู้ดิ้นรนเพื่อฟื้นฟูความเชื่อ พระเจ้าทรงกระทำหลายสิ่งหลายอย่างเพื่อเอลียาห์ ประการแรก พระองค์ทรงดูแลความต้องการทางร่างกาย พระองค์ประทานอาหารและให้เขาพักผ่อน หลังจากนั้นที่ในถ้ำพระองค์ทรงตำหนิเขาด้วยความเมตตา กล่าวว่า “เอลียาห์เอ๋ย เจ้าทำอะไรอยู่ที่นี่” และช่วยให้เขาเข้าใจลึกซึ้งขึ้นถึงการทำงานและการบรรลุจุดประสงค์ของพระองค์ พระเจ้ามิได้สถิตในลมนั้น หรือในแผ่นดินไหว หรือในไฟนั้น แต่สถิตในเสียงเบาๆ จากนั้นพระเจ้าทรงมอบหมายงานแก่เอลียาห์และให้ความมั่นใจแก่เขา

`อ่าน ฮีบรู 2:1; 3:12-14; 5:11-6:3; 10:19-25 เปาโลแนะนำ ให้ผู้เชื่อทำอะไร`

เราพบคำแนะนำหลายประการที่อัครสาวกมอบให้กับผู้อ่านตลอดพระธรรมฮีบรู เพื่อช่วยให้พวกเขากู้พละกำลังและความเชื่อกลับคืนมา สิ่งที่ผู้เขียนเน้นประการหนึ่งคือ การดูแลความจำเป็นทางด้านร่างกายของเพื่อนผู้ร่วมความเชื่อ เขาแนะนำว่า ควรเอื้อเฟื้อเผื่อแผ่และเยี่ยมเยียนผู้ถูกจองจำ ดูแลความต้องการของพวกเขา อัครสาวกกำชับผู้อ่านให้มีน้ำใจ โดยระลึกว่าพระเจ้าจะไม่ทรงละทิ้งพวกเขา (ฮีบรู 13:1-6) เปาโลยังตำหนิและให้กำลังใจพวกเขาอีกด้วย และเตือนพวกเขาไม่ให้ “ห่างไกลไปจากข้อความเหล่านั้น” ทีละเล็กทีละน้อย (ฮีบรู 2:1) และไม่ให้มี “ใจชั่วและไม่เชื่อ” (ฮีบรู 3:12) และหนุนน้ำใจให้พวกเขาเติบโตและเข้าใจถึงความเชื่อ (ฮีบรู 5:11-6:3) เขายังกล่าวถึงความสำคัญของการเข้าร่วมประชุมในคริสตจักรอย่างสม่ำเสมอ (ฮีบรู 10:25) โดยสรุป เปาโลแนะนำให้พวกเขาเข้าหากัน ให้กำลังใจกันและกัน และก่อให้ เกิดความรักและการทำดี นอกจากนั้นเขายังได้กล่าวถึงพระเยซูผู้ปฏิบัติกิจในสถานศักดิ์สิทธิ์แห่งสวรรค์ในนามของพวกเขา (ฮีบรู 8:1, 2; 12:1-4)