---
title:  จดหมายถึงชาวฮีบรูและเรา
date:   25/12/2021
---

### อ่านข้อพระคัมภีร์สำหรับบทเรียนสัปดาห์นี้
ฮีบรู 2:3, 4; 1 เปโตร 4:14, 16; ฮีบรู 13:1-9, 13; 1 พงศ์กษัตริย์ 19:1-18; ฮีบรู 3:12-14; กันดารวิถี บทที่ 13

> <p>ข้อควรจำ</p>
> “ท่านทั้งหลายจำเป็นต้องมีความอดทน เพื่อว่าท่านจะ ได้สามารถกระทำตามน้ำพระทัยของพระเจ้าได้  แล้วท่าน จะได้รับสิ่งที่พระองค์ได้ทรงสัญญาไว้นั้น” (ฮีบรู 10:36)

คุณเคยจินตนาการเช่นนี้ไหม หากคุณสามารถย้อนกลับไปฟัง พระเยซูหรืออัครสาวกคนหนึ่งเทศนาได้ คุณจะรู้สึกอย่างไร เราได้รับข้อความที่ตัดตอนมาและบทสรุปของคำเทศนาจากพระเยซูและเหล่าสาวก ซึ่งก็เป็นได้เพียงแนวคิดที่จำกัดจากคำเทศนาโดยตรง อย่างไรก็ตามพระเจ้าทรงเก็บรักษาพระธรรมเหล่านี้ไว้ในพระคัมภีร์ อย่างน้อยก็มีคำเทศนาหนึ่งบทที่สมบูรณ์แบบเพื่อเรา นั่นคือ จดหมายของเปาโลถึงชาวฮีบรู

เปาโล ผู้เขียนพระธรรมฮีบรู กล่าวถึงงานเขียนของเขาว่าเป็น “คำเตือนสติ” (ฮีบรู 13:22) สำนวนนี้บ่งชี้ถึงคำเทศนาทั้งในธรรมศาลา (กิจการ 13:15) และในที่ประชุมของคริสเตียน (1 ทิโมธี 4:13) จึงมีการกล่าวขานกันว่า พระ-ธรรมฮีบรูเป็น “คำเทศนาสำหรับคริสเตียนที่สมบูรณ์แบบ” ที่เก่าแก่ที่สุดที่เรามี พระธรรมฮีบรูเขียนขึ้นสำหรับผู้เชื่อที่ยอมรับพระเยซูแต่ประสบปัญหาต่างๆ บางคนถูกประจานให้อับอายขายหน้าและถูกข่มเหงในที่สาธารณะ (ฮีบรู 10:32-34) บางคนเผชิญปัญหาทางการเงิน (ฮีบรู 13:5, 6) อีกหลายคนเหนื่อยและเริ่มสงสัยในความเชื่อ (ฮีบรู 3:12, 13) เราเชื่อมโยงกับปัญหาเหล่านี้ในทุกวันนี้หรือไม่

อย่างไรก็ตาม คำเทศนาที่เร้าใจของอัครสาวกท้าทายพวกเขา (และขยายมาถึงเรา) ให้พากเพียรในความเชื่อในพระเยซูและจ้องมองไปยังพระองค์ ซึ่ง ณ เวลานี้อยู่ในสถานศักดิ์สิทธิ์บนสวรรค์