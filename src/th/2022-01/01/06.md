---
title:  วาระสุดท้าย 
date:   30/12/2021
---

`อ่าน ฮีบรู 1:2; 9:26-28; 10:25, 36-38; 12:25-28 เปาโลกล่าวถึงประเด็นอะไรในข้อพระคัมภีร์เหล่านี้ โดยเฉพาะที่เกี่ยวข้องกับเวลา`

อัครสาวกได้เน้นย้ำองค์ประกอบที่สำคัญประการหนึ่ง ที่ทำให้คำตักเตือนของเขาอยู่ในภาวะเร่งด่วน ก็คือ ผู้อ่านพระธรรมฮีบรูอยู่ใน “วาระสุดท้าย” (ฮีบรู 1:2) และพระสัญญากำลังจะสำเร็จแล้ว (ฮีบรู 10:36-38) เป็นที่น่าสนใจ ตามที่เราเห็นในเนื้อหาแล้วว่า เปาโลเปรียบเทียบผู้อ่านกับผู้คนที่อยู่ในยุคของถิ่นทุรกันดาร ที่ยืนอยู่ตรงชายแดนของแผ่นดินคานาอัน พร้อมที่จะเข้าสู่ดินแดนแห่งพันธสัญญา เปาโลได้เตือนพวกเขาว่า “อีกไม่นาน พระองค์ผู้จะเสด็จมาก็จะเสด็จมาและจะไม่ทรงชักช้า” (ฮีบรู 10:37) และให้กำลังใจว่า “แต่ท่านทั้งหลายไม่ใช่คนที่เสื่อมถอย และถึงซึ่งความพินาศ แต่เป็นคนที่เชื่อมั่น จึงทำให้ชีวิตปลอดภัย” (ฮีบรู 10:39) คำแนะนำสุดท้ายเตือนผู้อ่านและรวมถึงเรา เกี่ยวกับอันตรายที่ประชากรของพระเจ้าเคยประสบมาในอดีตก่อนที่พระสัญญาของพระเจ้าจะสำเร็จ

พระธรรมกันดารวิถีกล่าวถึงสิ่งนี้ บันทึกในพระคัมภีร์กล่าวถึงช่วงเวลาก่อนที่ชนชาติอิสาเอลจะเข้าสู่แผ่นดินแห่งพันธสัญญาว่า ชนชาติอิสราเอลได้พ่ายแพ้ต่อเหตุการณ์ครั้งสำคัญถึงสองครั้งด้วยกัน ครั้งแรกบันทึกไว้ใน กันดารวิถี บทที่ 13 และ 14 บอกเราเกี่ยวกับการที่ผู้นำหลายคนกระจายความสงสัยให้กับประชากรไปทั่วและเป็นเหตุให้ความเชื่อของชนชาติอิสราเอลต้องล้มเหลว ผลก็คือ ประชากรตัดสินใจแต่งตั้งผู้นำคนใหม่และจะกลับไปอียิปต์ ซึ่งเกิดขึ้นในช่วงเวลาที่พวกเขากำลังจะเข้าสู่คานาอัน

ครั้งที่สอง ชนชาติอิสราเอลเข้าพัวพันกับราคะตัณหาและนมัสการ พระเทียมเท็จแห่งพระบาอัลเปโอร์ (กันดารวิถี 24, 25) เมื่อบาลาอัมไม่สามารถนำคำแช่งสาปมาสู่อิสราเอลได้ ซาตานจึงใช้การล่อลวงทางเพศเพื่อชักนำให้อิสราเอลนมัสการพระเทียมเท็จและทำบาป และนำความไม่พอใจของพระเจ้ามาสู่พวกเขา

อัครสาวกเตือนผู้อ่านพระธรรมฮีบรูให้ระวังอันตรายสองประการ ประการแรก กำชับให้ยึดมั่นในการสารภาพ ความเชื่อและมองไปที่พระเยซู (ฮีบรู 4:14; 10:23; 12:1-4) ประการที่สอง กำชับให้ปกป้องตนเองจากการผิดศีลธรรมและความโลภ (ฮีบรู 13:4-6) สุดท้ายคือ เตือนให้พิจารณาและเชื่อฟังผู้นำของพวกเขา (ฮีบรู 13:7, 17)

`ตามความเข้าใจเกี่ยวกับสภาพของความตาย ในทันทีที่เราหลับตาลงจากการตาย สิ่งถัดไปที่เรารู้คือ การเสด็จมาครั้งที่สอง เหตุใดเราจึงกล่าวได้ว่า เราทุกคนมีชีวิตอยู่จนถึง “วาระสุดท้าย”`