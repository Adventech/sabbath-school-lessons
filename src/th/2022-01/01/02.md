---
title:  การเริ่มต้นด้วยสง่าราศี
date:   26/12/2021
---

เพื่อที่จะเข้าใจคำเทศนาและประยุกต์ใช้ข่าวสารกับตัวเรา เราต้องเข้าใจถึงประวัติศาสตร์ของสมาชิกคริสตจักรและสถานการณ์ของพวกเขาในขณะที่พวกเขาได้รับจดหมายจากอัครสาวก

`อ่าน ฮีบรู 2:3, 4 คริสเตียนชาวฮีบรูต้องเผชิญกับอะไรเมื่อกลับใจใหม่`

ข้อความนี้บอกเป็นนัยว่า คริสเตียนชาวฮีบรูยังไม่เคยได้ฟังคำเทศนาจากพระเยซูโดยตรง แต่พวกเขาได้รับพระกิตติคุณจากผู้ประกาศข่าวประเสริฐท่านอื่นๆ ที่ประกาศข่าวเรื่อง “ความรอด”

เปาโลยังกล่าวด้วยว่า ผู้ประกาศข่าวประเสริฐได้ “รับรอง” ข่าวสารนั้น และพระเจ้าเองทรง “เป็นพยานด้วย โดยทรงแสดงหมายสำคัญและการอัศจรรย์” หมายความว่า พระเจ้าทรงรับรองข่าวประเสริฐด้วยการให้หมายสำคัญและกระทำการอัศจรรย์ต่างๆ ท่ามกลางพวกเขาโดยการประทาน “ของประทานจากพระวิญญาณบริสุทธิ์” พระคัมภีร์พันธสัญญาใหม่เขียนถึงหมายสำคัญเหล่านั้น เช่น การรักษาให้หายอย่างอัศจรรย์ การไล่ผี และการหลั่งลงมาของของประทานฝ่ายพระวิญญาณมักเกิดขึ้นพร้อมกับการประกาศพระกิตติคุณในสถานที่ใหม่ๆ

ในช่วงเริ่มต้นของคริสตจักร พระเจ้าทรงเทพระวิญญาณบริสุทธิ์ลงมาเหนืออัครสาวกในกรุงเยรูซาเล็ม เพื่อพวกเขาจะประกาศพระกิตติคุณในภาษาที่พวกเขาไม่เคยรู้จักมาก่อน และทำการอัศจรรย์ได้ (กิจการ บทที่ 2, 3) ฟีลิปทำการอัศจรรย์ที่คล้ายกันในสะมาเรีย (กิจการ บทที่ 8) เปโตรในเมืองยัฟฟาและซีซารียา (กิจการ บทที่ 9, 10) และเปาโลทำพันธกิจในเอเชียไมเนอร์และยุโรป (กิจการ บทที่ 13-28) การกระทำอันเต็มไปด้วยฤทธิ์อำนาจเหล่านี้เป็นหลักฐานยืนยันถึงข่าวสารแห่ง “ความรอด” เป็นการสถาปนาอาณาจักรของพระเจ้าและความรอดจากการได้รับโทษและอิสรภาพจากอำนาจชั่วร้าย (ฮีบรู 12:25-29)

พระวิญญาณประทานความเชื่อมั่นแก่ผู้เชื่อคริสเตียนยุคแรกว่า บาปของพวกเขาได้รับการอภัยแล้ว พวกเขาจึงไม่กลัวการพิพากษา ด้วยเหตุนี้พวกเขาจึงอธิษฐานด้วยความกล้าหาญและมั่นใจ และประสบการณ์ทางศาสนาจึงเป็นเรื่องน่าชื่นชมยินดี (กิจการ 2:37-47) พระวิญญาณยังทรงปลดปล่อยผู้ที่ตกเป็นทาสของอำนาจชั่วร้ายอีกด้วย ซึ่งเป็นหลักฐานให้เห็นว่าอำนาจของพระเจ้าเหนือกว่าพลังแห่งความชั่วร้าย และเผยให้เห็นว่าอาณาจักรของพระเจ้าได้รับการสถาปนาในชีวิตของพวกเขา

`เรื่องราวการกลับใจใหม่ของคุณเป็นอย่างไร อะไรยืนยันถึงความเชื่อของคุณและการเชื่อฟังพระเยซูคริสต์ในฐานะพระผู้ช่วยให้รอดและพระเจ้า เหตุใดการจดจำสิ่งที่พระเจ้าทรงทำในชีวิตของคุณเป็นครั้งแรกเพื่อนำคุณมาหาพระองค์จึงเป็นสิ่งสำคัญ`