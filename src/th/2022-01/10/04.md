---
title:  ความจำเป็นของม่าน
date:   01/03/2022
---

ม่านมีหน้าที่สองส่วน คำว่า ม่าน ในพระธรรมฮีบรู คือ (katepetasma) บ่งบอกถึงม่านบังตาที่ประตูทางเข้า (อพยพ 38:18) ม่านปังตาสำหรับประตูเต็นท์ (อพยพ 36:37) หรือม่านชั้นในที่แบ่งส่วนวิสุทธิสถานกับอภิสุทธิสถาน (อพยพ 26:31-35) ม่านเหล่านี้เป็นทั้งประตูทางเข้าและเขตแดนกั้นให้เพียงบางคนผ่านเข้าไปได้เท่านั้น

`อ่าน เลวีนิติ 16:1, 2 และ เลวีนิติ 10;1-3 ข้อพระธรรมเหล่านี้เตือนอะไรแก่เรา`

ม่านเป็นเครื่องป้องกันปุโรหิตขณะที่พวกเขาปฏิบัติกิจต่อพระพักตร์พระเจ้า หลังจากที่บาปของลูกวัวทองคำ พระเจ้าตรัสกับโมเสสว่าพระองค์จะไม่ทรงเดินทางไปกับพวกเขาไปยังดินแดนแห่งพันธสัญญาอีก  เกรงว่าพระองค์จะทรงทำลายพวกเขา เพราะพวกเขาเป็น “ชนชาติที่หัวแข็ง” (อพยพ 33:3) ดังนั้น โมเสสจึงตั้งเต็นท์นัดพบนอกค่ายให้ไกลออกไป (อพยพ 33:7) อย่างไรก็ตามหลังจากที่โมเสสทูลอ้อนวอนต่อพระเจ้า พระองค์ทรงตกลงที่จะไปและอยู่ท่ามกลางพวกเขา (อพยพ 33:12-20) แต่พระองค์ทรงกำหนดมาตรการหลายอย่างเพื่อปกป้องประชากรในขณะที่พระองค์ประทับอยู่ท่ามกลางพวกเขา

ตัวอย่างเช่น ชนชาติอิสราเอลจะต้องตั้งเต็นท์อย่างเข้มงวด โดยให้เหลือช่องสี่เหลี่ยมไว้ตรงกลางให้เป็นที่ตั้งของพลับพลา นอกจากนี้เผ่าเลวีต้องตั้งเต็นท์รอบพลับพลาเพื่อปกป้องสถานนมัสการและเครื่องใช้จากการบุกรุกของคนแปลกหน้า (กันดารวิถี 1:51; กันดารวิถี 3:10) พวกเขาเป็นเหมือนม่านที่เป็นมนุษย์ที่ปกป้องประชากรอิสราเอล “แต่ให้คนเลวีตั้งค่ายพักรอบพลับพลาแห่งสักขีพยาน เพื่อพระพิโรธจะไม่เกิดขึ้นกับชุมนุมชนอิสราเอล ให้คนเลวีปฏิบัติงานรักษาพลับพลาแห่งสักขีพยาน” (กันดารวิถี 1:53)

พระเยซูผู้เป็นปุโรหิตของเราทรงเป็นม่านให้เราด้วย พระเจ้าทรงตั้งเต็นท์ท่ามกลางเราและให้เราใคร่ครวญพระสิริของพระองค์ได้ เป็นเพราะการมาบังเกิดของพระเยซู (ยอห์น 1:14-18) พระเยซูทรงทำให้พระเจ้าผู้บริสุทธิ์อยู่ท่ามกลางมนุษย์ที่ไม่สมบูรณ์แบบได้

`ลองนึกดูว่าพระเจ้าพระผู้สร้างจักรวาลมาอยู่ท่ามกลางประชากรของพระองค์ ผู้ซึ่งในเวลานั้นเป็นทาสที่เพิ่งหนีออกมา พระเจ้าทรงอยู่ใกล้เรามากเพียงใด`