---
title:  ทางใหม่และทางแห่งชีวิตผ่านม่านนั้น
date:   02/03/2022
---

`อ่าน ฮีบรู 10:19-22 พระธรรมเหล่านี้เชื้อเชิญเราให้ทำอะไร`

พระธรรมฮีบรูระบุว่าพระเยซูเสด็จเข้าไปในสถานบริสุทธิ์บนสวรรค์และเชื้อเชิญเราให้ติดตามพระองค์ แนวคิดนี้สอดคล้องกับแนวคิดที่เขียนไว้ก่อนหน้านี้ว่า พระเยซูทรงเป็น “กัปตัน” และผู้เบิกทางของบรรดาผู้เชื่อ (ฮีบรู 2:10; ฮีบรู 6:19, 20; ฮีบรู 12:2) “ทางใหม่และทางแห่งชีวิต” คือพันธสัญญาใหม่ที่พระเยซูทรงริเริ่มด้วยการสละพระชนม์ของพระองค์และเสด็จขึ้นสู่สวรรค์ คำกล่าวว่า “ทางใหม่และทางแห่งชีวิต” แตกต่างจากคำบรรยายพันธสัญญาเดิม คือ “ล้าสมัยและเก่า” (ฮีบรู 8:13) พันธสัญญาใหม่มอบการอภัยบาปแก่เราและบรรจุธรรมบัญญัติไว้ในใจเรา ทำให้เราเข้าหาพระเจ้าได้ด้วยความมั่นใจ ไม่ใช่เพราะด้วยตัวเราเองหรือสิ่งที่เราทำ แต่เพราะสิ่งที่พระเยซูทรงทำเพื่อเราเท่านั้นที่เติมเต็มข้อกำหนดแห่งพันธสัญญาทั้งหมดได้

พระธรรมฮีบรูกล่าวว่าการเริ่มต้นพันธสัญญาเดิมนั้นเกี่ยวข้องกับการเริ่มต้นของสถานมนัสการและการอุทิศของปุโรหิต (ฮีบรู 9:18-21 เปรียบกับ อพยพ 40 และเลวีนิติ 8, 9) จุดประสงค์ของพันธสัญญาเพื่อสร้างความสัมพันธ์ใกล้ชิดระหว่างพระเจ้ากับประชากรของพระองค์ (อพยพ 19:4-6) เมื่อชาวอิสราเอลยอมรับความสัมพันธ์นี้ พระเจ้าตรัสสั่งให้สร้างสถานนมัสการทันทีเพื่อพระองค์จะได้สถิตท่ามกลางพวกเขา การเริ่มต้นของสถานนมัสการและการสถิตอยู่ของพระเจ้าท่ามกลางประชากรของพระองค์เป็นช่วงเวลาที่พันธสัญญาระหว่างพระเจ้าและชนชาติอิสราเอลสำเร็จ

เช่นเดียวกันกับพันธสัญญาใหม่ ซึ่งเริ่มต้นด้วยการที่พระเยซูเข้าปฏิบัติกิจในฐานะปุโรหิตเพื่อเรา (ฮีบรู 5:1-10; ฮีบรู 7:1-8:13)

เมื่อพระเยซูเสด็จเข้าไปสู่พระพักตร์พระเจ้า ยุคใหม่สำหรับประชากรของพระองค์ได้เริ่มขึ้น เศคาริยาห์ บทที่ 3 กล่าวว่า ซาตานอยู่เบื้องพระพักตร์พระเจ้ากล่าวหาประชากรของพระองค์ ซึ่งมีมหาปุโรหิตโยชูวาเป็นผู้แทนประชากรเหล่านั้น ผู้กล่าวหานี้เป็นผู้เดียวกันกับที่ตั้งคำถามสงสัยในความภักดีของโยบต่อพระเจ้า (โยบ 1, 2) อย่างไรก็ตาม เพราะการสละพระชนม์ของพระเยซู ซาตานจึงถูกขับออกจากสวรรค์ (วิวรณ์ 12:7-12, เปรียบเทียบกับ ยอห์น 12:31; ยอห์น 16:11) บัดนี้พระเยซูเป็นผู้ทูลวิงวอนเพื่อเราและเรียกร้องความรอดแก่เราโดยผ่านทางการสละพระชนม์และความสัตย์ซื่อของพระองค์

`หากซาตานได้รับอนุญาต คำกล่าวหาอะไรที่มันจะกล่าวหาคุณต่อพระพักตร์พระเจ้า แม้ว่าซาตานจะเป็นนักโกหก มันจะต้องโกหกมากแค่ไหนเพื่อตำหนิคุณ ความหวังเดียวของคุณคืออะไร`