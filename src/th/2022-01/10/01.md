---
title:  พระเยซูทรงเปิดทางใหม่ผ่านม่านนั้น
date:   26/02/2022
---

### อ่านข้อพระคัมภีร์สำหรับบทเรียนสัปดาห์นี้
ฮีบรู 9:24; อพยพ 19:3, 4; ฮีบรู 12:18-21; เลวีนิติ 16:1, 2; ฮีบรู 10:19-22; โคโลสี 3:1

> <p>ข้อควรจำ</p>
> “เพราะว่าพระคริสต์ไม่ได้เสด็จเข้าไปในสถานศักดิ์สิทธิ์ที่สร้างขึ้นด้วยมือมนุษย์ ซึ่งถอดแบบจากของจริง แต่พระองค์เสด็จเข้าไปในสวรรค์นั้นเอง เพื่อทรงปรากฏตัวต่อพระพักตร์พระเจ้าเพื่อพวกเรา” (ฮีบรู 9:24)

หลังจากที่พระเยซูเสด็จขึ้นสู่สวรรค์ เหล่าสาวกก็ลงมาจากภูเขามะกอกเทศเต็มไปด้วยความปีติยินดีและชัยชนะ พระอาจารย์ผู้เป็นเพื่อนของพวกเขาได้เสด็จขึ้นสู่ตำแหน่งที่มีอำนาจเหนือโลก และได้เชื้อเชิญพวกเขาให้เข้าเฝ้าพระเจ้าผ่านทางพระนามของพระองค์ด้วยความมั่นใจอย่างยิ่งว่า พระเจ้าจะทรงยินดีตอบรับคำอธิษฐานของพวกเขา (ยอห์น 14:13, 14) แม้ว่าพวกเขายังคงต้องอยู่ในโลกนี้ ถูกกองกำลังชั่วร้ายโจมตี แต่ความหวังของพวกเขาก็ยังคงแข็งแกร่ง พวกเขารู้ว่าพระเยซูเสด็จขึ้นสู่สวรรค์เพื่อไปเตรียมที่สำหรับพวกเขา (ยอห์น 14:1-3) พวกเขารู้ว่าพระเยซูทรงเป็นแม่ทัพแห่งความรอด และพระองค์ได้ทรงเปิดทางเข้าสู่แผ่นดินสวรรค์ผ่านทางพระ-โลหิตของพระองค์

การเสด็จขึ้นสู่สวรรค์ของพระเยซูเป็นหัวใจสำคัญในพระธรรมฮีบรู เป็นการเริ่มต้นการปกครองของพระเยซูและเป็นจุดเริ่มต้นของพระราชกิจในฐานะมหาปุโรหิตเพื่อเรา ท้ายที่สุดและสำคัญที่สุด การเสด็จขึ้นสู่สวรรค์ของพระเยซูเป็นเครื่องหมายบ่งบอกว่า พันธสัญญาใหม่ได้เริ่มขึ้นแล้ว พันธสัญญาใหม่ที่ให้หนทางแก่เราเข้าถึงพระเจ้าผ่านทางความเชื่อได้อย่างมั่นใจ เป็นสิทธิพิเศษของเราที่จะเข้าเฝ้าพระเจ้าได้ด้วยความมั่นใจผ่านทางพระเยซูและความชอบธรรมของพระองค์