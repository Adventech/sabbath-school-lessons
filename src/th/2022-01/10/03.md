---
title:  คำเชื้อเชิญของพระเจ้า
date:   28/02/2022
---

`อ่าน ฮีบรู 12:18-21 ประสบการณ์ของชนชาติอิสราเอลที่ภูเขาซีนายเป็นอย่างไร`

เมื่อพระเจ้าทรงเรียกชนชาติอิสราเอลออกจากอียิปต์ แผนการของพระองค์คือ การสร้างความสัมพันธ์ส่วนตัวอย่างใกล้ชิดกับพวกเขา พระองค์ตรัสว่า “พวกเจ้าได้เห็นสิ่งที่เราทำกับคนอียิปต์แล้ว และที่เราชูพวกเจ้าขึ้นดุจดังด้วยปีกนกอินทรี เพื่อนำพวกเจ้ามาถึงเรา” (อพยพ 19:3, 4)

ดังนั้นพระเจ้าได้ประทานคำแนะนำที่จำเป็นเพื่อเตรียมประชากรให้พร้อมในการพบพระองค์ผ่านทางโมเสส พวกเขาต้องอุทิศตนให้บริสุทธิ์ก่อน (อพยพ 19:10-15) บรรดาผู้ที่เข้าไปโดยไม่เตรียมตัวจะต้องตาย อย่างไรก็ตาม เมื่อประชากรได้เตรียมตัวเป็นเวลาสองวันแล้ว ในวันที่สามเมื่อ “เมื่อมีเสียงแตรเป่ายาว” พระเจ้าตรัสสั่งให้ผู้คน “ขึ้นมาที่ภูเขานั้น” (อพยพ 19:13) พระองค์ประสงค์ให้พวกเขาได้รับประสบการณ์แบบที่โมเสสและผู้นำชนชาติอิสราเอลมี เมื่อพวกเขาขึ้นไปบนภูเขาและ “ได้เห็นพระเจ้าและได้กินและดื่ม” ต่อพระพักตร์พระองค์ (อพยพ 24:9-11) จากนั้นพวกเขาจึงรับรู้ได้ว่า พวกเขาได้เห็นพระสิริของพระเจ้า และเป็นไปได้ที่พระเจ้าจะ “ตรัสกับมนุษย์ และมนุษย์ยังมีชีวิตอยู่ได้” (เฉลยธรรมบัญญัติ 5:24) แต่เมื่อเวลามาถึงนั้น พวกเขาก็ขาดความเชื่อ โมเสสอธิบายหลายปีต่อมาว่า “ท่านกลัวเพลิง จึงไม่ได้ขึ้นไปบนภูเขา” (เฉลยธรรมบัญญัติ 5:5) พวกเขากลับขอให้โมเสสเป็นคนกลางแทน (เฉลยธรรมบัญญัติ 5:25-27, เปรียบเทียบกับ อพยพ 20:18-21)

การที่พระเจ้าสำแดงความศักดิ์สิทธิ์บนภูเขาซีนายนั้น  เพื่อสอนประชากรให้เรียนรู้ที่จะ “ยำเกรง” หรือเคารพพระองค์ “ความยำเกรงพระเจ้า” นำไปสู่ชีวิต สติปัญญา และเกียรติยศ (เฉลยธรรมบัญญัติ 4;10; เปรียบเทียบกับ สดุดี 111:10; สุภาษิต 1:7; สุภาษิต 9:10; สุภาษิต 10:27) และเรียนรู้ด้วยว่าพระองค์ทรงเมตตาและกรุณา (อพยพ 34:4-8) ในขณะที่พระเจ้าประสงค์ให้อิสราเอลเข้าหาพระองค์ ประชากรกลับกลัวและขอให้โมเสสเป็นคนกลาง พระธรรมฮีบรูบรรยายเหตุการณ์ที่ภูเขาซีนายหลังจากที่โมเสสเตือนผู้คนถึงการขาดความเชื่อและการละทิ้งไปหาลูกวัวทองคำ และโมเสสกลัวที่จะพบพระเจ้าเพราะบาปของพวกเขา (เฉลยธรรมบัญญัติ 9:19) ปฏิกิริยาของพวกเขาไม่ตรงตามแผนการของพระเจ้า เป็นเพราะผลของการไม่เชื่อฟัง

เนื่องจากเรามีพระเยซู เหตุใดเราจึงไม่ต้องกลัวที่จะเข้าใกล้พระเจ้าผู้บริสุทธิ์ อย่างไรก็ตาม เงื่อนไขอะไรบ้างที่เราจำเป็นต้องมีเพื่อที่จะเข้าใกล้พระเจ้าได้