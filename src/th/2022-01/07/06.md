---
title:  พระเยซูผู้เป็นสมอที่มั่นคงของจิตใจ
date:   10/02/2022
---

เปาโลชี้ให้เห็นถึงการตักเตือนผู้ละทิ้งความเชื่อและหนุนใจด้วยความรักและความเชื่อ ด้วยการอธิบายอย่างงดงามว่าเรามั่นใจในสิ่งนี้ได้เพราะพระคริสต์

`อ่าน ฮีบรู 6:17-20 พระเจ้าทรงยืนยันพระสัญญาที่พระองค์ให้แก่เราอย่างไร`

พระเจ้าทรงยืนยันพระสัญญาที่พระองค์ให้แก่เราด้วยหลากหลายวิธี วิธีแรก พระเจ้าทรงยืนยันพระสัญญาของพระองค์ด้วยคำสาบาน (ฮีบรู 6:17) ตามที่พระคัมภีร์เขียนไว้ คำสาบานที่พระเจ้ามีต่ออับราฮัมและดาวิดแสดงให้เห็นว่า พระเจ้าจะทรงโปรดปรานชนชาติอิสราเอลเสมอ เมื่อโมเสสขอให้พระเจ้าอภัยชนชาติอิสรเอลหลังจากละทิ้งความเชื่อหันไปหาลูกวัวทองคำ เขากล่าวถึงคำสาบานที่พระเจ้าทรงมีต่ออับราฮัม (อ่าน อพยพ 32:11-14; ปฐมกาล 22:16-18) คำอ้อนวอนของโมเสสแข็งแกร่งขึ้นได้ก็เพราะคำสาบานของพระเจ้าที่ไม่อาจเปลี่ยนแปลงได้ (โรม 9:4; โรม 11:28, 29)

ในทำนองเดียวกัน เมื่อผู้ประพันธ์บทเพลงสดุดีทูลอ้อนวอนพระเจ้าเพื่อ ชนชาติอิสราเอล เขาก็ได้อ้างคำสาบานของพระเจ้าต่อดาวิด พระเจ้าได้ตรัสว่า “เราจะไม่ละเมิดพันธสัญญาของเรา  หรือพลิกแพลงถ้อยคำที่ออกไปจากริมฝีปาก ของเรา เราปฏิญาณโดยความบริสุทธิ์ของเราครั้งเดียวเป็นพอ เราจะไม่มุสาต่อ ดาวิด พงศ์พันธุ์ของเขาจะดำรงอยู่เป็นนิตย์ บัลลังก์ของเขาจะยืนนานอย่าง ดวงอาทิตย์ต่อหน้าเรา บัลลังก์จะตั้งอยู่เป็นนิตย์อย่างดวงจันทร์ และสักขีพยานบนท้องฟ้าก็แน่นอน” (สดุดี 89:34-37) เห็นได้จากในพระคัมภีร์ใหม่ว่า พระเยซูทรงทำให้คำสาบานทั้งสองบรรลุผลสำเร็จแล้ว พระองค์ผู้เป็นเชื้อสายของอับราฮัม ผู้ซึ่งเสด็จขึ้นไปประทับบนบัลลังก์ของดาวิด (กาลาเทีย 3:13-16; ลูกา 1:31-33, 54, 55)

วิธีที่สอง พระเจ้าได้ทรงยืนยันพระสัญญาของพระองค์ต่อเราโดยการให้พระเยซูประทับเบื้องขวาของพระองค์ การเสด็จขึ้นสู่สวรรค์มีจุดประสงค์เพื่อยืนยันพระสัญญาที่กระทำกับผู้เชื่อ เพราะพระเยซูเสด็จขึ้นสู่สวรรค์ในฐานะ “ผู้ทรงนำหน้าเพื่อเรา” (ฮีบรู 6:20) ดังนั้นการเสด็จขึ้นสู่สวรรค์เปิดเผยให้เราเห็นถึงความรอดที่พระเจ้าประทานแก่เราอย่างแน่นอน พระเจ้าทรงให้พระเยซูรับพระสิริผ่านทาง “การสิ้นพระชนม์ด้วยความทุกข์ทรมาน” เพื่อ “นำบุตรจำนวนมากไปสู่ศักดิ์ศรี” (ฮีบรู 2:9, 10) การที่พระเยซูทรงปรากฎต่อพระพักตร์พระบิดาเป็นเหมือน “สมอที่แน่นอนและมั่นคงของจิตใจ” (ฮีบรู 6:19) ที่ยึดไว้กับพระที่นั่งของพระเจ้า เราต้องการคำยืนยันใดมากกว่านี้อีกหรือ

`คุณรู้สึกอย่างไรเมื่อรู้ว่าพระเจ้าทรงปฏิญาณต่อคุณ  เหตุใดแนวคิด นี้จึงช่วยให้คุณมั่นใจในความรอด แม้คุณจะรู้สึกไม่คู่ควรก็ตาม`