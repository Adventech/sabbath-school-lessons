---
title:  เกินกว่าจะฟื้นฟูได้
date:   07/02/2022
---

`เปรียบเทียบ ฮีบรู 6:4-6; มัทธิว 16:24; โรม 6:6; กาลาเทีย 2:20; กาลาเทีย 5:24 และ กาลาเทีย 6:14 ข้อพระธรรมเหล่านี้กล่าวถึงความหมายของการตรึงพระคริสต์อย่างไร`

ข้อความต้นฉบับในภาษากรีกเน้นคำว่า “เหลือวิสัย” คือ เป็นไปไม่ได้ที่พระเจ้าจะทรงนำพวกเขามาสู่การกลับใจอีก พวกเขา “หลงไป” เพราะ “พวกเขาเองได้ตรึงพระบุตรของพระเจ้าอีก” (ฮีบรู 6:6) เปาโลต้องการเน้นว่า ไม่มีทางรอดอื่นใดนอกจากโดยทางพระคริสต์ (กิจการ 4:12) ความรอดด้วยวิธีอื่นนั้นเป็นไปไม่ได้เช่นเดียวกับที่ “พระเจ้าตรัสมุสาไม่ได้” (ฮีบรู 6:18) หรือ “ถ้าไม่มีความเชื่อแล้ว” ก็จะเป็นที่พอพระทัยพระเจ้าไม่ได้เลย (ฮีบรู 11:6)

การที่ตรึงพระบุตรของพระเจ้าอีกเป็นการแสดงออกโดยนัยที่อธิบายถึงบางสิ่งที่เกิดขึ้นในความสัมพันธ์ส่วนตัวระหว่างพระเยซูและผู้เชื่อ

เมื่อผู้นำศาสนาตรึงพระเยซู พวกเขาทำเช่นนั้นเพราะพวกเขากลัวที่พระองค์จะโค่นอำนาจสูงสุดและความเป็นอิสระของพวกเขา ดังนั้นพวกเขาจึงหวังที่จะกำจัดพระเยซูและทำลายพระองค์ผู้เป็นศัตรูที่มีอำนาจและอันตราย  และเช่นเดียวกันข่าวประเสริฐท้าทายอำนาจและการกำหนดชีวิตตนเองของแต่ละบุคคล แก่นแท้ของชีวิตคริสเตียนคือการแบกกางแขนและปฏิเสธตนเอง (มัทธิว 16:24) ซึ่งหมายถึงการตรึง “โลก” นี้ไว้ (กาลาเทีย 6:14) ตรึง “คนเก่าของเรา” (โรม 6:6) และตรึง “เนื้อหนังพร้อมกับราคะและตัณหา” (กาลาเทีย 5:24) จุดประสงค์ของชีวิตคริสเตียนคือ การที่เราต้องผ่านการตายรูปแบบหนึ่ง หากเราไม่ได้สัมผัสกับการตายต่อตนเองเช่นนี้แล้ว เราก็ไม่สามารถมีชีวิตใหม่ที่พระเจ้าทรงต้องการมอบแก่เราได้ (โรม 6:1-11)

การต่อสู้ระหว่างพระเยซูกับตัวของเราเองเป็นการต่อสู้ถึงความตาย (โรม 8:7, 8; กาลาเทีย 5:17) เป็นการต่อสู้ที่ยากซึ่งไม่สามารถเอาชนะได้ในครั้งเดียว ข้อพระธรรมนี้ไม่ได้กล่าวถึงบุคคลที่บางครั้งพ่ายแพ้ในการต่อสู้ต่อ “ตัวเก่า” หรือ “เนื้อหนัง” ความบาปนี้หมายถึงบุคคลที่ได้สัมผัสกับความรอดที่แท้จริงแล้ว (ฮีบรู 6:4, 5) แต่กลับเปลี่ยนใจคิดว่า พระเยซูเป็นภัยที่ทำให้เขาหรือเธอไม่สามารถใช้รูปแบบชีวิตตามที่ต้องการได้  และได้ทำลายความสัมพันธ์ของพวกเขากับพระองค์ ตราบใดก็ตามที่บุคคลนั้นยังไม่เลือกที่จะหันหนีจากพระคริสต์อย่างสมบูรณ์ก็ยังมีหวังว่าจะได้รับความรอด

`การตายต่อ “ตนเอง” และการรับเอากางเขนหมายความว่าอย่างไร สิ่งใดที่ยากที่สุดที่คุณต้องละทิ้งเพื่อเข้าอยู่ใต้การปกครองของพระคริสต์`