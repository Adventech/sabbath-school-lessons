---
title:  ลิ้มรสความดีงามแห่งพระวจนะ
date:   06/02/2022
---

`อ่าน ฮีบรู 6:4, 5 เหล่าผู้เชื่อได้รับอะไรจากพระคริสต์ในขณะที่พวกเขาสัตย์ซื่อต่อพระองค์`

การได้รับ “ความสว่าง” หมายถึง การมีประสบการณ์ในการกลับใจใหม่ (ฮีบรู 10:32) ซึ่งหมายถึงผู้หันจาก “ความมืดมน” แห่งอำนาจของซาตานตามมาหา “ความสว่าง” ของพระเจ้า (กิจการ 26:17, 18) ซึ่งคือการช่วยให้รอดจากบาป (เอเฟซัส 5:11) และจากความเขลา (1 เธสะโลนิกา 5:4, 5) คำกล่าวรูปแบบนี้บ่งบอกว่า การที่เราได้รับความสว่างนี้เป็นการกระทำของพระเจ้าที่สำเร็จโดยทางพระเยซูผู้เป็น “แสงสว่างแห่งพระสิริของพระเจ้า” (ฮีบรู 1:3)

การ “ได้ลิ้มรสของประทานจากสวรรค์” และ “ได้มีส่วนร่วมในพระ-วิญญาณบริสุทธิ์” เป็นสำนวนที่มีความหมายเหมือนกัน “ของประทาน” ของพระเจ้าอาจหมายถึงพระคุณของพระองค์ (โรม 5:15) หรือพระวิญญาณบริสุทธิ์ ซึ่งพระเจ้าเป็นผู้ประทานพระคุณนั้น (กิจการ 2:38) บรรดาผู้ที่ได้ “ลิ้มรส” พระวิญญาณบริสุทธิ์ (ยอห์น 7:37-39, 1 โครินธ์ 12:13) ได้สัมผัสกับ “พระคุณ” ของพระเจ้า  ซึ่งรวมถึงอำนาจในการเปลี่ยนแปลงตามพระประสงค์ของพระองค์ (กาลาเทีย 5:22, 23)

การ “ได้ลิ้มรสความดีงามแห่งพระวจนะของพระเจ้า” (ฮีบรู 6:5) คือการได้สัมผัสกับความจริงแห่งข่าวประเสริฐเป็นการส่วนตัว (1 เปโตร 2:2, 3) และ “ยุคที่จะมาถึงนั้น” หมายถึงการอัศจรรย์ที่พระเจ้าจะทรงทำเพื่อผู้เชื่อในอนาคต ซึ่งก็คือการฟื้นคืนชีพ (ยอห์น 5:28, 29) เป็นการเปลี่ยนแปลงร่างกายของเราสู่ชีวิตนิรันดร์ อย่างไรก็ตามเหล่าผู้เชื่อเริ่มที่จะ “ลิ้มรส” สิ่งนี้ในชีวิตปัจจุบัน พวกเขาได้สัมผัสกับการฟื้นคืนชีพฝ่ายจิตวิญญาณ (โคโลสี 2:12, 13) ได้รับการเปลี่ยนแปลงจิตใจ (โรม 12:2) และมีชีวิตนิรันดร์ในพระคริสต์ (ยอห์น 5:24)
	
เปาโลคงนึกถึงผู้คนในยุคถิ่นทุรกันดาร ผู้ซึ่งได้รับพระคุณและการ ช่วยให้รอดของพระเจ้า คนในยุคถิ่นทุรกันดารได้รับ “ความสว่าง” จากเสาเพลิง  (เนหะมีย์ 9:12, 19; สดุดี 105:39) ชื่นชมกับมานาซึ่งเป็นของประทานจากสวรรค์ (อพยพ 16:15) สัมผัสกับพระวิญญาณบริสุทธิ์ (เนหะมีย์ 9:20) ลิ้มรส “สิ่งดีทุกอย่างซึ่งพระยาเวห์ทรงสัญญา” (โยชูวา 21:45) และ “ฤทธิ์เดชแห่งยุคที่จะมาถึงนั้น” ในรูปแบบของ “การอัศจรรย์และหมายสำคัญต่างๆ” ที่ช่วยพวกเขาออกจากอียิปต์ (กิจการ 7:36) อย่างไรก็ตาม เปาโลก็ยังห่วงใยว่า ทั้งๆที่ผู้คนในยุคถิ่นทุรกันดารได้เห็นหลักฐานเหล่านั้น ก็ยังละทิ้งความเชื่อจากพระเจ้า (กันดารวิถี 14:1-35) ผู้อ่านฮีบรูก็ตกอยู่ในอันตรายเช่นเดียวกัน แม้หลักฐานทั้งหมดจะแสดงให้เห็นว่าพวกเขาเป็นที่พอพระทัยของพระเจ้าก็ตาม

`คุณเคยมีประสบการณ์เช่นเดียวกับสิ่งที่พระธรรมฮีบรูกล่าวถึงหรือไม่ ตัวอย่างเช่น คุณได้รับ “ความสว่าง” ตามที่ข้อพระคัมภีร์กล่าวไว้อย่างไร`