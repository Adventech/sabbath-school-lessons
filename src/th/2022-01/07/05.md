---
title:  สิ่งที่ดีกว่า
date:   09/02/2022
---

หลังจากที่เปาโลเตือนอย่างจริงจังและจริงใจใน ฮีบรู 6:4-8 เปาโลมั่นใจว่าผู้อ่านไม่ได้ละทิ้งพระบุตรและจะไม่ละทิ้งในอนาคต เขาเชื่อว่าผู้อ่านจะรับคำเตือนและเกิดผลอันเหมาะสม พวกเขาเป็นเหมือน “ดิน” ที่ได้รับการไถพรวนจากพระเจ้าและจะเกิดผลตามที่พระองค์ทรงคาดหวังไว้ คนเหล่านี้จะได้รับพระพรจากพระเจ้า (ฮีบรู 6:7) ซึ่งก็คือ “ความรอด” (ฮีบรู 6:9)

`อ่าน ฮีบรู 6:9-12 เขียนสิ่งดีที่ผู้อ่านได้ทำและจะทำต่อไป และอธิบายความหมายของสิ่งเหล่านั้นด้วย`

ผู้เชื่อแสดงความรักต่อ “พระนาม” ของพระเจ้า นั่นคือแสดงความรักต่อพระเจ้าเอง โดยการปรนนิบัติต่อธรรมิกชน ซึ่งไม่ใช่เป็นเพียงแค่การกระทำที่เกิดขึ้นในอดีตเท่านั้น แต่เป็นการกระทำซึ่งขยายมาถึงปัจจุบัน หลักฐานของความรักที่สำคัญที่สุดต่อพระเจ้าไม่ใช่เป็นการกระทำที่ “เคร่งศาสนา” แต่เป็นการแสดงความรักต่อเพื่อนมนุษย์ โดยเฉพาะผู้ที่ด้อยโอกาส (มัทธิว 10:42; มัทธิว 25-31-46) ดังนั้นเปาโลจึงแนะนำผู้เชื่อไม่ให้ “ลืม” ที่จะทำดี (ฮีบรู 13: 2, 16)

อ่าน ฮีบรู 6:12 ที่เตือนไม่ให้เป็นคน “เฉื่อยชา” ซึ่งเป็นลักษณะของผู้ไม่เติบโตและผู้ที่ตกอยู่ในอันตรายของการละทิ้งความเชื่อ (ฮีบรู 5:11; ฮีบรู 6:12) ความหวังไม่ได้ดำรงอยู่ได้ด้วยการใช้ปัญญาในความเชื่อ แต่โดยความเชื่อที่แสดงออกจากการกระทำด้วยความรัก (โรม 13:8-10)

เปาโลต้องการให้ผู้อ่านเลียนแบบผู้สืบทอดพระสัญญาด้วยความเชื่อและความอดทน เขาได้เขียนให้เห็นถึงประสบการณ์ที่ไม่ควรเอาเป็นแบบอย่างของคนในยุคถิ่นทุรกันดารแล้วว่า  คนเหล่านั้นล้มเหลวในการสืบทอดพระสัญญาเพราะขาดความเชื่อและความพากเพียร จากนั้นเขาจึงเขียนถึงแบบอย่างของอับราฮัม (ฮีบรู 6:13-15) ซึ่งเป็นผู้สืบทอดพระสัญญาโดย “ความเชื่อและความอดทน” เปาโลได้ให้ตัวอย่างบุคคลที่มีความเชื่อในฮีบรู บทที่ 11 และจบลงด้วยแบบอย่างที่ยิ่งใหญ่ที่สุดใน บทที่ 12 คือ พระเยซูผู้เป็นแบบอย่างแห่งความเชื่อและความอดทน (ฮีบรู 12:1-4) และใน วิวรณ์ 14:12 กล่าวว่า ความเชื่อ  ความอดทนและการรักษาพระบัญญัติของพระเจ้าเป็นลักษณะของธรรมิกชนในยุคสุดท้าย

`บางครั้งเราก็ต้องตักเตือนคนที่เรารัก การที่อัครสาวกได้เตือนและหนุนน้ำใจผู้อื่นสอนอะไรเราบ้าง`