---
title:  อับราฮัมบิดาแห่งความเชื่อ
date:   07/03/2022
---

พระธรรมฮีบรูนิยามความเชื่อว่าเป็น “ความมั่นใจในสิ่งที่หวังไว้ เป็นความแน่ใจในสิ่งที่มองไม่เห็น” (ฮีบรู 11:1) จากนั้นพระธรรมฮีบรูเขียนรายชื่อผู้สัตย์ซื่อตั้งแต่ประวัติศาสตร์ของอิสราเอลผู้ที่แสดงให้เห็นว่าความเชื่อคืออะไร และยังเขียนถึงการกระทำโดยความเชื่อของพวกเขาอีกด้วย

`อ่าน ฮีบรู 11:1-19 “วีรบุรุษ” แห่งความเชื่อเหล่านี้ทำอะไรที่แสดงออกถึงความเชื่อของพวกเขา การกระทำของพวกเขามีส่วนเกี่ยวข้องกับความหวังในสิ่งที่มองไม่เห็นอย่างไร`

อับราฮัมน่าจะเป็นผู้ที่สำคัญที่สุดในบทนี้ การกระทำด้วยความเชื่อครั้งสุดท้ายของอับราฮัมแสดงให้เห็นถึงธรรมชาติของความเชื่อที่แท้จริง

อับราฮัมไม่ได้มีอิสอัคเป็นลูกชายคนเดียว อับราฮัมยังมีลูกชายอีกคนกับนางฮาการ์ซึ่งเป็นสาวใช้ของซาราห์ ซาราห์ไม่ต้องการให้อิชมาเอลหรือแม่ของเขาอยู่กับครอบครัวอีกต่อไป พระเจ้าบอกอับราฮัมให้ทำตามความปรารถนาของซาราห์ พระเจ้าทรงสัญญาว่าจะดูแลอิชมาเอลและฮาการ์ ดังนั้น อับราฮัมจึงส่งอิชมาเอลและฮาการ์ออกไป พระเจ้าทรงสัญญาว่าจะตั้งอับราฮัมให้เป็นบิดาของประชากรที่พิเศษของพระองค์ พระเจ้าทรงเลือกอิสอัคให้ช่วยเริ่มต้นครอบครัวนี้ (ปฐมกาล 21:12, 13) พระองค์มิได้ทรงเลือกอิชมาเอล แต่ในปฐมกาล บทที่ 22 พระเจ้าทรงบอกให้อับราฮัมถวายอิสอัคลูกชายของเขาให้เป็นเครื่องเผาบูชา หากลองคิดดู คำตรัสสั่งนี้ขัดกับพระสัญญาที่พระเจ้าทรงทำกับอับราฮัมในปฐมกาล 12-21 มิใช่หรือ เปาโลก็กล่าวถึงคำสั่งแปลกๆ นี้ด้วยใน ฮีบรู 11:17, 18

พระธรรมฮีบรูสรุปว่า อับราฮัมแก้ปริศนานี้ได้อย่างน่าอัศจรรย์โดยสรุปว่า พระเจ้าจะปลุกอิสอัคให้ฟื้นขึ้นหลังจากที่ถวายเขาเป็นเครื่องบูชา เป็นสิ่งที่น่าอัศจรรย์เพราะว่ายังไม่มีใครที่ฟื้นขึ้นจากความตายมาก่อนเลย อย่างไรก็ตาม ดูเหมือนว่าประสบการณ์ที่อับราฮัมเคยมีกับพระเจ้านำเขามาสู่ข้อสรุปนี้ ฮีบรู 11:12 ให้สังเกตว่าอิสอัคเกิดขึ้นโดยฤทธิ์อำนาจของพระเจ้าจากผู้ที่ “เป็นเสมือนคนตายแล้ว” เปาโลยังให้ข้อสังเกตด้วยว่า แม้อับราฮัมจะ “เป็นเสมือนคนที่ตายแล้ว” และซาราห์ก็เป็นหมัน แต่อับราฮัมเชื่อ “แม้ดูว่าจะหมดหวังแล้ว แต่อับราฮัมยังเชื่อว่าจะได้เป็น “บิดาของชนหลายชาติ”” เพราะเขาเชื่อว่าพระเจ้า “ผู้ทรงให้ชีวิตแก่คนที่ตายแล้ว และทรงเรียกสิ่งที่ยังไม่ได้เกิดให้มีขึ้น” (โรม 4:17-20) ดังนั้นอับราฮัมคงสันนิษฐานว่า หากพระเจ้าได้ให้ชีวิตแก่อิสอัคจากความตายแล้ว พระองค์ก็ต้องทำได้อีกครั้ง ด้วยการทรงนำของพระเจ้าในอดีต อับราฮัมล่วงรู้ถึงสิ่งที่พระองค์จะทรงทำได้ในอนาคต

`เหตุใดการใคร่ครวญถึงสิ่งที่พระเจ้าทรงนำชีวิตในอดีตจึงเป็นสิ่งสำคัญยิ่งในการคงไว้ซึ่งความเชื่อและความไว้วางใจในพระเจ้าของเราในปัจจุบัน`