---
title:  โมเสสเชื่อในสิ่งที่มองไม่เห็น
date:   08/03/2022
---

`อ่าน ฮีบรู 11:20-28 วีรบุรุษแห่งความเชื่อเหล่านี้ได้ทำอะไร การกระทำของพวกเขามีส่วนเกี่ยวข้องกับความหวังในสิ่งที่มองไม่เห็นอย่างไร`

โมเสสเป็นแบบอย่างสำคัญที่สุดอันดับสองในบทที่เกี่ยวกับความเชื่อนี้ การกระทำของโมเสสที่ท้าทายกษัตริย์สองประการเป็นบทนำและบทสรุปของชีวิตโมเสส บิดามารดาของโมเสสซ่อนเขาไว้เมื่อแรกเกิดเพราะ “บิดามารดาของท่านไม่ได้กลัวคำสั่งของกษัตริย์เลย” (ฮีบรู 11:23) และโมเสสออกจากอียิปต์ “โดยไม่ได้เกรงกลัวความกริ้วของกษัตริย์” (ฮีบรู 11:27) อย่างไรก็ตาม การกระทำที่สำคัญที่สุดของโมเสสคือ เขา “ไม่ยอมให้ใครเรียกท่านว่า เป็นบุตรของธิดากษัตริย์ฟาโรห์” (ฮีบรู 11:24) การกล่าวถึงแม่บุญธรรมของโมเสสว่าเป็น “ธิดากษัตริย์ฟาโรห์” แสดงให้เห็นว่าเขาถูกกำหนดให้เป็นฟาโรห์องค์ถัดไป อย่างไรก็ตาม โมเสสเต็มใจทิ้งความคาดหวังที่จะได้เป็นผู้ปกครองประเทศที่มีอำนาจมากที่สุดในเวลานั้นและกลายเป็นผู้นำทาสที่เพิ่งได้รับอิสรภาพหรือผู้ลี้ภัย

`เปรียบเทียบ ฮีบรู 11:24-27 และฮีบรู 10:32-35 สถานการณ์ของผู้อ่านพระธรรมฮีบรูในขณะนั้นคล้ายคลึงกับประสบการณ์ของโมเสสอย่างไร`

ความยิ่งใหญ่ของโมเสสคือ การที่เขาสามารถมองข้ามสัญญาต่างๆ ของกษัตริย์อียิปต์และมองไปยังสิ่งที่ยังไม่เห็น นั่นคือพระสัญญาของพระเจ้า พระธรรมฮีบรูกล่าวไว้ว่า สิ่งสำคัญคือการที่โมเสสมองไปยัง “บำเหน็จ” ซึ่งไม่ใช่ความร่ำรวยของอียิปต์ บำเหน็จนี้เป็นสิ่งเดียวกับที่ ฮีบรู 10:35 ได้กล่าวถึง ซึ่งพระเจ้าได้ทรงสัญญากับทุกคนที่เชื่อในพระองค์

คำพูดของเปาโลเกี่ยวกับการตัดสินใจของโมเสสคงจะสะท้อนในจิตใจของผู้อ่านในยุคของเขา พวกเขาต่างอดทนต่อคำตำหนิและการดูถูกเพราะความเชื่อในพระคริสต์ พวกเขาได้รับความทุกข์ยากและสูญเสียทรัพย์สมบัติอีกด้วย (ฮีบรู 10:32-34) บ้างก็ถูกคุมขัง (ฮีบรู 13:3) ในทำนองเดียวกัน โมเสสเลือกที่จะถูกข่มเหงกับประชากรของพระเจ้า โดยให้ความมั่งคั่งของอียิปต์เปลี่ยนเป็นการถูกดูหมิ่นในพระคริสต์  เพราะโมเสสเชื่อว่าบำเหน็จของพระคริสต์นั้นยิ่งใหญ่กว่าสิ่งที่อียิปต์จะมอบให้ได้

`ความเชื่อของคุณทำให้คุณต้องเผชิญกับความยากลำบากอะไรบ้าง คุณต้องละทิ้งอะไรเพื่อความเชื่อบ้าง ท้ายที่สุดทำไมบำเหน็จที่คุณจะได้รับนั้นคุ้มค่า แม้ว่าคุณจะยังมองไม่เห็นในตอนนี้`