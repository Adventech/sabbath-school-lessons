---
title:  พระเยซูผู้เบิกทางและทรงทำให้ความเชื่อสมบูรณ์
date:   10/03/2022
---

`อ่าน ฮีบรู 12:1-3 ข้อพระคัมภีร์เหล่านี้บอกให้เราทำอะไร`

การอธิบายเรื่องความเชื่อนี้มีจุดสูงสุดอยู่ที่พระเยซูในฮีบรู บทที่ 12 เปาโลเริ่มต้นจดหมายด้วยการกล่าวถึง พระเยซูผู้ “จะเสด็จมา...และจะไม่ทรงชักช้า” (ฮีบรู 10:37) และเปาโลสรุปว่าพระเยซู “ผู้ทรงทำให้ความเชื่อนั้นสมบูรณ์” (ฮีบรู 12:2) หมายความว่าพระเยซูทรงเป็นผู้ทำให้ความเชื่อนั้นเกิดขึ้นได้และทรงเป็นแบบอย่างของชีวิตแห่งความเชื่อที่สมบูรณ์ ความเชื่อมาถึงจุดที่สมบูรณ์แบบได้โดยพระเยซู

พระเยซูทรงเป็น “ผู้เบิกทาง” (“ผู้ประพันธ์” หรือ “ผู้บุกเบิก”) แห่งความเชื่อของเราสามประการด้วยกัน

ประการแรก พระองค์ทรงเป็นพระผู้เดียวที่สิ้นสุดการแข่งขันและได้รับชัยชนะ คนอื่นๆ ที่กล่าวถึงในบทที่แล้ว ล้วนยังไม่บรรลุเป้าหมาย (ฮีบรู 11:39, 40) อย่างไรก็ตาม พระเยซูได้เข้าสู่การหยุดพักของพระเจ้าในสวรรค์และประทับเบื้องขวาของพระเจ้า เราและบรรพชนเหล่านี้จะได้ครอบครองร่วมกับพระคริสต์ในอนาคต (วิวรณ์ 20:4)

ประการที่สอง ที่จริงแล้วเป็นเพราะชีวิตที่สมบูรณ์แบบของพระคริสต์ที่ทำให้คนเหล่านี้แข่งขันได้ (ฮีบรู 10:5-14) ถ้าพระเยซูไม่ได้เสด็จมา การแข่งขันของคนอื่นๆ ก็คงไร้ประโยชน์

ประการสุดท้าย พระเยซูคือเหตุผลที่เรามีความเชื่อ ในฐานะที่พระองค์ทรงเป็นหนึ่งเดียวกับพระเจ้า พระองค์ทรงแสดงความสัตย์ซื่อของพระเจ้าต่อเรา พระเจ้าไม่เคยยอมแพ้ที่จะพยายามช่วยเราให้รอด และนั่นคือเหตุผลที่เราจะไปถึงบำเหน็จในที่สุดหากเราไม่ยอมแพ้ด้วย พระเยซูทรงวิ่งแข่งด้วยความอดทนและสัตย์ซื่อตลอดเวลา แม้เราจะขาดความเชื่อก็ตาม (2 ทิโมธี 2:13) ความเชื่อของเราเป็นเพียงการตอบสนองต่อความสัตย์ซื่อของพระองค์

ท้ายที่สุด พระเยซูทรงเป็น “ผู้ทำให้ความเชื่อของเราสมบูรณ์” เพราะพระองค์ทรงเป็นแบบอย่างแห่งการแข่งขันด้วยความเชื่อที่สมบูรณ์ พระองค์ทรงแข่งขันอย่างไร พระองค์ทรงสละทุกสิ่งทุกอย่างเพื่อเรา (ฟีลิปปี 2:5-8) แต่พระองค์ไม่เคยทำบาปเลย พระเยซูจ้องไปยังบำเหน็จอย่างมั่นคง ซึ่งเป็นความยินดีที่อยู่ต่อหน้าที่จะได้เห็นเผ่าพันธุ์มนุษย์ได้รับการไถ่ให้รอดโดยพระคุณของพระองค์ ดังนั้นพระองค์ทรงอดกลั้นต่อความเข้าใจผิดและความอับอาย พระองค์ทรงสู้ทนต่อความอัปยศบนกางเขน (ฮีบรู 12:2, 3)

ตอนนี้ถึงตาเราแล้วที่จะเข้าแข่งขัน แม้เราจะไม่สามารถบรรลุผลสำเร็จในแบบเดียวกับสิ่งที่พระเยซูทรงกระทำด้วยกำลังของเราเองได้ แต่เรามีแบบอย่างที่สมบูรณ์ของพระองค์ และโดยความเชื่อในพระองค์และจ้องมองไปยังพระองค์ (เช่นเดียวกับคนอื่นๆ ที่มีชีวิตอยู่ก่อนหน้าเรา) เราจึงมุ่งไปข้างหน้าด้วยความเชื่อ วางใจในพระสัญญาของพระองค์เรื่องบำเหน็จอันยิ่งใหญ่ได้