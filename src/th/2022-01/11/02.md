---
title:  ผู้ชอบธรรมจะดำรงชีวิตโดยความเชื่อ
date:   06/03/2022
---

`อ่าน ฮีบรู 10:35-39 พระเจ้ากำลังตรัสอะไรกับเราผ่านข้อพระคัมภีร์เหล่านี้`

ความอดทนเป็นลักษณะนิสัยของคนในยุคสุดท้ายของพระเจ้า หากปราศจากความอดทนแล้วพวกเขาจะไม่สามารถรับพระสัญญาได้ (วิวรณ์ 13:10; วิวรณ์ 14:12) อย่างไรก็ตามในการที่จะอดทนได้นั้น ผู้เชื่อจะต้อง “ยึดมั่น” ในความเชื่อ (ฮีบรู 10:23; ฮีบรู 4:14) เปาโลแสดงให้เห็นว่าคนในยุคถิ่นทุรกันดารไม่สามารถรับพระสัญญาได้เพราะพวกเขาขาดความเชื่อ (ฮีบรู 3:19) พระธรรมฮีบรูพรรณนาถึงผู้เชื่อว่า พวกเขาอยู่ที่ทางเข้าสู่พระสัญญาที่ใกล้จะสำเร็จแล้ว (ฮีบรู 9:28; ฮีบรู 10:25, 36-38) และพวกเขาจำเป็นต้องเชื่อมั่นหากพวกเขาต้องการรับพระสัญญา (ฮีบรู 10:39)

เปาโลเข้าสู่การศึกษาเรื่องความเชื่อด้วยคำกล่าวจากฮาบากุก 2:2-4 ฮาบากุกถามพระเจ้าว่า เหตุใดพระองค์จึงทรงยอมให้คนอธรรมกดขี่ข่มเหงคนชอบธรรม (ฮาบากุก 1:12-17) ผู้เผยพระวจนะท่านนี้และประชากรกำลังทนทุกข์ พวกเขาจึงต้องการให้พระเจ้ากระทำบางอย่าง อย่างไรก็ตามพระเจ้าทรงตอบว่ามีเวลาที่กำหนดไว้เมื่อพระสัญญาของพระองค์จะบรรลุผลสำเร็จ และพวกเขาต้องรอเวลานั้น (ฮาบากุก 2:2-4) ฮาบากุกและประชากรของเขาใช้ชีวิตอยู่เหมือนกับเราในทุกวันนี้ ที่อยู่ระหว่างช่วงเวลาของพระสัญญาและการบรรลุผลของพระสัญญานั้น ข่าวสารของพระเจ้ากล่าวต่อในพระธรรมฮีบรูว่า “พระองค์ผู้จะเสด็จมาก็จะเสด็จมาและจะไม่ทรงชักช้า” (ฮีบรู 10:37 ดูใน ฮาบากุก 2:3)

ข้อความนี้กล่าวถึงพระเยซู พระองค์ทรงเป็นผู้ชอบธรรม เป็นศูนย์รวมของความเชื่อที่ทำให้พระเจ้าทรงพอพระทัยและประทานชีวิตให้ (ฮีบรู 10:5-10)

แล้วทำไมพระองค์จึงทรง “ชักช้า” พระองค์ไม่ได้ทรงชักช้า พระองค์ได้เสด็จมาและสิ้นพระชนม์เพื่อเราแล้ว (ฮีบรู 9:15-26) และพระองค์จะเสด็จมาอีกครั้งหนึ่งตามเวลาที่กำหนด (ฮีบรู 9:27, 28; ฮีบรู 10:25, 36-38)

ข่าวสารของพระเจ้ายังคงกล่าวต่อไปว่า “แต่คนชอบธรรมของเรานั้นจะดำรงชีวิตอยู่ด้วยความเชื่อ” (ฮีบรู 10:39) เปาโลกล่าวเช่นเดียวกันในโรม 1:17 และ กาลาเทีย 3:11 โดยเฉพาะใน โรม 1:16, 17 ให้ความกระจ่างเป็นพิเศษ เพราะอธิบายว่าความชอบธรรมของพระเจ้า “สำแดงออกโดยความเชื่อและเพื่อความเชื่อ” เปาโลหมายความว่าความสัตย์ซื่อของพระเจ้าต่อพระสัญญาของพระองค์มาก่อน และผลที่ตามมาคือ ความสัตย์ซื่อของพระองค์ทำเราให้เกิดความสัตย์ซื่อด้วย

เนื่องจากพระเจ้ายังคงสัตย์ซื่อต่อพระสัญญาของพระองค์ (2 ทิโมธี 2:13) ดังนั้นผู้ชอบธรรมก็จะยังคงสัตย์ซื่อด้วย

`เหตุใดจึงเป็นสิ่งสำคัญที่เราต้องตระหนักว่าความเชื่อของเราเป็นผลมาจากความสัตย์ซื่อของพระเจ้า เราเรียนรู้ที่จะวางใจในความสัตย์ซื่อที่พระองค์มีต่อเราและพระสัญญาที่พระองค์ทรงทำกับเราได้อย่างไร`