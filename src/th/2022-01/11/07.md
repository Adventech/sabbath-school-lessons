---
title:  ความคิดเพิ่มเติม
date:   11/03/2022
---

“โดยความเชื่อท่านเป็นของพระคริสต์แล้ว และโดยความเชื่อท่านจะเติบใหญ่ขึ้นในพระองค์ ทั้งจากการมอบให้และการรับ ท่านจะต้องมอบทุกสิ่งรวมทั้งจิตใจ ความตั้งใจและการรับใช้ของท่าน มอบถวายตัวท่านเองให้พระองค์โดยเชื่อปฏิบัติตามข้อกำหนดทั้งหมดของพระองค์ และท่านจะต้องยอมรับทั้งหมดคือ พระคริสต์ ผู้ทรงเต็มล้นด้วยพระพรทั้งหมด ให้เข้ามาสถิตในดวงใจของท่าน เพื่อเป็นกำลังของท่าน เป็นความชอบธรรมของท่าน เป็นพระผู้ช่วยนิรันดร์ของท่าน และพระองค์จะประทานอำนาจให้แก่ท่านที่จะเชื่อปฏิบัติตามได้” (เอลเลน จี. ไว้ท์, เคล็ดลับแห่งความสุข, หน้า 70)

“พระเจ้าไม่เคยขอให้เราเชื่อโดยไม่ได้ประทานหลักฐานอย่างเพียงพอแก่เรา เพื่อใช้เป็นที่ยึดเหนี่ยวความเชื่อ เรายอมรับการทรงดำรงอยู่ของพระเจ้า พระลักษณะของพระองค์ ความสัตย์จริงที่มีอยู่ในพระวจนะของพระองค์ ก็เพราะมีข้อพิสูจน์มากมายยืนยันต่อสามัญสำนึกของเรา แต่กระนั้นพระเจ้าไม่เคยขวางกั้นความคิดของผู้ที่อยากสงสัย ความเชื่อของเราจะต้องวางอยู่บนหลักฐานที่ชัดเจนไม่ใช่วางอยู่บนความรู้สึก ผู้ที่อยากสงสัยจะมีเรื่องให้เขาสงสัยได้ ส่วนผู้ที่ต้องการรู้ความจริงอย่างจริงใจก็จะพบหลักฐานมากมายที่เขาจะใช้ยึดความเชื่อได้

“ความคิดอันจำกัดของมนุษย์ไม่มีทางเข้าใจพระลักษณะหรือพระราชกิจของพระเจ้ายิ่งใหญ่ สำหรับผู้ที่มีปัญญาเฉียบแหลมที่สุด ผู้ที่มีสมองที่ได้ผ่านการศึกษาสูงสุด พระเจ้าผู้ทรงศักดิ์สิทธิ์ก็ยังคงเป็นเรื่องลึกลับสำหรับพวกเขา ‘ท่านจะหยั่งรู้ความลี้ลับของพระเจ้าได้หรือ ท่านจะหยั่งรู้ความไพบูลย์ขององค์ผู้ทรงมหิทธิฤทธิ์ได้หมดสิ้นหรือ’ โยบ 11:7, 8” (เอลเลน จี. ไว้ท์, เคล็ดลับแห่งความสุข, หน้า 105)

**คำถามเพื่อการอภิปราย**

`นักวิชาการคริสเตียนยุคแรกเคยเขียนไว้เป็นภาษาละตินว่า “เราเชื่อเพื่อเราจะได้เข้าใจ” (Credo ut intelligam) ฮีบรู 11:3 กล่าวว่า “โดยความเชื่อเราจึงเข้าใจ” อะไรคือความสัมพันธ์ระหว่างความเชื่อและความเข้าใจ ทำไมความเชื่อจึงมักมาก่อนความเข้าใจ นั่นคือ ทำไมเราต้องเอื้อมออกไปด้วยความเชื่อในสิ่งที่เราไม่เข้าใจก่อน และหลังจากนั้นเราจะเข้าใจมากขึ้น`

`คำว่า pistis ในภาษากรีก หมายถึงทั้ง “ความเชื่อ” และ “ความสัตย์ซื่อ” ทำไมความหมายทั้งสองจึงสำคัญต่อการเข้าใจความหมายของการดำเนินชีวิต “โดยความเชื่อ” ผู้คนในฮีบรู บทที่ 11 แสดงให้เห็นความเชื่อที่แท้จริงผ่านทางความสัตย์ซื่อของพวกเขาอย่างไร เราจะทำแบบเดียวกันได้อย่างไร`

`แม้เราเข้าใจดีว่าความเชื่อเป็นของประทานจากพระเจ้า (โรม 12:3) แต่เราจะมีบทบาทอย่างไรในการรับและรักษาของประทานนั้น`