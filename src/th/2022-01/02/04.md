---
title:  พระเยซูทรงเป็นนักรบของเรา
date:   04/01/2022
---

`เปรียบเทียบ 1 ซามูเอล 8:19, 20 และ ฮีบรู 2:14-16 ชนชาติอิสราเอลมองหาอะไรในกษัตริย์ และความปรารถนาเหล่านี้สำเร็จโดยพระเยซูอย่างไร`

ชนชาติอิสราเอลต้องการกษัตริย์ให้เป็นผู้พิพากษาและผู้นำในการต่อสู้ เพราะพวกเขาลืมไปว่าพระเจ้าทรงเป็นกษัตริย์ของพวกเขา พระเยซูทรงฟื้นฟูการปกครองของพระเจ้าเหนือประชากรของพระองค์ ในฐานะที่พระเยซูทรงเป็นกษัตริย์ของเรา พระองค์ทรงนำเราเข้าต่อสู้กับศัตรู

ฮีบรู 2:14-16 บรรยายว่าพระเยซูทรงเป็นนักรบที่ได้ชัยชนะสำหรับมนุษย์ผู้อ่อนแอ พระคริสต์ทรงเผชิญหน้าและเอาชนะมารร้ายในการต่อสู้แบบตัวต่อตัวและช่วยเราให้พ้นจากการเป็นทาส การบรรยายเช่นนี้ทำให้เรานึกถึงการต่อสู้ระหว่างดาวิดและโกลิอัท หลังจากดาวิดได้รับการเจิมเป็นกษัตริย์ (1 ซามูเอล 16) ดาวิดช่วยพี่น้องจากการเป็นทาสโดยการปราบโกลิอัท เงื่อนไขการสู้รบกำหนดว่าผู้ชนะการต่อสู้จะเป็นเจ้านายเหนือประชาชนของอีกฝ่าย (1 ซามูเอล 17:8-10) ดังนั้นดาวิดผู้ทำหน้าที่เป็นนักรบและได้ชัยชนะแก่ ชนชาติอิสราเอล ดาวิดเป็นตัวแทนของชนชาติอิสราเอล

`อ่าน อิสยาห์ 42:13 และ อิสยาห์ 59:15-20 พระยาห์เวห์ทรงบรรยายถึงพระองค์เองในข้อพระคัมภีร์เหล่านี้ว่าอย่างไร`

ฮีบรู 2:14-16 อ้างถึงแนวคิดที่ว่า พระเจ้าจะทรงช่วยชนชาติอิสราเอลให้รอดด้วยการต่อสู้แบบตัวต่อตัว สังเกตข้อความนี้จากอิสยาห์ “พระยาห์เวห์ตรัสดังนี้ว่า แน่นอน แม้แต่เชลยของผู้มีกำลังก็จะต้องถูกเอาไป และเหยื่อของผู้น่ากลัวก็จะต้องช่วยให้หลุด เพราะเราเองจะต่อสู้กับผู้ต่อสู้เจ้า และเราเองจะช่วยบุตรทั้งหลายของเจ้าให้รอด” (อิสยาห์ 49:25)

เราผู้เป็นคริสเตียนมักคิดว่า เราต่อสู้กับซาตานแบบตัวต่อตัว เมื่อเราอ่าน เอเฟซัส 6:10-18 เราจะเห็นว่า ถูกต้องแล้วที่เราต่อสู้กับมาร แต่พระเจ้าทรงเป็นนักรบที่ได้ชัยชนะเพื่อเรา พระองค์ทรงเข้าต่อสู้อยู่เบื้องหน้าเรา เราเป็นส่วนหนึ่งของกองทัพพระองค์ นั่นคือเหตุผลที่เราต้องใช้ยุทธภัณฑ์ของพระองค์ และเราก็ไม่ได้สู้แบบตัวต่อตัวด้วย คำว่า “คุณ” ในพระธรรมเอเฟซัสเป็นคำพหูพจน์ พวกเราในฐานะคริสตจักรสวมยุทธภัณฑ์นั้นและต่อสู้ด้วยกันอยู่ด้านหลังพระเจ้าผู้เป็นนักรบของเรา

`การสวมยุทธภัณฑ์ของพระเจ้าหมายความว่าอย่างไร เราจะนำพละกำลังจากพระเจ้ามาช่วยเราให้สัตย์ซื่อต่อการสู้กับตนเอง การล่อ ลวงและอื่นๆ ในแต่ละวันได้อย่างไร`