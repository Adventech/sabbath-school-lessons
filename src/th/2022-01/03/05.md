---
title:  ทรงสร้างกัลปจักรวาลโดยพระบุตร
date:   12/01/2022
---

พระธรรมฮีบรูยืนยันว่า พระเจ้าทรงสร้างโลก “โดย” หรือ “ทาง” พระเยซู และพระเยซูทรงค้ำจุนโลกด้วยพระวจนะอันทรงพลังของพระองค์

`อ่าน อิสยาห์ 44:24; อิสยาห์ 45:18 และ เนหะมีย์ 9:6 เนื่องจากพระเจ้าทรงยืนยันในพระคัมภีร์พันธสัญญาเดิมว่า พระองค์ทรงสร้างโลกนี้ “แต่ลำพัง” และ พระองค์ทรงเป็น “พระเจ้าองค์เดียว” เราจะอธิบายคำยืนยันนี้กับคำยืนยันในพระคัมภีร์พันธสัญญาใหม่ที่บอกว่า พระเจ้าทรงสร้างกัลปจักรวาล “โดย” พระเยซู (ฮีบรู 1:2, 3) ได้อย่างไร`

บางคนคิดว่าพระเยซูเป็นเครื่องมือที่พระเจ้าทรงสร้างขึ้น ซึ่งเป็นไปไม่ได้ ประการแรกสำหรับเปาโลแล้ว พระเยซูคือพระเจ้าผู้ทรงสร้างโลก พระองค์มิใช่ผู้ช่วย ฮีบรู 1:10 กล่าวว่า พระเยซูทรงเป็นพระเจ้าผู้ทรงสร้างโลกและฟ้าสวรรค์ และเปาโลยังประยุกต์สิ่งที่ สดุดี 102:25-27 กล่าวเกี่ยวกับพระเจ้า (พระยาห์เวห์) ในฐานะพระผู้สร้างกับพระองค์อีกด้วย ประการที่สอง ฮีบรู 2:10 กล่าวว่า จักรวาลถูกสร้าง “โดย” หรือ “เพื่อ” พระบิดา (ซึ่งเป็นสำนวนเดียวกันที่ใช้กับพระเยซูใน ฮีบรู 1:2) พระบิดาทรงสร้าง และพระเยซูก็ทรงสร้าง (ฮีบรู 1:2, 10; ฮีบรู 2:10) มีข้อตกลงที่สมบูรณ์แบบในจุดประสงค์และการกระทำระหว่างพระบิดาและพระบุตร นี่เป็นส่วนหนึ่งของความลึกลับแห่งตรี-เอกานุภาพ พระเยซูทรงสร้าง และพระเจ้าก็ทรงสร้าง แต่มีพระผู้สร้างเพียงองค์เดียว คือพระเจ้า ซึ่งหมายความว่า พระเยซูคือพระเจ้า

ขณะเดียวกัน ฮีบรู 4:13 ก็แสดงให้เห็นว่า พระเยซูทรงเป็นผู้พิพากษาด้วย สิทธิอำนาจของพระองค์ในการปกครองและพิพากษามาจากความจริงที่ว่า พระเจ้าทรงสร้างสิ่งทั้งปวงและค้ำจุนจักรวาล (อิสยาห์ 44:24-28)

ฮีบรู 1:3 และโคโลสี 1:17 ยืนยันว่า พระเยซูทรงค้ำจุนจักรวาลเช่นกัน การค้ำจุนนี้รวมถึงแนวคิดของการชี้แนะหรือการปกครองดูแล คำว่า ฟีรอน (pheron) ในภาษากรีก (ค้ำจุน แบกไว้) ถูกใช้เพื่อบรรยายลมที่พัดพาเรือให้แล่นไป (กิจการ 27:15, 17) หรือ พระเจ้าทรงนำผู้เผยพระวจนะ (2 เปโตร 1:21) ดังนั้น ในความหมายที่แท้จริง พระเยซูไม่เพียงแต่ทรงสร้างเรา แต่ค้ำจุนเราด้วย ทุกลมหายใจ ทุกจังหวะการเต้นของหัวใจ ทุกช่วงเวลาของการดำรงอยู่ของเราพบได้ในพระองค์ พระเยซู พระผู้เป็นรากฐานของสิ่งทรงสร้างทั้งปวง

`อ่าน กิจการ 17:28 กล่าวเกี่ยวกับพระเยซูและฤทธิ์อำนาจของพระองค์อย่างไร จากนั้นลองนึกถึงความหมายที่ว่า พระเยซูองค์เดียวกันนี้สิ้นพระชนม์บนไม้กางเขนเพื่อบาปของเรา ความจริงนี้สอนเราเกี่ยวกับอุปนิสัยการปฏิเสธตนเองขององค์พระผู้เป็นเจ้าอย่างไร`