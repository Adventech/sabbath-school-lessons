---
title:  ช่วงวาระสุดท้าย
date:   09/01/2022
---

ย่อหน้าแรกของพระธรรมฮีบรูเผยให้เห็นว่าเปาโลเชื่อว่า เขามีชีวิตอยู่ใน “ยุคสุดท้าย” พระคัมภีร์ใช้สองสำนวนที่มีความหมายต่างกันในการกล่าวถึงอนาคต ผู้เผยพระวจนะใช้คำว่า “กาลภายหน้า” หรือ “ภายหลัง” เพื่อกล่าวถึงอนาคตโดยทั่วไป (เช่น เฉลยธรรมบัญญัติ 4:30, 31; เยเรมีย์ 23:20) ผู้เผยพระวจนะดาเนียลใช้สำนวนที่สองคือ “วาระสุดท้าย” เพื่อกล่าวเจาะจงถึงยุคสุดท้ายของประวัติศาสตร์โลก (ดาเนียล 8:17; ดาเนียล 12:4)

`อ่าน กันดารวิถี 24:14-19 และ อิสยาห์ 2:2, 3 พระเจ้าทรงสัญญาว่าพระองค์จะทรงทำอะไรแก่ประชากรของพระองค์ใน “กาลภายหลัง”`

ผู้เผยพระวจนะหลายคนในพระคัมภีร์พันธสัญญาเดิมประกาศว่า พระเจ้าจะทรงตั้งกษัตริย์ที่จะทำลายศัตรูของประชากรของพระองค์ขึ้นใน “กาลภายหน้า” (เช่น กันดารวิถี 24:14-19) และผู้ที่จะนำประชาชาติทั้งหลายให้เข้าหาอิสราเอล (เช่น อิสยาห์ 2:2, 3) เปาโลกล่าวว่าพระเยซูทรงทำให้พระ-สัญญาเหล่านี้สำเร็จแล้ว พระองค์ทรงเอาชนะซาตานและนำประชาชาติทั้งปวงมาสู่พระองค์ (โคโลสี 2:15; ยอห์น 12:32) ในแง่นี้ “วาระสุดท้าย” ได้เริ่มขึ้นแล้ว เพราะว่าพระเยซูได้ทรงทำให้พระสัญญาของพระเจ้าสำเร็จแล้ว

บรรพบุรุษฝ่ายจิตวิญญาณของเรานอนหลับในความเชื่อ พวกเขาเห็นและทักทายพระสัญญาต่างๆ จาก “แดนไกล” แต่ยังไม่ได้รับพระสัญญาเหล่านั้น แต่ในทางกลับกัน เราได้เห็นพระสัญญาเหล่านี้สำเร็จโดยพระเยซู

ให้เราลองคิดเกี่ยวกับพระสัญญาของพระเจ้าและพระเยซู พระบิดา ทรงสัญญาว่า พระองค์จะทรงปลุกบุตรชายหญิงของพระองค์ให้ฟื้นขึ้นจาก ความตาย (1 เธสะโลนิกา 4:15, 16) ข่าวดีก็คือ พระองค์ได้ทรงเริ่มการกระทำ เช่นนี้ด้วยการที่พระเยซูเป็นขึ้นมาจากความตาย (1 โครินธ์ 15:20; มัทธิว 27:51-53) พระบิดายังทรงสัญญาถึงการทรงสร้างใหม่อีกด้วย (อิสยาห์ 65:17) พระองค์ทรงเริ่มให้พระสัญญานั้นสำเร็จโดยการสร้างชีวิตฝ่ายจิตวิญญาณใหม่ในตัวเรา (2 โครินธ์ 5:17; กาลาเทีย 6:15) พระองค์ทรงสัญญาว่าพระองค์จะทรงสถาปนาอาณาจักรสุดท้ายของพระองค์ (ดาเนียล 2:44) พระองค์ทรงเริ่มอาณาจักรนั้นโดยการช่วยเราจากอำนาจของซาตาน และแต่งตั้งพระเยซูให้เป็นผู้ปกครองของเรา (มัทธิว 12:28-30; ลูกา 10:18-20) อย่างไรก็ตามนี่เป็นเพียงจุดเริ่มต้นเท่านั้น สิ่งที่พระบิดาทรงเริ่มทำเมื่อการเสด็จมาครั้งแรกของพระเยซู พระองค์จะทรงทำให้สำเร็จในการเสด็จมาครั้งที่สอง

`จงดูพระสัญญาทั้งหมดที่พระเจ้าทรงทำให้สำเร็จในอดีต ช่วยให้เราวางใจในพระองค์ถึงพระสัญญาที่ยังไม่สำเร็จได้อย่างไร`