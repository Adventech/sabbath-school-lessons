---
title:  พระเจ้าตรัสกับเราทางพระบุตร
date:   10/01/2022
---

`อ่าน ฮีบรู 1:1-4 แนวคิดหลักคืออะไร`

ฮีบรู 1:1-4 เป็นเพียงประโยคเดียวในภาษากรีกดั้งเดิม และได้รับการกล่าวขานว่าเป็นข้อความที่งดงามที่สุดในพระคัมภีร์พันธสัญญาใหม่ในแง่มุมของวาทศิลป์ แนวคิดหลักคือ พระเจ้าตรัสกับเราทางพระบุตรของพระองค์ คือพระเยซู

ชาวยิวในศตวรรษแรกก่อนคริสตกาลไม่ได้ยินพระวจนะของพระเจ้ามาเป็นเวลานาน การเปิดเผยพระวจนะของพระเจ้าที่เป็นลายลักษณ์อักษรครั้งสุดท้ายผ่านทางผู้เผยพระวจนะมาลาคีและพันธกิจของเอสราและเนหะมีย์สี่ศตวรรษก่อนหน้านั้น แต่ในตอนนี้พระเจ้าตรัสกับพวกเขาอีกครั้งทางพระเยซู

อย่างไรก็ตาม การเปิดเผยพระเจ้าผ่านทางพระเยซูนั้นเหนือกว่าการเปิดเผยที่พระเจ้าทรงกระทำผ่านผู้เผยพระวจนะ เพราะว่าพระเยซูทรงเป็นสื่อกลางในการเปิดเผยที่ยิ่งใหญ่กว่า พระองค์ทรงเป็นพระเจ้า ผู้ทรงสร้างสวรรค์และโลกและปกครองจักรวาล เปาโลไม่เคยสงสัยในการเป็นพระเจ้าของพระ-คริสต์เลย

เปาโลเชื่อว่าพระคัมภีร์พันธสัญญาเดิมเป็นพระวจนะของพระเจ้าด้วยเช่นกัน พระเจ้าองค์เดียวกันที่ตรัสในอดีต ก็ยังคงตรัสอยู่ในปัจจุบัน พระคัมภีร์พันธสัญญาเดิมสื่อสารพระประสงค์ของพระเจ้า

อย่างไรก็ตาม จะเข้าใจความหมายได้สมบูรณ์ยิ่งขึ้นก็ต่อเมื่อพระบุตรเสด็จมาบนโลกนี้เท่านั้น ในความคิดเห็นของผู้เขียน การเปิดเผยของพระบิดาผ่านทางพระบุตรเป็นเหมือนกุญแจสำคัญที่ช่วยให้เข้าใจพระคัมภีร์พันธสัญญาเดิมอย่างแท้จริง เป็นเหมือนภาพบนกล่องจิ๊กซอว์ที่เป็นกุญแจหลักในการต่อแต่ละชิ้นให้ถูกตำแหน่ง พระเยซูทรงทำให้พระคัมภีร์พันธสัญญาเดิมกระจ่างขึ้น

ขณะเดียวกัน พระเยซูเสด็จมาเพื่อเป็นตัวแทนและพระผู้ไถ่ของเรา พระองค์ทรงเข้าแทนที่เราในการต่อสู้และเอาชนะพญานาคนั้น ในทำนองเดียวกันกับพระธรรมฮีบรู พระเยซูทรงเป็น “ผู้เบิกทาง” หรือ “หัวหน้าทีม” และ “นำหน้า” ผู้เชื่อทั้งปวง (ฮีบรู 2:10; ฮีบรู 6:20) พระองค์ทรงต่อสู้เพื่อเราและแทนเรา ซึ่งหมายความว่า สิ่งที่พระเจ้าทรงทำเพื่อพระเยซูซึ่งเป็นผู้แทนของเรา พระบิดาประสงค์ที่จะทำสิ่งนั้นเพื่อเราด้วยเช่นกัน พระองค์ผู้ทรงยกพระเยซูขึ้นที่เบื้องขวาของพระองค์ ประสงค์ให้เรานั่งกับพระเยซูบนบัลลังก์ด้วยเช่นกัน (วิวรณ์ 3:21) ข่าวสารที่พระเจ้าส่งถึงเราทางพระเยซู ไม่เพียงรวมถึงสิ่งที่พระ-เยซูตรัสเท่านั้น แต่ยังรวมถึงสิ่งที่พระบิดาทรงกระทำผ่านพระองค์และกระทำต่อพระองค์ ทั้งหมดนี้ก็เพื่อผลประโยชน์ทางโลกและชั่วนิรันดร์ของเรา

`พระเยซู-พระเจ้า-เสด็จมายังโลกนี้ หมายความว่าอย่างไร เหตุใดความจริงนี้จึงให้ความหวังแก่เราอย่างมาก`