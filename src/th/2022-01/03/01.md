---
title:  พระบุตรแห่งพันธสัญญา
date:   08/01/2022
---

### อ่านข้อพระคัมภีร์สำหรับบทเรียนสัปดาห์นี้
อิสยาห์ 2:2, 3; ฮีบรู 1:1-4; อพยพ 24:16, 17; อิสยาห์ 44:24; ฮีบรู 1:10; ลูกา 1:31, 32; ฮีบรู 1:5

> <p>ข้อควรจำ</p>
> “แต่ในวาระสุดท้ายนี้พระองค์ตรัสกับเราทางพระบุตร ผู้ที่พระองค์ทรงตั้งให้เป็นทายาทรับสิ่งทั้งปวง พระเจ้าทรงสร้างจักรวาลทางพระบุตร พระบุตรทรงเป็นแสงสว่างแห่งพระสิริของพระเจ้า ทรงมีแก่นแท้เดียวกับพระเจ้า” (ฮีบรู 1:2, 3)

ทันทีหลังจากที่อาดัมและเอวาทำบาป พระเจ้าทรงสัญญาจะประทาน “พงศ์พันธุ์” ซึ่งคือพระบุตรที่จะช่วยพวกเขาให้รอดจากศัตรู กอบกู้ผู้สืบทอดที่หลงหาย และทำจุดประสงค์แห่งการทรงสร้างให้สำเร็จผล (ปฐมกาล 3:15) พระบุตรผู้นี้จะเป็นทั้งตัวแทนและไถ่พวกเขาโดยการเข้าแทนที่พวกเขา และโดยการทำลายพญานาคในท้ายที่สุด

“เมื่ออาดัมและเอวาได้ยินพระสัญญาในครั้งแรกนั้น พวกเขาต้อง การให้พระสัญญานั้นสำเร็จผลโดยเร็ว พวกเขายินดีต้อนรับบุตรชายหัวปี โดยหวังว่าเขาจะเป็นพระผู้ช่วยให้รอด แต่พระสัญญานั้นล่าช้า” (เอลเลน-จี. ไว้ท์, ผู้พึงปรารถนาแห่งปวงชน, หน้า 31) พระสัญญานี้ได้รับการยืนยันกับอับราฮัมในเวลาต่อมา พระเจ้าทรงปฏิญาณกับอับราฮัมว่า เขาจะมี “พงศ์พันธุ์” ซึ่งประชาชาติทั้งโลกจะได้รับพรเพราะบุตรนั้น (ปฐมกาล 22:16-18, กาลาเทีย 3:16) และพระเจ้าทรงกระทำเช่นเดียวกับดาวิด พระองค์ทรงสัญญากับดาวิดว่า บุตรของเขาจะได้รับเป็นบุตรของพระองค์ และจะได้รับการสถาปนาเป็นผู้ปกครองที่ชอบธรรมเหนือกษัตริย์ทั้งปวงในโลก (2 ซามูเอล 7:12-14; สดุดี 89:27-29) อย่างไรก็ตาม สิ่งที่ทั้งอาดัมและเอวา อับราฮัม หรือดาวิดคาดไม่ถึงก็คือ พระบุตรผู้ไถ่ของพวกเขานั้นเป็นพระเจ้าพระองค์เอง