---
title:  อาณาจักรที่ไม่สั่นสะเทือน
date:   16/03/2022
---

พระเจ้าทรงประกาศว่า พระองค์จะทำให้ฟ้าสวรรค์และแผ่นดินโลก “สั่นสะเทือน” หมายความว่าพระองค์จะทรงทำลายศัตรู อย่างไรก็ตามจะมีบางสิ่งที่จะไม่สั่นสะเทือนและจะไม่ถูกทำลาย

`เปรียบเทียบ สดุดี 15:5; สดุดี 16:8; สดุดี 21:7; สดุดี 62:2; สดุดี 112:6 และฮีบรู 12:27 สิ่งใดจะไม่สั่นสะเทือน`

ฮีบรู 12:27 ในพระคัมภีร์ฉบับแปลใหม่ แนะนำว่าการสั่นสะเทือนของฟ้าสวรรค์และแผ่นดินโลกหมายความว่าสิ่งเหล่านี้จะถูกกำจัดไปและหายไปตลอดกาล

พระคัมภีร์กล่าวชัดเจนว่าพระเจ้าจะทรงสร้างฟ้าสวรรค์และแผ่นดินโลกใหม่ (อิสยาห์ 65:17; วิวรณ์ 21:1-4) และเราจะฟื้นคืนชีพและมีร่างกายใหม่ (1 เธสะโลนิกา 4:13-17; ฟีลิปปี 3:20) บนโลกนี้ ดังนั้นการ “สั่นสะเทือน” หมายถึงการชำระและการปรับปรุงสิ่งทรงสร้างใหม่ ไม่ใช่การกำจัดออกไปทั้งหมด สิ่งที่อยู่บนโลกนี้จะได้รับการทรงสร้างใหม่ และจะเป็นสถานที่ที่ผู้ได้รับการไถ่ดำรงอยู่

แต่จะมีบางสิ่งที่จะไม่สั่นสะเทือน ได้แก่ ผู้ชอบธรรม พวกเขาจะไม่สั่นสะเทือนเพราะพวกเขาวางใจในพระเจ้า พระผู้สร้างทรงค้ำจุนพวกเขาและค้ำประกันความรอดแก่พวกเขา

สังเกตว่าในพระธรรมฮีบรู ความคงอยู่และความมั่นคงเกี่ยวข้องกับพระเยซู ฮีบรู 1:10-12 กล่าวเกี่ยวกับพระเยซูว่า “ข้าแต่องค์พระผู้เป็นเจ้า ในปฐมกาลพระองค์ทรงสร้างแผ่นดินโลก และฟ้าสวรรค์เป็นผลงานแห่งพระหัตถ์ของพระองค์ สิ่งเหล่านี้จะพินาศ แต่พระองค์เองทรงดำรงอยู่ ทุกสิ่งจะเก่าไปเหมือนเครื่องนุ่งห่ม พระองค์จะทรงม้วนสิ่งเหล่านี้เหมือนม้วนผ้าคลุม และสิ่งเหล่านั้นจะถูกเปลี่ยน เหมือนเปลี่ยนเสื้อผ้า แต่พระองค์เองยังทรงเหมือนเดิม และปีเดือนของพระองค์จะไม่มีวันสิ้นสุด” พระธรรมฮีบรูยังกล่าวด้วยว่าพระเยซูทรงดำรงอยู่เป็นปุโรหิตตลอดไป (ฮีบรู 7:3, 24) เช่นเดียวกับมรดกของผู้ได้รับการไถ่ (ฮีบรู 10:34) ในการพิพากษาครั้งสุดท้าย ผู้ที่อยู่ “ในพระเยซู” จะไม่สั่นสะเทือน

ฮีบรู 12:28 ยังกล่าวด้วยว่าเราจะได้รับ “อาณาจักรที่ไม่สั่นสะเทือน” เป็นการอ้างอิงถึง ดาเนียล 7:18 ซึ่งกล่าวว่าวิสุทธิชนจะ “ถือกรรมสิทธิ์ราชอาณาจักรนั้นสืบๆ ไปเป็นนิตย์นิรันดร์” นี่เป็นอาณาจักรที่ “ไม่มีวันถูกทำลาย” ตามที่กล่าวไว้ใน ดาเนียล 2:44 อาณาจักรนี้เป็นของพระบุตร และพระองค์จะทรงแบ่งให้เรา วิวรณ์ 20:4 กล่าวว่า เราจะพิพากษากับพระองค์ถึงอำนาจชั่วที่กดขี่ข่มเหงเรา (1 โครินธ์ 6:3)

`ในตอนนี้หากกล่าวถึงการถูกสั่นสะเทือน คุณพร้อมแค่ไหน หากยังไม่พร้อมดีพอ คุณจะขอความช่วยเหลือในเรื่องสำคัญนี้อย่างไร (ดู เอเฟซัส 4:14)`