---
title:  ความคิดเพิ่มเติม
date:   18/03/2022
---

“ในช่วงระยะเวลาหนึ่งพันปีระหว่างการเป็นขึ้นมาจากความตายครั้งแรกกับการเป็นขึ้นมาจากความตายครั้งที่สองนั้น การพิจารณาพิพากษาคนชั่วจะเกิดขึ้นในช่วงเวลานี้ อัครทูตเปาโลเน้นให้เห็นว่าการพิพากษานี้เป็นเหตุการณ์ที่เกิดขึ้นภายหลังจากพระเยซูเสด็จมาครั้งที่สอง ‘ฉะนั้นอย่าตัดสินสิ่งใดก่อนถึงเวลา จงคอยจนกว่าองค์พระผู้เป็นเจ้าเสด็จมา พระองค์จะทรงเปิดเผยสิ่งที่ซ่อนอยู่ในความมืด และจะทรงเผยความมุ่งหมายของจิตใจทั้งหลาย เมื่อนั้นแต่ละคนจะได้รับคำชมเชยจากพระเจ้า’ 1 โครินธ์ 4:5 ดาเนียลเปิดเผยว่าเมื่อผู้เจริญด้วยวัยวุฒิเสด็จมาถึงแล้ว ‘การพิพากษาถูกมอบให้แก่บรรดาผู้บริสุทธิ์ขององค์ผู้สูงสุดนั้น’ ดาเนียล 7:22 ในช่วงเวลานี้ผู้ชอบธรรมจะขึ้นครอบครองเป็นกษัตริย์และปุโรหิตของพระเจ้า ยอห์นกล่าวไว้ในพระธรรมวิวรณ์ว่า ‘ข้าพเจ้าเห็นบัลลังก์หลายบัลลังก์ และผู้ที่นั่งบนนั้นได้รับมอบอำนาจในการพิพากษา’ ‘แต่เขาจะเป็นปุโรหิตของพระเจ้าและของพระคริสต์ และจะครอบครองร่วมกับพระองค์หนึ่งพันปี’ วิวรณ์ 20:4, 6 เปาโลกล่าวถึงเวลานี้ไว้ล่วงหน้าว่า ‘ธรรมิกชนจะพิพากษาโลก’ 1 โครินธ์ 6:2 พวกเขาร่วมกับพระคริสต์ในการพิพากษาคนชั่วทั้งหลาย โดยเปรียบเทียบการกระทำของคนชั่วเทียบกับหนังสือกฎเกณฑ์ซึ่งก็คือพระคริสต์ และตัดสินทุกคนตามการกระทำที่ได้ทำลงไปในกายนี้ ส่วนที่คนชั่วจะต้องถูกรับโทษจะถูกตวงออกมาตามการกระทำต่างๆ ของพวกเขา และบันทึกไว้ให้ตรงกับชื่อของพวกเขาในหนังสือแห่งความตาย

“พระคริสต์และประชากรของพระองค์เป็นผู้พิพากษาซาตานและทูตชั่วทั้งหลายของมัน เปาโลกล่าวว่า ‘พวกท่านรู้แล้วไม่ใช่หรือว่าเราจะพิพากษาพวกทูตสวรรค์ ถ้าเช่นนั้นก็ยิ่งควรจะพิพากษาเรื่องของชีวิตนี้’ 1 โครินธ์ 6:3 และยูดายังประกาศไว้ว่า ‘พวกทูตสวรรค์ที่ไม่รักษาอำนาจครอบครองของตนเอง แต่ละทิ้งถิ่นฐานของตน พระองค์ก็ทรงจองจำไว้ด้วยโซ่อันไม่รู้จักสลายในที่มืดจนกว่าจะถึงเวลาพิพากษาในวันยิ่งใหญ่นั้น’ ยูดา 6” (เอลเลน จี. ไว้ท์, สงครามประวัติศาสตร์, หน้า 660, 661)

**คำถามเพื่อการอภิปราย**

`การที่ธรรมิกชนมีส่วนร่วมในการพิพากษาคนชั่ว (1 โครินธ์ 6:3, ยูดา 6) บอกเราเกี่ยวกับพระเจ้าและความโปร่งใสของพระองค์ในการแสดงให้เราเห็นถึงความดีและความยุติธรรมในการจัดการกับบาปและความชั่วร้ายอย่างไร`

`อ่าน อพยพ 32:32; สดุดี 56:8; สดุดี 69:28; สดุดี 139:16; อิสยาห์ 4:3; ดาเนียล 12:1; มาลาคี 3:16; ลูกา 10:20; วิวรณ์ 13:8 และวิวรณ์ 17:8 ข้อพระคัมภีร์เหล่านี้กล่าวถึงบรรดาหนังสือของพระเจ้าในสวรรค์ มีอะไรบ้างที่จะต้องจารึกลงในหนังสือเหล่านี้ ตัวอย่างเช่น ทำไมการที่พระเจ้าทรงบันทึกน้ำตาของเราจึงเป็นสิ่งสำคัญ (สดุดี 56:8) ถ้าพระเจ้าทรงทราบทุกอย่างแล้วอะไรคือจุดประสงค์ของหนังสือหรือบันทึกเหล่านั้น`

`ทำไมพระธรรมฮีบรูจึงจบลงด้วยการเชื่อมโยงไปยังพระสัญญาในดาเนียล บทที่ 7 ทำไมการเชื่อมโยงนี้จึงสำคัญในบริบทของการปฏิบัติกิจของพระเยซูในสวรรค์ ดาเนียล บทที่ 7 สอนเราเกี่ยวกับจุดจบของทุกสิ่งบนโลกและความบาปอย่างไร`