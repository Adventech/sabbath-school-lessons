---
title:  ท่านมาถึงภูเขาศิโยน
date:   13/03/2022
---

`อ่าน ฮีบรู 12:22-24 เปาโลบรรยายถึงอะไร`

พระธรรมฮีบรูยืนยันว่าเราได้มาถึงที่ภูเขาศิโยนและเข้าร่วมในการเฉลิมฉลองครั้งยิ่งใหญ่แล้ว “ท่านทั้งหลายมาถึงภูเขาศิโยน และมาถึงนครของพระเจ้าผู้ทรงพระชนม์อยู่ คือนครเยรูซาเล็มแห่งสวรรค์ และมาถึงที่ชุมนุมรื่นเริงของทูตสวรรค์มากมายเหลือที่จะนับได้” (ฮีบรู 12:22) เรามาถึงโดยความเชื่อในพระเยซูผู้ซึ่งเป็นตัวแทนของเรา ในงานเลี้ยงฉลองนี้เราจะพบกับทูตสวรรค์จำนวนนับไม่ถ้วน  พระเจ้าและพระเยซูผู้เป็นศูนย์กลางของการเฉลิม-ฉลอง เราเข้ามาเป็นส่วนหนึ่งของ “บรรดาบุตรหัวปีผู้มีชื่อจารึกไว้ในสวรรค์แล้ว” (ฮีบรู 12:23) ชื่อของเราถูกจารึกไว้ในหนังสือแห่งสวรรค์ ในหนังสือที่จดรายชื่อผู้แสดงตนว่าเป็นประชากรของพระเจ้า (อพยพ 32:32; สดุดี 56:8; ดาเนียล 12:1; มาลาคี 3:16; ลูกา 10:20; วิวรณ์ 13:8; วิวรณ์ 17:8)

เราเป็น “บุตรหัวปี” เพราะเราเป็นผู้ร่วมในมรดกบุตรหัวปีกับพระเยซู (ฮีบรู 1:6) ดังนั้น เราไม่ได้เข้าสู่งานเลี้ยงฉลองในฐานะแขกรับเชิญ แต่ในฐานะพลเมือง (เปรียบเทียบ ฟีลิปปี 3:20) เรายังได้รับคำบรรยายว่าเป็น “จิต-วิญญาณของคนชอบธรรมซึ่งถึงความสมบูรณ์” (ฮีบรู 12:23) คำกล่าวนี้เป็นอุปมาที่แสดงถึงสภาพของมนุษย์ในภาพรวม ซึ่งคล้ายกับคำกล่าวที่ว่า “พระ-บิดาแห่งจิตวิญญาณ” ในฮีบรู 12:9 ซึ่งหมายถึงพระเจ้าผู้เป็นพระบิดาของเราทุกคนที่เป็นมนุษย์ในธรรมชาติฝ่ายจิตวิญญาณ

ในงานชุมนุมรื่นเริงนี้เป็นการเฉลิมฉลองการเริ่มต้นการปกครองแบบกษัตริย์ของพระเยซู ปฏิบัติกิจในฐานะปุโรหิต และการเริ่มต้นของพันธสัญญา-ใหม่ ภูเขาศิโยนในพระธรรมฮีบรูเป็นสถานที่ที่เหตุการณ์ทั้งปวงนี้เกิดขึ้น ฮีบรู 1:5-14 กล่าวถึงบทเพลงสดุดีสามบท ซึ่งบรรยายถึงการขึ้นครองราชย์ของพระบุตรและเกิดขึ้นที่ภูเขาศิโยน (สดุดี 2:6, 7; สดุดี 110:1, 2; สดุดี 102:21-27)

ภูเขาศิโยนเป็นสถานที่ที่พระบุตรได้รับการแต่งตั้งเป็น “ปุโรหิตชั่วนิรันดร์” (ฮีบรู 5:6) อีกด้วย ซึ่งเป็นการอ้างอิงจากสดุดี 110:4 และตามที่สดุดี บทที่ 110 ได้เขียนไว้ การแต่งตั้งพระบุตรเป็นมหาปุโรหิตเกิดขึ้นที่ภูเขาศิโยนเช่นกัน (สดุดี 110:2) ท้ายที่สุดพระธรรมฮีบรูกล่าวว่าการเริ่มต้นพันธกิจปุโรหิตของพระเยซูก็เป็นการเริ่มต้นของพันธสัญญาใหม่ด้วย (ฮีบรู 7:11-22) ดังนั้น ภูเขาศิโยนจึงเป็นสถานที่ที่สถาปนาพันธสัญญาใหม่ด้วย จากนั้นฮีบรู 12: 22-24 จึงอธิบายถึงงานชุมนุมรื่นเริงที่เกิดขึ้นในสวรรค์เมื่อพระเยซูเสด็จขึ้นสู่สวรรค์

`เราจะเฉลิมฉลองการดำรงอยู่จริงของพระเยซู การปฏิบัติกิจในฐานะปุโรหิต และพันธสัญญาใหม่ในชีวิตและการนมัสการของเราในทางปฏิบัติได้อย่างไร ทำไมการชื่นชนยินดีในความจริงอันยิ่งใหญ่นี้จึงเป็นการยืนยันความเชื่อของเรา`