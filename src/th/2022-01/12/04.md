---
title:  สวรรค์และแผ่นดินโลกสั่นสะเทือน
date:   15/03/2022
---

หลังจากบรรยายถึงงานชุมนุมรื่นเริงในสวรรค์แล้ว เปาโลเตือนผู้อ่านให้ตั้งใจฟังพระสุรเสียงของพระเจ้า เพราะพระเจ้าจะทรงทำให้สั่นสะเทือน “อีกครั้งหนึ่งเราจะทำให้แผ่นดินไหว อีกทั้งฟ้าสวรรค์ด้วย” (ฮีบรู 12:26) เปาโลกำลังบอกว่า แม้ว่าพระเยซูจะเสด็จขึ้นครองราชย์ในสวรรค์ แต่ความรอดของเรายังไม่ถึงจุดสิ้นสุด เรายังต้องตั้งใจฟังเพราะเหตุการณ์ที่สำคัญยังคงจะเกิดขึ้น

`เปรียบเทียบ ฮักกัย 2:6-9, 20-22; สดุดี 96:9, 10; สดุดี 99:1 และฮีบรู 12:26, 27 พระเจ้าทรงมีจุดประสงค์อะไรในการให้สวรรค์และโลกนี้สั่นสะเทือน หมายความว่าอย่างไร`

ในพระคัมภีร์พันธสัญญาเดิม การสั่นสะเทือนของแผ่นดินเป็นเรื่องปกติที่แสดงถึงการมาประทับของพระเจ้า พระผู้ทรงปลดปล่อยประชากรของพระองค์ เมื่อเดโบราห์และบาราคต่อสู้กับสิเสรา พระเจ้าทรงสู้จากสวรรค์แทนที่พวกเขา (ผู้วินิจฉัย 5:20) เราจะพบภาพที่พระเจ้าทรงช่วยผู้ถูกกดขี่ข่มเหงแบบเดียวกันนี้ปรากฏอยู่ทั่วพระคัมภีร์พันธสัญญาเดิม (สดุดี 68:7, 8; สดุดี 60:2; สดุดี 77:17, 18) ดังนั้นการสั่นสะเทือนจึงกลายเป็นสัญญาณของการพิพากษาของพระเจ้า เป็นการยืนยันสิทธิอำนาจเหนือประชากรโลกของพระเจ้า ผู้เผยพระวจนะพยากรณ์ว่าสิ่งนี้จะเกิดขึ้นในวันขององค์พระผู้เป็นเจ้า (อิสยาห์ 13:13; อิสยาห์ 24:18-23)

การ “สั่นสะเทือน” ของสวรรค์และแผ่นดินโลกในพระธรรมฮีบรูหมายถึง การทำลายศัตรูของพระเจ้า นี่คือสิ่งที่พระเจ้าทรงสัญญาไว้เมื่อพระเยซูขึ้นครองราชย์ พระเจ้าตรัสกับพระองค์ว่า “จงนั่งที่เบื้องขวาของเรา จนกว่าเราจะทำให้ศัตรูของท่านเป็นที่รองเท้าของท่าน” (ฮีบรู 1:13) ดังนั้นพระเยซูได้ทรงเอาชนะศัตรู (ฮีบรู 2:14-16) และได้ขึ้นครองราชย์ (ฮีบรู 1:5-14) แต่ศัตรูยังไม่ถูกทำลาย (ฮีบรู 10:11-14; 1 โครินธ์ 15:23-25)

แต่พระเจ้าจะทรงทำลายศัตรูเหล่านี้ในอนาคต เมื่อพระเจ้าจะทรงทำให้ฟ้าสวรรค์และแผ่นดินโลกสั่นสะเทือน ดังนั้นการสั่นสะเทือนของฟ้าสวรรค์และแผ่นดินโลกหมายถึง การทำลายอำนาจทางโลกที่กดขี่ข่มเหงประชากรของพระจ้า และที่สำคัญกว่าคือ การทำลายอำนาจในสวรรค์ (อำนาจของซาตานและทูตสวรรค์ของมัน) ที่อยู่เบื้องหลังและควบคุมอำนาจทางโลก

`เหตุใดพระสัญญาที่ว่า วันหนึ่งความยุติธรรมจะสำเร็จและความชั่วร้ายที่แพร่หลายในโลกจะถูกทำลาย จึงเป็นพระสัญญาที่ให้ความหวังแก่เรา โดยเฉพาะผู้ที่ทนทุกข์จากความชั่วร้ายโดยตรง`