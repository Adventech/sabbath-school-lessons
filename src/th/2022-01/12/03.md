---
title:  ท่านมาถึงพระเจ้าผู้ทรงพิพากษาทุกคน
date:   14/03/2022
---

`อ่าน ฮีบรู 12:23 หากนี่เป็นการเฉลิมฉลอง ทำไมพระเจ้าจึงถูกเรียกว่าเป็นผู้พิพากษา ผู้พิพากษาเป็นส่วนหนึ่งหรือเหตุผลของการเฉลิมฉลองได้อย่างไร อ่าน ดาเนียล 7:9, 10, 13-22 ด้วย`

การเฉลิมฉลองที่บรรยายไว้ในฮีบรู 12:22-24 หมายถึงการพิพากษาในอนาคต พระเจ้าพระผู้ทรงพิพากษาจะทรงปกครองและหนังสือต่างๆ จะถูกเปิดออก และผลของการพิพากษาในอนาคตจากหนังสือนี้คือ ประชากรของพระเจ้าจะได้รับราชอาณาจักร (ฮีบรู 12:28)

ฉากนี้ทำให้ระลึกถึงการพิพากษาก่อนการเสด็จมาที่อธิบายในดาเนียลบทที่ 7 ซึ่งฉากนี้พรรณนาถึงการพิพากษาที่พระเจ้า “ซึ่งเจริญด้วยวัยวุฒิ” (ดาเนียล 7:9) มาประทับบนบัลลังก์ที่ทำจากเปลวเพลิงและล้อมรอบด้วยทูตสวรรค์ “นับแสนๆ” องค์ (ดาเนียล 7:10) บรรดาหนังสือก็เปิดออก (ดาเนียล 7:10) และการพิพากษาจะมอบให้กับ “บรรดาผู้บริสุทธิ์ขององค์ผู้สูงสุด” ผู้ที่ “จะรับราชอาณาจักร” (ดาเนียล 7:22) 

ในทำนองเดียงกัน ฮีบรู 12:22-29 บรรยายฉากการพิพากษาที่ภูเขาศิโยน คือนครเยรูซาเล็มแห่งสวรรค์ ที่ซึ่งพระเจ้า “ผู้ทรงพิพากษาทุกคน” ล้อมรอบไปด้วยเหล่าทูตสวรรค์ “นับแสนๆ” องค์ และฉากนี้เป็นฉากของเปลวเพลิงด้วยเช่นกัน (ฮีบรู 12:29) และต้องรวมถึงบรรดาหนังสือด้วยเพราะว่าธรรมิกชนมีชื่อ “จารึก” ไว้ในนั้น (ฮีบรู 12:23) ซึ่งบ่งบอกถึงการพิพากษาที่ยุติธรรมต่อบรรดาธรรมิกชน

พระเยซูทรงเป็นศูนย์กลางของฉากนี้ (ฮีบรู 12:24) ฮีบรู บทที่ 2 บรรยายพระองค์ว่าเป็นบุตรมนุษย์ผู้ “ทรงได้รับพระสิริและพระเกียรติเป็นมงกุฎ” หลังจากที่พระองค์ “สิ้นพระชนม์” แทนเรา (ฮีบรู 2:9) ตามที่ฮีบรู 2:10 “บุตรมนุษย์” (ดู ฮีบรู 2:6) ต้องทนทุกข์เพื่อจะทรงนำ “บุตรจำนวนมากไปสู่ศักดิ์ศรี” เพื่อผู้เชื่อจะสามารถได้รับ “พระสิริและพระเกียรติเป็นมงกุฎ” ด้วยเช่นกัน ในเวลานี้ “พระบุตร” ได้นำบรรดาผู้เชื่อมายังศิโยน คือนครเยรูซาเล็มแห่งสวรรค์ ผ่านทางพันธสัญญาใหม่ (ฮีบรู 12:22-24) ซึ่งพวกเขาได้รับพระสัญญาว่าจะได้รับอาณาจักร (ฮีบรู 12:28)

ฉะนั้นการพิพากษานี้จึงเป็นข่าวดีจริงๆ สำหรับผู้เชื่อเพราะเป็นการพิพากษาที่มอบแก่พวกเขา เป็นการแก้แค้นเพื่อพวกเขา เป็นการพิพากษาที่เอาชนะคู่ต่อสู้ คือพญานาคที่อยู่เบื้องหลังสัตว์ร้ายที่คอยข่มเหงผู้เชื่อในอดีต (ดาเนียล 7) และจะข่มเหงในอนาคตด้วยเช่นกัน (วิวรณ์ 13)

`สิ่งที่เราศึกษาในวันนี้ช่วยให้เราเข้าใจว่าการพิพากษาของพระเจ้าในข่าวของทูตสวรรค์สามองค์นั้นเป็น “ข่าวดี” สำหรับยุคนี้อย่างไร (วิวรณ์ 14:6, 7 เปรียบเทียบกับ เฉลยธรรมบัญญัติ 32:36; 1 พงศาวดาร 16:33-35)`