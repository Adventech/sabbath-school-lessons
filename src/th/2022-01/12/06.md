---
title:  จงกตัญญู
date:   17/03/2022
---

พระธรรมฮีบรูสรุปเรื่องนี้โดยชี้ให้เห็นว่า การตอบสนองพระเจ้าอย่างเหมาะสมต่อสิ่งมหัศจรรย์ทั้งหมดที่พระองค์ทรงกระทำเพื่อเรา คือการแสดงความกตัญญูโดยการนมัสการพระองค์อย่างเหมาะสม

`เปรียบเทียบ ฮีบรู 12:28 และ ฮีบรู 13:15, 16 เราจะให้การนมัสการของเราเป็นที่ยอมรับในสายพระเนตรของพระเจ้าได้อย่างไร`

ในระบบพันธสัญญาเดิม การถวายสัตวบูชาเป็นวิธีที่ผู้คนแสดงออกถึงความสำนึกผิดและความกตัญญู แต่การถวายบูชานี้เป็นเพียงสัญลักษณ์แห่งความกตัญญูและการกลับใจใหม่ในจิตใจของผู้ถวายบูชา พระเจ้าจึงทรงแสดงให้เห็นอย่างชัดเจนในบทเพลงสดุดีและผ่านทางผู้เผยพระวจนะว่า สิ่งที่ทำให้พระองค์พอพระทัยไม่ใช่เลือดของสัตว์ แต่เป็นความกตัญญู การทำดี และความชอบธรรมของผู้ถวายบูชา (สดุดี 50:7-23; อิสยาห์ 1:11-17)

ดังนั้นเปาโลเชื้อเชิญให้เรานมัสการพระเจ้าในสถานบริสุทธิ์บนสวรรค์โดยการถวายบูชาแห่งการสรรเสริญ สารภาพบาป ขอบพระคุณ และการทำดี ซึ่งเป็นการนมัสการอย่างแท้จริงที่ทำให้พระองค์พอพระทัย เราถวายการบูชาลักษณะนี้บนโลก แต่พระเจ้าทรงยอมรับและพอพระทัยบนสวรรค์ คำแนะนำนี้ครอบคลุมสิ่งที่ผู้เขียนจดหมายฮีบรูเรียกร้องให้ทำทั้งหมดคือ ให้เราสารภาพบาปในพระนามของพระเยซู (ฮีบรู 3:1; 4:14; 10:23) และพระองค์ทรงแนะนำให้เราทำความดีต่อไป (ฮีบรู 6:10-12; ฮีบรู 13:1, 2, 16)

เปาโลเชื้อเชิญผู้อ่านให้ “นมัสการอย่างที่ชอบพระทัยของพระเจ้า” (ฮีบรู 12:28) บอกเป็นนัยว่า บัดนี้ผู้เชื่อเป็นชนชาติปุโรหิตที่แท้จริงที่ได้รับการทำให้สมบูรณ์และชำระให้บริสุทธิ์ผ่านการสละพระชนม์ของพระเยซู (ฮีบรู 10:10-14, 19-23) สิ่งนี้ทำให้พระประสงค์ดั้งเดิมของพระเจ้าต่อชนชาติอิสราเอลสำเร็จ ที่ว่าพวกเขาจะเป็นชนชาติปุโรหิต และพระองค์จะประกาศข่าวประเสริฐแห่งความรอดสู่โลกนี้ผ่านทางพวกเขา (ฮีบรู 19:4-6; 1 เปโตร 2:9, 10; วิวรณ์ 1:6; วิวรณ์ 5:10)

ฮีบรู 13:1-6 อธิบายในทางปฏิบัติว่าการทำดีและแบ่งปันสิ่งที่เรามีเป็นอย่างไร ซึ่งหมายถึงการแสดงความรักฉันพี่น้อง เช่นเดียวกับที่พระเยซูทรงแสดงความรักฉันพี่น้องต่อเรา (ฮีบรู 2:11, 12) หมายความว่าเราจะมีจิตใจต้อนรับ เยี่ยมเยียนผู้ที่ถูกคุมขังหรือถูกทารุณ (ฮีบรู 13:3) และไม่ล่วงประเวณีและไม่โลภ

`ทำไมจึงเห็นว่าการทำดีและแบ่งปันสิ่งที่เรามีเป็นส่วนหนึ่งของการนมัสการพระเจ้า อะไรทำให้การถวายฝ่ายจิตวิญญาณของเราต่อพระเจ้าเสื่อมทรามลง (อิสยาห์ 1:11-17)`