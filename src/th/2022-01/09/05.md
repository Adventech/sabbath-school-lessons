---
title:  กางเขนและมูลค่าของการอภัย
date:   23/02/2022
---

`อ่าน ฮีบรู 9:22-28 ข้อพระคัมภีร์นี้กล่าวถึงพระราชกิจของพระคริสต์ในสถานศักดิ์สิทธิ์บนสวรรค์อย่างไร`

แนวคิดที่ว่าสถานศักดิ์สิทธิ์บนสวรรค์จำเป็นต้องได้รับการชำระนั้น  หากดูในบริบทของสถานศักดิ์สิทธิ์ในพระคัมภีร์เดิมก็สมเหตุสมผล สถานศักดิ์สิทธิ์เป็นสัญลักษณ์ของการปกครองของพระเจ้า (1 ซามูเอล 4:4; 2 ซามูเอล 6:2) และวิธีการที่พระเจ้าจัดการกับบาปของประชากรของพระองค์แสดงให้เห็นว่าการปกครองของพระองค์ตั้งอยู่บนความชอบธรรมและความยุติธรรม (สดุดี 97:2) พระเจ้าทรงเป็นผู้ปกครอง ทรงเป็นผู้พิพากษาประชากรของพระองค์ เราจึงคาดหวังว่าพระองค์จะต้องยุติธรรม ปกป้องสิทธิของผู้บริสุทธิ์และประณามผู้กระทำผิด ดังนั้นเมื่อพระเจ้าทรงอภัยคนบาป พระองค์จึงต้องรับผิดชอบการตัดสินนั้น สถานศักดิ์สิทธิ์ซึ่งแสดงถึงพระลักษณะและการปกครองของพระเจ้านั้นปนเปื้อน เนื่องจากพระเจ้าทรงแบกรับบาปของเราเมื่อพระองค์อภัยบาปเรา (อพยพ 34:7; กันดารวิถี 14:17-19 ภาษาฮีบรูดั้งเดิมสำหรับคำว่า “อภัย” (nōśēʾ) ในข้อนี้หมายถึง “การแบกไว้”) 

ระบบการถวายเครื่องบูชาในสถานศักดิ์สิทธิ์ของชาวอิสราเอลแสดง ให้เห็นถึงประเด็นนี้ เมื่อบุคคลหนึ่งต้องการการอภัยบาป เขาจะนำสัตว์หนึ่งตัวเพื่อเป็นเครื่องบูชามาแทนเขา สารภาพบาปบนสัตว์นั้น และฆ่ามัน หลังจากนั้นจึงนำเลือดของสัตว์มาเจิมบนเชิงงอนของแท่นบูชาและประพรมที่หน้าม่านของพลับพลาส่วนแรก นี่เป็นสัญลักษณ์ของบาปถูกโอนไปยังสถานศักดิ์สิทธิ์ พระเจ้าทรงรับเอาบาปของประชากรไว้กับพระองค์เอง

การชำระล้างบาปจากสถานศักดิ์สิทธิ์ในระบบของอิสราเอลเกิดขึ้นสองขั้นตอน ในระหว่างปี คนบาปที่กลับใจจะนำเครื่องบูชามายังสถานศักดิ์สิทธิ์ ซึ่งจะชำระพวกเขาจากบาป แต่จะโอนบาปนั้นไปยังสถานศักดิ์สิทธิ์ ซึ่งก็คือพระเจ้าพระองค์เอง ในช่วงท้ายของปีในวันแห่งการล้างบาป ซึ่งเป็นวันแห่งการพิพากษา พระเจ้าจะทรงชำระล้างสถานศักดิ์สิทธิ์ โดยถ่ายโอนบาปจากสถานศักดิ์สิทธิ์ไปยังแพะรับบาปหรืออาซาเซล ซึ่งเป็นตัวแทนของซาตาน (เลวีนิติ 16:15-22)

พลับพลาบนโลกทั้งสองส่วนแสดงถึงระบบสองขั้นตอนนี้ ซึ่งเป็นแบบจำลองของสถานศักดิ์สิทธิ์บนสวรรค์ (อพยพ 25:9; ฮีบรู 8:5) ด้วยระบบนี้พระเจ้าได้แสดงพระเมตตาและความยุติธรรมในเวลาเดียวกัน ผู้ที่สารภาพบาปของตนในช่วงระหว่างปีแสดงความจงรักภักดีต่อพระเจ้า โดยหยุดพักจากการงานและปฏิเสธความต้องการของตนเอง (เลวีนิติ 16:29-31) ส่วนผู้ไม่แสดงความจงรักภักดีจะถูก “ขับไล่” เสีย (เลวีนิติ 23:27-32)

`ลองคิดดูว่าเราจะต้องเผชิญกับอะไรหากเราต้องได้รับผลจากการลงโทษบาปของเราอย่างยุติธรรม ความจริงนี้ช่วยเราให้เข้าใจสิ่งที่ พระคริสต์ทรงทำเพื่อเราอย่างไร`