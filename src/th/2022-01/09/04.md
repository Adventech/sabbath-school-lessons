---
title:  พระเยซูเครื่องบูชาที่สมบูรณ์
date:   22/02/2022
---

`อ่าน ฮีบรู 7:27 และ ฮีบรู 10:10 ข้อพระคัมภีร์เหล่านี้บรรยายถึงการถวายบูชาของพระเยซูอย่างไร`

ปุโรหิตเผ่าเลวี “นั้นมีการสืบตำแหน่งกันหลายคน เพราะความตายขัดขวางไม่ให้พวกเขาปฏิบัติงานได้ตลอดไป” (ฮีบรู 7:23) แตกต่างจากพระเยซูผู้ทรงพระชนม์อยู่เป็นนิตย์และดำรงตำแหน่งปุโรหิตตลอดกาล (ฮีบรู 7:24, 25) ปุโรหิตเผ่าเลวีถวายของกำนัลและเครื่องบูชาที่ “ไม่สามารถชำระมโนธรรมของผู้ถวายนั้น” ได้ (ฮีบรู 9:9; ฮีบรู 10:1-4) “ทุกๆ วัน” (ฮีบรู 2:27) และ “ทุกปี” (ฮีบรู 9:25) 

อย่างไรก็ตาม พระเยซูทรงถวายพระองค์เอง “ครั้งเดียวเป็นพอ” คือการ “ถวายบูชาเพียงครั้งเดียว” (ฮีบรู 10:10; 12-14) ที่ชำระมโนธรรมของเราได้ (ฮีบรู 9:14; ฮีบรู 10:1-10) และกำจัดบาปให้หมดสิ้นไป (ฮีบรู 9:26) การถวายบูชาของพระเยซูสูงส่งกว่าสัตวบูชา เพราะว่าพระเยซูทรงเป็นพระบุตรของพระเจ้า (ฮีบรู 7:26-28) ผู้ทรงทำให้พระประสงค์ของพระเจ้าสำเร็จอย่างสมบูรณ์ (ฮีบรู 10:5-10)

การพรรณนาถึงการถวายบูชาของพระเยซูที่เกิดขึ้น “ครั้งเดียวเป็นพอ” มีนัยสำคัญหลายประการ

ประการแรก การถวายบูชาของพระเยซูมีผลสมบูรณ์และไม่มีใครเทียบได้ การถวายบูชาของปุโรหิตเผ่าเลวีต้องทำซ้ำเพราะไม่เกิดผลสมบูรณ์ มิฉะนั้นแล้ว “คงหยุดการถวายเครื่องบูชาแล้วไม่ใช่หรือ เพราะถ้าผู้นมัสการได้รับการชำระให้บริสุทธิ์สักครั้งหนึ่งแล้ว คงจะไม่รู้สึกว่ามีบาปอีกต่อไป” (ฮีบรู 10:2)

ประการที่สอง การถวายเครื่องบูชาทุกชนิดในพระคัมภีร์พันธสัญญาเดิมสำเร็จผลที่กางเขน ดังนั้นพระเยซูไม่เพียงแต่ชำระเราจากบาปเท่านั้น (ฮีบรู 9:14) พระองค์ยังทรงประทานการชำระให้บริสุทธิ์อีกด้วย (ฮีบรู 10:10-14) โดยการกำจัดบาปออกจากชีวิตของเรา (ฮีบรู 9:26) ก่อนที่ปุโรหิตจะเข้าหาพระเจ้าในพลับพลาและปฏิบัติกิจแทนเพื่อนมนุษย์ พวกเขาจะต้องได้รับการชำระให้บริสุทธิ์เสียก่อน (เลวีนิติ 8, 9) การถวายบูชาของพระเยซูชำระเราและทำให้เราบริสุทธิ์ (ฮีบรู 10:10-14) ดังนั้นเราจึงเข้าเฝ้าพระเจ้าได้ด้วยความมั่นใจ (ฮีบรู 10:19-23) และรับใช้พระองค์ผู้เป็น “ปุโรหิตหลวง” (ฮีบรู 9:14; 1 เปโตร 2:9)

ประการสุดท้าย การถวายบูชาของพระเยซูยังหล่อเลี้ยงชีวิตฝ่ายจิต-วิญญาณของเราด้วย และเป็นแบบอย่างให้เราสังเกตและปฏิบัติตาม ดังนั้น พระธรรมฮีบรูจึงเชื้อเชิญให้เรามองไปยังพระเยซู โดยเฉพาะเหตุการณ์ที่กางเขน และติดตามการทรงนำของพระองค์ (ฮีบรู 12:1-4; ฮีบรู 13:12, 13)

`กางเขนเป็นฐานของผลประโยชน์ทั้งหมดที่พระเจ้าประทานแก่เรา กางเขนชำระเราให้บริสุทธิ์จากบาป ทำให้เราบริสุทธิ์เพื่อการรับใช้ และหล่อเลี้ยงเราให้เติบโต เราจะสัมผัสกับสิ่งที่พระเยซูประทานแก่เราให้มากขึ้นได้อย่างไร`