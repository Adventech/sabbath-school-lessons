---
title:  การพิพากษาและพระลักษณะของพระเจ้า
date:   24/02/2022
---

`อ่าน โรม 3:21-26; โรม 1:16, 17 และ โรม 5:8 การไถ่บนกางเขนเพื่ออภัยบาปของเราเปิดเผยพระเจ้าอย่างไร`

การอภัยบาปของเราตั้งอยู่บนขั้นตอนสองข้อ เนื่องจากพระเยซูทรงปฏิบัติกิจในสองส่วนของสถานศักดิ์สิทธิ์บนสวรรค์ ขั้นตอนแรก พระเยซูทรงกำจัดบาปของเราและแบกเอาบาปนั้นไว้บนกางเขนด้วยพระองค์เอง เพื่ออภัยแก่ทุกคนที่เชื่อในพระองค์ (กิจการ 2:38; กิจการ 5:31) ณ กางเขนนั้น พระเยซูได้รับสิทธิที่จะอภัยบาปให้ใครก็ตามที่เชื่อในพระองค์ เพราะพระองค์ทรงรับเอาบาปของเขาแบกไว้ และพระองค์ทรงริเริ่มพันธสัญญาใหม่อีกด้วย พระองค์ทรงบรรจุธรรมบัญญัติไว้ในใจของผู้เชื่อผ่านทางพระวิญญาณบริสุทธิ์ (ฮีบรู 8:10-12; เอเสเคียล 36:25-27)

ขั้นตอนที่สองของการปฏิบัติกิจของพระเยซูประกอบด้วย การพิพากษาหรือการพิพากษาไต่สวน ซึ่งหากมองในมุมมองของพระธรรมฮีบรู การพิพากษานี้จะเกิดขึ้นในอนาคต (ฮีบรู 2:1-4; ฮีบรู 6:2; ฮีบรู 9:27, 28; ฮีบรู 10:25) การพิพากษานี้จะเริ่มกับประชากรของพระเจ้าก่อนตามที่กล่าวไว้ใน ดาเนียล 7:9-27; มัทธิว 22:1-14 และ วิวรณ์ 14:7 จุดประสงค์ของการพิพากษาเพื่อแสดงให้เห็นถึงความชอบธรรมของพระเจ้าในการอภัยบาปแก่ประชากรของพระองค์ ในการพิพากษานี้สมุดบันทึกแห่งชีวิตจะถูกเปิดออกต่อหน้าจักรวาล พระเจ้าจะแสดงให้เห็นสิ่งที่เกิดขึ้นในจิตใจของผู้เชื่อและวิธีที่พวกเขายอมรับพระเยซูเป็นพระผู้ช่วยให้รอดและยอมรับพระวิญญาณของพระองค์สู่ชีวิต

เอลเลน จี. ไว้ท์ เขียนไว้เกี่ยวกับการพิพากษานี้ด้วยว่า “มนุษย์ไม่สามารถสู้คดีได้ด้วยตัวเขาเอง เขายืนอยู่ต่อพระพักตร์พระเจ้าสวมเสื้อผ้าที่เปื้อนบาปกำลังสารภาพบาปผิด แต่พระเยซูผู้เป็นคนกลางจะทูลวิงวอนแทนทุกคนที่ให้คำมั่นสัญญาว่าจะรักษาจิตวิญญาณของตนในพระองค์โดยการกลับใจใหม่และด้วยความเชื่อ พระองค์จะทรงแก้ต่างและปราบผู้กล่าวหาด้วยอำนาจที่กางเขนนั้น การที่พระเยซูเชื่อฟังพระบัญญัติของพระเจ้าอย่างสมบูรณ์แบบ แม้กระทั่งการสิ้นพระชนม์ที่กางเขนได้มอบอำนาจทั้งหมดทั้งในสวรรค์และแผ่นดินโลกแก่พระองค์ และพระองค์ทรงอ้างถึงพระเมตตาและการคืนดีของพระบิดาแก่มนุษย์ผู้ทำผิด... ขณะที่เราตระหนักถึงการสภาพบาปของเรา เราก็ต้องพึ่งพาพระคริสต์ผู้เป็นความชอบธรรมของเรา ชำระเราให้บริสุทธิ์ และไถ่เราให้รอด เราไม่สามารถสู้ข้อกล่าวหาของซาตานได้ พระคริสต์เพียงเท่านั้นที่วิงวอนแทนเราได้ พระองค์สามารถทำให้ผู้กล่าวหาเราเงียบลงได้ ไม่ใช่ด้วยความดีของเรา แต่ด้วยความดีของพระองค์ (เอลเลน จี. ไว้ท์, Testimonies for the Church, vol. 5, หน้า 471, 472)

`ทำไมกางเขนและพระราชกิจของพระเยซูที่ทำแทนเราจึงช่วยให้เรามองไปยังการพิพากษาด้วยความถ่อมตนและกลับใจได้อย่างมั่นใจ`