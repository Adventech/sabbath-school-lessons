---
title:  เหตุใดการถวายบูชาจึงสำคัญ
date:   20/02/2022
---

ฮีบรู 9:15 อธิบายว่าการสิ้นพระชนม์ของพระเยซูเพื่อเป็นเครื่องถวายบูชามีจุดประสงค์เพื่อ “ไถ่พวกเขาให้พ้นจากบรรดาการล่วงละเมิดที่เกิดภายใต้พันธสัญญาเดิม” เพื่อว่าผู้คนของพระเจ้าจะ “ได้รับมรดกนิรันดร์ตามพระ-สัญญา”

ในตะวันออกใกล้ยุคสมัยโบราณ การทำพันธสัญญาระหว่างบุคคลสองบุคคลหรือระหว่างประชาชาติเป็นเรื่องจริงจัง ซึ่งจะต้องมีการแลกเปลี่ยนคำสัญญาภายใต้คำสาบาน สื่อเป็นนัยว่าผู้ที่ทำผิดคำสาบานจะถูกเทพเจ้าลงโทษ บ่อยครั้งการทำพันธสัญญาจะได้รับการยืนยันผ่านการถวายสัตวบูชา

ตัวอย่างเช่น เมื่อพระเจ้าทรงทำพันธสัญญากับอับราฮัม ในพิธีกรรม จะต้องมีการผ่าครึ่งสัตว์ (ปฐมกาล 15:6-21) ทั้งสองฝ่ายจะต้องเดินระหว่าง สัตว์ที่ผ่าครึ่งนั้น เพื่อยอมรับว่าสัตว์เหล่านั้นเป็นตัวแทนของชะตากรรมของ ฝ่ายที่ละเมิดพันธสัญญา ที่น่าสนใจคือ มีเพียงพระเจ้าเท่านั้นที่เดินผ่านสัตว์ เหล่านั้น จุดประสงค์ก็เพื่อต้องการสื่อสารกับอับราฮัมว่า พระองค์จะไม่ทรงผิดสัญญา

`เปรียบเทียบ ปฐมกาล 15:6-21 และ เยเรมีย์ 34:8-22 ข้อ พระคัมภีร์เหล่านี้สอนเกี่ยวกับพันธสัญญาอย่างไร`

พันธสัญญากับพระเจ้าช่วยให้ชาวอิสราเอลเข้าถึงแผ่นดินแห่งพันธ-สัญญาตามมรดกของพวกเขา อย่างไรก็ตามพันธสัญญานี้จะต้องมีธรรมบัญญัติและการประพรมเลือดบนแท่นบูชา การประพรมบ่งบอกถึงชะตากรรมของฝ่ายที่ละเมิดพันธสัญญา นี่เป็นเหตุผลที่พระธรรมฮีบรูกล่าวว่า “ถ้าไม่มีโลหิตไหลออกแล้ว ก็จะไม่มีการยกโทษบาปเลย” (ฮีบรู 9:22)

เมื่อชนชาติอิสราเอลละเมิดพันธสัญญา พระเจ้าทรงเผชิญกับปัญหาอันเจ็บปวด เพราะพันธสัญญากำหนดให้ผู้ละเมิดต้องตาย แต่พระเจ้าทรงรักประชากรของพระองค์ หากพระเจ้าเพียงแค่มองไปทางอื่นและไม่ลงโทษผู้ละเมิด ถ้าเป็นเช่นนั้นแล้วก็จะไม่สามารถบังคับใช้ธรรมบัญญัติของพระองค์ได้ และโลกนี้ก็จะตกอยู่ในความโกลาหล

อย่างไรก็ตาม พระบุตรของพระเจ้าทรงเป็นพระผู้แทนแก่เรา พระองค์สิ้นพระชนม์แทนที่เรา เพื่อเราจะ “ได้รับมรดกนิรันดร์ตามพระสัญญา” (ฮีบรู 9:15, 26; โรม 3:21-26) นั่นคือ พระองค์ทรงรักษาความศักดิ์สิทธิ์ของธรรมบัญญัติและในขณะเดียวกันก็ทรงช่วยบรรดาผู้ที่ละเมิดธรรมบัญญัตินั้นให้รอดด้วย พระองค์ทรงทำเช่นนี้ได้โดยผ่านทางกางเขนเท่านั้น

`เหตุใดธรรมบัญญัติจึงเป็นศูนย์กลางของข่าวประเสริฐ`