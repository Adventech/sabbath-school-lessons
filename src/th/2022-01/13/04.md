---
title:  จงระลึกถึงบรรดาผู้นำ
date:   22/03/2022
---

`อ่าน ฮีบรู 13:7-17 เราควรมีความสัมพันธ์กับผู้นำของเราอย่างไร`

ฮีบรู 13:7-17 เขียนคำแนะนำให้เราเคารพและเชื่อฟังผู้นำของคริสตจักร พระธรรมเริ่มการเชื้อเชิญด้วยคำว่า “จงระลึกถึง” ผู้นำในอดีตเหล่านั้นที่กล่าวพระวจนะของพระเจ้าให้พวกเขาฟัง และจบคำแนะนำด้วยการเรียกร้องให้ “เชื่อฟัง” บรรดาผู้นำในปัจจุบัน (ฮีบรู 13:17) ผู้นำในอดีตส่วนใหญ่แล้วหมายถึงผู้ที่เทศนาพระวจนะในช่วงแรกและก่อตั้งคริสตจักรขึ้น การเรียกร้องให้ “ระลึกถึง” พวกเขาไม่ได้หมายถึงการฝึกจิตให้ย้อนระลึกหรือแสดงการเคารพพวกเขาด้วยการกระทำภายนอก เปาโลอธิบายว่าพวกเขาต้อง “ระลึกถึง” คนเหล่านั้นโดยพิจารณาผลของความประพฤติและเลียนแบบความเชื่อของพวกเขา

สำหรับเปาโลแล้ว การกระทำที่เป็นการระลึกถึงและน่าสรรเสริญคือการทำตามแบบอย่าง ด้วยประการฉะนี้เปาโลจึงได้เพิ่มผู้นำที่ก่อตั้งคริสตจักรลงในรายชื่อวีรบุรุษผู้สัตย์ซื่อที่ผู้เชื่อควรพิจารณาปฏิบัติตาม รายชื่อนี้รวมถึงวีรบุรุษแห่งความเชื่อจากฮีบรู บทที่ 11 และพระเยซูผู้เป็นแบบอย่างที่สมบูรณ์แบบของความเชื่อจากฮีบรู บทที่ 12 ผู้เขียนกล่าวเพิ่มเติมว่า พระเยซู “ทรงเหมือนเดิมทั้งวานนี้ และวันนี้ และตลอดไปเป็นนิตย์” (ฮีบรู 13:8) พระองค์ทรงแตกต่างอย่างสิ้นเชิงกับผู้สอนเทียมเท็จที่เปลี่ยนแปลงเวลา และคำสอน “ต่างๆ” และ “แปลกๆ” ของพวกเขา (ฮีบรู 13:9)

การร้องเรียกให้ระลึกถึงผู้นำใน ฮีบรู 13:7 ถูกกล่าวถึงอีกครั้งในตอนท้ายของส่วนนี้ เป็นการเตือนให้ผู้เชื่อเชื่อฟังผู้นำ เพราะผู้นำเหล่านั้นดูแลจิตวิญญาณของพวกเขา ผู้นำที่กล่าวถึงในที่นี้คือ ศาสนาจารย์ผู้ดูแลความผาสุกฝ่ายจิตวิญญาณของสมาชิก ดูแลลูกแกะ และเป็นผู้รับผิดชอบต่อสภาพจิตวิญญาณของพวกเขาต่อพระเจ้า (1 เปโตร 5:1-4; 1 โครินธ์ 3:10-15) แน่นอนว่าแนวคิดนี้ควรนำมาประยุกต์ใช้กับผู้นำในคริสตจักรของเราด้วย 

ในบริบทนี้ยังแสดงให้เห็นว่าผู้นำเหล่านี้อยู่ภายใต้ผู้เลี้ยงแกะที่รับใช้ภายใต้พระเยซู “พระผู้เลี้ยงแกะยิ่งใหญ่” (ฮีบรู 13:20) การดูแลเอาใจใส่และความซื่อสัตย์ของผู้นำรวมกับการเชื่อฟังและวางใจของสมาชิกจะส่งผลให้เกิดความปีติยินดี ซึ่งอาจหมายความว่าผู้นำจะรับใช้สมาชิกด้วย “ความปีติยินดี” หรือพวกเขาจะรับผิดชอบสมาชิกต่อพระเจ้าด้วยความยินดีไม่ใช่ด้วยความเศร้าโศก

`คุณจะทำอะไรได้บ้างเพื่อเสริมสร้างพละกำลังหรือปรับปรุงผู้นำในคริสตจักรของคุณและผู้นำทั่วโลก`