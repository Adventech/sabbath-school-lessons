---
title:  ออกไปหาพระเยซูภายนอกค่าย
date:   24/03/2022
---

`เปรียบเทียบ ฮีบรู 13:10-14; มาระโก 8:34; มัทธิว 10:38; ลูกา 14:27 และ กาลาเทีย 2:20 ให้เราออกไปหาพระเยซูภายนอกค่ายหมายความว่าอย่างไร`

สถานที่นอกค่ายนั้นเป็นสถานที่ที่เป็นมลทินที่สุด เพราะร่างของสัตว์ที่เป็นเครื่องบูชานั้นถูกนำไปเผานอกค่าย (เลวีนิติ 4:12) คนโรคเรื้อนก็ถูกกีดกันให้อยู่นอกค่าย (เลวีนิติ 13:46) คนหมิ่นประมาทและอาชญากรอื่นๆ ก็ถูกลงโทษให้ไปอยู่ที่นั่นด้วย (เลวีนิติ 24:10-16, 23; 1 พงศ์กษัตริย์ 21:13; กิจการ 7:58) กฎเกณฑ์เหล่านี้เกิดขึ้นเพราะเชื่อว่าพระเจ้าประทับอยู่ภายในค่าย อะไรก็ตามที่เป็นมลทินจะต้องถูกโยนออกข้างนอก เพราะพระเจ้าไม่ประสงค์จะมองดูสิ่งที่ “ไม่สะอาด” หรือ “น่าอับอาย” ภายในค่าย (กันดารวิถี 5:3; เฉลยธรรมบัญญัติ 23:14)

พระเยซูทรงทนทุกข์บนไม้กางเขนนอกกรุงเยรูซาเล็ม (ยอห์น 19:17-20) เป็นการเน้นให้เห็นถึงความอับอายที่ตกสู่พระองค์ (ฮีบรู 12:2) พระองค์ถูกประณามอย่างเป็นทางการว่าเป็นผู้ที่ “หมิ่นประมาทพระเจ้า” ด้วยเหตุนี้ ชาวอิสราเอลจึงปฏิเสธและประหารพระองค์นอกกำแพงเมือง (มาระโก 14:63, 64; ดูในเลวีนิติ 24:11, 16) พระเยซูถูกขับไล่ออกจากค่ายเหมือนสิ่งที่ “น่าอับอาย” “สกปรก” หรือ “น่าเหยียดหยาม” (ฮีบรู 12:2) อย่างไรก็ตาม เปาโลเตือนผู้เชื่อให้ติดตามพระเยซูไปนอกประตูเมือง และอดทนต่อความอับอายตามอย่างที่พระองค์ทรงทน (ฮีบรู 12:2; ฮีบรู 13:13) นี่ก็เป็นเส้นทางที่โมเสสเดินด้วยเช่นกัน โมเสสเลือกที่จะแบกรับ “ความอับอายขายหน้าเพื่อพระคริสต์” แทนสมบัติล้ำค่าทั้งหลายของอียิปต์ (ฮีบรู 11:26)

อย่างไรก็ตาม ดูเหมือนเป็นการขัดแย้งกันเพราะพระธรรมฮีบรูกล่าวว่า บัดนี้พระเจ้าประทับอยู่นอกค่าย การที่บอกให้ติดตามพระเยซูไปนอกค่ายไม่ได้เพียงหมายถึงให้ “แบกรับคำดูหมิ่นเหยียดหยามที่พระองค์ทรงทน” หรือความอับอายของพระองค์เท่านั้น แต่ยังบอก “ให้เราออกไปหาพระองค์” ด้วย (ฮีบรู 13:13) เช่นเดียวกับที่ชาวอิสราเอล “ปรารถนาจะเข้าเฝ้าพระยาเวห์” ต้องออกไป “นอกค่าย” ในถิ่นทุรกันดาร เพราะโมเสสตั้งเต็นท์ไว้ข้างนอกไกลจากค่ายหลังจากปัญหาเรื่องลูกวัวทองคำ (อพยพ 33:7) เรื่องราวนี้ชี้ให้เห็นว่าการที่ผู้ไม่เชื่อปฏิเสธพระเยซูก็เหมือนกับการปฏิเสธพระเจ้าดังเช่นที่ชาวอิสราเอลได้ทำ โดยการละทิ้งพระเจ้าไปหาลูกวัวทองคำ (อพยพ 32, 33) ดังนั้น เส้นทางแห่งความทุกข์ทรมานและความอับอายก็เป็นเส้นทางของพระเจ้าด้วย

เปาโลเชื้อเชิญให้ผู้อ่านติดตามพระเยซูดั่งเป็น “ผู้เบิกทางความเชื่อ และผู้ทรงทำให้ความเชื่อนั้นสมบูรณ์” (ฮีบรู 12:2) เป็นการเชื้อเชิญโดยปริยายให้พวกเขามองดูความทุกข์ยากในปัจจุบันเหมือนเป็นการฝึกฝนชั่วขณะ ซึ่งจะก่อให้เกิด “ผลคือสันติสุขและความชอบธรรม” (ฮีบรู 12:11) พวกเขากำลังละทิ้งเมืองหรือค่ายที่เสื่อมทรามนี้ไว้เบื้องหลัง เพื่อแสวงหา “นครที่จะมาในภายหน้า” ซึ่งมีพระเจ้าผู้ทรงเป็นสถาปนิก (ฮีบรู 13:14; ฮีบรู 11:10, 16)

`การที่เราจะติดตามพระเยซูไป “นอกค่าย” หมายความว่าอย่างไร ผู้ที่อยู่รอบๆ ตัวคุณจะทำอะไรที่ทำให้คุณถูก “เหยียดหยาม” หรือ “อับอาย” ในแง่มุมของชีวิตแห่งความเชื่อในพระเยซู`