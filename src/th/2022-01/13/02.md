---
title:  ดูแลประชากรของพระเจ้า
date:   20/03/2022
---

`อ่านฮีบรู 13:1, 2; โรม 12:13; 1 ทิโมธี 3:2; ทิตัส 1:8 และ 1 เปโตร 4:9 การมีจิตใจต้อนรับในคริสตจักรยุคแรกเป็นอย่างไร`

คริสต์ศาสนาเป็นศาสนาที่เดินทางอย่างสม่ำเสมอจึงต้องพึ่งพาการเปิดบ้านต้อนรับคนที่เป็นคริสเตียนและไม่ใช่คริสเตียน คำสั่ง “อย่าละเลย” ที่จะต้อนรับไม่ได้บ่งบอกถึงการลืมที่จะนึกถึงใครบางคน แต่เป็นการจงใจละเลย

เปาโลไม่ได้เพียงให้เราต้อนรับเพื่อนร่วมความเชื่อเท่านั้น เขาเตือนผู้อ่านว่าการต้อนรับคนแปลกหน้า อาจต้อนรับทูตสวรรค์โดยไม่รู้ตัว (ฮีบรู 13:2) เขาคงนึกถึงชายแปลกหน้าสามคนที่มาหาอับราฮัมและซาราห์ (ปฐมกาล 18:2-15) การต้อนรับหมายรวมถึงการแบ่งปันทรัพย์สินกับบุคคลอื่นและร่วมทุกข์กับผู้อื่น ซึ่งเป็นสิ่งที่พระเยซูทรงทำเพื่อเรา (ฮีบรู 2:10-18)

การมีความรักฉันพี่น้องต่อผู้ที่ถูกคุมขัง ไม่ได้หมายถึงการที่ผู้เชื่ออธิษฐานเผื่อผู้ถูกคุมขังเท่านั้น แต่รวมถึงการช่วยเหลือทางด้านวัตถุและอารมณ์ด้วย ผู้ที่ให้ความช่วยเหลือแก่ผู้ที่ถูกสังคมประณามทางด้านวัตถุและอารมณ์จะมองตนเองว่าเป็นพวกเดียวกัน ในแง่หนึ่งกล่าวได้ว่าพวกเขา “ร่วม-ทุกข์” กับผู้ถูกคุมขังและทำให้ตนเองต้องเสี่ยงต่อการถูกข่มเหงทางสังคม

เปาโลใช้ภาษาภาพในคำเตือนของเขาเพื่อหนุนน้ำใจผู้อ่านในเรื่องของผู้ถูกคุมขัง ประการแรก ผู้เขียนกระตุ้นให้ผู้อ่านระลึกถึงพี่น้องที่ถูกจองจำในอดีต พวกเขากลายเป็นผู้ “ร่วมทุกข์” หรือ “มีส่วน” ต่อผู้ที่ “ถูกประจานให้อับอายขายหน้าและถูกข่มเหง” (ฮีบรู 10:33-34) ประการที่สอง ภาษาที่ใช้กับคำว่า “ถูกข่มเหง” สะท้อนถึงตัวอย่างของโมเสส ผู้เลือก “การร่วมทุกข์กับประชากรของพระเจ้าแทนการเริงสำราญชั่วคราวในบาป” (ฮีบรู 11:25) ประการสุดท้าย เปาโลกล่าวถึงภาพของความรักฉันพี่น้อง เขาเตือนผู้อ่านว่า พวกเขา “เป็นหนึ่งในร่างกายเดียวกัน” (ฮีบรู 13:3) พวกเขามีสภาพความเป็นมนุษย์เช่นเดียวกัน และควรจะปฏิบัติต่อผู้อื่นเหมือนที่ต้องการได้รับการปฏิบัติตอบหากต้องตกอยู่ในสถานการณ์เดียวกัน นั่นคือในเรือนจำ ดังนั้น ผู้คนควรช่วยเหลือผู้ถูกคุมขังทั้งทางด้านวัตถุและอารมณ์ แสดงให้พวกเขารู้ว่า พวกเขาไม่ได้ถูกทอดทิ้ง

`เราจะทำอะไรแก่ผู้ที่ถูกคุมขังได้มากกว่านี้อีก ไม่ว่าเขาจะเป็นสมาชิกคริสตจักรหรือไม่ก็ตาม`