---
title:  อย่าหลงไปตามคำสอนแปลกๆ ต่างๆ
date:   23/03/2022
---

`เปรียบเทียบ ฮีบรู 13:9; ฮีบรู 2:9; ฮีบรู 4:16 และ ฮีบรู 6:19, 20 เรารับพระคุณจากที่ไหน จิตใจเข้มแข็งขึ้นได้อย่างไร`

ฮีบรู 13:9 กล่าวถึงความสัมพันธ์ระหว่างคำสอนเท็จกับอาหาร แต่ไม่น่าจะไม่ได้หมายถึงความแตกต่างระหว่างอาหารสะอาดและไม่สะอาด เหตุใดจึงเป็นเช่นนั้น

ประการแรก ดูเหมือนว่าเปาโลไม่ได้ใส่ใจในจดหมายถึงความแตกต่างระหว่างอาหารสะอาดและไม่สะอาดมากนัก เราเห็นแล้วว่าในกิจการ บทที่ 15 คริสตจักรในยุคแรกยืนยันว่าผู้เชื่อได้รับความรอดโดยพระคุณ (กิจการ 15:7-11) และพวกเขาควรปฏิบัติตามกฎระเบียบเรื่องอาหารต่อไป (กิจการ 15:19, 20) ความแตกต่างระหว่างอาหารสะอาดและไม่สะอาดและกฎเกณฑ์อื่นๆ ในพระคัมภีร์ไม่ได้ขัดต่อพระคุณ อันที่จริงเปาโลเขียนว่าพันธสัญญาใหม่ได้บรรจุธรรมบัญญัติไว้ในจิตใจ (ฮีบรู 8:10-12) อย่างไรก็ดีสิ่งที่ผู้เขียนแสดงให้เห็นอย่างชัดเจนคือ การถวายสัตวบูชาและการเป็นคนกลางของปุโรหิตเผ่าเลวีในสถานบริสุทธิ์ถูกแทนที่ด้วยการสละพระชนม์อันสูงส่งกว่าของพระเยซูและการเป็นคนกลางของพระองค์ (ฮีบรู 8:4, 5; ฮีบรู 10:1-18)

ประการที่สอง จากบริบทจะเห็นว่าเปาโลไม่ได้วิพากษ์วิจารณ์ผู้อ่านในการงดเว้นอาหารบางประเภท แต่ได้ตำหนิผู้ที่รับประทานอาหารเหล่านั้นด้วยความหวังว่าจะได้รับพระคุณ (ฮีบรู 13:9) เปาโลอาจจะเตือนพวกเขาไม่ให้มีส่วนในพิธีกรรมของชาวยิวหรือรับประทานอาหารจากแท่นบูชาที่ถวายสัตวบูชาเพิ่มเติมในพระวิหาร เพราะชาวยิวเชื่อกันว่าการรับประทานอาหารนี้จะทำให้ได้รับผลประโยชน์ฝ่ายจิตวิญญาณหรือได้รับพระคุณ แต่พระคุณไม่ได้มาจากการรับประทานอาหารเหล่านี้ เราได้รับพระคุณผ่านทางการสละพระชนม์และการปฏิบัติกิจในฐานะคนกลางของพระเยซูคริสต์เท่านั้น ผู้เชื่อ “มีแท่นบูชาแท่นหนึ่ง” (ฮีบรู 13:10) นั่นคือกางเขนของพระคริสต์ซึ่งพวกเขาสามารถกินได้ (ยอห์น 6:47-58)

พระธรรมฮีบรูกล่าวว่า “พระคุณ” มาจากพระที่นั่งของพระเจ้า (ฮีบรู 4:16) พระคริสต์เป็นผู้ประทานพระคุณนี้ให้ ซึ่งเป็นเหมือน “สมอที่แน่นอนและมั่นคง” ยึดไว้กับพระที่นั่งของพระเจ้า (ฮีบรู 6:19, 20; เปรียบเทียบกับ ฮีบรู 4:16) พระคุณนี้เองที่เราได้รับผ่านทางการสละพระชนม์ของพระคริสต์ ซึ่งให้ความมั่นคงและแน่นอนแก่จิตใจเรา เมื่อจิตใจเราได้รับการ “สถาปนา” ในทางนี้แล้ว จิตใจเราก็จะไม่ “หลงไป” ตามคำสอนแปลกใหม่ (ฮีบรู 13:9) หรือเราจะได้ไม่ “ห่างไกล” ไปจากพระเจ้า (ฮีบรู 2:1)

`นึกถึงการสละพระชนม์ของพระคริสต์อย่างสมบูรณ์แบบ ทำไมสิ่งต่างๆ ที่เราทำเพื่อ “เพิ่ม” มูลค่าให้กับการสละพระชนม์นี้ขัดกับข่าวประเสริฐและพระคุณที่ได้จากพระเยซู`