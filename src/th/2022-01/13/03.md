---
title:  ความโลภและการผิดศีลธรรมทางเพศ
date:   21/03/2022
---

`อ่าน ฮีบรู 13:4, 5; ลูกา 16:10-18; 1 โครินธ์ 5:1; เอเฟซัส 5:3-5 และ โคโลสี 3:5 ข้อพระคัมภีร์เหล่านี้กล่าวถึงสิ่งชั่วร้ายสองสิ่ง คืออะไร`

เปาโลเตือนผู้อ่านถึงการผิดศีลธรรมทางเพศและความโลภ เพราะทั้งสองสิ่งนี้เป็นภัยคุกคามร้ายแรงต่อความรักฉันพี่น้อง ที่จริงแล้วผู้เขียนพระคัมภีร์ใหม่หลายท่านและนักศีลธรรมในยุคโบราณสังเกตเห็นความเชื่อมโยงระหว่างสองสิ่งนี้

เปาโลเรียกร้องให้เราให้เกียรติการสมรสหมายถึง หลีกเลี่ยงสิ่งใดก็ตามที่ดูหมิ่นการแต่งงาน การหลีกเลี่ยงนี้รวมถึงการไม่ละเมิดคำปฏิญาณการสมรสและการหย่าร้างโดยไม่มีเหตุผล (เปรียบเทียบ มัทธิว 19:9) คำเตือนนี้คือ ให้รักษาเตียงสมรสให้ปราศจากมลทิน หมายถึงหลีกเลี่ยงความสัมพันธ์ทางเพศนอกเหนือคู่สมรส คำว่า “ผู้ล่วงประเวณี” ในพระคัมภีร์พันธสัญญาใหม่หมายถึงการผิดศีลธรรมทางเพศในทุกกรณี (1 โครินธ์ 5:9-11; 1 โครินธ์ 6:9, 10; เอเฟซัส 5:5; 1 ทิโมธี 1:9, 10; วิวรณ์ 21:8; วิวรณ์ 22:15) นอกจากนี้ สังคมกรีก-โรมันนั้นหละหลวมในเรื่องจริยธรรมทางเพศ สองมาตรฐานเป็นเรื่องปกติ หมายถึง อนุญาตให้ชายที่แต่งงานมีความสัมพันธ์ทางเพศนอกสมรสได้ตราบใดที่เขาเก็บไว้เป็นความลับ อย่างไรก็ตาม เปาโลเตือนว่าพระเจ้าจะทรงพิพากษาคนล่วงประเวณี ผู้เชื่อไม่ควรให้ระเบียบประเพณีทางสังคมเป็นตัวกำหนดมาตรฐานทางจริยธรรมของตน

“การรักเงินทอง” เป็นหนึ่งในบาปที่ร้ายแรงในยุคกรีก-โรมัน ในจดหมายอีกฉบับที่เปาโลเขียน กล่าวถึง “การรักเงินทอง” นั้นเป็นรากเหง้าของความชั่วทั้งหมด (1 ทิโมธี 6:10)

เปาโลได้เขียนคำเตือนต่อสิ่งชั่วร้ายเหล่านี้ในจดหมายหลายฉบับ ประการแรก พวกเขาควร “พอใจ” กับสิ่งที่ตนมีอยู่ (ดูใน 2 โครินธ์ 9:8; ฟีลิปปี 4:11, 12) นอกจากนี้ คริสเตียนควรเชื่อและรับเอาพระสัญญาของพระเจ้าที่กล่าวว่า พระเจ้าจะ “ไม่ละท่านหรือทอดทิ้งท่านเลย” (ฮีบรู 13:5) มีหลายแห่งและหลายช่วงเวลาที่พระเจ้าประทานพระสัญญานี้แก่ประชากรของพระองค์ และส่งต่อถึงเราในทุกวันนี้ด้วย (ปฐมกาล 28:15; เฉลยธรรมบัญญัติ 31:6, 8; โยชูวา 1:5; 1 พงศาวดาร 28:20) ดังนั้นพระเจ้าจึงเชื้อเชิญให้ผู้เชื่อตอบสนองต่อพระสัญญาด้วยถ้อยคำในสดุดี 1118:6 “เมื่อพระยาห์เวห์ทรงอยู่ฝ่ายข้าพเจ้า ข้าพเจ้าจะไม่กลัว มนุษย์จะทำอะไรแก่ข้าพเจ้าได้เล่า” การอ้างอิงถึงสดุดี บทที่ 118 นั้นเหมาะสมแล้ว เพราะผู้ประพันธ์เพลงสดุดีแสดงความมั่นใจในพระเจ้า ทั้งๆ ที่เขาต้องทนทุกข์ทรมานจากผู้ไม่เชื่อก็ตาม

`เราจะทำอะไรได้บ้างเพื่อป้องกันตนเองจากบาปทางเพศและจากการหลงใหลในเงิน เราจะป้องกันตนจากอันตรายทั้งสองนี้ในทางปฏิบัติได้อย่างไร`