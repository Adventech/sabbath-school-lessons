---
title:  ความคิดเพิ่มเติม
date:   25/03/2022
---

“หลังจากพระวิญญาณบริสุทธิ์เสด็จลงมา... (บรรดาผู้เชื่อ) ต่างชื่นชมยินดีในความหอมหวานแห่งการเป็นหนึ่งเดียวกับธรรมิกชน พวกเขาต่างอ่อนโยน คิดไตร่ตรอง ปฏิเสธตนเอง เต็มใจสละทุกอย่างเพื่อความจริง พวกเขาแสดงให้เห็นถึงความรักที่พระคริสต์ได้ทรงกำชับในการอยู่ด้วยกันทุกวัน พวกเขาพยายามจุดความรักนี้ในใจผู้อื่นด้วยวาจาและการกระทำที่ไม่เห็นแก่ตัว...

“แต่ความเปลี่ยนแปลงก็ค่อยๆ คืบคลานเข้ามา ผู้เชื่อต่างเริ่มมองหาข้อบกพร่องในตัวผู้อื่น การพยายามหาข้อผิดพลาดทำให้เกิดการวิพากษ์วิจารณ์อย่างไร้ปราณี พวกเขาสูญเสียการจ้องมองไปยังพระผู้ช่วยให้รอดและความรักของพระองค์ พวกเขาเข้มงวดมากขึ้นในเรื่องของพิธีกรรมภายนอก เจาะจงอยู่กับทฤษฎีของความเชื่อมากกว่าการปฏิบัติ ด้วยความกระตือรือร้นที่จะประณามผู้อื่น พวกเขามองข้ามข้อผิดพลาดของตนเอง พวกเขาสูญเสียความรักฉันพี่น้องที่พระคริสต์ทรงกำชับไว้ และที่เศร้าที่สุดคือ พวกเขากำลังสูญเสียสิ่งต่างๆ โดยไม่รู้ตัว พวกเขาไม่ตระหนักว่าความสุขและความปีติยินดีกำลังออกไปจากชีวิต และเมื่อพวกเขาปิดประตูใจไม่ให้ความรักของพระเจ้าเข้ามาแล้ว ในไม่ช้าพวกเขาก็จะดำเนินอยู่ในความมืด

“ยอห์นตระหนักว่าความรักฉันพี่น้องกำลังลดน้อยลงในคริสตจักร จึงกระตุ้นให้ผู้เชื่อเห็นถึงความจำเป็นที่ต้องมีความรักนี้ตลอดเวลา จดหมายที่ยอห์นเขียนถึงคริสตจักรเต็มไปด้วยแนวคิดนี้ ‘ท่านที่รักทั้งหลาย ขอให้เรารักกันและกัน’ เขาเขียนอีกว่า ‘เพราะว่าความรักมาจากพระเจ้า และทุกคนที่รักก็เกิดจากพระเจ้า และรู้จักพระเจ้า ผู้ที่ไม่รักก็ไม่รู้จักพระเจ้า เพราะว่าพระเจ้าทรงเป็นความรัก ความรักของพระเจ้าก็เป็นที่ประจักษ์แก่เราโดยข้อนี้ คือพระเจ้าทรงใช้พระบุตรองค์เดียวของพระองค์เข้ามาในโลก เพื่อเราจะได้ดำรงชีวิตโดยพระบุตร ความรักที่ข้าพเจ้าพูดถึงนี้ไม่ใช่ที่เรารักพระเจ้า แต่ที่พระองค์ทรงรักเรา และทรงใช้พระบุตรของพระองค์มา เพื่อเป็นเครื่องบูชาลบบาปของเรา ท่านที่รักทั้งหลาย ถ้าพระเจ้าทรงรักเราอย่างนั้น เราก็ควรจะรักกันและกันด้วย’” (เอลเลน จี. ไว้ท์, กิจการของอัครทูต, หน้า 547, 548)

**คำถามเพื่อการอภิปราย**

`เรามักคิดว่าชีวิตคริสเตียนเป็นความสัมพันธ์ส่วนตัวระหว่างพระเยซูกับผู้เชื่อ อย่างไรก็ตาม นี่เป็นมุมหนึ่งของชีวิตคริสเตียนเท่านั้น เหตุใดเราต้องจำไว้ว่าพระเจ้าทรงนำพวกเราเป็นกลุ่ม เรามีความรับผิดชอบอะไรต่อกลุ่มของเราบ้าง เราคาดหวังอะไรจากกลุ่มได้บ้าง`

`อะไรเป็นตัวบ่งชี้ว่าคริสตจักรของเรามีความรักฉันพี่น้องที่เข้มแข็ง ให้เขียนรายการเป็นข้อๆ ในชั้นเรียนสะบาโต`

`ความรักฉันพี่น้องที่แท้จริงคืออะไร มีลักษณะและเหตุผลอย่างไร และจะแยกความแตกต่างระหว่างความรักฉันพี่น้องที่จริงและเท็จได้อย่างไร`