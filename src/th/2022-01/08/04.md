---
title:  คนกลางแห่งพันธสัญญาใหม่อันประเสริฐกว่า
date:   15/02/2022
---

`อ่าน ฮีบรู 8:1-6 ทำไมพระเยซูจึงทรงเป็นคนกลางที่ประเสริฐ กว่า`

คำภาษากรีกที่แปลว่าคนกลาง (mesitēs) มาจาก (mesos) แปลว่า “กลาง” หมายถึงผู้ที่เดินหรือยืนตรงกลาง ซึ่งเป็นศัพท์เฉพาะที่บ่งบอกถึงบุคคลที่ทำหน้าที่ดังต่อไปนี้ อาจจะหนึ่งหน้าที่หรือมากกว่า (1) ผู้ตัดสินระหว่างสองฝ่ายหรือมากกว่า (2) ผู้เจรจาหรือนายหน้าธุรกิจ (3) พยานในศาล (4) ผู้ค้ำประกันและผู้รับประกันในการดำเนินการตามข้อตกลง

คำว่า “คนกลาง” ที่แปลจาก (mesitēs) นั้นให้ความหมายแคบกว่าที่พระธรรมฮีบรูต้องการสื่อ อย่างไรก็ตามพระธรรมฮีบรูเน้นหน้าที่ที่สี่ พระเยซูไม่ได้เป็น “คนกลาง” ในแง่ที่ว่าพระองค์ทรงตัดสินความขัดแย้งระหว่างพระบิดาและมนุษย์ หรือเป็นผู้สร้างสันติที่ไกล่เกลี่ยแต่ละฝ่ายที่ไม่พอใจกันและกัน หรือเป็นพยานให้กับฝ่ายใดฝ่ายหนึ่ง แต่ตามที่พระธรรมฮีบรูอธิบาย พระเยซูทรงเป็นผู้ค้ำประกัน (หรือ ผู้รับประกัน) ของพันธสัญญาใหม่ (ฮีบรู 7:22) คำว่า “คนกลาง” ในพระธรรมฮีบรูเทียบเท่ากับ “ผู้ค้ำประกัน” พระองค์ทรงรับประกันว่าพันธสัญญาจะสำเร็จ

การสิ้นพระชนม์ของพระคริสต์ทำให้การสถาปนาพันธสัญญาใหม่เกิด ขึ้นได้ เพราะเป็นไปตามข้อกำหนดของพันธสัญญาแรกที่ทำกับชนชาติอิสราเอล ซึ่งได้ถูกล่วงละเมิดไป (ฮีบรู 9:15-22) ในแง่นี้คือ พระเยซูทรงเป็นผู้ค้ำประกันผู้รับเอาข้อผูกมัดทางกฎหมายทั้งหมดที่ถูกละเมิดไป ในอีกแง่หนึ่งสง่าราศีที่พระเยซูได้รับในสวรรค์เป็นการค้ำประกันว่าพระสัญญาของพระเจ้าต่อมนุษย์จะสำเร็จ (ฮีบรู 6:19, 20) พระเยซูทรงค้ำประกันพันธสัญญาเพราะพระองค์ได้แสดงให้เห็นแล้วว่าพระสัญญาของพระเจ้าเป็นจริง โดยการที่พระบิดาได้ทรงให้พระเยซูเป็นขึ้นจากความตายและประทับเบื้องขวาของพระองค์ พระบิดาแสดงให้เราเห็นว่าพระองค์จะทรงเรียกเราขึ้นมาจากความตายและนำเราไปสู่พระองค์ด้วย

พระเยซูทรงเป็นคนกลางที่ยิ่งใหญ่กว่าโมเสส เพราะพระองค์ทรงปฏิบัติกิจในสถานศักดิ์สิทธิ์บนสวรรค์และทรงถวายพระองค์เองเป็นเครื่องบูชาที่สมบูรณ์แบบแก่เรา (ฮีบรู 8:-1-5; ฮีบรู 10:5-10) ใบหน้าของโมเสสสะท้อนพระสิริของพระเจ้า (อพยพ 34:29-35) แต่พระเยซูทรงเป็นพระสิริของพระเจ้า (ฮีบรู 1:3; ยอห์น 1:14) โมเสสพูดคุยกับพระเจ้าสองต่อสอง (อพยพ 33:11) แต่พระเยซูทรงเป็นพระวจนะของพระเจ้า (ฮีบรู 4:12, 13; ยอห์น 1:1-3, 14)

`พระคริสต์ทรงเติมเต็มข้อกำหนดของพันธสัญญาแห่งการเชื่อฟัง การเชื่อฟังมีบทบาทต่อชีวิตเราอย่างไร และเหตุใดการเชื่อฟังจึงยังคงสำคัญ`