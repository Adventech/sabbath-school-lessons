---
title:  พระเยซูผู้เป็นคนกลางแห่งพันธสัญญาใหม่
date:   12/02/2022
---

### อ่านข้อพระคัมภีร์สำหรับบทเรียนสัปดาห์นี้
ฮีบรู 7:11-19; ฮีบรู 8:10-12; เยเรมีย์ 31:31-34; ฮีบรู 8:1-6; อพยพ 24:1-8; เอเสเคียล 36:26, 27

> <p>ข้อควรจำ</p>
> “แต่บัดนี้พระเยซูทรงได้รับพันธกิจที่สูงส่งกว่าของพวกเขา เช่นเดียวกับที่พระองค์ทรงเป็นคนกลางแห่งพันธสัญญาอันประเสริฐกว่า ซึ่งตั้งอยู่บนพระสัญญาที่ประเสริฐกว่า” (ฮีบรู 8:6)

พระเยซูทรงมีชีวิตที่สมบูรณ์แบบและทรงสิ้นพระชนม์แทนเรา ด้วยเหตุนี้พระเยซูจึงเป็นคนกลางแห่งพันธสัญญาใหม่อันประเสริฐกว่าระหว่างเรากับพระเจ้า พระเยซูทรงยกเลิกบทลงโทษแห่งความตาย ซึ่งเป็นผลของการล่วงละเมิดของเรา และทำให้พันธสัญญาใหม่เป็นไปได้

ฮีบรู 10:5-10 ได้อธิบายความจริงนี้ไว้ ซึ่งระบุว่าพระเยซูสำแดงให้เห็นว่าพระองค์เชื่อฟังอย่างสมบูรณ์แบบตามที่พันธสัญญากำหนด ได้อ้างอิงถึงสดุดี 40 ซึ่งแต่เดิมนั้นเป็นความปรารถนาของดาวิดที่จะเชื่อฟังพระเจ้าอย่างสมบูรณ์แบบ “นี่แน่ะ ข้าพระองค์มาแล้ว ในหนังสือม้วนก็มีเขียนเรื่องข้าพระองค์ ข้าแต่พระเจ้าของข้าพระองค์ ข้าพระองค์ยินดีทำตามพระทัยพระองค์ ธรรม-บัญญัติของพระองค์อยู่ในจิตใจของข้าพระองค์” (สดุดี 40:7, 8) พระธรรมสดุดีนี้แสดงถึงสภาพของพันธสัญญาของพระเจ้ากับอิสราเอล  ซึ่งคือยินดีที่จะเชื่อฟัง และธรรมบัญญัติก็อยู่ในจิตใจ (เฉลยธรรมบัญญัติ 6:4-6) สิ่งที่ดาวิดได้แต่เพียงปรารถนาที่จะทำ พระเยซูได้ทรงทำให้สำเร็จแล้ว

พระธรรมสดุดีในข้อนี้สำหรับเปาโลแล้วมีความสำคัญเป็นพิเศษเกี่ยวกับการมาบังเกิดของพระเยซู พระองค์ทรงเป็นแบบอย่างแก่เรา เราได้รับการช่วยให้รอด ไม่เพียงเพราะการสิ้นพระชนม์ของพระองค์เท่านั้น แต่เพราะการเชื่อฟังที่สมบูรณ์แบบของพระองค์ด้วย