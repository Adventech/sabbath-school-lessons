---
title:  ความจำเป็นของพันธสัญญาใหม่ 
date:   13/02/2022
---

`อ่าน ฮีบรู 7:11-19 ทำไมเราจึงต้องการพันธสัญญาใหม่`

ตามที่พระธรรมฮีบรูกล่าวไว้ พระเยซูทรงได้รับแต่งตั้งให้เป็นปุโรหิตตามแบบอย่างของเมลคีเซเดค หมายความว่าพันธสัญญาใหม่ได้เริ่มต้นขึ้นแล้ว พันธสัญญาเดิมอยู่บนฐานของระบบปุโรหิตเผ่าเลวี (ฮีบรู 7:11) ปุโรหิตเผ่าเลวีทำหน้าที่เป็นคนกลางระหว่างพระเจ้ากับอิสราเอล และธรรมบัญญัติกำหนดไว้ไม่ให้ผู้ใดก็ตามนอกเหนือเผ่าเลวีเข้าสู่ระบบปุโรหิต ดังนั้นผู้เขียนพระธรรมฮีบรูจึงสรุปว่า  การเปลี่ยนแปลงระบบปุโรหิต  ก็หมายถึงการเปลี่ยนแปลงธรรมบัญญัติของปุโรหิตและการเปลี่ยนแปลงพันธสัญญาด้วย (ฮีบรู 7:12, 18, 19)

ประเด็นของพันธสัญญาเดิมคือ พันธสัญญาเดิมไม่สามารถทำให้สมบูรณ์ได้ (ฮีบรู 7:11) เปาโลกำลังกล่าวถึงระบบปุโรหิตเผ่าเลวีและการปฏิบัติกิจของเผ่า (การถวายบูชา, เทศกาลเฉลิมฉลอง, เป็นต้น) การที่เผ่าเลวีถวายสัตวบูชานั้นไม่สามารถชำระล้างบาปทั้งหมดได้อย่างแท้จริง หรือทำให้เข้าถึงพระเจ้าได้ (ฮีบรู 10:1-4; 9:13, 14; 10:19-23)

ความจริงที่กล่าวว่าพันธสัญญาใหม่นั้นจำเป็น ไม่ได้หมายความว่าพระเจ้าไม่ยุติธรรมกับชนชาติอิสราเอลเพราะพระองค์ประทานพันธสัญญาเดิมแก่พวกเขา การปฏิบัติกิจของเผ่าเลวีและพิธีกรรมในพลับพลาออกแบบมาให้ปกป้องพวกเขาจากรูปเคารพและชี้ไปยังพันธกิจของพระเยซูในอนาคตอีกด้วย พระธรรมฮีบรูเน้นว่า การถวายบูชาเป็น “เพียงเงาของสิ่งประเสริฐทั้งหลายที่จะมาในภายหลัง” (ฮีบรู 10:1)

การถวายเครื่องบูชาชี้ไปยังพระเยซูนั้นจะช่วยให้ผู้คนมีความหวังและความเชื่อใน “พระเมษโปดกของพระเจ้า ผู้ทรงรับบาปของโลกไป” (ยอห์น 1:29 เปรียบเทียบกับ อิสยาห์ 53) ซึ่งก็คือประเด็นเดียวกับที่เปาโลได้กล่าวว่า ธรรมบัญญัติ “จึงเป็นผู้ควบคุมของเรา จนพระคริสต์เสด็จมา เพื่อเราจะถูก ชำระให้ชอบธรรมโดยความเชื่อ” (กาลาเทีย 3:24) หรือที่กล่าวว่า “พระคริสต์ทรงเป็นจุดจบของธรรมบัญญัติ เพื่อให้ทุกคนที่มีความเชื่อได้รับความชอบธรรม” (โรม 10:4)

กล่าวอีกนัยหนึ่ง แม้แต่พระบัญญัติสิบประการไม่ว่าจะดีพร้อมและสมบูรณ์เพียงใด แต่ก็ไม่สามารถให้ความรอดได้ (โรม 3:20-28; โรม 7:12-14) พระบัญญัติสิบประการให้มาตรฐานของความชอบธรรมที่สมบูรณ์แบบ แต่ไม่ได้ให้ความชอบธรรม เช่นเดียวกับที่เราไม่สามารถลบริ้วรอยแห่งวัยเมื่อเรามองดูในกระจกได้ เพื่อให้ความชอบธรรมของเราสมบูรณ์แบบ เราจึงต้องการพระเยซูให้เป็นผู้แทนเรา

`ทำไมธรรมบัญญัติจึงช่วยเราให้รอดไม่ได้ แม้ว่าเราจะรักษา พระบัญญัติได้ทั้งหมดและปฏิบัติตามโดยไม่มีที่ติก็ตาม`