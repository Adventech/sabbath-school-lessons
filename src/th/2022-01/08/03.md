---
title:  ของใหม่และการฟื้นฟูใหม่
date:   14/02/2022
---

`เปรียบเทียบ ฮีบรู 8:10-12 กับ เฉลยธรรมบัญญัติ 6:4-6; เฉลยธรรมบัญญัติ 30:11-14 และ เยเรมีย์ 31:31-34 ข้อพระคัมภีร์ เหล่านี้สอนเราเกี่ยวกับรูปแบบของพันธสัญญาใหม่อย่างไร`

พระสัญญาเรื่องพันธสัญญาใหม่ในพระธรรมฮีบรูอ้างจากพระธรรม เยเรมีย์ ที่จริงแล้วตามคำกล่าวของเยเรมีย์ถึงพระสัญญาของพระเจ้าเรื่อง พันธสัญญาใหม่เป็นการฟื้นฟูพันธสัญญาที่พระองค์ได้ทรงกระทำกับชนชาติอิสราเอลในครั้งแรกโดยผ่านทางโมเสส (เยเรมีย์ 31:31-34) ถ้าอย่างนั้นก็จะ โต้แย้งได้ว่า เยเรมีย์ บทที่ 31 ไม่ได้กล่าวถึง พันธสัญญา “ใหม่” แต่กล่าวถึงการ “ฟื้นฟูใหม่” ของพันธสัญญาดั้งเดิมที่กระทำกับชาวอิสราเอล แต่ที่จริงแล้ว คำในภาษาฮีบรูที่แปลว่า ใหม่ คือ “hadashah” ซึ่งหมายถึงทั้งในแง่ของ “การฟื้นฟูใหม่” หรือ “เริ่มใหม่”

ปัญหาของพันธสัญญาเดิมคือ ผู้คนละเมิดพันธสัญญา (ฮีบรู 8:8, 9) พันธสัญญาไม่ได้ผิดพลาด แต่เป็นผู้คนที่กระทำผิด ถ้าชนชาติอิสราเอลมองออกผ่านสัญลักษณ์เหล่านี้ตั้งแต่แรกว่า พระเมสสิยาห์จะเสด็จมาและวางใจในพระองค์ พระสัญญานี้ก็คงไม่ถูกทำลาย แต่กระนั้นเพื่อความเป็นธรรมก็ต้องกล่าวด้วยว่า ยังมีผู้เชื่ออีกมากมายตลอดประวัติศาสตร์ของชนชาติอิสราเอลที่ทำให้พันธสัญญาบรรลุจุดประสงค์ และมีผู้ที่บรรจุธรรมบัญญัติไว้ในใจ (สดุดี 37:31; สดุดี 40:8; สดุดี 119:11; อิสยาห์ 51:7)

เนื่องจากพันธสัญญาใหม่เป็นการฟื้นฟูพันธสัญญาเดิม ซึ่งในแง่นี้ก็ กล่าวได้ว่าเป็นพันธสัญญาใหม่ที่แท้จริง คำสัญญาของเยเรมีย์เรื่อง “พันธ-สัญญาใหม่” ไม่ได้เพียงแต่ให้ภาพของการฟื้นฟูสภาพของสิ่งที่มีอยู่ก่อนการถูกเนรเทศ ซึ่งถูกทำลายและเริ่มใหม่หลายครั้ง เนื่องจากประชาชาติละทิ้งความเชื่อหลายต่อหลายครั้ง และนั่นก็เป็นเพราะว่า ผู้คนไม่เต็มใจที่จะรักษาพันธ-สัญญาในส่วนของพวกเขาเอง (เยเรมีย์ 13:23)

ดังนั้นพระเจ้าสัญญาว่าจะทรงสร้าง “สิ่งใหม่” (เยเรมีย์ 31:22) พันธ-สัญญานี้ก็ไม่เหมือนพันธสัญญาที่พระเจ้าทรงทำกับ “บรรพบุรุษของเขาทั้งหลาย” (เยเรมีย์ 31:32) เนื่องจากความไม่ซื่อสัตย์ของประชากร พระสัญญาต่างๆ ที่พระเจ้าได้ทำภายใต้พันธสัญญาของโมเสสจึงไม่บรรลุผล แต่บัดนี้เรามีพระบุตรผู้ทรงค้ำประกัน (ฮีบรู 7:22) พระเจ้าจะทรงให้จุดประสงค์ของพันธสัญญาของพระองค์สำเร็จ พระเจ้าไม่ได้เปลี่ยนธรรมบัญญัติของพระองค์หรือทำให้มาตรฐานต่ำลง แต่พระองค์ได้ส่งพระบุตรเป็นผู้ค้ำประกันพันธสัญญาแทน (ฮีบร 7:22; ฮีบรู 6:18-20) นี่คือสาเหตุที่พันธสัญญานี้ไม่มีคำแช่งสาป มีแต่เพียงพระพรเพราะพระเยซูทรงทำให้สำเร็จอย่างสมบูรณ์

`อ่าน 2 ทิโมธี 2:13 เราเรียนรู้อะไรจากความสัตย์ซื่อของพระเจ้าต่อประชากรและแผนการของพระองค์เมื่อเราพิจารณาความสัมพันธ์ของเรากับผู้อื่นและแผนการของเรา`