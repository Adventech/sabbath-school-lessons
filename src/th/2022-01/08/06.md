---
title:  พันธสัญญาใหม่แก้ปัญหาที่ใจ
date:   17/02/2022
---

`เปรียบเทียบพันธสัญญาใหม่ใน เยเรมีย์ 31:33 กับ เอเสเคียล 36:26, 27 สองข้อนี้มีความสัมพันธ์กันอย่างไร`

พันสัญญาฉบับแรกเขียนขึ้นโดยพระเจ้าบนแผ่นศิลา และเก็บไว้ในหีบพันธสัญญาเพื่อเป็นพยานสำคัญของพันธสัญญาระหว่างพระเจ้ากับประชากรของพระองค์ (อพยพ 31:18; เฉลยธรรมบัญญัติ 10:1-4) อย่างไรก็ตามฉบับที่เขียนลงในศิลาสามารถแตกหักได้ และที่เขียนไว้ในม้วนหนังสือก็สามารถฉีกขาดและถูกเผาไหม้ได้ดังที่เยเรมีย์เคยประสบมา (เยเรมีย์ 36:23)

แต่บัดนี้พระเจ้าจะทรงจารึกธรรมบัญญัติของพระองค์ไว้ในจิตใจของผู้คน จิตใจหมายถึงความคิด เป็นอวัยวะในการจดจำและเข้าใจ (เยเรมีย์ 3:15; เฉลยธรรมบัญญัติ 29:4) และโดยเฉพาะเป็นส่วนที่ใช้ในการตัดสินใจอย่างมี สติ (เยเรมีย์ 3:10; เยเรมีย์ 29:13)

พระสัญญานี้ไม่เพียงแต่ให้ทุกคนเข้าถึงได้และมีความรู้เกี่ยวกับธรรมบัญญัติเท่านั้น แต่ที่สำคัญกว่านั้นคือการเปลี่ยนแปลงจิตใจของบรรดาประชาชาติ ปัญหาของชาวอิสราเอลคือ บาปของพวกเขานั้นตราตรึงในจิตใจ “ด้วยปากกาเหล็ก ด้วยปลายเพชรจารึกไว้บนแผ่นแห่งจิตใจของเขา” (เยเรมีย์ 17:1) พวกเขามีจิตใจที่ดื้อรั้น (เยเรมีย์ 13:10; เยเรมีย์ 23:17) ดังนั้นจึงเป็นไปไม่ได้ที่พวกเขาจะทำสิ่งที่ถูกต้อง (เยเรมีย์ 13:23)

เยเรมีย์ไม่ได้ประกาศเปลี่ยนแปลงธรรมบัญญัติ เพราะปัญหาของชาวอิสราเอลนั้นไม่ใช่ที่ธรรมบัญญัติแต่เป็นที่จิตใจ พระเจ้าประสงค์ให้ชาวอิสราเอลตอบสนองต่อสิ่งที่พระองค์ทรงทำให้พวกเขาด้วยความสัตย์ซื่อ ดังนั้นพระองค์ จึงมอบพระบัญญัติสิบประการแก่พวกเขา เพื่อแสดงถึงความรักและความเอา ใจใส่ที่พระองค์ทรงมีต่อพวกเขา (อพยพ 20:1, 2) พระเจ้าประสงค์ให้ชาวอิสราเอลปฏิบัติตามธรรมบัญญัติของพระองค์เพื่อแสดงว่า พวกเขาเข้าใจว่าพระองค์ประสงค์สิ่งที่ดีที่สุดแก่พวกเขา ความจริงนี้เปิดเผยในครั้นที่พวกเขาได้รับการช่วยให้รอดจากอียิปต์ การที่พวกเขาเชื่อฟังคือการแสดงออกถึงความกตัญญู เป็นการสำแดงให้เห็นถึงความสัมพันธ์ที่แท้จริง

สำหรับเราในทุกวันนี้ก็เช่นเดียวกัน พระเยซูปรารถนาจะมอบความรักและความห่วงใยแก่เรา ซึ่งเป็นบทนำของพันธสัญญาใหม่ (ลูกา 22:20) ความเชื่อที่แท้จริงมาจากจิตใจเป็นการแสดงออกถึงความรัก (มัทธิว 22:34-30) ความรักนี้เป็นเครื่องหมายแสดงว่าพระวิญญาณบริสุทธิ์ทรงสถิตอยู่ในชีวิตของผู้เชื่อ พระเจ้าทรงเทความรักของพระองค์ลงบนเราผ่านทางพระวิญญาณ (โรม 5:5) ซึ่งเป็นการแสดงออกด้วยความรัก (กาลาเทีย 5:22)

`ถ้าชนชาติอิสราเอลต้องรักพระเจ้า แม้พวกเขาจะไม่ได้เข้าใจถึงการสิ้นพระชนม์ของพระคริสต์ เราไม่ควรรักพระเจ้ามากกว่าที่พวกเขารักหรือ การเชื่อฟังแสดงให้เห็นถึงความรักอย่างไร`