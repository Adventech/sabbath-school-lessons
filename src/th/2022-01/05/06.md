---
title:  สัมผัสการทรงสร้างใหม่ล่วงหน้า
date:   27/01/2022
---

`เปรียบเทียบ อพยพ 20:8-11; เฉลยธรรมบัญญัติ 5:12-15 และ ฮีบรู 4:8-11 ข้อพระคัมภีร์เหล่านี้ให้ความหมายของการหยุดพักวันสะบาโตที่แตกต่างกันอย่างไรบ้าง`

ดังที่เราเห็นแล้วว่า ข้อพระคัมภีร์ในอพยพและเฉลยธรรมบัญญัติเชิญชวนให้เรามองย้อนกลับไปในอดีต ซึ่งแนะนำให้เราหยุดพักในวันสะบาโตเพื่อเฉลิมฉลองความสำเร็จของพระเจ้าในการทรงสร้างและการไถ่ให้รอด อย่างไรก็ตาม ฮีบรู 4:9-11 ชวนให้เรามองไปยังอนาคตซึ่งบอกเราว่า พระเจ้าได้ทรงจัดเตรียมวันสะบาโตแห่งการหยุดพักในอนาคต แสดงให้เห็นมิติใหม่ในการรักษาวันสะบาโต การหยุดพักวันสะบาโตไม่เป็นเพียงรำลึกถึงชัยชนะของพระเจ้าในอดีตเท่านั้น แต่ยังเฉลิมฉลองพระสัญญาของพระเจ้าสำหรับอนาคตอีกด้วย

มิติของการรักษาวันสะบาโตในอนาคตมีอยู่เสมอมา แต่มักถูกละเลยไป หลังจากการล้มลงในบาป วันสะบาโตแสดงให้เห็นว่าวันหนึ่งพระเจ้าจะทรงทำให้การทรงสร้างกลับสู่ศักดิ์ศรีดังเดิมโดยผ่านทางพระเมสสิยาห์ พระเจ้าตรัสสั่งให้เราเฉลิมฉลองการไถ่ให้รอดของพระองค์โดยการรักษาวันสะบาโต เพราะว่าวันสะบาโตชี้ไปยังจุดสูงสุดของการไถ่ในการสร้างใหม่ การรักษาวันสะบาโตเป็นการรู้จักสวรรค์ในโลกที่ไม่สมบูรณ์นี้

แนวคิดนี้ชัดเจนในประเพณีของชาวยิว จากหนังสือ “ชีวิตของอาดัมและเอวา” เขียนโดย James H. Charlesworth หน้า 18 แต่งขึ้นระหว่าง 100 ปี ก่อนคริสตกาล – ปี ค.ศ. 200 กล่าวว่า “วันที่เจ็ดเป็นสัญลักษณ์ของการฟื้นคืนพระชนม์ เป็นการหยุดพักของยุคภายภาคหน้า” หนังสืออีกเล่มเกี่ยวกับยิวยุคโบราณกล่าวว่า ยุคที่จะมาถึงเป็น “วันสะบาโตแห่งการหยุดพักนิรันดร์” (Jacob Neusner, The Mishnah, a New Translation (New Haven: Yale University Press, 1988), p. 873.) ออททิโอทแห่งรับบีอากิบาเขียนภายหลังต่อมาว่า “ชาวอิสราเอลกล่าวต่อพระผู้บริสุทธิ์ว่า ‘พระผู้ทรงเป็นเจ้าแห่งโลก ถ้าเราปฏิบัติตามพระบัญญัติ เราจะได้บำเหน็จอะไร’ พระองค์ตรัสกับพวกเขาว่า ‘โลกหน้าที่จะมาถึง’ พวกเขาทูลตอบพระองค์ว่า ‘ขอทรงแสดงให้พวกเราเห็นเถิดว่าเป็นอย่างไร’ พระองค์ทรงแสดงวันสะบาโตให้พวกเขาเห็น” (Theodore Friedman, “The Sabbath Anticipation of Redemption,” Judaism: A Quarterly Journal, vol. 16, หน้า 443, 444)

วันสะบาโตเป็นเวลาแห่งการเฉลิมฉลอง ชื่นชมยินดีและขอบพระคุณ เมื่อเรารักษาวันสะบาโต แสดงว่าเราเชื่อในพระสัญญาของพระเจ้าและเรายอมรับของประทานแห่งพระคุณของพระองค์ การที่เรารักษาวันสะบาโตแสดงให้เห็นว่าเรามีความเชื่อที่ดำรงอยู่ การถือรักษาวันสะบาโตเป็นการแสดงออกถึงความเชื่อมั่นของเราอย่างเต็มที่ว่า เราได้รับความรอดโดยพระคุณผ่านทางความเชื่อในพระองค์

`คุณจะรักษาวันสะบาโตตามความเข้าใจของคุณว่า เรารอดโดยความเชื่อและไม่ใช่การกระทำตามธรรมบัญญัติได้อย่างไร การหยุดพักในวันสะบาโตเป็นการแสดงออกถึงความรอดโดยพระคุณอย่างไร`