---
title:  วันนี้ถ้าท่านได้ยินพระสุรเสียงของพระองค์
date:   25/01/2022
---

`อ่าน ฮีบรู 4:6-11 พระเจ้าทรงเชื้อเชิญเราให้ทำอะไรในข้อพระคัมภีร์นี้`

ความล้มเหลวของคนยุคถิ่นทุรกันดารในการเข้าสู่การหยุดพัก ไม่ได้ขัดขวางพระเจ้าจากการทำงานร่วมกับประชากรของพระองค์ พระเจ้ายังคงสัตย์ซื่อ แม้ว่าพวกเขาจะขาดความเชื่อก็ตาม (2 ทิโมธี 2:13) เปาโลจึงกล่าวซ้ำแล้วซ้ำอีกว่า พระสัญญาของพระเจ้า “ยังมี” อยู่ (ฮีบรู 4:1, 6, 9) เปาโลใช้คำกริยาภาษากรีก kataleipō และ apoleipō ซึ่งบ่งบอกว่าพระสัญญาถูก “ทิ้งไว้ข้างหลัง” หรือถูกละเลย แสดงว่าชาวอิสราเอลไม่ได้ใส่ใจในพระสัญญานั้น ความจริงแล้วคำเชื้อเชิญให้เข้าสู่การหยุดพักกล่าวซ้ำตั้งแต่สมัยของดาวิด (ฮีบรู 4:6, 7, อ้างอิงถึง สดุดี 95) บอกเป็นนัยว่ายังไม่มีการอ้างสิทธิ์พระสัญญาและพระสัญญานั้นยังคงมีอยู่สำหรับประชากรของพระองค์ เปาโลกล่าวว่าอันที่จริงแล้วการหยุดพักมีมาตั้งแต่สมัยการทรงสร้าง (ฮีบรู 4:3, 4)

ในขณะเดียวกัน พระเจ้าก็ทรงเชื้อเชิญเรา “วันนี้” ให้เข้าสู่การหยุดพักของพระองค์ เมื่อโมเสสกระทำพันธสัญญาของอิสราเอลกับพระเจ้าอีกครั้งที่ชายแดนของแผ่นดินแห่งพันธสัญญา เขาเน้นย้ำถึงความสำคัญของคำว่า “วันนี้” (เฉลยธรรมบัญญัติ 5:3 เปรียนเทียบกับ เฉลยธรรมบัญญัติ 4:8; 6:6; 11:2) “วันนี้” เป็นช่วงเวลาที่ต้องไตร่ตรองซึ่งโมเสสเชิญชวนให้ผู้คนตระหนักว่าพระเจ้าทรงสัตย์ซื่อต่อพวกเขา (เฉลยธรรมบัญญัติ 11:2-7) “วันนี้” เป็นช่วงเวลาที่ต้องตัดสินใจที่จะสัตย์ซื่อต่อพระเจ้า (เฉลยธรรมบัญญัติ 5:1-3) การตัดสินใจนี้ไม่สามารถเลื่อนออกไปได้ ในทางเดียวกัน เราต้องไม่รอคอยที่จะเชื่อฟังพระเจ้าใน “วันนี้”

ในทำนองเดียวกัน “วันนี้” เป็นเวลาที่เราจะต้องตัดสินใจ เป็นเวลาแห่งโอกาส และก็อันตรายเช่นเดียวกับที่เคยเกิดขึ้นกับประชากรของพระเจ้า

ในพระธรรมฮีบรู แนวคิดเรื่อง “วันนี้” หมายถึงยุคที่พระสัญญาของพระเจ้าจะสำเร็จ พระเจ้าเริ่มต้นยุคนี้ด้วยพระราชกฤษฎีกาว่า “วันนี้เราให้กำเนิดเจ้า” (ฮีบรู 1:5) ซึ่งเป็นการสถาปนาพระเยซูให้เป็นผู้ปกครองในการทำให้พระสัญญาของพระเจ้าสำเร็จ (2 ซามูเอล 7:8-16) ดังนั้นการขึ้นครองราชย์ของพระเยซูจึงเป็นการเริ่มต้นแห่งยุคใหม่ของพระพรและโอกาสแก่เรา พระเยซูทรงเอาชนะศัตรู (ฮีบรู 2:14-16) และเริ่มต้นพันธสัญญาใหม่ (ฮีบรู 8-10) ดังนั้นขอให้เราเข้ามาถึงพระที่นั่งของพระเจ้า “ด้วยความกล้า” (ฮีบรู 4:14-16; ฮีบรู 10:19-23) และชื่นชมยินดีต่อพระพักตร์พระองค์ด้วยการขอบพระคุณและสรรเสริญ (ฮีบรู 12:28; ฮีบรู 13:10-16) พระเจ้าทรงเชื้อเชิญเรา “วันนี้” ให้ตระหนักว่าพระเจ้าทรงสัตย์ซื่อต่อเราและให้เหตุผลทุกประการที่เราควรจะยอมรับคำเชื้อเชิญของพระองค์ทันทีโดยไม่รอช้า

`“วันนี้” สิ่งที่คุณต้องตัดสินใจทำเกี่ยวกับชีวิตฝ่ายจิตวิญญาณมีอะไรบ้าง โดยที่คุณไม่ควรเลื่อนการตัดสินใจนั้นออกไป คุณมีประสบการณ์ในอดีตเกี่ยวกับการที่คุณล่าช้าในการทำสิ่งที่พระเจ้าประสงค์ให้คุณทำทันทีหรือไม่`