---
title:  ดินแดนแห่งการหยุดพัก
date:   23/01/2022
---

`อ่าน ปฐมกาล 15:13-21 พระเจ้าทรงสัญญาอะไรกับอับราฮัม`

เมื่อพระเจ้าปลดปล่อยอิสราเอลจากการเป็นทาสในอียิปต์ จุดประสงค์ของพระองค์คือการนำชนชาติอิสราเอลไปยังแผ่นดินคานาอัน ที่ซึ่งพวกเขาจะได้หยุดพัก (อพยพ 33:14; โยชูวา 1:13) แผ่นดินคานาอันเป็นมรดกที่พระเจ้าทรงสัญญากับอับราฮัมบิดาของพวกเขา เพราะอับราฮัมเชื่อฟังพระสุรเสียงของพระเจ้าและออกจากถิ่นที่อยู่ไปยังแผ่นดินแห่งพันธสัญญา (ปฐมกาล 11:31-12:4)

จุดประสงค์ของพระเจ้าในการมอบแผ่นดินแก่ชนชาติอิสราเอลมิใช่เพียงเพื่อให้พวกเขาเข้าครอบครองเท่านั้น พระเจ้ากำลังนำพวกเขามาถึงพระองค์ (อพยพ 19:4) พระเจ้าประสงค์ให้พวกเขาอาศัยอยู่ในแผ่นดินที่พวกเขาจะได้มีสัมพันธ์ใกล้ชิดกับพระองค์ โดยไม่มีอุปสรรคกีดขวาง และจะได้เป็นพยานต่อโลกถึงพระเจ้าที่แท้จริงและสิ่งที่พระองค์ทรงมอบแก่ประชากรของพระองค์ แผ่นดินคานาอันเป็นกรอบให้ผู้คนมีความสัมพันธ์ใกล้ชิดกับพระผู้ไถ่และชื่นชมยินดีในความดีของพระองค์ เช่นเดียวกับสะบาโตแห่งการทรงสร้าง

เฉลยธรรมบัญญัติ 12:1-14 พระเจ้าตรัสกับประชากรถึงสิ่งที่พวกเขาจำเป็นต้องทำก่อนที่จะเข้าสู่การหยุดพัก พวกเขาไม่เพียงแต่ต้องเข้าสู่แผ่นดินเท่านั้น แต่ต้องชำระล้างแผ่นดินจากรูปเคารพก่อน แล้วพระเจ้าจึงจะทรงสำแดงสถานที่ที่พระองค์ประทับท่ามกลางพวกเขา

`อ่าน อพยพ 20:8-11 และเฉลยธรรมบัญญัติ 5:12-15 วัน สะบาโตแห่งการหยุดพักทำให้เราระลึกถึงอะไรสองสิ่ง และสองสิ่งนี้มีความสัมพันธ์กันอย่างไร`

พระเจ้าทรงเชื่อมวันสะบาโตแห่งการทรงสร้างกับการช่วยกู้จากอียิปต์ พระองค์ตรัสสั่งชาวอิสราเอลให้ถือรักษาวันสะบาโต เพื่อเป็นอนุสรณ์แห่งการทรงสร้างและเป็นอนุสรณ์แห่งการไถ่ให้รอดจากอียิปต์ การทรงสร้างและการไถ่ให้รอดตั้งอยู่บนฐานของพระบัญญัติเรื่องวันสะบาโต เช่นเดียวกับที่เราไม่ได้สร้างตัวเราเอง เราก็ไม่สามารถไถ่ตัวเองให้รอดได้ มีพระเจ้าเพียงองค์เดียวที่ไถ่ได้ และโดยการหยุดพักเราจึงรู้ว่าเราต้องพึ่งพาพระองค์ ไม่เพียงเพื่อให้ดำรงอยู่ได้แต่เพื่อความรอด การรักษาวันสะบาโตเป็นการแสดงออกถึงความรอดโดยความเชื่อ

`การรักษาวันสะบาโตช่วยให้เราเข้าถึงการพึ่งพาพระเจ้าอย่างสมบูรณ์ และไม่เพียงเพื่อการดำรงอยู่เท่านั้น แต่เพื่อความรอดด้วยอย่างไร`