---
title:  เพราะว่าไม่เชื่อ
date:   24/01/2022
---

`อ่าน ฮีบรู 3:12-19 เหตุใดชาวอิสราเอลไม่ได้เข้าสู่พระสัญญาแห่งการหยุดพัก`

เรื่องน่าเศร้าก็คือ ผู้ที่ได้รับการปลดปล่อยจากอียิปต์ไม่ได้เข้าสู่การหยุดพักที่พระเจ้าทรงสัญญาแก่พวกเขา เมื่อชาวอิสราเอลมาถึงคาเดชบารเนียชายแดนของแผ่นดินแห่งพันธสัญญา พวกเขาขาดความเชื่อ กันดารวิถี บทที่ 13 และ 14 อธิบายว่าผู้สอดแนมชาวอิสราเอล “กล่าวร้ายเรื่องแผ่นดินที่ได้ไปสอดแนมมา” (กันดารวิถี 13:32) พวกเขายืนยันว่าแผ่นดินนั้นดี แต่ก็เตือนว่าชาวเมืองนั้นแข็งแรงและเมืองก็ล้อมรอบด้วยป้อมปราการ และพวกเขาคงไม่สามารถเข้ายึดครองได้

โยชูวาและคาเลบเห็นพ้องว่าแผ่นดินนั้นดี และไม่โต้แย้งข้อเท็จจริงที่ว่าผู้คนนั้นแข็งแรงและเมืองต่างๆ ป้องกันอย่างดี แต่ทั้งสองบอกว่าพระเจ้าสถิตกับพวกเขาและพระองค์จะทรงนำให้เข้าสู่แผ่นดินนั้นได้ (กันดารวิถี 14:7-9) แต่กระนั้น ผู้คนที่เคยเห็นพระเจ้าทำลายอียิปต์ด้วยภัยพิบัติต่างๆ (อพยพ 7-12) ทำลายกองทัพฟาโรห์ในทะเลแดง (อพยพ 14) ประทานอาหารจากสวรรค์ (อพยพ 16) และน้ำจากหิน (อพยพ 17) รวมถึงการแสดงให้เห็นว่าพระองค์ทรงประทับและนำพวกเขาผ่านเสาเมฆอยู่เสมอ (อพยพ 40:36-38) บัดนี้พวกเขาไม่วางใจในพระองค์เสียแล้ว เป็นการเย้ยหยันที่น่าเศร้าที่คนรุ่นนี้ผู้ได้เห็นการแสดงฤทธิ์อำนาจของพระเจ้าอันทรงพลังเช่นนั้นกลับกลายเป็นสัญลักษณ์แห่งการขาดความเชื่อ (เนหะมีย์ 9:15-17; สดุดี 106:24-26; 1 โครินธ์ 10:5-10)

ของประทานที่พระเจ้าทรงสัญญากับบุตรธิดาของพระองค์นั้นเกินที่มนุษย์จะเอื้อมได้ เราจะเข้าถึงของประทานเหล่านี้ได้โดยพระคุณทางความเชื่อเพียงเท่านั้น ฮีบรู 4:2 อธิบายว่าพระสัญญาที่ชาวอิสราเอลได้รับนั้น “ไม่เป็นประโยชน์แก่เขาเหล่านั้น เพราะพวกเขาไม่เชื่อ” (ฮีบรู 4:2)

ชาวอิสราเอลที่เดินทางถึงชายแดนของแผ่นดินแห่งพันธสัญญาก็เป็นเหมือนผู้คนที่เผชิญกับความขัดแย้งและพบว่าขาดความเชื่อ ความเชื่อหรือการขาดความเชื่อเป็นเหมือนโรคติดต่อ นั่นคือเหตุผลที่พระธรรมฮีบรูตักเตือนผู้ อ่านให้ “หนุนใจกันและกันทุกวัน” (ฮีบรู 3:13) “ปลุกใจกันและกันให้มีความรักและทำความดี” (ฮีบรู 10:24) และ “อย่าให้ใครขาดจากพระคุณของพระเจ้า” (ฮีบรู 12:15)

ทุกวันนี้เรายังคงเดินทางไปสู่แผ่นดินแห่งพันธสัญญา และเราก็มีหน้าที่รับผิดชอบต่อผู้ที่ร่วมเดินทางไปกับเรา

`คุณจะเสริมสร้างความเชื่อแก่เพื่อนร่วมความเชื่อได้อย่างไรบ้าง คุณจะแน่ใจได้อย่างไรว่า การพูดหรือการกระทำของคุณจะไม่บั่นทอนความเชื่อของผู้อื่น`