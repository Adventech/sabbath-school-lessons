---
title:  เข้าสู่การหยุดพัก
date:   26/01/2022
---

`อ่าน ฮีบรู 3:11 และ ฮีบรู 4:1, 3, 5, 10 พระเจ้าทรงเชื้อเชิญให้เราเข้าสู่การหยุดพักที่มีลักษณะอย่างไร`

พระเจ้าไม่เพียงแต่เชื้อเชิญเราให้หยุดพักเฉยๆ แต่เราได้รับการเชื้อเชิญให้เข้าสู่การหยุดพักของพระองค์ คำว่า “หยุดพัก” ในพระคัมภีร์อาจหมายถึงความสงบสุขในแผ่นดินคานาอัน (เฉลยธรรมบัญญัติ 3:20) หรือวิหารที่หีบพันธสัญญาตั้งอยู่ (2 พงศาวดาร 6:41) หรือวันสะบาโตวันที่พระเจ้าและชาวอิสราเอล “หยุดพัก” จากการงานทั้งปวง (อพยพ 20:11) แต่ในขณะนี้พระเจ้าทรงเชื้อเชิญพวกเขาให้เข้าสู่การหยุดพักของพระองค์

`อ่าน ฮีบรู 4:9-11, 16 เราได้รับการเรียกให้ทำอะไร`

การหยุดพักวันสะบาโตเป็นการเฉลิมฉลองที่พระเจ้าทรงทำงานแห่งการทรงสร้าง (ปฐมกาล 2:1-3; อพยพ 2-:8-11) หรือการไถ่ให้รอดเสร็จสิ้น (เฉลยธรรมบัญญัติ 5:12-15) เช่นเดียวกันการขึ้นครองราชย์ของพระเยซูในพระวิหารบนสวรรค์ก็เป็นการเฉลิมฉลองที่พระองค์ทรงเสร็จสิ้นจากการถวายเครื่องบูชาอันสมบูรณ์แบบเพื่อลบบาปของเรา (ฮีบรู 10:12-14)

สังเกตว่า พระเจ้าจะทรงหยุดพักก็ต่อเมื่อพระองค์มั่นใจว่าเราปลอดภัยแล้ว ในการทรงสร้างพระเจ้าทรงหยุดพักเมื่อพระองค์ทรงสร้างโลกเสร็จสิ้นแล้ว หลังจากนั้น พระเจ้าทรงหยุดพักในพระวิหารเมื่อดาวิดได้รับชัยชนะและพิชิตแผ่นดินที่พระองค์ทรงสัญญาไว้กับอับราฮัมและชาวอิสราเอลก็ “อยู่อย่างปลอดภัย” แล้ว (1 พงศ์กษัตริย์ 4:21-25; เปรียนเทียบกับ อพยพ 15:18-21; เฉลยธรรมบัญญัติ 11:24; 2 ซามูเอล 8:1-14) พระเจ้าตรัสสั่งให้สร้างพระวิหารสำหรับพระองค์เองก็ต่อเมื่อชาวอิสราเอลและกษัตริย์มีบ้านเป็นของตนเองก่อนแล้ว

การหยุดพักสุดท้ายที่พระเจ้าทรงสัญญากับเราคือ โลกใหม่ที่พระเจ้าจะทรงสร้างให้เราหลังจากความขัดแย้งครั้งยิ่งใหญ่สิ้นสุดลง พระธรรมฮีบรูกล่าวถึงเมืองนี้ว่า “นครที่...พระเจ้าทรงเป็นสถาปนิกและทรงเป็นผู้สร้าง” (ฮีบรู 11:10) ซึ่งเป็นเมืองสวรรค์ (ฮีบรู 11:14-16) หมายถึงการฟื้นฟูการปกครองและ “ศักดิ์ศรีและเกียรติ” ที่พระเจ้าประทานแก่มนุษย์ตั้งแต่เริ่มแรกของการทรงสร้าง (ฮีบรู 2:5-8; ฮีบรู 12:28) นี่คือการหยุดพักของพระองค์ ซึ่งไม่ใช่เพียงเมืองสมบูรณ์แบบที่เราจะมีสันติสุข แต่เป็นการหยุดพักวันสะบาโตในเมืองที่บัลลังก์ของพระเจ้าตั้งอยู่ในสวรรค์ใหม่และแผ่นดินโลกใหม่

`เราจะเข้าสู่การหยุดพักของพระองค์แม้ในเวลานี้ได้อย่างไร คือโดยความเชื่อเราจะหยุดพักด้วยความมั่นใจในความรอดของพระคริสต์ ที่ไม่ใช่ของตัวเราเองได้อย่างไร`