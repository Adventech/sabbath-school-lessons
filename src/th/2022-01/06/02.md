---
title:  ปุโรหิตผู้แทนมนุษย์
date:   30/01/2022
---

`อ่าน ฮีบรู 5:1-10 บทบาทของปุโรหิตคืออะไร พระเยซูทรงปฏิบัติตามบทบาทนั้นอย่างไร`

วัตถุประสงค์พื้นฐานของปุโรหิตคือ การเป็นสื่อกลางระหว่างคนบาปกับพระเจ้า พระเจ้าเป็นผู้แต่งตั้งปุโรหิตให้เป็นตัวแทนมนุษย์ ดังนั้นปุโรหิตจะต้องมีเมตตาและเห็นใจความอ่อนแอของมนุษย์

เปาโลแสดงให้เห็นใน ฮีบรู 5:5-10 ว่า พระเยซูทรงบรรลุวัตถุประสงค์เหล่านี้อย่างสมบูรณ์แบบ พระเจ้าทรงแต่งตั้งพระเยซู (ฮีบรู 5:5, 6) และพระเยซูทรงเห็นใจเราด้วย เพราะพระองค์ทรงทนทุกข์เช่นเดียวกัน (ฮีบรู 5:7, 8)

แต่อย่างไรก็ดี พระเยซูแตกต่างจากปุโรหิตที่เป็นมนุษย์อย่างเป็นนัยสำคัญ พระเยซูไม่ได้ถูก “เลือกมาจากมนุษย์” (ฮีบรู 5:1) ในทางกลับกัน พระเยซูทรงรับเอาลักษณะของมนุษย์เพื่อทำหน้าที่ปุโรหิตแทนเรา พระเยซูไม่ได้ถวายเครื่องบูชาเพื่อลบล้างบาปของพระองค์ (ฮีบรู 5:3) แต่เพื่อลบบาปของเราเพียงเท่านั้น เพราะพระองค์ปราศจากบาป (ฮีบรู 4:15; ฮีบรู 7:26-28)

พระธรรมฮีบรูกล่าวว่า พระเยซูทรงอธิษฐาน “ต่อพระเจ้าผู้ทรงสามารถช่วยพระองค์ให้พ้นจากความตายได้ และพระเจ้าทรงสดับ” (ฮีบรู 5:7) พระธรรมฮีบรูหมายถึงการตายครั้งที่สอง  ซึ่งพระเจ้าทรงช่วยพระเยซูให้รอดเมื่อพระองค์ทรงเรียกให้ฟื้นขึ้นมาจากความตาย (ฮีบรู 13:20) พระธรรมฮีบรูกล่าวอีกด้วยว่า พระเยซู “ทรงเรียนรู้ที่จะเชื่อฟังโดยการทนทุกข์ต่างๆ” (ฮีบรู 5:8) การเชื่อฟังเป็นสิ่งใหม่สำหรับพระเยซู มิใช่เพราะว่าพระองค์ไม่เชื่อฟังมาก่อน แต่เพราะพระองค์ทรงเป็นพระเจ้า เป็นพระผู้ปกครองจักรวาล พระเยซูไม่ต้องเชื่อฟังผู้ใด แต่ทุกคนต้องเชื่อฟังพระองค์

การทนทุกข์และสิ้นพระชนม์บนไม้กางเขนของพระเยซูเป็นส่วนสำคัญของการทำพระราชกิจในการเป็นปุโรหิตของพระองค์ การทนทุกข์ไม่ได้ทำให้พระเยซูสมบูรณ์แบบในแง่ของการปรับปรุงคุณธรรมหรือจริยธรรม การทนทุกข์ไม่ได้ทำให้พระองค์มีพระเมตตา ในทางตรงกันข้าม พระเยซูเสด็จมายังโลกนี้ เพราะพระองค์ทรงมีพระเมตตาอยู่เสมอ ซึ่งเป็นเหตุที่พระองค์ทรงเมตตาต่อเรา (ฮีบรู 2:17) สิ่งที่พระธรรมฮีบรูหมายถึงคือ โดยการทนทุกข์ทรมานพระเยซูแสดงให้เห็นว่าพระองค์ทรงรับเอาสภาพมนุษย์ ทรงแสดงให้เห็นถึงชีวิตแห่งการเชื่อฟังอย่างสมบูรณ์แบบ ทรงแสดงความรักฉันพี่น้อง และแสดงวิธีมอบชีวิตอย่างเต็มล้นแด่พระเจ้า พระองค์ทรง “เพียบพร้อม” ในแง่ที่ว่าการทนทุกข์ของพระองค์เหมาะสมที่จะเป็นมหาปุโรหิตของเรา ชีวิตที่เชื่อฟังอย่างสมบูรณ์และการสิ้นพระชนม์บนไม้กางเขนก่อให้เกิดเครื่องถวายบูชาที่พระเยซูทรงถวายต่อพระเจ้าในฐานะปุโรหิตของเรา

`1 เปโตร 2:9 กล่าวว่า เราเป็น “ปุโรหิตหลวง” ชีวิตของพระเยซูเป็นตัวอย่างแก่เราว่า เมื่อเรามีบทบาทอันศักดิ์สิทธิ์นี้ เราควรมีความสัมพันธ์กับผู้อื่นอย่างไร`