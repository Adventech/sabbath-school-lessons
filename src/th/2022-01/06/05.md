---
title:  ปุโรหิตนิรันดร์
date:   02/02/2022
---

`อ่าน ฮีบรู 7:16 พระเยซูทรงเป็นปุโรหิตบนฐานของอะไร`

พระเยซูทรงรับหน้าที่ปุโรหิตบนพื้นฐานของชีวิตที่ไม่สามารถจะทำลายได้และเพราะว่าพระองค์ทรงมีพระราชกิจที่เป็นนิรันดร์ ช่างเป็นความจริงอันอัศจรรย์ หมายความว่า ไม่มีสิ่งใดเหนือกว่าพระราชกิจของพระเยซู พระเยซูทรงไถ่เราได้ “อย่างเต็มที่” (ฮีบรู 7:25) อย่างสมบูรณ์ชั่วนิรันดร์ ความรอดที่พระเยซูประทานนั้นสมบูรณ์ที่สุดและเป็นขั้นสุดท้าย เข้าถึงส่วนลึกสุดของธรรมชาติมนุษย์ (ฮีบรู 4:12; ฮีบรู 9:14; ฮีบรู 10:1-4) การทูลวิงวอนของพระเยซูต่อพระเจ้าให้ประโยชน์แก่เราทุกคนภายใต้พันธสัญญาใหม่

พระราชกิจของพระเยซูนั้นมากกว่าการอภัยบาป พระองค์ทรงบรรจุ พระธรรมไว้ในใจของเรา ทำให้เราเป็นคนใหม่ในพระองค์ และนำไปสู่การประกาศพระกิตติคุณไปทั่วโลก (ฮีบรู 8:10-12) ในฐานะที่พระองค์ทรงเป็นหนึ่งเดียวกับพระเจ้าและมนุษย์ พระองค์ทรงเป็นตัวแทนเราต่อพระบิดา พระเจ้าทรงโปรดปรานพระเยซูและจะไม่เปลี่ยนพระทัยเพราะพระองค์ทรงสละพระชนม์ให้เป็นเครื่องถวายบูชา

`อ่าน ฮีบรู 7:22 พระเยซูทรงมีส่วนใดในพันธสัญญาใหม่`

พระเยซูทรงเป็นผู้ค้ำประกันของพันธสัญญาใหม่ เพราะพระเจ้าทรงปฏิญาณว่า พระเยซูจะเป็นปุโรหิต “ชั่วนิรันดร์” (ฮีบรู 7:21) เป็นเรื่องง่ายที่เราจะไม่เข้าใจความสำคัญของคำปฏิญาณนี้ เปาโลได้กล่าวถึงคำปฏิญาณที่พระผู้เป็นเจ้าทรงทำไว้กับคนยุคถิ่นทุรกันดารและทำไว้กับอับราฮัมด้วย (ฮีบรู 3:7-11; ฮีบรู 6:13-15) คำปฏิญาณทั้งสองนี้แตกต่างจากคำปฏิญาณที่พระเจ้าทรงทำกับพระบุตรตรงที่ ทั้งสองคำปฏิญาณกระทำกับมนุษย์ที่ต้องตาย คำปฏิญาณจะมีผลตราบเท่าที่ผู้รัผลประโยชน์ยังมีชีวิตอยู่ เพราะฉะนั้นคำปฏิญาณของพระเจ้าต่อคนยุคถิ่นทุรกันดารและต่ออับราฮัมก็มีผลผูกมัดตราบเท่าที่ยังมีคนยุคถิ่นทุรกันดารและลูกหลานอับราฮัมอยู่ (อ่าน กาลาเทีย 3:29)

ในกรณีของพระบุตรผู้มีชีวิตที่ “ไม่สามารถทำลายได้” คำปฏิญาณที่พระเจ้าทรงทำไว้กับพระองค์จะมีผลผูกมัดตลอดไป บุคคลที่เป็นผู้ค้ำประกันแก่ผู้อื่นต้องรับโทษเช่นเดียวกับบุคคลที่เขาค้ำประกัน แม้กระทั่งความตาย กระนั้น พระบิดาทรงให้พระเยซูเป็นผู้ค้ำประกันแก่เราเพราะพระองค์จะไม่ทรงผิดสัญญา เราจึงมั่นใจในความรอดที่เราได้รับในพระเยซู