---
title:  ปุโรหิตผู้สมบูรณ์แบบ
date:   01/02/2022
---

“ดังนั้น ถ้าความบริบูรณ์แบบบรรลุได้ทางระบบปุโรหิตเผ่าเลวี (เพราะว่าประชาชนได้รับธรรมบัญญัติโดยระบบนี้) ทำไมจะต้องมีปุโรหิตอีกตามแบบอย่างของเมลคีเซเดค ไม่ใช่ตามแบบอย่างของอาโรน” (ฮีบรู 7:11) ปุโรหิตเป็นคนกลางระหว่างพระเจ้ากับมนุษย์ อย่างไรก็ตามพระธรรมฮีบรูกล่าวว่า ปุโรหิตเผ่าเลวีไม่สามารถให้การเข้าถึงพระเจ้าได้อย่างสมบูรณ์และมั่นใจได้ เพราะพวกเขาไม่สามารถจัดหาสิ่งที่สมบูรณ์แบบให้ได้ (ฮีบรู 7:11, 18, 19) และแท้จริงแล้ว พวกเขาเองก็ไม่สมบูรณ์แบบ ดังนั้นพวกเขาจะให้ความสมบูรณ์แบบแก่ผู้อื่นได้อย่างไร หรือการถวายสัตวบูชาก็ไม่สามารถชำระจิตสำนึกของคนบาปได้ จุดประสงค์คือ เพื่อชี้ไปยังพระราชกิจของพระเยซูและการสละพระชนม์ของพระองค์ ซึ่งเป็นเพียงวิธีเดียวที่จะชำระล้างบาปได้อย่างแท้จริง (ฮีบรู 9:14; ฮีบรู 10:1-3, 10-14) หน้าที่ของปุโรหิตชาวเลวีและการถวายเครื่องบูชาเป็นเพียงสิ่งชั่วคราวและเป็นต้นแบบ พระเจ้าประสงค์ให้ผู้คนวางใจในพระราชกิจของพระเยซูที่จะมีในอนาคตผ่านทางพันธกิจของพวกเขา “พระเมษโปดกของพระเจ้า ผู้ทรงรับบาปของโลกไป” (ยอห์น 1:29)

`อ่าน ฮีบรู 7:11-16 เหตุใดจึงต้องมีการเปลี่ยนแปลงธรรมบัญญัติ`

ฮีบรู 7:12 อธิบายว่า เมื่อระบบปุโรหิตเปลี่ยนแปลง ธรรมบัญญัติจึง ต้องเปลี่ยนแปลงด้วย เหตุใดจึงเป็นเช่นนั้น เพราะมีธรรมบัญญัติที่เคร่งครัด มากที่ห้ามไม่ให้ผู้ใดก็ตามที่ไม่ได้สืบเชื้อสายมาจากเผ่าเลวีผ่านทางอาโรนเป็นปุโรหิต (กันดารวิถี 3:10; กันดารวิถี 16:39, 40) ฮีบรู 7:13, 14 อธิบายว่า พระเยซูสืบเชื้อสายมาจากเผ่ายูดาห์ ดังนั้นธรรมบัญญัติจึงห้ามมิให้พระองค์เป็นปุโรหิต แต่เปาโลแสดงให้เห็นว่า การแต่งตั้งให้พระเยซูเป็นปุโรหิตหมายความว่า พระเจ้าได้ทรงเปลี่ยนแปลงธรรมบัญญัติของระบบปุโรหิต

การเสด็จมาของพระเยซูบ่งบอกถึงการเปลี่ยนแปลงของธรรมบัญญัติในเรื่องการถวายบูชา คนบาปต้องนำเครื่องบูชาประเภทต่างๆ มาถวายเพื่อการไถ่บาป (เลวีนิติ 1-7) แต่บัดนี้ พระเยซูได้เสด็จมาและเป็นเครื่องบูชาที่สมบูรณ์แบบ ดังนั้นจึงละทิ้งกฎแห่งการถวายสัตวบูชาไป (ฮีบรู 10:17, 18) ส่งผลให้เกิดพันธสัญญาใหม่และการเปิดเผยแผนการแห่งความรอดที่สมบูรณ์ยิ่งขึ้น

`ลองนึกถึงเครื่องสัตวบูชาจำนวนนับไม่ถ้วนที่นำมาถวายในสมัยโบราณ  ทั้งหมดนี้ชี้ไปยังพระเยซู  กระนั้นก็ไม่มีเครื่องบูชาใดเลยที่สามารถ จ่ายค่าไถ่บาปของเราได้  ทำไมมีเพียงการสิ้นพระชนม์ของพระเยซูเท่านั้นที่สามารถจ่ายค่าไถ่บาปแก่พวกเขาได้`