---
title:  ปุโรหิตผู้ปราศจากบาป
date:   03/02/2022
---

`อ่าน ฮีบรู 7:26 คุณลักษณะห้าประการของพระเยซูคืออะไร`

พระเยซูทรงเป็น “ผู้บริสุทธิ์” หมายความว่า พระเยซูไร้ซึ่งข้อตำหนิในความสัมพันธ์กับพระเจ้า (ฮีบรู 2:18; ฮีบร 4:15; ฮีบรู 5:7, 8) การแปลพระคัมภีร์พันธสัญญาเดิมในภาษากรีกโบราณใช้คำภาษากรีกเดียวกันสำหรับคำว่าผู้บริสุทธิ์ เพื่อกล่าวถึงผู้รักษาความสัมพันธ์ทางพันธสัญญากับพระเจ้าและกับผู้อื่น

พระเยซู “ปราศจากอุบาย” พระองค์ไร้มลทินและไม่แตะต้องความ ชั่วร้าย แม้จะถูกทดลอง “เหมือนเราทุกอย่าง” (ฮีบรู 4:15; ฮีบรู 2:18) การที่พระเยซูทรงปราศจากบาปอย่างสมบูรณ์แบบมีความสำคัญต่อการเป็นปุโรหิตของพระองค์ พันธสัญญาเก่าระบุว่า สิ่งที่นำมาเป็นเครื่องถวายบูชาจะต้อง “ไม่มีตำหนิ” เพื่อเป็นที่ยอมรับแด่พระเจ้า (เลวีนิติ 1:3, 10) การที่พระเยซูทรงเชื่อฟังโดยสมบูรณ์แบบในช่วงที่พระองค์มีชีวิตอยู่ในโลกนี้ จึงทำให้การถวายพระองค์เองเป็นเครื่องบูชาไถ่บาปเป็นที่ยอมรับแด่พระเจ้า (ฮีบรู 9:14)

เมื่อพระเยซูเสด็จขึ้นสู่สวรรค์ พระองค์ทรง “แยกจากคนบาปทั้งหลาย” ในช่วงที่พระองค์มีชีวิตในโลกนี้  คนบาปทั้งหลายเกลียดชังพระองค์  แต่พระองค์ทรงอดทน และพระองค์ทรงมีชัยและประทับเบื้องขวาพระที่นั่งของพระเจ้า (ฮีบรู 12:2, 3) พระเยซูยังทรง “แยกจากคนบาปทั้งหลาย” ในแง่ที่ว่า พระองค์ทรงปราศจากบาปอย่างสมบูรณ์อีกด้วย (ฮีบรู 4:15)

พระเยซูทรง “อยู่สูงกว่าฟ้าสวรรค์” หมายความว่า พระเยซูได้รับการยกย่องให้เหนือกว่าทุกสิ่งที่ดำรงอยู่ ดังนั้นพระองค์จึงเป็นหนึ่งเดียวกับพระเจ้า พระธรรมสดุดีกล่าวว่า พระเจ้าทรงเป็นผู้ได้รับการ “ยกย่องเหนือฟ้าสวรรค์” (สดุดี 57:5, 11; สดุดี 108:5)

พระเยซูทรงเป็นมนุษย์โดยสมบูรณ์ แต่พระองค์ไม่ใช่มนุษย์ที่บาปเหมือนเรา (ฮีบรู 2:14-16; ฮีบรู 4:15) พระเยซูทรงสมบูรณ์แบบ ไม่ใช่เพียงเพราะพระองค์ไม่เคยทำบาป แต่เพราะบาปไม่เคยทำให้พระองค์ต้องเสื่อมทรามเหมือนเรา

กระนั้นเนื่องจากพระองค์ทรงเป็นมนุษย์โดยสมบูรณ์ พระองค์จึงทรง เป็นแบบอย่างแก่เราด้วย พระองค์ทรงแสดงวิธีวิ่งแข่งในการแข่งขันของชีวิต (ฮีบรู 12:1-4) พระองค์ทรงเป็นแบบอย่างที่เราต้องทำตาม (1 เปโตร 2:21-23) เนื่องว่าพระองค์ทรง “เป็นผู้บริสุทธิ์ ปราศจากอุบาย ไร้มลทิน แยกจากคนบาปทั้งหลาย” (ฮีบรู 7:26) พระองค์จึงเป็นพระผู้ช่วยให้รอดของเรา และเราก็สามารถสะท้อนพระลักษณะของพระองค์ได้เช่นกัน

`แม้ว่าพระเยซูทรงเป็นมนุษย์เฉกเช่นเดียวกับเรา แต่พระองค์ไม่เคยทำบาป ลองคิดดูว่าพระองค์ต้องบริสุทธิ์เพียงใด พระบิดาทรงมองเราประหนึ่งว่าเราไม่เคยทำบาปเป็นเพราะมองผ่านพระเยซู พระสัญญาอันล้ำค่านี้เป็นของเราโดยความเชื่อ ทำไมพระสัญญานี้จึงทำให้เราวางใจในพระเมตตาของพระเจ้าในการช่วยเราให้รอด`