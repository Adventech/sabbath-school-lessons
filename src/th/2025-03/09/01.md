---
title:  การดำเนินชีวิตตามธรรมบัญญัติ
date:   23/08/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 21:1-32; อพยพ 22:16-23:33; 2 พงศกษัตริย์ 19:35; มัทธิว 5:38-48; โรม 12:19; มัทธิว 16:27

> <p>ข้อควรจำ</p>
> “พระยาห์เวห์ตรัสกับโมเสสว่า ‘จงบอกชนชาติอิสราเอลดังนี้ว่า “พวกเจ้าได้เห็นแล้วว่า เราพูดกับพวกเจ้าจากท้องฟ้า ห้ามทำรูปพระใด ๆ ไว้บูชาเทียบเท่ากับเรา ห้ามทำรูปพระด้วยเงินหรือทองคำสำหรับตัว” ’ ” (อพยพ 20:22, 23)

พระเจ้าทรงปรารถนาให้ประชากรของพระองค์แตกต่างจากบรรดาประชาชาติรอบข้าง พระองค์ทรงปรารถนาให้พวกเขาก่อตั้งเป็นชุมชนแห่งความเชื่อที่อุทิศตน ดำเนินชีวิตภายใต้การทรงนำและสิทธิอำนาจของพระองค์ ทุกคนจะต้องอยู่ภายใต้ธรรมบัญญัติของพระเจ้า โดยมีผู้วินิจฉัยถูกแต่งตั้งให้ทำหน้าที่เป็นผู้บังคับใช้ธรรมบัญญัติ และให้พวกปุโรหิตสั่งสอนธรรมบัญญัตินั้น ขณะเดียวกัน บิดามารดาก็มีบทบาทสำคัญยิ่ง

ในทุกวัฒนธรรม กฎหมายสะท้อนให้เห็นถึงอุดมคติ เป้าหมาย เจตนารมณ์ และลักษณะนิสัยของผู้ตรากฎหมาย ตัวอย่างเช่น เมื่อฟาโรห์มีคำสั่งให้ประหารทารกชายชาวฮีบรูทุกคน กฎหมายข้อนี้เผยให้เห็นถึงความโหดร้ายของเขา ในทางตรงกันข้ามหากษัตริย์องค์หนึ่งตรากฎหมายให้เยาวชนทุกคนที่มีอายุครบ 18 ปีในอาณาจักรได้รับทุนการศึกษาระดับอุดมศึกษาฟรี ผู้คนจำนวนมากย่อมมองว่านี่เป็นหลักฐานแห่งความเอื้อเฟื้อเผื่อแผ่ของพระองค์ และสะท้อนพระประสงค์ที่จะเห็นบ้านเมืองของพระองค์เจริญรุ่งเรือง

ธรรมบัญญัติของพระเจ้าทรงเปิดเผยพระลักษณะของพระองค์เอง ทั้งในด้านความดี ความรัก ค่านิยม ความชอบธรรม และพระราชกิจในการจำกัดความชั่วร้ายทั้งปวง ดังที่ธรรมบัญญัตินั้นบริสุทธิ์และยุติธรรม พระเจ้าก็ทรงบริสุทธิ์และยุติธรรมเช่นเดียวกัน ธรรมบัญญัติมิใช่เพียงหนทางนำไปสู่ชีวิตที่อุดมสมบูรณ์เท่านั้น หากยังเป็นเกราะคุ้มกันเราจากภัยพิบัติและอันตรายทั้งหลายอีกด้วย การเคารพพระเจ้า การให้เกียรติต่อกัน การเห็นคุณค่าของชีวิต คือรากฐานของระบบกฎหมายที่พระองค์ทรงออกแบบไว้