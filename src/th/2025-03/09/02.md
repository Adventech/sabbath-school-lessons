---
title:  บัญญัติแห่งพันธสัญญา
date:   24/08/2025
---

ที่ภูเขาซีนาย เมื่อพระเจ้าประทานพระบัญญัติ พระองค์ได้ทรงวางรากฐานสำหรับการสอนประชากรของพระองค์ให้รู้ว่า พวกเขาจะดำเนินชีวิตอย่างบริสุทธิ์ได้อย่างไร โดยผ่านความสัมพันธ์กับพระองค์ แต่หลักการของพระบัญญัติจำเป็นต้องได้รับการประยุกต์ใช้ในชีวิตประจำวัน ดังนั้น พระเจ้าจึงประทานกฎหมายเพิ่มเติม ซึ่งเรียกกันว่า “บัญญัติแห่งพันธสัญญา” โดยมอบหมายให้ผู้วินิจฉัยทำหน้าที่ดูแลและบังคับใช้กฎหมายเหล่านี้

“จิตใจของประชาชนในเวลานั้นถูกบดบังและเสื่อมทรามด้วยการเป็นทาสและอิทธิพลของลัทธินอกศาสนา จึงยังไม่พร้อมที่จะซาบซึ้งในหลักการอันลึกซึ้งและไกลล้ำของพระบัญญัติสิบประการได้อย่างเต็มที่ เพื่อให้ประชาชนเข้าใจถึงข้อผูกพันของพระบัญญัติอย่างถ่องแท้และสามารถนำไปปฏิบัติได้อย่างจริงจัง พระเจ้าจึงประทานบทบัญญัติเพิ่มเติม เพื่ออธิบายและประยุกต์ใช้หลักการของพระบัญญัติสิบประการ กฎหมายเหล่านี้เรียกว่า “บทวินิจฉัย” ทั้งเพราะพระเจ้าได้ทรงร่างขึ้นด้วยพระปัญญาอันไร้ขอบเขตและความเที่ยงธรรมสูงสุด และเพราะว่าบรรดาผู้วินิจฉัยจะต้องตัดสินคดีตามบทบัญญัติเหล่านี้ ซึ่งแตกต่างจากพระบัญญัติสิบประการที่พระเจ้าตรัสกับประชาชนโดยตรง บทวินิจฉัยเหล่านี้ได้ถูกประทานเป็นการส่วนตัวแก่โมเสส เพื่อให้ท่านนำไปถ่ายทอดต่อแก่ประชาชน” (เอลเลน จี. ไว้ท์, บรรพชนกับผู้เผยพระวจนะ, หน้า 310)

`อ่าน อพยพ 21:1-32 มีข้อกำหนดเฉพาะใดบ้างที่เกี่ยวกับทาสชาวฮีบรู การฆาตกรรม และการบาดเจ็บทางร่างกาย`

บัญญัติแห่งพันธสัญญาซึ่งบรรยายไว้ในหลายบทของพระธรรมอพยพ (อพยพ 21:1-23:19) ประกอบด้วยกฎระเบียบและบทบัญญัติต่าง ๆ ที่ทรงประทานขึ้นเพื่อหยุดยั้งกระแสความชั่วร้ายที่ถาโถมเข้ามา และเพื่อสร้างสังคมที่มีระเบียบแบบแผน

บทบัญญัติเกี่ยวกับการเป็นทาสนั้นมีลักษณะเฉพาะ และไม่ควรสับสนกับระบบทาสที่โหดร้ายและชั่วร้ายในยุคกลางหรือยุคปัจจุบัน ทาสชาวฮีบรูได้รับการคุ้มครองและให้ความสำคัญ ในขณะที่ในสังคมยุคกลางและยุคปัจจุบัน บรรดาผู้รับใช้และทาสถูกถือว่าเป็นทรัพย์สินของนาย ซึ่งสามารถกระทำสิ่งใดกับพวกเขาก็ได้ตามใจชอบ แต่ตรงกันข้าม บทบัญญัติในพระคัมภีร์ได้วางข้อจำกัดที่แตกต่างออกไป การเป็นทาสถูกจำกัดไว้เพียงหกปี (อพยพ 21:1, 2; เยเรมีย์ 34:8-22) และในปีที่เจ็ด ทาสทุกคนต้องได้รับการปลดปล่อย เว้นแต่พวกเขาจะสมัครใจอยู่กับนายต่อไป นอกจากนี้ นายยังต้องให้ทาสหยุดงานในวันสะบาโต (อพยพ 20:9, 10) และต้องจัดหาปัจจัยพื้นฐานในชีวิตให้แก่พวกเขา

`แม้ว่าระบบทาสที่ถูกจัดตั้งอย่างเป็นทางการและเต็มไปด้วยความอยุติธรรมจะถูกยกเลิกเป็นส่วนมากไปแล้วก็ตาม แต่หลักการบางประการของระบบทาสยังคงปรากฏอยู่ในรูปแบบใดบ้าง และเราสามารถทำสิ่งใดได้บ้าง ภายในขอบเขตจำกัดของเราเอง เพื่อต่อต้านหลักการเหล่านี้`