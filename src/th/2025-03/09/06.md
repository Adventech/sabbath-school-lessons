---
title:  การแก้แค้น
date:   28/08/2025
---

“นี่แน่ะ ท่านผู้เป็นที่รักของข้าพเจ้า อย่าแก้แค้น แต่จงมอบการนั้นไว้ แล้วแต่พระเจ้าจะทรงลงโทษ เพราะมีคำเขียนไว้ในพระคัมภีร์ว่า องค์พระผู้เป็นเจ้าตรัสว่า ‘การแก้แค้นเป็นของเรา เราเองจะตอบแทน’ ” (โรม 12:19; อ่านเพิ่มเติม เฉลยธรรมบัญญัติ 32:35)

`พระสัญญาและพระบัญชาใดที่พบในข้อพระคัมภีร์เหล่านี้ และทั้งสองสิ่งนี้มีความเกี่ยวข้องกันอย่างใกล้ชิดอย่างไร`

ก่อนที่องค์พระผู้เป็นเจ้าจะทรงนำความยุติธรรม ซึ่งโลกกำลังขาดแคลนในเวลานี้ มาสู่มนุษยชาติ หน้าที่ในการบังคับใช้กฎหมายและกำหนดบทลงโทษที่เป็นธรรมจึงตกอยู่กับบรรดาผู้วินิจฉัยในอิสราเอลโบราณ เมื่อเกิดความเสียหายหรือการบาดเจ็บ ทั้งนี้ต้องตั้งอยู่บนพื้นฐานของข้อเท็จจริงเป็นสำคัญ อย่างไรก็ตาม ปัญหาคือบรรดาครูสอนธรรมบัญญัติในสมัยของพระคริสต์ได้นำธรรมบัญญัติข้อนี้ไปใช้ในลักษณะที่เปิดช่องให้เกิดการแก้แค้นส่วนตัว เป็นผลให้หลักการของธรรมบัญญัติจึงถูกบิดเบือนจากบริบทดั้งเดิม และจุดมุ่งหมายแรกเริ่มก็เลือนหายไป ในที่สุด พวกเขากลับกลายเป็นผู้ส่งเสริมสิ่งที่ธรรมบัญญัตินั้นเองได้ห้ามไว้อย่างชัดเจน

`อ่าน มัทธิว 6:4, 6; มัทธิว 16:27; ลูกา 6:23; และ 2 ทิโมธี 4:8 ข้อพระคัมภีร์เหล่านี้เปิดเผยมุมมองของพระเยซูต่อหลักการของบำเหน็จและการลงโทษอย่างไร`

พระเยซูมิได้ทรงต่อต้านหลักการของบำเหน็จและการลงโทษ เพราะความยุติธรรมเป็นหลักการสำคัญ และเป็นองค์ประกอบที่ขาดไม่ได้ของชีวิต อย่างไรก็ตาม ไม่มีบุคคลใดควรตั้งตนเป็นผู้พิพากษา คณะลูกขุน หรือ “ผู้ลงโทษ” เพราะมนุษย์มีแนวโน้มที่จะบิดเบือนความยุติธรรมได้โดยง่าย การตอบแทนความผิดไม่ใช่หน้าที่ของเรา หากจำเป็นต้องมีการแก้ไขความชั่วร้าย หน้าที่นั้นควรเป็นของกระบวนการยุติธรรมที่เป็นกลาง ซึ่งดำเนินงานโดยผู้วินิจฉัย

ในบริบทนี้ พระเยซูตรัสว่าให้เราทั้งหลายเป็นคนดีพร้อมเหมือนอย่างที่ “พระบิดาของท่าน ผู้สถิตในสวรรค์ทรงดีพร้อม” แล้วเราจะสามารถเป็นคนดีพร้อมเหมือนพระเจ้าได้อย่างไร ความรักที่ไม่เห็นแก่ตัวคือคุณลักษณะสูงสุดของพระเจ้า พระองค์ทรงสอนเหล่าสาวกให้รักศัตรู และอธิษฐานเผื่อผู้ที่ข่มเหงพวกเขา ความดีพร้อมที่แท้จริงคือการรัก การให้อภัย และการแสดงความเมตตา (ลูกา 6:36) แม้ต่อผู้ที่ไม่สมควรได้รับ หลักการนี้และการกระทำที่เกิดจากมัน คือหัวใจของการสะท้อนพระลักษณะของพระเจ้า

`เราจะสามารถเรียนรู้ที่จะรักตามพระบัญชาของพระเจ้าในแต่ละวันได้อย่างไร และเหตุใดการรักเช่นนี้จึงต้องเกี่ยวข้องกับการตายต่อตัวเองอยู่เสมอ`