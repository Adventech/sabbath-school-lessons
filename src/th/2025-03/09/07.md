---
title:  ศึกษาเพิ่มเติม
date:   29/08/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “ธรรมบัญญัติที่ประทานแก่อิสราเอล” หน้า 310-314

เพราะเราดำรงชีวิตอยู่ในดินแดนของศัตรู จึงไม่น่าแปลกใจที่เราต้องเผชิญกับความเจ็บปวดในชีวิตจริง อันเกิดจากกลอุบายอันแยบยลและหลอกลวงของมัน มีใครบ้างที่ไม่เคยสัมผัสกับความเจ็บปวดหรือความทุกข์ทรมาน ซึ่งล้วนแล้วแต่เป็นผลของบาป และของโลกที่ล้มลงในบาปซึ่งเราอาศัยอยู่ในปัจจุบัน น่าเสียดายที่สิ่งเหล่านี้ได้กลายเป็นส่วนหนึ่งของชีวิตไปแล้ว อย่างไรก็ตาม พระเจ้าประทานฤทธิ์อำนาจให้เราสามารถรับมือกับสิ่งเหล่านี้

“พระผู้ช่วยให้รอดผู้ล้ำค่าจะทรงส่งความช่วยเหลือมาในเวลาที่เราต้องการ เส้นทางสู่สวรรค์นั้นถูกชำระให้บริสุทธิ์ด้วยรอยพระบาทของพระองค์ ทุกหนามที่ทิ่มแทงเท้าของเรา ได้เคยทิ่มแทงพระองค์มาก่อนแล้ว ทุกกางเขนที่เราถูกเรียกให้แบก พระองค์ก็ได้ทรงแบกมาก่อนเราแล้ว องค์พระผู้เป็นเจ้าทรงอนุญาตให้เกิดความขัดแย้งขึ้น เพื่อเตรียมจิตวิญญาณให้พร้อมสำหรับสันติสุขที่แท้จริง เวลาแห่งความทุกข์ยากลำบากเป็นช่วงเวลาอันน่าสะพรึงกลัวสำหรับประชากรของพระเจ้า แต่ก็เป็นเวลาที่ผู้เชื่อที่แท้จริงทุกคนควรเงยหน้ามองขึ้นไป และโดยความเชื่อ พวกเขาจะสามารถมองเห็นรุ้งแห่งพระสัญญาที่ล้อมรอบเขาไว้” (เอลเลน จี. ไว้ท์, สงครามประวัติศาสตร์, หน้า 633)

**คำถามเพื่อการอภิปราย:**

`ตลอดหลายศตวรรษที่ผ่านมา ผู้คนต่างรู้สึกสับสนและยากจะเข้าใจว่าเหตุใดพระเจ้าจึงทรงขับไล่บรรดาชนชาตินอกศาสนาออกจากแผ่นดินของตน และในบางกรณีถึงกับทรงกวาดล้างจนหมดสิ้น จริงอยู่ที่เหตุการณ์เช่นนี้ชวนให้รู้สึกหนักใจ อย่างไรก็ตาม การตระหนักว่าความรักของพระเจ้าต้องดำเนินควบคู่กับความยุติธรรม ช่วยให้เราวางใจในพระองค์ได้อย่างไร แม้ในเหตุการณ์เหล่านี้ ความรักของพระองค์ยังคงได้รับการเปิดเผยควบคู่ไปกับความยุติธรรม`

`จงใคร่ครวญให้ลึกซึ้งยิ่งขึ้นถึงข้อเท็จจริงที่ว่า หลังจากที่พระเยซูตรัสถึงการรักผู้อื่น แม้กระทั่งศัตรู หรือผู้ที่เกลียดชังเรา พระองค์ตรัสต่อไปว่า “เพราะฉะนั้นพวกท่านจงเป็นคนดีพร้อม เหมือนอย่างที่พระบิดาของท่าน ผู้สถิตในสวรรค์ทรงดีพร้อม” (มัทธิว 5:48) เหตุใดพระเยซูจึงทรงให้พระบัญชานี้ต่อเนื่องมาจากพระดำรัสก่อนหน้า พระองค์กำลังสื่ออะไรกับเราถึงความหมายที่แท้จริงของคำว่า “ดีพร้อม” เหมือนอย่างที่ “พระบิดาของท่าน ผู้สถิตในสวรรค์ทรงดีพร้อม”`

`อัครสาวกเปาโลมีทัศนคติที่ดีและยกย่องธรรมบัญญัติของพระเจ้าตลอดจนบทบาทของธรรมบัญญัติ แต่เขาก็ไม่เห็นด้วยกับการใช้ธรรมบัญญัติในทางที่ผิด เปาโลเขียนว่า “ท่านไม่อยู่ใต้ธรรมบัญญัติ แต่อยู่ใต้พระคุณ” (โรม 6:14) มีความหมายว่าอย่างไร และเราสามารถใช้ธรรมบัญญัติในทางที่ผิดได้อย่างไร`

`ความยุติธรรมกับการแก้แค้นต่างกันอย่างไร ทั้งสองสิ่งนี้เป็นแนวคิดที่ต่างกันโดยสิ้นเชิง หรือเป็นเพียงการแสดงออกของแนวคิดเดียวกันในรูปแบบที่แตกต่างกัน แล้วเราจะรู้ได้อย่างไรว่า ความปรารถนาของเราที่จะเห็นความยุติธรรมเกิดขึ้นนั้น มิใช่เป็นเพียงความต้องการที่จะแก้แค้นในรูปแบบหนึ่ง`