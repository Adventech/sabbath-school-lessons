---
title:  จงไปนมัสการพระยาห์เวห์พระเจ้าของเจ้า
date:   03/08/2025
---

ในค่ำคืนแห่งเทศกาลปัสกา การพิพากษาของพระเจ้าตกลงบนทุกคนที่ไม่ได้รับการปกคลุมด้วยเลือด (อพยพ 12:1-12) ไม่มีผู้ใดสามารถหลบหนี ไม่ว่าจะมีตำแหน่งสูงส่ง การศึกษาสูง สถานะทางสังคมดี หรือเป็นเพศใดก็ตาม ทุกครอบครัวต่างเผชิญกับการลงโทษ ตั้งแต่ฟาโรห์ผู้ยิ่งใหญ่ไปจนถึงทาสผู้น้อย แม้กระทั่งลูกหัวปีของสัตว์เลี้ยงก็ไม่รอดพ้น ความเย่อหยิ่งของอียิปต์จมอยู่ในผงธุลี

`อ่าน อพยพ 12:31-36 ฟาโรห์ได้ร้องขอสิ่งใดที่น่าประหลาดใจ และเหตุใดจึงอนุญาตให้พวกเขาทั้งหมดออกไปได้`

น่าสนใจที่ฟาโรห์อนุญาตให้ชาวฮีบรูออกไปนมัสการ พร้อมกับขอร้องเพิ่มเติมว่า “อวยพรเราด้วย”

อวยพรเราด้วยอย่างนั้นหรือ

เหตุใดกษัตริย์แห่งอียิปต์ ผู้ซึ่งได้รับการยกย่องว่าเป็น “เทพเจ้า” บนแผ่นดินโลกท่ามกลางประชาชนของตน จึงเอ่ยคำขอเช่นนั้น ดูเหมือนว่าในที่สุด เขาจะเริ่มตระหนักถึงฤทธานุภาพของพระเจ้าแห่งชาวฮีบรู และปรารถนาจะมีส่วนในพระพรนั้นบ้าง ทว่า พระเจ้าจะทรงอวยพรเขาได้อย่างไร ในเมื่อเขายังคงหมกมุ่นอยู่ในความดื้อรั้น การกบฏ ความบาป และความเย่อหยิ่ง จริงอยู่ที่เขาได้ยอมอนุญาตในที่สุด แต่ก็หาใช่เพราะยอมจำนนต่อพระประสงค์ของพระยาห์เวห์ไม่ หากเป็นการยินยอมเพราะความพ่ายแพ้ เขาไม่ได้กลับใจใหม่เลย ดังที่การกระทำในภายหลังเผยให้เห็น เขาเพียงแต่อยากหยุดยั้งหายนะที่กำลังพังทลายอาณาจักรของตนเพียงเท่านั้น

ฟาโรห์รู้สึกอับอาย และภายใต้สถานการณ์อันน่าเศร้าจากภัยพิบัติที่ร้ายแรงที่สุด เขาจึงอนุญาตให้ชนชาติอิสราเอลออกจากอียิปต์ได้ ทั้งที่ก่อนหน้านั้นเขาปฏิเสธมาโดยตลอด และไม่ว่าการกระทำของเขาจะทำให้ประชาชนต้องทุกข์ทรมานเพียงใด บัดนี้ เขากลับยอมจำนนต่อสถานการณ์

ฝ่ายชาวอียิปต์เองก็มีความปรารถนาอย่างแรงกล้าไม่แพ้กันที่จะให้ชาวฮีบรูออกไป ซึ่งก็เป็นเรื่องที่เข้าใจได้ เมื่อพวกเขาร้องขอว่า โปรดจงไปเถิด มิฉะนั้น “พวกเราจะตายกันหมดแล้ว”

ในขณะเดียวกัน พระเจ้าทรงจัดเตรียมไว้แล้ว เพื่อไม่ให้ชนชาติอิสราเอลต้องออกจากอียิปต์ไปอย่างมือเปล่า หากแต่ให้พวกเขาออกไปพร้อมสิ่งของที่จำเป็นต่อการเดินทาง ซึ่งในท้ายที่สุด กลับกลายเป็นการพำนักอันยาวนานเกินกว่าที่คาดคิดไว้ ชาวอียิปต์มอบทรัพย์สินล้ำค่าต่าง ๆ ให้แก่ชาวยิว เพียงเพื่อเร่งให้พวกเขาออกจากประเทศโดยเร็ว ทว่าในความเป็นจริง สิ่งของเหล่านั้นคือค่าจ้างที่ชาวอิสราเอลควรได้รับมาเนิ่นนานแล้ว จากการถูกเอารัดเอาเปรียบในฐานะทาสแรงงานนับศตวรรษ สำหรับชาวอียิปต์แล้ว ราคาที่ต้องจ่ายเพื่อให้ชาวฮีบรูออกไปจากแผ่นดินของตนนั้น นับว่าเล็กน้อยนัก

`บ่อยครั้งเพียงใดที่เราสารภาพบาปต่อการกระทำของตน เพียงเพราะต้องเผชิญกับผลที่ตามมา มิใช่เพราะตระหนักว่าการกระทำนั้นผิดโดยเนื้อแท้ เหตุใดความสำนึกเช่นนี้จึงไม่ถือเป็นการกลับใจอย่างแท้จริง และเราจะเรียนรู้ที่จะสำนึกผิดต่อบาปได้อย่างไร แม้ว่าในบางแง่มุม เราอาจ “รอดพ้น” จากผลลัพธ์ได้ อย่างน้อยก็ในระยะสั้น`