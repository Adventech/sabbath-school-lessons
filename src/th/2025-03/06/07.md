---
title:  ศึกษาเพิ่มเติม
date:   08/08/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, เรื่อง “การอพยพ” หน้า 281-290

พระเจ้าทรงอยู่ฝ่ายชนชาติอิสราเอล แม้ว่าพวกเขาจะมีความเชื่อเพียงเล็กน้อย พระองค์ทรงปรารถนาจะสอนและชี้นำพวกเขาให้เรียนรู้วิธีคิดและการดำเนินชีวิตในฐานะชนชาติที่พระองค์ทรงเลือกสรร พระเจ้าทรงนำพวกเขาด้วยความอดทน และทรงพาไปตามเส้นทางที่มีอุปสรรคน้อยกว่า นางเอลเลน จี. ไว้ท์. ได้อธิบายไว้ว่า “ชนชาติอิสราเอล... มีความรู้เกี่ยวกับพระเจ้าและมีความเชื่อในพระองค์เพียงน้อยนิด พวกเขาคงจะตกใจหวาดกลัวและหมดกำลังใจ พวกเขาไร้อาวุธและไม่เคยชินกับสงคราม จิตใจยังถูกกดทับจากการเป็นทาสมายาวนาน อีกทั้งยังมีสตรีและเด็ก ตลอดจนฝูงสัตว์เลี้ยงมากมายเดินทางมาด้วย การที่พระองค์ทรงนำพวกเขาไปทางทะเลแดงนั้น เป็นการสำแดงให้เห็นว่าพระเจ้าทรงเป็นพระเจ้าแห่งความเมตตากรุณาไม่น้อยไปกว่าการเป็นพระเจ้าแห่งการพิพากษา” เอลเลน จี. ไว้ท์, บรรพชนกับผู้เผยพระวจนะ, หน้า 282)

คำอธิบายพระคัมภีร์ของแอนดรูว์กล่าวถึงบทเพลงของโมเสสว่า “ความแน่นอนของพระราชกิจแห่งการไถ่ของพระเจ้าในประวัติศาสตร์ เป็นหลักประกันให้เราวางใจได้ว่า เราไม่จำเป็นต้องหวาดกลัวสิ่งใดในอนาคต บทสุดท้ายของบทเพลงกล่าวถึงศัตรูในภายหน้า ซึ่งประชากรของพระเจ้าจะต้องเผชิญระหว่างการพิชิตแผ่นดินคานาอัน แต่ด้วย ‘ฤทธานุภาพแห่งพระกรของพระองค์ พวกเขาหยุดนิ่งอยู่เหมือนก้อนหิน’ (ข้อ 16) เมื่อใดที่เราต้องเผชิญกับสถานการณ์ที่ดูเหมือนเป็นไปไม่ได้ หรือเมื่อเรารู้สึกว่าถูกต้อนจนมุมและไม่รู้ว่าจะหันไปทางใด เราสามารถรับความมั่นใจจาก ‘บทเพลงของโมเสส’ ได้ เพราะบทเพลงนี้คือการรำลึกถึงเหตุการณ์อันยิ่งใหญ่ในประวัติศาสตร์ของประชากรของพระเจ้า” (Andrews Bible Commentary, “Exodus” (Berrien Springs, MI: Andrews University Press, 2020), p. 214)

**คำถามเพื่อการอภิปราย:**

`เหตุใดเราจึงมักพบว่าตนเองตกอยู่ในสภาพเดียวกับชนชาติฮีบรูอยู่เสมอ ทั้งที่เพิ่งได้รับการช่วยกู้จากอียิปต์อย่างน่าอัศจรรย์ แต่กลับไม่อาจเผชิญหน้ากับความท้าทายเบื้องหน้าที่ทะเลแดงได้ กล่าวคือ แม้เราจะมีหลักฐานมากมายที่ยืนยันถึงพระคุณและฤทธานุภาพของพระเจ้าที่ทรงสำแดงต่อเรา เหตุใดเราจึงยังคงแสดงออกถึงความไม่เชื่อได้อย่างง่ายดาย`

`แม้ทุกสิ่งที่ได้เกิดขึ้นแล้ว รวมทั้งการสูญเสียบุตรหัวปีของชาวอียิปต์ เหตุใดฟาโรห์จึงยังคงดื้อรั้นไล่ตามชนชาติอิสราเอลอยู่ เรื่องนี้สอนเราอย่างไรถึงอันตรายของการมีจิตใจที่แข็งกระด้างเพราะบาป`

`แม้เราทุกคนต้องเผชิญกับบททดสอบอันหนักหน่วงในบางช่วงของชีวิต แต่หลายคนในพวกเราก็เคยมี (และยังคงมี) วันเวลาที่ดีงาม ช่วงเวลาแห่งความสงบสุข ที่ปราศจากเหตุร้ายใด ๆ ที่เกิดขึ้นกับตนเองหรือคนที่รัก เหตุใดเราจึงควรมองช่วงเวลาเหล่านี้ว่าเป็นหลักฐานแห่งพระคุณและการทรงปกป้องของพระเจ้า เพราะในท้ายที่สุด เราต่างตระหนักดีว่า เรากำลังดำรงชีวิตอยู่ในดินแดนของ “ศัตรู” เหตุใดเราจึงควรระลึกอยู่เสมอที่จะสรรเสริญพระเจ้าในยามที่ทุกสิ่งดูราบรื่น เพราะเราไม่มีทางรู้ได้เลยว่า มีภัยพิบัติใดบ้างที่พระองค์ทรงช่วยให้เรารอดพ้นมาโดยไม่รู้ตัว`