---
title:  ข้ามทะเลแดง
date:   05/08/2025
---

`อ่าน อพยพ 13:17-14:22 พระเจ้าทรงนำชาวอิสราเอลอย่างไรเมื่อพวกเขาออกจากอียิปต์ และเกิดอะไรขึ้นต่อจากนั้น`

เมื่อชาวอิสราเอลออกจากอียิปต์ตามพระบัญชาที่พระเจ้าทรงประทานผ่านโมเสส พวกเขาเคลื่อนออกไปอย่างมีระเบียบราวกับกองทัพ คำภาษาฮีบรู tsaba’ และ makhaneh สะท้อนภาพนี้อย่างชัดเจน โดยมีความหมายว่า “กองทัพ,” “กองพล,” “ค่ายพัก,” และ “เหล่าทัพ” (อพยพ 6:26; อพยพ 7:4; อพยพ 12:17, 14, 51; อพยพ 14:19, 20; เปรียบเทียบกับ อพยพ 13:18) พวกเขาถูกจัดแบ่งเป็นหน่วย และเดินทางอย่างเป็นระเบียบดุจกองทัพที่มีวินัย ในภายหลัง บาลาอัมซึ่งอยู่บนเนินเขาแห่งโมอับ ได้มองลงมาเห็นชาวอิสราเอล “ตั้งค่ายตามเผ่าต่าง ๆ” (กันดารวิถี 24:2)

ในขณะเดียวกัน “โมเสสเอากระดูกของโยเซฟไปด้วย” (อพยพ 13:19) ข้อนี้เป็นรายละเอียดที่มีความสำคัญอย่างยิ่งในเรื่องนี้ และเผยให้เห็นถึงความเชื่อของโยเซฟในพระสัญญาของพระเจ้า แม้จะดำรงชีวิตอยู่ท่ามกลางความรุ่งเรืองและอภิสิทธิ์ในอียิปต์ โยเซฟไม่เคยลืมเรื่องแผ่นดินแห่งพันธสัญญา เขาได้ขอไว้ ให้นำกระดูกของตนกลับไปยังแผ่นดินคานาอัน (ปฐมกาล 50:24, 25) เพราะเขาเชื่อว่าพระเจ้าจะเสด็จมาเยี่ยมเยียนชนชาติอิสราเอลในอียิปต์อย่างแน่นอน และจะทรงนำพวกเขาเข้าสู่แผ่นดินที่พระองค์ทรงสัญญาไว้ (ฮีบรู 11:22) และเมื่ออิสราเอลเข้าสู่แผ่นดินคานาอัน กระดูกของโยเซฟก็ถูก “ฝังไว้ที่เมืองเชเคม” (โยชูวา 24:32)

เสาเมฆและเสาเพลิงเป็นสัญลักษณ์แห่งการประทับอยู่ของพระเจ้าท่ามกลางประชากรของพระองค์ พระยาห์เวห์ทรงประทับอยู่ในนั้น และยังตรัสกับประชากรของพระองค์จากภายในเมฆนั้นด้วย (อพยพ 14:24; กันดารวิถี 12:5, 6)

ขณะเดียวกัน ฟาโรห์ก็เผยให้เห็นถึงแรงจูงใจที่แท้จริงในจิตใจของตน เขาไม่ได้กลับใจ และไม่เคยสำนึกผิดอย่างแท้จริง การที่เขาทูลขอพรจากพระเจ้านั้น เป็นเพียงการเสแสร้ง บางทีอาจเป็นการหลอกลวงตัวเองด้วยซ้ำ เขาระดมกองทัพและออกติดตามเหล่าทาสที่หลบหนีไป ความบาปได้ทำให้ชายผู้นี้มืดบอดอย่างสิ้นเชิง

เมื่อประชาชนเห็นกองทัพของฟาโรห์กำลังไล่ติดตามมา พวกเขากล่าวถ้อยคำและแสดงความรู้สึก ซึ่งต่อมาถูกกล่าวซ้ำอีกหลายครั้งว่า “หลุมฝังศพในอียิปต์ไม่มีหรือ ท่านจึงพาพวกเราออกมาตายในถิ่นทุรกันดาร ทำไมท่านจึงทำกับเราเช่นนี้คือพาพวกเราออกมาจากอียิปต์” (อพยพ 14:11)

กล่าวคือ แม้พวกเขาได้เห็นการสำแดงฤทธานุภาพของพระเจ้าอย่างน่าอัศจรรย์มาแล้ว รวมถึงการที่บุตรหัวปีของตนรอดพ้นจากความตาย แต่ประชาชนก็ยังคงแสดงให้เห็นถึงการขาดความเชื่ออย่างน่าตกตะลึง

`ลองนึกถึงสถานการณ์เลวร้ายที่คุณต้องเผชิญครั้งล่าสุด ปฏิกิริยาแรกของคุณเป็นอย่างไร คุณมีความเชื่อและวางใจในพระเจ้าหรือแสดงถึงการขาดความเชื่อ มีบทเรียนใดบ้างที่คุณควรได้รับจากเหตุการณ์นั้น ซึ่งอาจช่วยเตรียมจิตใจคุณให้พร้อมรับมือกับความท้าทายครั้งใหม่ที่กำลังจะมาถึง (ซึ่งแน่นอนว่าย่อมต้องเกิดขึ้น)`