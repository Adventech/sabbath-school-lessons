---
title:  เดินหน้าด้วยความเชื่อ
date:   06/08/2025
---


`อ่าน อพยพ 14:13-31 แม้ว่าพวกเขาจะขาดความเชื่อ แต่พระเจ้าทรงทำอะไรเพื่อลูกหลานชนชาติอิสราเอล`

เนื่องจากโมเสสไว้วางใจในพระเจ้าและพระวจนะของพระองค์อย่างสุดหัวใจ เขาจึงสามารถหนุนใจประชาชนได้ เขาได้เสนอหลักการสำคัญสี่ประการสำหรับการรับมือกับสถานการณ์ที่ยากลำบาก ดังนี้

1. “อย่ากลัวเลย” (อพยพ 14:13) คำเตือนใจประการแรกคือการวางใจในองค์พระผู้เป็นเจ้า เพราะหนทางนี้เท่านั้นที่สามารถเอาชนะความกลัวได้ อิสยาห์ได้ย้ำความจริงข้อนี้ไว้อย่างชัดเจน โดยกล่าวว่า ผู้ที่เชื่อวางใจอยู่ในพระหัตถ์ของพระเจ้า และพระองค์จะทรงช่วยเหลือพวกเขาเมื่อพวกเขายอมรับพระองค์เป็นพระเจ้าและองค์พระผู้เป็นเจ้าของตน “อย่ากลัวเลย เพราะเราอยู่กับเจ้า อย่าขยาด เพราะเราเป็นพระเจ้าของเจ้า... เพราะเราคือยาห์เวห์ พระเจ้าของเจ้า เราฉวยมือขวาของเจ้าไว้ คือเราที่พูดกับเจ้าว่า ‘อย่ากลัวเลย เราเองจะช่วยเจ้า’ ” (อิสยาห์ 41:10, 13)
2. “ ‘จงยืนนิ่งอยู่’ ” (อพยพ 14:13) การ “ยืนนิ่งอยู่” มิได้หมายความเพียงการหยุดบ่นหรือรอคอยสิ่งยิ่งใหญ่เท่านั้น หากแต่คือการวางใจในพระเจ้า และอดทนเฝ้ารอความช่วยเหลือจากพระองค์ด้วยใจมั่นคง เพราะพระเจ้าจะทรงกระทำอย่างแน่นอน
3. “คอยดูความรอดจากพระยาห์เวห์ ซึ่งทรงทำเพื่อพวกท่านในวันนี้” (อพยพ 14:13) หากความเชื่อของเราจะเติบโต เราจำเป็นต้องตระหนักถึงการทรงนำและความช่วยเหลือของพระเจ้า พร้อมทั้งมีใจรู้คุณต่อพระสัญญาที่พระองค์ประทานไว้ การ “คอยดู” หมายถึงการเปิดตาของตนเอง (เพราะความไม่เชื่อคือความมืดบอด) มีเพียงพระเจ้าเท่านั้นที่สามารถประทานชัยชนะ ความปลอดภัย และความรอดได้ พระองค์ทรงอยู่ฝ่ายเราเสมอ ทรงห่วงใยและจัดเตรียมสิ่งจำเป็นให้ในเวลาที่เหมาะสม
4. “พระยาห์เวห์จะทรงรบแทนท่านทั้งหลาย” (อพยพ 14:14) พระธรรมข้อนี้เปิดเผยถึงพระราชกิจที่พระเจ้าจะทรงกระทำ พระองค์จะทรงต่อสู้เพื่อประชากรของพระองค์ด้วยพระองค์เอง กางเขนแห่งคัลวารีเป็นหลักฐานสูงสุดของความจริงข้อนี้ เพราะ ณ กางเขนนั้น พระคริสต์ทรงพิชิตซาตาน เพื่อประทานชีวิตนิรันดร์แก่เรา (ยอห์น 5:24; ฮีบรู 2:14; วิวรณ์ 12:10, 11) ต่อมา แม้แต่ชาวอียิปต์เองก็ยังยอมรับว่า พระยาห์เวห์ทรงต่อสู้เพื่อชนชาติอิสราเอลจริง ๆ (อพยพ 14:25)

พระบัญชาที่พระเจ้าทรงมีต่อโมเสสนั้นชัดเจน “ให้เดินหน้าต่อไป” พระเจ้าได้ทรงเปิดเผยแผนการของพระองค์อย่างเป็นขั้นตอน ดังนี้ (1) ทูตสวรรค์ของพระเจ้าและเสาเมฆ ซึ่งเดิมเคลื่อนอยู่เบื้องหน้าค่ายของอิสราเอล ได้เคลื่อนมาตั้งอยู่ด้านหลัง เพื่อปกป้องประชากรของพระองค์จากกองทัพอียิปต์ (2) โมเสสต้องยื่นมือออกเหนือทะเลด้วยความเชื่อ (3) พระเจ้าทรงแยกน้ำทะเลออก และทรงบันดาลลมแรงพัดให้พื้นทะเลแห้ง (4) ผลลัพธ์ก็คือ ชนชาติอิสราเอลสามารถเดินข้ามทะเลไปยังอีกฟากหนึ่งได้อย่างปลอดภัยบนพื้นดินที่แห้ง ฝ่ายชาวอียิปต์ได้ไล่ตามมาอย่างไม่ไตร่ตรอง ราวกับคนตาบอด เพราะพวกเขาไม่อาจมองเห็นว่าเหตุการณ์อัศจรรย์นี้เป็นพระราชกิจที่พระเจ้าทรงกระทำเพื่อประชากรของพระองค์ พวกเขาตระหนักถึงความจริงนั้นก็ต่อเมื่อสายเกินไป ดังปรากฎในคำสารภาพของพวกเขาในอพยพ 14:25