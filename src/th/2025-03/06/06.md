---
title:  บทเพลงของโมเสสและมีเรียม
date:   07/08/2025
---

กองทัพอียิปต์ทั้งหมดถูกทำลายสิ้น ไม่มีผู้ใดรอดชีวิต ฟาโรห์เองก็เช่นกัน(อ่าน สดุดี 136:15) นี่คือความพ่ายแพ้ที่น่าตกตะลึงของชาวอียิปต์ และเป็นชัยชนะอันสมบูรณ์ของประชากรของพระเจ้า จึงไม่น่าแปลกใจที่ตลอดประวัติศาสตร์ของพวกเขา จนถึงทุกวันนี้ ชนชาติยิวก็ยังคงเล่าขานเรื่องราวอันยิ่งใหญ่นี้อยู่เสมอ

`อ่าน อพยพ 15:1-21 บทเพลงของโมเสสมีเนื้อร้องอย่างไร`

บทเพลงบทนี้เป็นคำสรรเสริญถวายแด่พระยาห์เวห์ เพราะพระองค์ทรงเป็นนักรบผู้ทรงฤทธานุภาพ ผู้ทรงพิชิตศัตรูของประชากรของพระองค์ โมเสสได้กล่าวขยายความในเรื่องนี้อย่างเป็นการส่วนตัว โดยเน้นว่า องค์พระผู้เป็นเจ้าผู้ทรงเป็นพระเจ้าของเขา ทรงเป็นทั้งกำลัง เพลงสรรเสริญ และความรอดของเขา ไม่มีผู้ใดเสมอเหมือนพระองค์ “พระองค์ผู้ทรงงามสง่าในความบริสุทธิ์ และน่าเกรงขามด้วยพระสิริและทรงทำการอัศจรรย์” (อพยพ 15:11)

บทเพลงทั้งหมดของโมเสสกล่าวถึงพระเจ้า ทั้งในด้านพระลักษณะและพระราชกิจ พระยาห์เวห์ทรงได้รับการเทิดทูน สรรเสริญ และชื่นชม จากพระราชกิจอันน่าอัศจรรย์ที่ทรงกระทำต่อประชากรของพระองค์ ความกตัญญูรู้คุณและการนมัสการจึงเป็นผลลัพธ์เบื้องต้นของชีวิตฝ่ายจิตวิญญาณ ความรักมั่นคงของพระเจ้าได้รับการเน้นย้ำและถวายพระเกียรติเป็นพิเศษ เพราะพระองค์จะทรงนำชนชาติที่พระองค์ทรงไถ่ไว้ ไปยังสถานบริสุทธิ์ที่เป็นที่สถิตของพระองค์ โมเสสได้พยากรณ์ไว้ว่า พระเจ้าจะทรงสถาปนาสถานนมัสการบนภูเขาแห่งมรดกของพระองค์ (อพยพ 15:17) ซึ่งทั้งหมดนี้ชี้ไปยังศิโยนและพระวิหารในเยรูซาเล็มในภายภาคหน้า

ในวิวรณ์ 15:2-4 ผู้ที่ได้รับการไถ่จะร่วมกันขับร้องบทเพลงของโมเสสและบทเพลงของพระเมษโปดก คุณลองจินตนาการดูได้ไหมว่า เสียงแห่งการสรรเสริญนี้จะดังก้องเพียงใดในสวรรค์ เสียงที่ยกย่องพระเจ้าสำหรับพระราชกิจอันยิ่งใหญ่และน่าอัศจรรย์ของพระองค์ การถวายเกียรติแด่พระเจ้าสำหรับคำพิพากษาอันชอบธรรมและเที่ยงตรงของพระองค์ และเสียงนมัสการพระองค์สำหรับการกระทำที่ชอบธรรมและความบริสุทธิ์อันไม่มีที่ติของพระองค์

โปรดสังเกตถ้อยคำในบรรทัดสุดท้ายของบทเพลง ซึ่งกล่าวว่า “ประชาชาติทั้งหมดจะมา นมัสการเฉพาะพระพักตร์พระองค์ เพราะว่าพระราชกิจอันชอบธรรมของพระองค์ปรากฏให้เห็นแล้ว” นั่นหมายความว่า เมื่อคำพิพากษาทั้งสิ้นของพระเจ้า โดยเฉพาะอย่างยิ่งการพิพากษาต่อความชั่วร้ายและการกดขี่ที่ดำรงอยู่นานนับพันปีโดยไร้การลงโทษ ทั้งหมดได้ปรากฏอย่างชัดเจนแล้ว บรรดาประชาชาติที่ได้รับการไถ่จะร่วมกันเปล่งเสียงสรรเสริญแด่พระองค์เพราะคำพิพากษานั้น

`อิมมานูเอล คานท์ เคยกล่าวไว้ว่า หากพระเจ้าทรงยุติธรรม ก็ต้องมีชีวิตหลังความตายอย่างแน่นอน เหตุใดคำกล่าวนี้จึงถือเป็นความจริง เราจะสามารถเรียนรู้ที่จะวางใจได้อย่างไรว่า วันหนึ่ง ความยุติธรรมที่โลกนี้ขาดแคลนมาเนิ่นนานจะได้รับการฟื้นฟูอย่างสมบูรณ์ และเราจะรับการปลอบประโลมใจจากความหวังนี้ได้อย่างไร`