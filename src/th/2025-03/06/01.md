---
title:  ผ่านทะเลแดง
date:   02/08/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 12:31-36; ยากอบ 2:17-20; อพยพ 13:1-14:31; ฮีบรู 11:22; อพยพ 15:1-21; วิวรณ์ 15:2-4

> <p>ข้อควรจำ</p>
> “โมเสสกล่าวกับประชากรว่า ‘อย่ากลัวเลย จงยืนนิ่งอยู่ คอยดูความรอดจากพระยาห์เวห์ ซึ่งทรงทำเพื่อพวกท่านในวันนี้ เพราะคนอียิปต์ที่เห็นในวันนี้ พวกท่านจะไม่ได้เห็นอีกตลอดไป พระยาห์เวห์จะทรงรบแทนท่านทั้งหลาย พวกท่านจงสงบอยู่เถิด’ ” (อพยพ 14:13, 14)

เรื่องราวการอพยพเป็นประสบการณ์อันยิ่งใหญ่และน่าสรรเสริญที่สุดของประชากรของพระเจ้าในพันธสัญญาเดิม เหตุการณ์นี้เป็นแบบจำลองของพระเจ้าที่แสดงให้เห็นว่าพระเจ้าทรงมีชัยเหนือศัตรูของชาวฮีบรู และทรงนำพาชาวอิสราเอลเข้าสู่แผ่นดินแห่งพระสัญญาอย่างมีชัย อีกทั้งยังเป็นสัญลักษณ์แห่งความรอดและการไถ่บาปในพระคริสต์อีกด้วย

หากมองจากมุมมองของมนุษย์ ลูกหลานชาวอิสราเอลตกอยู่ในสถานการณ์ที่สิ้นหวังอย่างที่สุด เป็นสภาวะที่พวกเขาไม่อาจช่วยตัวเองให้รอดพ้นได้เลย หากจะมีการปลดปล่อยเกิดขึ้น ก็จะต้องเป็นพระราชกิจของพระเจ้าเท่านั้น สถานการณ์ของเราที่อยู่ภายใต้บาปก็เช่นเดียวกัน ด้วยตนเองแล้ว เราอยู่ในภาวะไร้ความหวังโดยสิ้นเชิง เราต้องการบางสิ่งที่ยิ่งใหญ่กว่าเรื่องราวของการอพยพ และเราก็ได้รับสิ่งนั้นแล้ว นั่นคือกางเขนของพระคริสต์ และสิ่งที่พระองค์ได้ทรงกระทำเพื่อเราทุกคน ณ ที่นั่น

เหตุการณ์เริ่มต้นจากการที่ชาวอิสราเอลออกจากแผ่นดินโกเชน ซึ่งบันทึกไว้ในอพยพบทที่ 12 จนถึงบทเพลงแห่งชัยชนะของโมเสสที่ขับร้องอย่างเปี่ยมปีติในอพยพบทที่ 15 ล้วนเป็นเหตุการณ์ที่น่าทึ่งและน่าตื่นตะลึงยิ่งนัก เป็นช่วงเวลาที่หมายสำคัญ การอัศจรรย์ และพระราชกิจแห่งการไถ่ของพระเจ้าปรากฏขึ้นอย่างถึงขีดสุด

แต่อย่างไรก็ตาม เหตุการณ์เหล่านั้นก็ยังไม่อาจเทียบได้กับสิ่งที่พระคริสต์ทรงกระทำเพื่อเราบนไม้กางเขน ซึ่งเหตุการณ์ในอพยพเป็นเพียงเงาแห่งความยิ่งใหญ่ที่กำลังจะมาถึงเท่านั้น