---
title:  อาหารและน้ำแห่งชีวิต
date:   09/08/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 15:22-16:36; ปฐมกาล 3:1-6;อพยพ 17:1-7; 1 โครินธ์ 10:4; อพยพ 18:1-27; 1 โครินธ์ 10:11

> <p>ข้อควรจำ</p>
> “พระยาห์เวห์ตรัสกับโมเสสว่า ‘พวกเจ้าจะขัดขืนบัญญัติและกฎหมายของเรานานสักเท่าไร ดูสิ พระยาห์เวห์ประทานวันสะบาโตให้พวกเจ้า เพราะฉะนั้นในวันที่หกพระองค์ประทานอาหารให้พอรับประทานสองวัน ในวันที่เจ็ดนั้นให้ทุกคนพักอยู่ในที่ของตน อย่าให้ใครออกจากที่พักเลย’ เพราะฉะนั้นประชาชนจึงได้หยุดพักในวันที่เจ็ด” (อพยพ 16:28-30)

หลังจากออกจากอียิปต์ ชนชาติอิสราเอลได้เริ่มต้นการเดินทางที่ไม่คุ้นเคยสู่แผ่นดินแห่งพระสัญญา พวกเขาต้องเผชิญกับเส้นทางที่ทั้งยากลำบากและยาวไกล อีกทั้งยังจำเป็นต้องเรียนรู้บทเรียนใหม่ ๆ อีกมากมาย องค์พระผู้เป็นเจ้าทรงเป็นผู้นำและทรงดูแลพวกเขา และแน่นอนว่า พระองค์ทรงปรารถนาให้พวกเขาเติบโตขึ้น แต่การเติบโตนี้ต้องผ่านการเรียนรู้เรื่องวินัย การควบคุมตนเอง การเสียสละ การไม่เห็นแก่ตัว การวางใจในองค์พระผู้เป็นเจ้า และเหนือสิ่งอื่นใด คือการเชื่อฟังพระองค์อย่างสุดใจ

โมเสสคือผู้นำที่ประชาชนมองเห็นได้อย่างชัดเจน และหากพวกเขาปรารถนาจะได้รับชัยชนะ ก็จำเป็นต้องติดตามและยอมรับการเป็นผู้นำของเขา สิ่งสำคัญคือ ประชาชนจะต้องรวมใจกันเป็นหนึ่ง ร่วมมือกันเป็นชุมชน และช่วยเหลือเกื้อกูลกันและกัน เพราะหนทางเบื้องหน้ายังเต็มไปด้วยอุปสรรคและความท้าทายที่ร้อยเรียงอยู่ การเติบโตฝ่ายจิตวิญญาณของพวกเขาจะขึ้นอยู่กับวิธีที่พวกเขาเผชิญกับอุปสรรคเหล่านั้น และท่าทีที่พวกเขามีต่อโมเสส โดยเฉพาะอย่างยิ่งเมื่อความท้าทายเหล่านั้นเริ่มทวีความรุนแรงมากยิ่งขึ้น

สุภาษิตจีนที่เราคุ้นหูกันดีว่า “การเดินทางนับพันลี้เริ่มต้นด้วยก้าวแรก” เป็นความจริงอย่างยิ่งในสถานการณ์ของพวกเขา และพวกเขาจำเป็นต้องไว้วางใจในการทรงนำขององค์พระผู้เป็นเจ้าทุกย่างก้าวที่เดินไป ทว่าเป็นเรื่องน่าเศร้ายิ่งนัก เพราะดังที่เราจะได้เห็นต่อไป พวกเขาเรียนรู้บทเรียนเหล่านี้ได้ไม่ง่ายเลย

แต่ในความเป็นจริงแล้ว มีสักกี่คนที่สามารถเรียนรู้บทเรียนชีวิตได้อย่างง่ายดาย