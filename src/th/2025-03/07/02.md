---
title:  น้ำขม
date:   10/08/2025
---

ในเรื่องราวต่าง ๆ ที่ปรากฏในพระคัมภีร์ ตัวละครแต่ละตัวล้วนมีบทบาทของตน ไม่ว่าจะอยู่ในฝ่ายดีหรือฝ่ายร้าย เราจำเป็นต้องพินิจพิจารณาอย่างรอบคอบถึงโครงเรื่อง สถานที่ เวลา และตัวร้ายของเหตุการณ์ อย่างไรก็ตาม ประเด็นสำคัญที่สุดของเรื่องมักอยู่ที่การคลี่คลายปัญหาและบทเรียนที่ได้จากเหตุการณ์นั้น ๆ ซึ่งในเรื่องราวเหล่านี้ก็ไม่แตกต่างกันเลย

จากเหตุการณ์ต่าง ๆ ที่ปรากฏ แสดงให้เห็นว่า พระเจ้าทรงเป็นทั้งผู้คลี่คลายปัญหาและผู้ประสานสันติ ทว่าพระราชกิจของพระองค์กลับต้องเผชิญกับอุปสรรค เพราะความไม่เชื่อของมนุษย์ เพราะการบ่นอย่างต่อเนื่องและการไม่เชื่อฟังของพวกเขา ชาวฮีบรูจึงต้องเผชิญกับความยุ่งยากอย่างร้ายแรง แม้กระทั่งโศกนาฏกรรมหลายประการ พวกเขานำความลำบากมาสู่ตนเอง จากความดื้อรั้นและการไม่สำนึกผิดของตนเอง

`อ่าน อพยพ 15:22-27 หลังจากข้ามทะเลแดงแล้ว เบื้องหลังของการอัศจรรย์ครั้งแรกคืออะไร`

บททดสอบความเชื่อแรกของชนชาติอิสราเอลเกี่ยวข้องกับความจำเป็นพื้นฐานเรื่องน้ำ ซึ่งไม่น่าแปลกใจเลย หากพิจารณาจากสภาพแวดล้อมที่แห้งแล้ง ร้อนระอุ และโหดร้ายของทะเลทราย หลังจากเดินทางมาได้สามวัน ในที่สุดพวกเขาก็พบน้ำ แต่กลับพบว่าน้ำนั้นไม่อาจดื่มได้ มาราห์ ซึ่งแปลว่า “ขม” และเพราะน้ำนั้นมีรสขม ความเชื่อของอิสราเอลที่มีต่อพระเจ้าผู้ทรงห่วงใยจึงเริ่มสั่นคลอนอย่างรวดเร็ว อย่างไรก็ตาม พระเจ้าทรงตอบสนองด้วยพระเมตตา และการอัศจรรย์ครั้งแรกก็เกิดขึ้นผ่านไม้ท่อนหนึ่ง แน่นอนว่าไม่ใช่ไม้ท่อนนั้นที่เปลี่ยนน้ำให้หวานและดื่มได้ หากแต่เป็นพระเจ้าผู้ทรงกระทำการนั้น ประชาชนจำเป็นต้องเรียนรู้บทเรียนสำคัญสองประการ ได้แก่ (1) ความอดทนรอคอยเวลาอันเหมาะสมของพระเจ้า และ (2) การที่พระเจ้าทรงกระทำกิจร่วมกับมนุษย์

อย่างไรก็ตาม บุตรหลานของอิสราเอลกลับมองข้ามพระคุณนานัปการที่ได้รับ และลืมเลือนการอัศจรรย์อันยิ่งใหญ่ที่พระเจ้าได้ทรงกระทำเพื่อพวกเขาอย่างรวดเร็ว ทั้งที่ไม่นานก่อนหน้านั้น พวกเขายังขับร้องสรรเสริญด้วยใจเปี่ยมล้น พร้อมกับประกาศว่า “ข้าแต่พระยาห์เวห์ ในบรรดาพระต่าง ๆ องค์ไหนจะเป็นเหมือนพระองค์เล่า องค์ไหนจะเหมือนพระองค์ผู้ทรงงามสง่าในความบริสุทธิ์ และน่าเกรงขามด้วยพระสิริและทรงทำการอัศจรรย์” (อพยพ 15:11)

กระนั้น แม้หลังจากการพร่ำบ่นของพวกเขา พระเจ้าก็ยังทรงประทานพระสัญญาว่าจะไม่ทรงนำ “โรคต่าง ๆ” (อพยพ 15:26) ซึ่งเคยเกิดแก่ชาวอียิปต์ มาสู่ชนชาติอิสราเอล พระองค์จะทรงปกป้องพวกเขา อย่างไรก็ตาม พวกเขาจะสัมผัสถึงพระสัญญานี้ได้ ก็ต่อเมื่อยังคงสัตย์ซื่อต่อพระองค์อย่างมั่นคง

`คุณเคยเผชิญกับบททดสอบหรือความยากลำบากใดบ้างที่เกิดขึ้นจากการตัดสินใจของตนเอง แล้วคุณจะได้รับการปลอบประโลมใจเพียงใด เมื่อรู้ว่าพระเจ้าจะยังทรงกระทำเพื่อคุณ หากคุณยินดีที่จะร่วมมือกับพระองค์`