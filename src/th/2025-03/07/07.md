---
title:  ศึกษาเพิ่มเติม
date:   15/08/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, เรื่อง “จากทะเลแดงสู่ซีนาย” หน้า 291-302

ไม่นานหลังจากเหตุการณ์เรื่องน้ำ ชนชาติอิสราเอลก็เผชิญกับภัยอันตรายครั้งใหม่ (อ่าน อพยพ 17:8-16) เมื่อเผ่าอามาเลข ซึ่งเป็นชนเผ่าที่ดุร้ายและกระหายสงคราม ได้เปิดฉากโจมตีพวกเขา “ชนชาติอามาเลขมิใช่ผู้ไม่รู้จักพระลักษณะของพระเจ้า หรือไม่ตระหนักถึงสิทธิอำนาจของพระองค์ หากแต่กลับเลือกที่จะไม่ยำเกรงพระเจ้า และตั้งตนเป็นปฏิปักษ์ต่อฤทธานุภาพของพระองค์ ชาวอามาเลขเย้ยหยันบรรดาการอัศจรรย์ที่โมเสสได้กระทำต่อหน้าชาวอียิปต์ และล้อเลียนความหวาดกลัวของชนชาติรอบข้าง พวกเขาปฏิญาณต่อเทพของตนว่าจะทำลายชาวฮีบรูให้สิ้นซาก ไม่ให้เหลือรอดแม้แต่คนเดียว พร้อมทั้งอวดอ้างว่าพระเจ้าของอิสราเอลไม่มีอำนาจต่อต้านพวกเขา พวกเขามิได้รับอันตรายหรือการคุกคามใด ๆ จากชาวอิสราเอลเลย การโจมตีของพวกเขาจึงเป็นการกระทำที่ปราศจากเหตุอันควรโดยสิ้นเชิง เป็นการแสดงออกถึงความเกลียดชังและการท้าทายพระเจ้าอย่างเปิดเผย พวกเขามุ่งหมายจะทำลายประชากรของพระองค์ ชาวอามาเลขเป็นคนบาปที่หยิ่งผยองมาช้านาน และความชั่วร้ายของพวกเขาก็ได้ส่งเสียงร้องขึ้นไปถึงพระเจ้าเพื่อขอการพิพากษา แต่ถึงกระนั้น พระเมตตาของพระองค์ก็ยังทรงเรียกร้องให้พวกเขากลับใจเสียใหม่ ทว่าทันทีที่ชาวอามาเลขเข้าจู่โจมกองทัพอิสราเอลที่เหนื่อยล้าและไร้การป้องกัน พวกเขาก็ได้ผนึกความหายนะไว้กับประชาชาติของตน” (เอลเลน จี. ไว้ท์, บรรพชนกับผู้เผยพระวจนะ, หน้า 300)

**คำถามเพื่อการอภิปราย:**

`พิจารณาแนวคิดที่กล่าวว่า เยโธรได้เรียนรู้จักกับพระเจ้าเที่ยงแท้จากสิ่งที่พระองค์ทรงกระทำแก่ประชากรของพระองค์ (อ่าน เฉลยธรรมบัญญัติ 4:4-8) เหตุใดหลักการข้อนี้จึงยังคงเป็นจริงมาจนถึงทุกวันนี้ จงตั้งคำถามกับตนเองและกับชั้นเรียนของท่านว่า คริสตจักรของเรากำลังเป็นพยานลักษณะใดต่อสายตาของโลก เรากำลังกล่าวสิ่งใดแก่โลกเกี่ยวกับธรรมชาติและพระลักษณะของพระเจ้า`

`อ่าน 1 โครินธ์ 10:4 อีกครั้ง ข้อพระคัมภีร์ตอนนี้สอนเราอย่างไรเกี่ยวกับความเชื่อโบราณที่คลาดเคลื่อน ซึ่งกล่าวว่า พระเจ้าในพันธสัญญาเดิมทรงเป็นพระเจ้าแห่งการแก้แค้น ความเกลียดชัง และการไม่ยอมให้อภัย ซึ่งขัดแย้งกับภาพลักษณ์ของพระเยซู พระคัมภีร์ตอนนี้แสดงให้เราเห็นอย่างไรว่า ความเชื่อเช่นนั้นเป็นสิ่งที่ผิด`

`อ่านสิ่งที่นางเอลเลน จี. ไว้ท์. ได้เขียนไว้ข้างต้นอีกครั้ง เกี่ยวกับโอกาสที่ชาวอามาเลขเคยได้รับในการเรียนรู้ถึงพระเจ้าเที่ยงแท้ แล้วเปรียบเทียบทัศนคติของพวกเขากับเยโธร เราสามารถเรียนรู้บทเรียนใดจากเหตุผลที่พระเจ้าทรงนำการพิพากษามาสู่พวกเขา ไม่เพียงเฉพาะกับชาวอามาเลขเท่านั้น หากแต่รวมถึงหลายเผ่าพันธุ์ในโลกยุคโบราณที่อิสราเอลมีปฏิสัมพันธ์ด้วย`