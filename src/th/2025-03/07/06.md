---
title:  อาหารและน้ำแห่งชีวิต
date:   14/08/2025
---

`อ่าน 1 โครินธ์ 10:11 เปาโลให้เหตุผลอะไรในการบันทึกเหตุการณ์เหล่านี้ไว้`

เปาโลอธิบายว่า เหตุการณ์ทั้งปวงที่เกิดขึ้นกับชนชาติอิสราเอลเป็นตัวอย่างและคำเตือนสำหรับผู้ที่ติดตามพระคริสต์ และเพื่อช่วยให้พวกเขาหลีกเลี่ยงปัญหาแบบเดียวกัน กล่าวคือ ให้เรียนรู้จากบทเรียนเหล่านั้น นี่คือคำสอนที่เกี่ยวข้องอย่างยิ่งกับเราทั้งหลาย ผู้ซึ่งมีชีวิตอยู่ใน “วาระสุดท้ายของยุคนี้” พระเจ้าประทานพระวิญญาณบริสุทธิ์แก่ประชากรของพระองค์ เพื่อเสริมกำลังแก่ผู้เชื่อให้มี “ฤทธานุภาพ ความรัก และการบังคับตนเอง” (2 ทิโมธี 1:6, 7) เพื่อให้สามารถตัดสินใจอย่างถูกต้อง และดำเนินชีวิตตามคำสอนของพระองค์ พระเยซูคริสต์ทรงเป็นแหล่งแห่งชีวิตใหม่ (ยอห์น 14:6) และมีเพียงพระองค์เท่านั้นที่สามารถเปลี่ยนแปลงชีวิตของเราให้เป็น “เครื่องบูชาอันบริสุทธิ์ที่มีชีวิต และเป็นที่พอพระทัยพระเจ้า... อย่าลอกเลียนแบบอย่างคนในยุคนี้ แต่จงรับการเปลี่ยนแปลงจิตใจ แล้วอุปนิสัยของท่านจึงจะเปลี่ยนใหม่ เพื่อท่านจะได้ทราบพระประสงค์ของพระเจ้า จะได้รู้ว่าอะไรดี อะไรเป็นที่ชอบพระทัย และอะไรดียอดเยี่ยม” (โรม 12:1, 2)

ต่อมา พระเยซูทรงหยิบยกบทเรียนจากเหตุการณ์เหล่านี้ขึ้นมา โดยเฉพาะเรื่องมานาและน้ำ ซึ่งพระองค์ทรงใช้เป็นภาพสัญลักษณ์เพื่อสอนความจริงเกี่ยวกับพระองค์เอง พระผู้ทรงนำประชากรของพระองค์ผ่านถิ่นทุรกันดาร

`อ่าน ยอห์น 4:7-15 และ ยอห์น 6:31-51 ความจริงใดบ้างที่ถูกเปิดเผยในข้อนี้สำหรับเราในฐานะคริสเตียน`

หญิงชาวสะมาเรียค้นพบว่า พระคริสต์ประทานสิ่งที่เธอไม่อาจพบได้จากที่ใดในโลก ความกระหายภายในจิตใจที่โหยหาสันติสุข ความชื่นบาน และความสุขแท้จริงนั้น มีที่มาจากพระเจ้า และมีเพียงพระองค์เท่านั้นที่สามารถเติมเต็มความปรารถนาเหล่านี้ได้อย่างแท้จริง (สดุดี 42:1, 2)

ต่อมา เมื่อกล่าวถึงเรื่องมานา พระเยซูทรงอธิบายว่าผู้ที่ประทานมานาให้แก่ประชากรนั้นไม่ใช่โมเสส หากแต่เป็นพระเจ้า แล้วพระองค์จึงทรงประกาศว่า “เราเป็นอาหารแห่งชีวิต คนที่มาหาเราจะไม่หิว” (ยอห์น 6:35) พระเยซูทรงย้ำความจริงข้อนี้ถึงสามครั้งว่า พระองค์เป็นอาหารแห่งชีวิต (ยอห์น 6:35, 41, 48)

ดั่งเช่นที่มานาในถิ่นทุรกันดารเป็น “อาหารจากสวรรค์” (ยอห์น 6:31, 32) น้ำที่ไหลออกมาจากศิลาก็เป็นของประทานจากพระคริสต์ เพื่อดับกระหายของประชากรเช่นกัน อาหารและน้ำเหล่านี้มิใช่เพียงสิ่งจำเป็นทางกายเท่านั้น หากแต่ยังมีนัยสำคัญในเชิงจิตวิญญาณอีกด้วย เพราะพระเยซูคริสต์คือ “อาหารแห่งชีวิต” (ยอห์น 6:35, 48) และ “น้ำดำรงชีวิต” (ยอห์น 4:10, 11, 14; ยอห์น 7:37, 38) ความหิวกระหายฝ่ายจิตวิญญาณของมนุษย์จะได้รับการเติมเต็มอย่างแท้จริงได้ ก็ต่อเมื่ออยู่ในพระองค์เท่านั้น