---
title:  ดังพระเจ้าต่อฟาโรห์
date:   17/07/2025
---

`อ่าน อพยพ 6:28 – 7:7 องค์พระผู้เป็นเจ้าทรงตอบสนองต่อข้อโต้แย้งของโมเสสอย่างไร`

พระเจ้าทรงเปิดเผยพระองค์แก่โมเสสในพระนาม พระยาห์เวห์ หมายความว่า พระองค์ทรงเป็นพระเจ้าส่วนบุคคลและใกล้ชิด พระเจ้าของประชากรของพระองค์ และเป็นพระเจ้าผู้ทรงเข้าสู่ความสัมพันธ์แห่งพันธสัญญากับพวกเขา

พระเจ้าผู้ทรงฤทธานุภาพทรงบัญชาโมเสสอีกครั้งให้ไปเข้าเฝ้าฟาโรห์ ทว่าโมเสสขาดความมั่นใจ จึงคัดค้านอีกครั้ง โดยถามว่า “แล้วฟาโรห์จะฟังข้าพระองค์ได้อย่างไร” ในข้อนี้ อีกครั้งที่เราไม่เพียงแต่เห็นความอ่อนน้อมถ่อมตนของโมเสสเท่านั้น แต่ยังสัมผัสถึงความปรารถนาที่จะหลีกเลี่ยงภารกิจ ซึ่งจนถึงขณะนั้นก็ยังไม่ประสบความสำเร็จเลย

“เมื่อพระเจ้าทรงบัญชาให้โมเสสกลับไปหาฟาโรห์ โมเสสแสดงให้เห็นถึงความไม่มั่นใจในตนเอง คำว่า “อารัล เซปาตายิม [‘aral sepatayim] ซึ่งแปลว่า ‘ริมฝีปากที่ไม่ได้เข้าสุหนัต’ ซึ่งใช้ในที่นี้เพื่ออธิบายถึงการขาดความสามารถในการพูดของโมเสส (6:12, 30) คำนี้มีความหมายคล้ายคลึงกับคำที่ปรากฏในอพยพ 4:10 ‘เป็นคนพูดไม่คล่อง’ ” (Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.)

ด้วยพระเมตตาของพระเจ้า พระองค์ทรงประทานอาโรนให้เป็นผู้ช่วยของโมเสส โดยที่โมเสสจะกล่าวกับอาโรน และอาโรนจะเป็นผู้ถ่ายทอดถ้อยคำต่อหน้าฟาโรห์และประชาชน ด้วยวิธีนี้ โมเสสจะทำหน้าที่เป็นตัวแทนของพระเจ้าต่อหน้ากษัตริย์อียิปต์ ขณะที่อาโรนจะเป็นผู้เผยพระวจนะของเขา

เรื่องนี้ให้คำจำกัดความที่ชัดเจนเกี่ยวกับบทบาทของผู้เผยพระวจนะ ว่าคือผู้ที่พูดแทนพระเจ้า พวกเขาเป็นกระบอกเสียงของพระองค์ ถ่ายทอดและอธิบายพระวจนะของพระองค์แก่ประชาชน เช่นเดียวกับที่โมเสสกล่าวกับอาโรน แล้วอาโรนจึงประกาศต่อฟาโรห์ พระเจ้าสื่อสารกับผู้เผยพระวจนะ ซึ่งทำหน้าที่ประกาศคำสอนของพระองค์ให้ประชาชนได้รับฟัง ทั้งโดยวาจา หรืออย่างที่มักเกิดขึ้น คือผู้เผยพระวจนะได้รับข้อความจากพระเจ้าและจดบันทึกไว้

พระเจ้ายังอธิบายโมเสสด้วยถึงสิ่งที่เขาคาดหวังได้จากการเผชิญหน้ากับฟาโรห์ พระองค์ทรงเตือนเขาว่าการเผชิญหน้าจะตึงเครียดและยืดเยื้อ เป็นครั้งที่สองที่พระเจ้าทรงเตือนโมเสสว่าฟาโรห์จะดื้อรั้นมาก และพระองค์จะทรงทำให้ใจของเขาแข็งกระด้าง (อพยพ 4:21; อพยพ 7:3) อย่างไรก็ตาม ผลลัพธ์จะเป็นไปในเชิงบวก “คนอียิปต์จะรู้ว่าเราคือยาห์เวห์” (อพยพ 7:5) กล่าวอีกนัยหนึ่ง แม้ว่าจะเกิดความโกลาหลตามมา พระเจ้าก็จะได้รับเกียรติ

`โมเสสไม่เหลือข้อแก้ตัวใด ๆ สำหรับการปฏิเสธสิ่งที่พระเจ้าทรงเรียกให้ทำอีกต่อไป แล้วเราล่ะ เรามักใช้ข้ออ้างใดในการหลีกเลี่ยงสิ่งที่เรารู้ว่าพระเจ้าทรงต้องการให้เราทำ`