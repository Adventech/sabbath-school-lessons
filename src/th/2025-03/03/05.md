---
title:  ริมฝีปากที่ไม่ได้เข้าสุหนัต
date:   16/07/2025
---

พระเจ้าทรงสัญญาไว้กับโมเสสอย่างชัดเจนว่าพระองค์จะทรงทำสิ่งใด แม้ว่าการพบปะกันครั้งนั้นอาจทำให้โมเสสมีกำลังใจขึ้นได้ แต่กำลังใจที่ได้รับนั้นคงอยู่ได้ไม่นานนัก เมื่อพิจารณาจากการตอบสนองที่เขาได้รับจากประชาชนของเขา

`อ่าน อพยพ 6:9-13 แล้วพิจารณาว่า เหตุการณ์ที่เกิดขึ้นหลังจากนั้นเป็นอย่างไร และ เราสามารถเรียนรู้อะไรจากเรื่องนี้เกี่ยวกับช่วงเวลาแห่งความผิดหวังและความยากลำบากในชีวิตของเรา`

ชาวฮีบรูท้อแท้ใจจากความเจ็บปวด ความทุกข์ และภาระงานอันหนักหน่วง จนพวกเขาไม่ยอมรับฟังคำปลอบโยนของโมเสสที่กล่าวว่าพระเจ้าจะทรงรักษาพระสัญญาของพระองค์ พวกเขาเฝ้ารอคอยมาเป็นเวลานาน แต่ความหวังที่ตั้งไว้กลับยังไม่เป็นจริง ซึ่งไม่ต่างจากประสบการณ์ของผู้คนในยุคปัจจุบัน พวกเขาหมดกำลังใจและความหวัง ความสิ้นหวังและความขมขื่นทวีขึ้น เพราะบางทีนี่อาจเป็นครั้งแรกในชีวิตที่พวกเขาเห็นแสงแห่งความหวังที่แท้จริงในการได้รับการปลดปล่อย

มีใครบ้างที่ไม่เคยเผชิญกับสถานการณ์ที่คล้ายคลึงกันนี้ ใครบ้างที่ไม่เคยรู้สึกเศร้า ผิดหวัง ไม่พึงพอใจ หรือแม้แต่รู้สึกว่าพระเจ้าทรงทอดทิ้ง

คุณยังจำเรื่องราวของโยบได้ไหม แล้วอาสาฟผู้ประพันธ์บทเพลงสดุดี ผู้ที่ดิ้นรนหาคำตอบว่าทำไมคนชั่วจึงเจริญรุ่งเรือง ในขณะที่คนชอบธรรมต้องเผชิญความทุกข์เล่า แม้จะต้องเผชิญกับความยากลำบาก แต่อาสาฟก็ยังได้สารภาพความเชื่อที่งดงามที่สุดข้อหนึ่งไว้ว่า “ถึงกระนั้นก็ดี ข้าพระองค์อยู่กับพระองค์เสมอ พระองค์ทรงจับมือขวาของข้าพระองค์ไว้ พระองค์ทรงนำข้าพระองค์ด้วยคำปรึกษาของพระองค์ และภายหลังพระองค์จะทรงนำข้าพระองค์ให้ได้รับเกียรติยศ นอกจากพระองค์ ข้าพระองค์ไม่มีผู้ใดในฟ้าสวรรค์ นอกจากพระองค์แล้ว ข้าพระองค์ไม่ประสงค์สิ่งใดในโลก ร่างกายและจิตใจของข้าพระองค์จะวายไป แต่พระเจ้าทรงเป็นกำลังใจและเป็นมรดกส่วนของข้าพระองค์เป็นนิตย์” (สดุดี 73:23-26)

ตลอดประวัติศาสตร์อันศักดิ์สิทธิ์ที่ผ่านมา พระเจ้าทรงสัญญากับประชากรของพระองค์ว่าพระองค์จะทรงอยู่เคียงข้างพวกเขา (อิสยาห์ 41:13; มัทธิว 28:20) พระองค์ทรงประทานสันติสุข ความปลอบประโลม และพละกำลัง เพื่อช่วยให้พวกเขาก้าวผ่านความท้าทายในชีวิตได้ (ยอห์น 14:27; ยอห์น 16:33; ฟีลิปปี 4:6, 7)

พันธสัญญาที่ว่า “เราจะรับพวกเจ้าเป็นประชากรของเรา และเราจะเป็นพระเจ้าของพวกเจ้า” (อพยพ 6:7) แสดงให้เห็นถึงความสัมพันธ์อันใกล้ชิดที่พระเจ้าทรงปรารถนาจะมีกับประชากรของพระองค์

`พิจารณาพระดำรัสที่ว่า “เราจะรับพวกเจ้าเป็นประชากรของเรา และเราจะเป็นพระเจ้าของพวกเจ้า” (อพยพ 6:7) ถึงแม้ว่าพระดำรัสนี้จะกล่าวถึงกลุ่มชน แต่เราจะนำไปปรับใช้กับชีวิตของเราแต่ละคนได้อย่างไร และความสัมพันธ์นี้ควรสะท้อนออกมาในชีวิตประจำวันของเราในลักษณะใด`