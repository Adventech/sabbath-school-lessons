---
title:  พระยาห์เวห์นั้นเป็นใครเล่า
date:   13/07/2025
---

โมเสสปฏิบัติตามพระบัญชาของพระเจ้า เขาเข้าเฝ้าฟาโรห์เพื่อเริ่มต้นกระบวนที่เขาจะต้อง “พาประชากรของเราคือชนชาติอิสราเอลออกจากอียิปต์” (อพยพ 3:10)

`ฟาโรห์ตอบสนองต่อพระบัญชาของพระเจ้าที่ตรัสว่า “จงปล่อยประชากรของเราไป” (อพยพ 5:1, 2) อย่างไร และเหตุใดการตอบสนองของเขาจึงสำคัญ`

ฟาโรห์กล่าวว่า “พระยาห์เวห์นั้นเป็นใครเล่า” ไม่ใช่เพราะเขาปรารถนาจะรู้จักพระองค์ แต่เพื่อแสดงถึงการท้าทายหรือแม้กระทั่งการปฏิเสธพระเจ้าองค์นี้อย่างสิ้นเชิง เขายอมรับอย่างเปิดเผยว่า “เราไม่รู้จักพระยาห์เวห์” ราวกับเป็นคำกล่าวโอ้อวด

มีกี่คนในประวัติศาสตร์ที่กล่าวในทำนองเดียวกันนี้ ช่างเป็นเรื่องน่าเศร้าเพราะพระเยซูเองก็ตรัสว่า “และนี่แหละคือชีวิตนิรันดร์ คือการที่พวกเขารู้จักพระองค์ ผู้ทรงเป็นพระเจ้าเที่ยงแท้องค์เดียว และรู้จักพระเยซูคริสต์ที่พระองค์ทรงใช้มา” (ยอห์น 17:3)

ประเทศอียิปต์ ซึ่งมีฟาโรห์เป็นกษัตริย์ เป็นสัญลักษณ์ของอำนาจที่ปฏิเสธการดำรงอยู่ของพระเจ้าและสิทธิอำนาจของพระองค์ เป็นศูนย์กลางแห่งการต่อต้านพระเจ้า พระวจนะและประชากรของพระองค์

คำประกาศของฟาโรห์ต่อจากนั้นที่ว่า “ เราจะไม่ปล่อยคนอิสราเอลไปเป็นอันขาด” สะท้อนให้เห็นอย่างชัดเจนยิ่งขึ้นถึงการกบฏต่อพระเจ้าผู้ทรงพระชนม์อยู่ ซึ่งทำให้อียิปต์ไม่ได้เป็นเพียงสัญลักษณ์แห่งการปฏิเสธพระเจ้าเท่านั้น แต่ยังเป็นตัวแทนของระบบที่ต่อต้านพระองค์อีกด้วย

ไม่น่าแปลกใจที่หลายพันปีต่อมา หลายคนเห็นทัศนคติแบบเดียวกันนี้ปรากฏขึ้นอีกครั้งในช่วงการปฏิวัติฝรั่งเศส (อ่านเพิ่มเติม อิสยาห์ 30:1-3 และวิวรณ์ 11:8) ฟาโรห์เชื่อว่าตนเองเป็นพระเจ้าหรือเป็นบุตรของพระเจ้า ซึ่งสะท้อนถึงความเชื่อมั่นในฤทธิ์อำนาจ ความแข็งแกร่ง และสติปัญญาที่สุงสุดของตนเอง

“ในบรรดาประเทศต่าง ๆ ในประวัติศาสตร์ของพระคัมภีร์ อียิปต์เป็นประเทศที่ปฏิเสธการทรงดำรงอยู่ของพระเจ้าผู้ทรงพระชนม์และต่อต้านพระบัญชาของพระองค์อย่างห้าวหาญที่สุด ไม่มีพระราชาองค์ใดกล้ากบฏต่ออำนาจของสวรรค์อย่างเปิดเผยและอย่างหยิ่งผยองมากไปกว่ากษัตริย์ของประเทศอียิปต์ เมื่อโมเสสนำข่าวมาให้ฟาโรห์ในนามของพระเจ้า ฟาโรห์ตอบอย่างยโสว่า ‘พระยาห์เวห์นั้นเป็นใครเล่า เราจึงจะต้องฟังเสียงของพระองค์และปล่อยคนอิสราเอลไป เราไม่รู้จักพระยาห์เวห์และยิ่งกว่านั้นเราจะไม่ปล่อยคนอิสราเอลไปเป็นอันขาด’ อพยพ 5:2 นี่คือลัทธิความเชื่อที่ว่าไม่มีพระเจ้า และประเทศที่มีสัญลักษณ์ของอียิปต์เป็นตัวแทนนี้จะส่งเสียงปฏิเสธว่ามีพระเจ้าผู้ทรงพระชนม์ และจะแสดงออกถึงวิญญาณของความไม่เชื่อและความท้าทาย” (เอลเลน จี. ไว้ท์, สงครามประวัติศาสตร์, หน้า 269)

`หากมีคนถามว่า คุณรู้จักองค์พระผู้เป็นเจ้าหรือไม่ คุณจะตอบว่าอย่างไร หากรู้จัก คุณจะตอบว่าพระองค์เป็นอย่างไร และทำไม`