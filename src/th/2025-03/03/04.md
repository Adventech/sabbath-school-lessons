---
title:  “เรา” ผู้เป็นพระเจ้า
date:   15/07/2025
---

โมเสสผู้น่าสงสาร ตอนแรกเขาโดนฟาโรห์ตำหนิ และตอนนี้คนของเขาแทบจะสาปแช่งเขา

โมเสสจึงนำความไม่พอใจของตนไปทูลต่อพระเจ้า ด้วยความขมขื่นและความผิดหวังกับสภาพการณ์ที่เลวร้ายลงของอิสราเอล เขาจึงถามว่า “ ‘องค์เจ้านาย ทำไมพระองค์ทรงนำความเลวร้ายมาสู่ชนชาตินี้ ทำไมพระองค์จึงทรงใช้ข้าพระองค์มา ตั้งแต่ข้าพระองค์ไปเข้าเฝ้าฟาโรห์ และทูลในพระนามของพระองค์แล้ว ฟาโรห์ก็ทำการเลวร้ายแก่ชนชาตินี้ ส่วนพระองค์ก็ไม่ได้ทรงช่วยประชากรของพระองค์เลย’ ” (อพยพ 5:22, 23) ความไม่พอใจของโมเสสที่มีต่อพระเจ้านั้นชัดเจน และเมื่อพิจารณาถึงสถานการณ์แล้ว ก็เข้าใจได้

อย่างไรก็ตาม คำตอบของพระเจ้านั้นทรงพลัง พระองค์จะทรงลงมือปฏิบัติอย่างเด็ดขาดเช่นกัน “บัดนี้ เจ้าจะได้เห็นสิ่งที่เราจะทำกับฟาโรห์” (อพยพ 6:1)

`อ่าน อพยพ 5:22 - 6:8 แล้วพิจารณาว่า พระเจ้าทรงตอบสนองต่อโมเสสอย่างไร และบทนี้เผยหลักความจริงทางศาสนศาสตร์ในแง่มุมใดบ้าง`

พระเจ้าจะไม่เพียงแค่ตรัสอีกต่อไป แต่จะทรงลงมือกระทำการอย่างทรงพลังเพื่อประโยชน์ของประชากรของพระองค์ พระองค์ทรงเตือนโมเสสถึงข้อเท็จจริงสำคัญต่อไปนี้: (1) เราเป็นองค์พระผู้เป็นเจ้า (2) เราได้ปรากฏแก่บรรพบุรุษ (3) เราได้ทำพันธสัญญากับพวกเขา (4) เราได้สัญญาว่าจะมอบแผ่นดินคานาอันแก่พวกเขา (5) เราได้ยินเสียงคร่ำครวญของบุตรหลานอิสราเอล และ (6) เราระลึกถึงพันธสัญญาของเรา

สังเกตการใช้คำว่า “เรา” ซ้ำ ๆ เราคือองค์พระผู้เป็นเจ้า พระเจ้าของเจ้า เราได้ทำสิ่งนี้และสิ่งนั้น ดังนั้น เจ้าสามารถวางใจได้ว่า เราจะกระทำกับเจ้าตามสิ่งที่เราได้สัญญาไว้

องค์พระผู้เป็นเจ้าทรงประกาศอย่างจริงจังว่า พระองค์จะทรงทำการใหญ่สี่ประการสำหรับอิสราเอล เพราะพระองค์ทรงเป็นพระเจ้าผู้ทรงพระชนม์ของพวกเขา: (1) “ ‘เราจะนำพวกเจ้าไปให้พ้นจากงานหนักที่คนอียิปต์เกณฑ์ให้ทำ’ ” (2) “ ‘เราจะช่วยพวกเจ้าให้พ้นจากการเป็นทาสพวกเขา’ ” (3) “ ‘เราจะไถ่พวกเจ้าด้วยแขนที่เงื้อง่าและด้วยการพิพากษาอันใหญ่หลวง’ ” (4) “ ‘เราจะรับพวกเจ้าเป็นประชากรของเรา และเราจะเป็นพระเจ้าของพวกเจ้า’ ” (อพยพ 6:6, 7)

การกระทำทั้งสี่ประการนี้ของพระเจ้าจะนำไปสู่ความสัมพันธ์ที่แน่นแฟ้นและการฟื้นฟูระหว่างพระองค์กับประชากรของพระองค์ พระเจ้าทรงเป็นผู้ดำเนินการทุกสิ่ง ขณะที่ชาวอิสราเอลเป็นผู้ได้รับพรและพระคุณทั้งหมดนี้ พระเจ้าทรงประทานของประทานเหล่านี้อย่างเสรีจากความรักของพระองค์ พระองค์ทรงกระทำเพื่อพวกเขาในเวลานั้น และพระองค์ก็ทรงทำเพื่อเราในปัจจุบันนี้เช่นกัน

`มีบุคคลใดในพระคัมภีร์อีกบ้างที่เคยบ่นต่อพระเจ้า และบ่นด้วยเหตุผลที่เข้าใจได้ เหตุใดบางครั้งการระบายความรู้สึกต่อพระเจ้า หรือแม้กระทั่งการบ่นเกี่ยวกับสถานการณ์ของตนเอง จึงเป็นเรื่องปกติในบางครั้ง อย่างไรก็ตาม เหตุใดการทำเช่นนี้ต้องต้องทำด้วยหัวใจที่เปี่ยมด้วยความเชื่อและความไว้วางใจเสมอ`