---
title:  การเริ่มต้นที่ท้าทาย
date:   14/07/2025
---

แม้ว่าโมเสสน่าจะตระหนักตั้งแต่แรกแล้วว่าสิ่งที่พระเจ้าทรงมอบหมายให้เขาทำนั้นจะไม่ใช่เรื่องง่าย (ซึ่งเป็นเหตุผลที่เขาพยายามหลีกเลี่ยง) แต่เขาก็คงคาดไม่ถึงว่าจะเกิดอะไรขึ้น

`อ่าน อพยพ 5:3-23 ผลลัพธ์ของการเผชิญหน้าครั้งแรกระหว่างโมเสสและอาโรนกับฟาโรห์เป็นอย่างไร ตามที่มีการบันทึกไว้`

ก่อนเข้าเฝ้าฟาโรห์ โมเสสและอาโรนได้รวบรวมผู้อาวุโสและประชาชนชาวอิสราเอล เพื่อประกาศพระวจนะของพระเจ้า และแสดงหมายสำคัญแห่งพระองค์ให้พวกเขาเห็น ผลที่ตามมาคือ ชาวอิสราเอลเชื่อมั่นว่าพระเจ้าจะทรงปลดปล่อยพวกเขาจากความเป็นทาส (อพยพ 4:29-31) ย่อมเป็นที่แน่นอนว่าพวกเขาต่างเต็มเปี่ยมด้วยความหวัง องค์พระผู้เป็นเจ้าจะทรงนำอิสราเอลออกจากพันธนาการแห่งการเป็นทาสในที่สุด

โมเสสจึงเข้าเฝ้ากษัตริย์แห่งอียิปต์เพื่อประกาศพระบัญชาของพระเจ้า ทว่าแทนที่จะได้รับการปลดปล่อย สถานการณ์ของชาวอิสราเอลกลับเลวร้ายลงยิ่งกว่าเดิม ความทุกข์ของพวกเขาทวีขึ้น ภาระงานประจำวันที่หนักหนาก็ยิ่งเพิ่มมากขึ้น พวกเขาถูกกล่าวหาว่าเกียจคร้าน ถูกปฏิบัติอย่างทารุณมากขึ้น และต้องแบกรับภาระที่หนักหน่วงกว่าที่เคยเป็นมา

ผู้นำของพวกเขาไม่พอใจ และความขัดแย้งระหว่างพวกเขากับโมเสสและอาโรนก็รุนแรงมาก และ (ดังที่เราจะเห็นในภายหลัง) นี่เป็นเพียงตัวอย่างของความขัดแย้งที่โมเสสต้องเผชิญร่วมกับประชากรของเขาเองในปีต่อ ๆ ไป

`อ่าน อพยพ 5:21 แล้วลองจินตนาการว่าคุณอยู่ในสถานการณ์เดียวกับชาวอิสราเอลที่ต้องเผชิญหน้ากับโมเสสและอาโรน อะไรทำให้พวกเขากล่าวเช่นนั้น`

ไม่ใช่เรื่องยากที่จะเข้าใจว่าทำไมพวกเขาจึงไม่พอใจโมเสส (“ ‘ขอพระยาห์เวห์ทรงพิจารณา และพิพากษาท่านทั้งสอง’ ”) พวกเขาคาดหวังว่าโมเสสจะมาเพื่อปลดปล่อยพวกเขาจากเงื้อมมือของชาวอียิปต์ มิใช่เพื่อทำให้ชีวิตของพวกเขาลำบากยิ่งขึ้นภายใต้การปกครองของชาวอียิปต์

ดังนั้น นอกจากจะต้องเผชิญหน้ากับชาวอียิปต์แล้ว โมเสสและอาโรนยังต้องเผชิญกับการต่อต้านจากคนของตนเองอีกด้วย

`เมื่อคุณและสมาชิกท่านอื่นต้องเผชิญหน้ากับผู้นำคริสตจักรท้องถิ่นในยามเกิดความขัดแย้ง ซึ่งมักเป็นสิ่งที่หลีกเลี่ยงได้ยาก คุณสามารถใช้วิธีการใดบ้างในการจัดการกับสถานการณ์นั้น`