---
title:  ประชากรของพระเจ้าในอียิปต์
date:   29/06/2025
---

พระธรรมอพยพมีชื่อในภาษาฮีบรูว่า shemot ซึ่งแปลตามตัวอักษรว่า “ชื่อ” ในภาษาอังกฤษ ชื่อนี้มาจากคำแรกของเอกสารโบราณเล่มนี้ ซึ่งเริ่มต้นด้วยประโยคที่ว่า “ต่อไปนี้เป็นรายชื่อ” โดยมีการบันทึกรายชื่อครอบครัวของยาโคบบรรพบุรุษของอิสราเอลไว้ตั้งแต่ต้นของพระธรรมเล่มนี้

`อ่าน อพยพ 1:1-7 เราพบความจริงสำคัญอะไรในข้อนี้`

พระธรรมอพยพเริ่มต้นด้วยการเตือนเราถึงพระพรของพระเจ้า เมื่อบรรพบุรุษยาโคบและครอบครัวของเขาย้ายไปตั้งรกรากในอียิปต์ มีเพียง 70 คนเท่านั้น (ปฐมกาล 46:27; อพยพ 1:5) แต่ชาวอิสราเอล “มีลูกดกทวีมากขึ้นและมี กำลังมากยิ่ง พวกเขาแพร่หลายไปจนเต็มแผ่นดินนั้น” (อพยพ 1:7) ไปจนถึงช่วงเวลาที่ต้องอพยพ พวกเขามี “นับเฉพาะผู้ชายเดินเท้าได้ประมาณ 600,000 คน ไม่รวมเด็ก” (อพยพ 12:37)

`อ่าน อพยพ 1:8-11 สถานการณ์ของชนชาติอิสราเอลในช่วงของการอพยพเป็นอย่างไร`

พระคัมภีร์บรรยายถึงเรื่องราวของลูกหลานชาวอิสราเอลในอียิปต์ว่าเป็นช่วงเวลาแห่งความทุกข์ยากแสนสาหัส พระธรรมอพยพเริ่มต้นด้วยการที่ชาวฮีบรูตกเป็นทาสของนายงานชาวอียิปต์ ถูกกดขี่และบังคับให้ทำงาน ทว่าสุดท้ายพระธรรมอพยพจบลงด้วยการที่พระเจ้าทรงประทับอยู่ในพลับพลาซึ่งอยู่ใจกลางค่ายของพวกเขาอย่างสงบสุข (อ่าน อพยพ 40) เหตุการณ์นี้เผยให้เห็นถึงชัยชนะของพระเจ้า ซึ่งปรากฏในสองสถานการณ์ที่ตรงกันข้าม การที่องค์พระผู้เป็นเจ้าทรงปลดปล่อยประชากรของพระองค์จากการเป็นทาส ทรงแยกทะเลแดง และทรงมีชัยเหนือกองทัพที่แข็งแกร่งที่สุดในยุคนั้น แสดงให้เห็นถึงชัยชนะอันยิ่งใหญ่ของพระองค์เหนือกองกำลังชั่วร้าย

เรื่องนี้เน้นถึงความจริงที่น่าประหลาดใจว่า “แต่ยิ่งถูกบีบบังคับ ชนชาติอิสราเอลก็ยิ่งทวีมากขึ้น และยิ่งแผ่ขยายออกไป” (อพยพ 1:12) กล่าวคือ ไม่ว่ามนุษย์จะพยายามทำอะไร พระเจ้าก็ยังทรงควบคุมอยู่และทรงช่วยเหลือประชากรของพระองค์ แม้ว่าสถานการณ์อาจดูสิ้นหวังในมุมมองของมนุษย์ก็ตาม

`กษัตริย์พระองค์ใหม่ ซึ่งไม่รู้จักโยเซฟขึ้นครองราชย์ เหตุการณ์นี้สอนบทเรียนอะไรแก่เราได้บ้าง ทำไมเราจึงไม่ควรยึดมั่นในสถานการณ์ของตนเป็นที่ตั้ง โดยเฉพาะเมื่อสถานการณ์นั้นเป็นไปด้วยดี`