---
title:  "การกดขี่: ภูมิหลังและการกำเนิดของโมเสส"
date:   28/06/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 1:1-22; ปฐมกาล 37:26-28; ปฐมกาล 39:2, 21; กิจการ 7:6; กาลาเทีย 3:16, 17; อพยพ 2:1-25

> <p>ข้อควรจำ</p>
> “ชนชาติอิสราเอลทุกข์ระทมเพราะการเป็นทาส จึงร้องคร่ำครวญ เสียงร่ำร้องขอความช่วยเหลือเพราะการเป็นทาสนี้ ดังขึ้นไปถึงพระเจ้า พระเจ้าทรงได้ยินเสียงคร่ำครวญของพวกเขา จึงทรงระลึกถึงพันธสัญญาที่พระองค์ได้ทรงทำไว้กับอับราฮัม อิสอัค และยาโคบ พระเจ้าทอดพระเนตรชนชาติอิสราเอล แล้วพระเจ้าทรงทราบถึงสภาพความเป็นไปของพวกเขา” (อพยพ 2:23-25)

พระธรรมอพยพสะท้อนเรื่องราวของผู้ถูกกดขี่ ละเลย ข่มเหง เอารัดเอาเปรียบ และดูถูกเหยียดหยาม ดังนั้น ผู้คนในปัจจุบันที่รู้สึกถูกทอดทิ้ง ถูกลืม และถูกพันธนาการ ย่อมมีความหวังได้ เพราะพระเจ้าองค์เดียวกันผู้ทรงช่วยเหลือชาวฮีบรูในวันวาน จะทรงสามารถช่วยพวกเขาได้เช่นกัน

พระธรรมอพยพกล่าวถึงการต่อสู้ดิ้นรนของชีวิต ตลอดจนความ

อยุติธรรมและความยากลำบากที่เป็นส่วนหนึ่งของชีวิต ทุกคนสามารถพบกับกำลังใจจากเรื่องราวที่เผยให้เห็นว่าพระเจ้าทรงยื่นพระหัตถ์เข้ามาช่วยเหลือประชากรของพระองค์ในยามทุกข์ยาก พระเจ้าทรงสดับฟังเสียงร้องของผู้ถูกกดขี่ ทรงทอดพระเนตรการดิ้นรนของพวกเขา ทรงเห็นหยาดน้ำตาของพวกเขา และเสด็จมาเพื่อช่วยเหลือพวกเขาในยามทุกข์ยาก

พระเจ้าทรงเป็นผู้ริเริ่มยื่นพระหัตถ์เข้าช่วยเหลือผู้ที่วางใจในพระองค์ให้ได้รับความรอด เราเพียงแค่เปิดใจรับของประทานนี้ด้วยความเชื่อ นี่คือเหตุผลที่เราควรศึกษาพระธรรมอพยพ ซึ่งเผยให้เห็นถึงพระราชกิจของพระเยซูเพื่อเราทุกคน พระธรรมเล่มนี้กล่าวถึงการไถ่บาป การช่วยให้รอด และความรอดขั้นสุดท้าย ซึ่งเราสามารถได้รับผ่านความเชื่อในพระเยซูคริสต์ และสิ่งที่พระองค์ทรงจัดเตรียมไว้เพื่อเรา

แม้ในช่วงเวลาแห่งความวุ่นวายและความมืดมน หากเรามุ่งความสนใจไปที่พระเจ้า เราจะสัมผัสได้ถึงพระองค์ ทั้งการทรงสถิต ความเอาใจใส่ และการช่วยเหลือของพระองค์ ขณะที่พระองค์ทรงนำเราไปสู่ “แผ่นดินแห่งพันธสัญญา” ชั่วนิรันดร์