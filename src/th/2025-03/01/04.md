---
title:  นางผดุงครรภ์ชาวฮีบรู
date:   01/07/2025
---

หากต้องการเข้าใจพระธรรมอพยพ เราต้องรู้คำสอนในพระธรรมปฐมกาลเสียก่อน ชาวยิวอพยพไปยังอียิปต์และมีช่วงเวลาแห่งความมั่งคั่งและความสงบสุข แต่หลังจากนั้น พวกเขาก็ถูกบังคับให้เป็นทาส

แต่พระเจ้ามิได้ทรงละทิ้งประชากรของพระองค์ให้เผชิญกับความทุกข์ยากเพียงลำพัง แม้ว่าบางครั้งอาจดูเหมือนเป็นเช่นนั้นก็ตาม ชาวฮีบรูจำนวนมากอาจสิ้นหวังเนื่องจากสถานการณ์ของพวกเขา อย่างไรก็ตาม ในยามที่พวกเขาตกอยู่ในความทุกข์ลำบาก พระเจ้าได้ทรงยื่นพระหัตถ์อันทรงฤทธิ์ของพระองค์เพื่อช่วยเหลือ พระองค์ทรงเสริมกำลังผู้ติดตามพระองค์ว่า “จงร้องทูลเราในวันยากลำบาก เราจะช่วยกู้เจ้า และเจ้าจะถวายเกียรติแก่เรา” (สดุดี 50:15)

`อ่าน อพยพ 1:9-21 บทบาทสำคัญประการหนึ่งของนางผดุงครรภ์ผู้ซื่อสัตย์คืออะไร และเหตุใดพวกเธอจึงได้รับการบันทึกไว้ใประวัติศาสตร์`

ในพระธรรมอพยพ ไม่มีการระบุชื่อฟาโรห์องค์ใดโดยเฉพาะ แต่ใช้เพียงตำแหน่ง “ฟาโรห์” ซึ่งหมายถึง “กษัตริย์” เท่านั้น ชาวอียิปต์เชื่อว่าฟาโรห์เป็นเทพเจ้าที่ดำรงอยู่บนโลกและเป็นบุตรของเทพเจ้ารา (หรือโอซิริส หรือฮอรัส) โดยเทพเจ้าราถือเป็นเทพสูงสุดของอียิปต์ และเป็นที่รู้จักในฐานะเทพแห่งดวงอาทิตย์

แม้จะมีอำนาจยิ่งใหญ่เพียงใด แต่สิ่งที่เรียกว่า “เทพเจ้า” นี้ก็ไม่อาจบังคับให้นางผดุงครรภ์ทำสิ่งที่ขัดต่อความเชื่อของพวกเธอได้ ที่น่าสังเกตก็คือ พระคัมภีร์บันทึกชื่อของนางผดุงครรภ์สองคน คือ ชิฟราห์และปูอาห์ (อพยพ 1:15) ในขณะที่ฟาโรห์กลับไม่มีการระบุชื่อ พวกเธอได้รับการยกย่องเพราะยำเกรงพระเจ้า คำสั่งอันชั่วร้ายของฟาโรห์ไม่มีอำนาจเหนือพวกเธอเลย เพราะพวกเธอให้ความเคารพพระเจ้ายิ่งกว่าคำสั่งของผู้ปกครองบนโลกนี้ (อ่าน กิจการ 5:29 ) ด้วยเหตุนี้ พระเจ้าจึงทรงอวยพรพวกเธอให้มีครอบครัวใหญ่เป็นของตัวเอง นี่เป็นหลักฐานแห่งความสัตย์ซื่อ แม้ว่านางผดุงครรภ์เหล่านี้อาจไม่มีความรู้ด้านศาสนศาสตร์มากนัก พวกเธอไม่เพียงแต่รู้ว่าอะไรคือความถูกต้อง แต่ยังเลือกที่จะกระทำในสิ่งนั้น

เมื่อฟาโรห์ตระหนักว่าแผนการของตนล้มเหลว จึงรับสั่งให้ชาวอียิปต์สังหารทารกชายชาวฮีบรูทั้งหมด โดยโยนพวกเขาลงสู่แม่น้ำไนล์ การกระทำนี้อาจเป็นการถวายแด่ฮาปี เทพเจ้าแห่งแม่น้ำไนล์และเทพเจ้าแห่งความอุดมสมบูรณ์ (นี่เป็นครั้งแรกที่มีการบันทึกว่าชาวยิวถูกสังหารเพียงเพราะเป็นชาวยิว) พระราชกฤษฎีกาฉบับนี้มีเป้าหมายเพื่อทำให้ชาวฮีบรูอ่อนแอลง โดยกำจัดลูกหลานชายของพวกเขา และบังคับให้หญิงชาวฮีบรูกลมกลืนไปกับสังคมอียิปต์ ทั้งหมดนี้เป็นความพยายามของฟาโรห์ในการขจัดสิ่งที่มองว่าเป็นภัยคุกคามต่ออาณาจักรของตน

`นางผดุงครรภ์ไม่เพียงตระหนักว่าสิ่งใดควรทำเท่านั้น แต่ยังเลือกที่จะปฏิบัติตามสิ่งนั้น แล้วบทเรียนสำคัญที่เราควรได้รับจากเรื่องราวนี้คืออะไร`