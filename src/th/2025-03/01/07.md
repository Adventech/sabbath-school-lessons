---
title:  ศึกษาเพิ่มเติม
date:   04/07/2025
---

อ่านหนังสือ บรรพชนกับผู้เผยพระวจนะ ของนางเอลเลน จี.ไว้ท์. เรื่อง “โมเสส” หน้า 241-251 เพื่อให้เข้าใจเนื้อหาพระคัมภีร์ที่ศึกษาประจำสัปดาห์นี้อย่างลึกซึ้งยิ่งขึ้น

พระคัมภีร์กล่าวว่า “แต่นางผดุงครรภ์ยำเกรงพระเจ้า จึงไม่ได้ทำตามพระบัญชาของกษัตริย์อียิปต์ ปล่อยให้เด็กชายรอดชีวิต” (อพยพ 1:17) นาง

เอลเลน จี. ไว้ท์. ได้อธิบายถึงความซื่อสัตย์ของนางผดุงครรภ์และความหวังแห่งพระเมสสิยาห์ไว้ดังนี้ “มีพระบัญชาให้สตรีทำหน้าที่ผดุงครรภ์ปฏิบัติตามคำสั่ง สังหารเด็กชายชาวฮีบรูตั้งแต่แรกเกิด ซึ่งเป็นแผนการที่ซาตานอยู่เบื้องหลัง มันรู้ว่าจะมีผู้ช่วยให้รอดเกิดขึ้นท่ามกลางชาวอิสราเอล และด้วยการชักนำให้กษัตริย์ออกคำสั่งทำลายลูกหลานอิสราเอล มันหวังจะเอาชนะแผนการของพระเจ้า ทว่านางผดุงครรภ์เหล่านั้นมีความยำเกรงพระเจ้า และไม่กล้าปฏิบัติตามคำสั่งอันโหดร้ายนั้น องค์พระผู้เป็นเจ้าทรงพอพระทัยในสิ่งที่พวกเธอกระทำ และทรงอวยพรพวกเธอ” (เอลเลน จี. ไว้ท์, บรรพชนกับผู้เผยพระวจนะ, หน้า 242)

ข่าวดีที่อยู่เบื้องหลังเรื่องราวทั้งหมดนี้คือ แม้ว่าซาตานจะมีแผนการ แต่พระเจ้าทรงเป็นผู้ควบคุมทุกสิ่ง และทรงใช้ผู้ที่ซื่อสัตย์ขัดขวางแผนการของศัตรู เราอาศัยอยู่ในดินแดนของศัตรู ซึ่งพระเยซูทรงเรียกว่า “ผู้ครอบครองที่มีอำนาจในฟ้าอากาศ” หรือ “ผู้ครองโลก” (เอเฟซัส 2:2; ยอห์น 14:30) ซาตานได้ช่วงชิงตำแหน่งนี้จากอาดัมมาเป็นของมัน แต่พระเยซูทรงพิชิตซาตานผ่านทางชีวิตและการสิ้นพระชนม์บนไม้กางเขนของพระองค์ (มัทธิว 4:1-11; ยอห์น 19:30; ฮีบรู 2:14) แม้ว่าซาตานยังคงมีชีวิตและเคลื่อนไหวอยู่ ดังที่เห็นได้จากความพยายามของมันในการฆ่าเด็ก ๆ เหล่านั้น แต่ความพินาศของมันเป็นสิ่งที่แน่นอน (ยอห์น 12:31; ยอห์น 16:11; วิวรณ์ 20:9, 10, 14) ข่าวดีก็คือ ความยากลำบากในชีวิตสามารถเอาชนะได้ด้วยพระคุณของพระเจ้า (ฟีลิปปี 4:13) และพระคุณนั้นเองเป็นความหวังเดียวของเรา

**คำถามเพื่อการอภิปราย:**

`เหตุใดพระเจ้าจึงทรงอนุญาตให้ชาวฮีบรูอาศัยอยู่ในอียิปต์และต้องทนทุกข์จากการกดขี่ เหตุใดพระองค์จึงรอคอยเป็นเวลานานก่อนจะช่วยกู้พวกเขา นอกจากนี้ ควรตระหนักว่าความทุกข์เป็นสิ่งที่ทุกคนต้องเผชิญตราบเท่าที่ยังมีชีวิตอยู่ กล่าวคือ ช่วงเวลาที่ประเทศชาติต้องทนทุกข์อาจยาวนาน แต่สำหรับแต่ละบุคคล ความทุกข์นั้นมีขีดจำกัดตามอายุขัยของเขา เหตุใดการแยกแยะความแตกต่างนี้จึงเป็นสิ่งสำคัญในการทำความเข้าใจเรื่องความทุกข์ของมนุษย์`

`พิจารณาดูว่าพระเจ้าทรงใช้เหตุการณ์ที่เกิดจากการกระทำอันหุนหันพลันแล่นของโมเสสในการฆ่าชาวอียิปต์อย่างไร หากโมเสสไม่เคยกระทำเช่นนั้น ผลลัพธ์จะเป็นอย่างไร นั่นหมายความว่าชาวฮีบรูจะไม่มีโอกาสหลบหนีออกจากอียิปต์เลยใช่หรือไม่ อธิบายเหตุผลของคุณ`