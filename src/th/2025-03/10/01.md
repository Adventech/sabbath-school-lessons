---
title:  พันธสัญญาและแบบแปลน
date:   30/08/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 24:1-18; 1 โครินธ์ 11:23-29; เลวีนิติ 10:1, 2; เอเสเคียล 36:26-28; อพยพ 25:1-9; อพยพ 31:1-18

> <p>ข้อควรจำ</p>
> “โมเสสจึงนำพระวจนะทั้งสิ้นของพระยาห์เวห์และกฎหมายทั้งสิ้นมาชี้แจงให้ประชาชนทราบ ประชาชนทั้งหมดก็ตอบเป็นเสียงเดียวกันว่า ‘พระวจนะทั้งสิ้นซึ่งพระยาห์เวห์ตรัสไว้นั้น เราจะทำตาม’ ” (อพยพ 24:3)

ในฐานะที่ทรงเป็นพระเจ้า พระผู้สร้าง และพระผู้ไถ่ของประชากรของพระองค์ องค์พระผู้เป็นเจ้าทรงปรารถนาจะสถิตอยู่ท่ามกลางพวกเขา พระองค์ทรงสร้างเรามาเพื่อมีความสัมพันธ์ใกล้ชิดกับพระองค์ หากการสร้างความสัมพันธ์ที่มีความหมายกับเพื่อนมนุษย์ยังต้องอาศัยเวลาและความตั้งใจ ความความสัมพันธ์ในแนวตั้งระหว่างเรากับพระเจ้าก็ย่อมต้องการสิ่งเดียวกัน ความสัมพันธ์นี้สามารถเป็นประสบการณ์ที่ยกระดับจิตใจและนำไปสู่การเติบโตได้ แต่ทั้งนี้ขึ้นอยู่กับว่าเราจะใช้เวลากับพระองค์หรือไม่ ในทางปฏิบัติแล้ว การใช้เวลากับพระองค์หมายถึง การศึกษาพระวจนะของพระองค์ (ซึ่งเป็นวิธีที่พระเจ้าตรัสกับเรา) อธิษฐาน (การเปิดใจสนทนากับพระองค์) และการเป็นพยานถึงการสิ้นพระชนม์ การคืนพระชนม์ และการเสด็จกลับมาของพระคริสต์ (การมีส่วนร่วมในพันธกิจของพระเจ้า) และเมื่อพระเจ้าทรงอวยพรเรา เราเองจะกลายเป็นช่องทางแห่งพระพรให้กับผู้อื่นด้วยเช่นกัน

เราควรมุ่งจุดสนใจไปที่พระเจ้า มิใช่ที่ตนเอง (ฮีบรู 12:1, 2) เพราะเมื่อเราแนบสนิทกับพระองค์ พระเจ้าจะประทานฤทธิ์อำนาจให้เราสามารถดำเนินตามคำสอนของพระองค์ได้ ซึ่งก็คือการเชื่อฟังพระวจนะของพระเจ้า จึงไม่น่าแปลกใจเลยที่ผู้ติดตามพระคริสต์ในยุคสุดท้ายจะได้รับการกล่าวถึงว่าเป็น “พวกที่ถือรักษาพระบัญญัติของพระเจ้า และจงรักภักดีต่อพระเยซู” (วิวรณ์ 14:12)

แท้จริงแล้ว หลักการนี้เรียบง่ายยิ่งนัก เรารักพระเจ้า และด้วยความรักนั้นเอง เราจึงเชื่อฟังพระองค์