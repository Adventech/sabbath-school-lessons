---
title:  ศึกษาเพิ่มเติม
date:   05/09/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, เรื่อง “พลับพลาและพิธีกรรม” หน้า 343-353

พลับพลาเป็นสถานที่พิเศษสำหรับการลบล้างบาปที่ประชากรของพระเจ้าได้ยอมรับและสารภาพ ณ ที่แห่งนี้ แผนการแห่งความรอดทั้งสิ้นได้รับการเปิดเผยอย่างชัดเจนและเป็นลำดับแก่ชนชาติอิสราเอลในถิ่นทุรกันดาร ภายในพลับพลา มีการสอนเรื่องความชอบธรรม การชำระให้บริสุทธิ์ และการพิพากษา การถวายสัตวบูชาทุกตัวล้วนชี้ไปยังการสิ้นพระชนม์ของพระเยซู การอภัยบาป และท้ายที่สุดคือการลบล้างบาปอย่างถาวร นอกจากนี้ ยังมีการประทับอยู่ของพระบัญญัติของพระเจ้า ซึ่งเป็นมาตรฐานแห่งความชอบธรรมอีกด้วย

“พระบัญญัติของพระเจ้า ซึ่งบรรจุอยู่ภายในหีบพันธสัญญา เป็นกฎอันยิ่งใหญ่แห่งความชอบธรรมและการพิพากษา พระบัญญัตินั้นตัดสินความตายแก่ผู้ละเมิด แต่เหนือพระบัญญัตินั้นคือพระที่นั่งพระกรุณา ซึ่งเป็นที่ประทับของพระสิริแห่งการสถิตของพระเจ้า และจากที่แห่งนั้น โดยอาศัยพระคุณแห่งการลบล้างบาป การให้อภัยก็ได้ประทานแก่คนบาปที่สำนึกผิด ดังนั้น ในพระราชกิจแห่งการไถ่ของพระคริสต์ ซึ่งสะท้อนผ่านพิธีกรรมในพลับพลา เราจึงเห็นว่า ‘ความรักมั่นคงและความซื่อสัตย์จะพบกันความชอบธรรมและสันติภาพจะจูบกัน’ สดุดี 85:10” (เอลเลน จี. ไว้ท์, บรรพชนกับผู้เผยพระวจนะ, หน้า 349)

**คำถามเพื่อการอภิปราย:**

`คุณเคยกล่าวกี่ครั้งแล้วว่า “เราจะทำตามพระวจนะทั้งสิ้นซึ่งพระยาห์เวห์ตรัสไว้นั้น” คุณประสบความสำเร็จเพียงใด`

`เมื่อสิ้นสุดระยะเวลาสี่สิบวันที่โมเสสอยู่กับองค์พระผู้เป็นเจ้าบนภูเขาซีนาย พระองค์ทรงเน้นย้ำว่าชนชาติอิสราเอลจะต้องถือรักษาวันสะบาโตของพระองค์ เพราะวันนั้นเป็นหมายสำคัญระหว่างพระเจ้ากับประชากรของพระองค์ เพื่อแสดงให้เห็นว่าเป็นพระยาห์เวห์ ทรงทำให้พวกเขาบริสุทธิ์ การดำเนินชีวิตอย่างบริสุทธิ์และกระบวนการแห่งการชำระให้บริสุทธิ์มีบทบาทอย่างไรในการถือรักษาวันสะบาโต`

`พระเจ้าทรงประสงค์ให้พวกเขาสร้างสถานนมัสการ “เพื่อเราจะอยู่ท่ามกลางพวกเขา” ช่างเป็นสิ่งที่น่าประหลาดใจ ที่สถานที่แห่งนี้กลายเป็นศูนย์กลางแห่งความรอดสำหรับชนชาติอิสราเอล พระเจ้าทรงประทับอยู่ท่ามกลางประชากรของพระองค์ในสถานนมัสการแห่งนี้ และแผนการแห่งความรอดได้ดำเนินไปผ่านเงาแห่งสิ่งที่กำลังจะมาถึง เราได้รับบทเรียนใดเกี่ยวกับการพึ่งพาพระเจ้าโดยสิ้นเชิงเพื่อการได้รับความรอด`

`การที่บาปทั้งสิ้นของพวกเขาถูกนำเข้าสู่สถานนมัสการ ซึ่งเป็นพระนิเวศของพระเจ้า โดยทางพระโลหิตนั้น หมายความว่าอย่างไร ความจริงอันน่าอัศจรรย์นี้ ถึงแม้เป็นเพียงเงาที่เลือนราง สะท้อนให้เห็นถึงสิ่งที่พระเยซูคริสต์ทรงกระทำบนไม้กางเขนเพื่อเรา และสิ่งที่พระองค์กำลังกระทำเพื่อเราในสถานศักดิ์สิทธิ์บนสวรรค์ในขณะนี้อย่างไร`