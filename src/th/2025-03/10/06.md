---
title:  เต็มไปด้วยพระวิญญาณของพระเจ้า
date:   04/09/2025
---

พระเจ้าทรงแนะนำโมเสสในทุกรายละเอียดเกี่ยวกับการเตรียมการสำหรับพิธีกรรมในพลับพลา ปุโรหิตทั้งหลายต้องสวมใส่อาภรณ์สำหรับปุโรหิต ส่วนมหาปุโรหิตจะต้องสวมเอโฟดพิเศษ ซึ่งประดับด้วยชื่อของบุตรทั้งสิบสองเผ่าของอิสราเอล และยังต้องสวมแผ่นอกซึ่งบรรจุอูริมและทุมนิม โดยวางไว้เหนือหัวใจของเขา (อพยพ 28) ปุโรหิตทุกคนจะต้องได้รับการแต่งตั้งให้บริสุทธิ์ (อพยพ 29) นอกจากนี้ ยังมีสิ่งของอื่น ๆ ที่ต้องจัดเตรียมอย่างพิถีพิถัน ได้แก่ แท่นเผาเครื่องหอม อ่างล้างมือ น้ำมันเจิม และเครื่องหอม (อพยพ 30)

`อ่าน อพยพ 31:1-18 พระเจ้าประทานความช่วยเหลือพิเศษประการใด เพื่อให้รายละเอียดทั้งหมดของพลับพลาและพิธีกรรมที่เกี่ยวข้องได้รับการจัดเตรียมและสร้างขึ้นอย่างงดงามและเหมาะสม`

นี่เป็นครั้งแรกในพระคัมภีร์ที่กล่าวถึงการที่พระเจ้าทรงให้บุคคลหนึ่งเต็มเปี่ยมด้วยพระวิญญาณของพระเจ้า ความหมายว่าอย่างไร เบซาเลลได้รับฤทธิ์อำนาจในการประกอบงานศิลป์สำหรับการสร้างพลับพลา พระองค์ทรงให้เขาเต็มเปี่ยม หมายความว่า พระองค์ทรงประทานทักษะใหม่ ความเข้าใจ และความรู้ในการงานช่างที่จำเป็น นอกจากนี้ พระเจ้ายังทรงประทานพระวิญญาณองค์เดียวกันนี้แก่โอโฮลีอับและช่างฝีมือคนอื่น ๆ อีกมากมาย เพื่อช่วยกันในการทำงานนี้

ท่ามกลางการสร้างสรรค์ทั้งมวลนี้ พระเจ้าทรงประทานวันสะบาโตให้เป็นหมายสำคัญระหว่างพระองค์กับประชากรของพระองค์ เพื่อแสดงว่าพระยาห์เวห์ทรงเป็นผู้ชำระพวกเขาให้บริสุทธิ์ ซึ่งหมายความว่า การถือรักษาพระบัญญัติข้อที่สี่มีความเกี่ยวข้องกับกระบวนการทำให้บริสุทธิ์ ต่อมาเอเสเคียลได้

กล่าวในเรื่องนี้ว่า “ยิ่งกว่านั้นอีก เราให้สะบาโตของเราแก่เขาทั้งหลาย เป็นหมายสำคัญระหว่างเราและเขา เพื่อเขาจะรู้ว่าเราคือยาห์เวห์ เป็นผู้ทำให้พวกเขาบริสุทธิ์” (เอเสเคียล 20:12)

วันสะบาโตเป็นเครื่องเตือนใจว่า พระยาห์เวห์ไม่เพียงแต่ทรงเป็นพระผู้สร้างของเรา (ปฐมกาล 2:2, 3) พระผู้ไถ่ และพระเจ้า (เฉลยธรรมบัญญัติ 5:15; มาระโก 2:27, 28) แต่ยังทรงเป็นองค์ผู้บริสุทธิ์อีกด้วย พระองค์ทรงเปลี่ยนแปลงชีวิตของผู้คนโดยการประทับอยู่ของพระองค์ ผ่านพระวิญญาณและพระวจนะ เพื่อให้พวกเขาเติบโตขึ้นในพระลักษณะแห่งความรัก ความกรุณา ความไม่เห็นแก่ตัว และการให้อภัย

ของประทานสูงสุดที่พระเจ้าประทานแก่โมเสสคือพระบัญญัติสิบประการ (อพยพ 31:18) พระเจ้าทรงเป็นผู้จารึกและประทานแผ่นศิลา 2 แผ่นซึ่งบรรจุข้อบัญญัติทั้งสิบ (อพยพ 31:18; เฉลยธรรมบัญญัติ 9:9-11) แผ่นศิลาทั้งสองนี้ต้องเก็บไว้ในห้องบริสุทธิ์ที่สุด ภายในหีบพันธสัญญา ซึ่งอยู่ใต้พระที่นั่งพระกรุณา (อพยพ 25:21)

`คำว่า “พระที่นั่งกรุณา” (mercy seat) มาจากคำภาษาฮีบรูคำหนึ่ง ซึ่งมีรากศัพท์ที่มีความหมายว่า “ลบล้างความผิด (to atone)” แล้วเหตุใด “พระที่นั่งพระกรุณา” นี้จึงตั้งไว้เหนือพระบัญญัติของพระเจ้า ความจริงข้อนี้เปิดเผยความหวังอันยิ่งใหญ่ประการใดแก่เรา`