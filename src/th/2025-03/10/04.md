---
title:  ฤทธิ์อำนาจที่จะเชื่อฟัง
date:   02/09/2025
---

`อ่าน เอเสเคียล 36:26-28 การเชื่อฟังเกิดขึ้นในชีวิตของเราอย่างไร`

ชาวอิสราเอลประกาศอย่างแน่วแน่ถึงสามครั้งว่า พวกเขาจะเชื่อฟังพระเจ้า (อพยพ 19:8; อพยพ 24:3, 7) การเชื่อฟังพระเจ้าเป็นสิ่งสำคัญยิ่ง แม้พระคัมภีร์จะสอนเราว่ามนุษย์นั้นอ่อนแอ แตกสลาย เปราะบาง และเต็มไปด้วยบาป ความจริงอันน่าเศร้านี้ไม่เพียงปรากฏในประวัติศาสตร์ของอิสราเอลยุคโบราณเท่านั้น หากยังสะท้อนผ่านประวัติศาสตร์ของประชากรทั้งปวงของพระองค์ตลอดมาอีกด้วย

แล้วเราจะสามารถติดตามพระเจ้าอย่างสัตย์ซื่อได้อย่างไร

ข่าวดีก็คือ สิ่งใดที่พระเจ้าทรงบัญชา พระองค์ก็ประทานฤทธิ์อำนาจให้เราสามารถกระทำได้ ความช่วยเหลือนี้มิได้มาจากภายในตัวเราเอง แต่มาจากภายนอก เสริมกำลังเราให้สามารถปฏิบัติตามพระประสงค์ของพระองค์ได้ นี่เป็นพระราชกิจของพระองค์ ใจความสำคัญของบทสรุปทางศาสนศาสตร์ในเอเสเคียล 36:26, 27 ผู้เผยพระวจนะเอเสเคียลได้กล่าวไว้อย่างชัดเจนว่า มีเพียงพระเจ้าเท่านั้นที่ทรงสามารถเปลี่ยนหัวใจของมนุษย์ได้ โดยทรงนำหัวใจที่แข็งดุจหินออกไป และประทานหัวใจที่อ่อนโยนแทน ดังที่โยชูวาเตือนประชาชนว่า “พวกท่านจะปรนนิบัติพระยาห์เวห์ไม่ได้” (โยชูวา 24:9)

เราสามารถเลือกที่จะติดตามพระเจ้าได้ นี่คือบทบาทของเรา เราจำเป็นต้องเลือกที่จะยอมจำนนต่อพระองค์ในทุกขณะ เพราะแม้แต่การตัดสินใจอย่างมีสติที่จะปรนนิบัติพระองค์นั้น เราก็ยังไม่มีฤทธิ์อำนาจเพียงพอที่จะทำให้สำเร็จได้ด้วยกำลังของเราเอง แต่เมื่อเรานำความอ่อนแอของเรามอบไว้กับพระเจ้า พระองค์จะทรงทำให้เราเข้มแข็ง อัครทูตเปาโลกล่าวว่า “ข้าพเจ้าอ่อนแอเมื่อใด ข้าพเจ้าก็จะเข้มแข็งมากเมื่อนั้น” (2 โครินธ์ 12:10)

สังเกตคำว่า “เรา” ในเอเสเคียล 36:24-30 พระเจ้าทรงเป็นผู้รวบรวม ทรงชำระ ทรงนำสิ่งเก่าออกไป ทรงประทานสิ่งใหม่ ทรงวาง และทรงขับเคลื่อนคุณให้รักษาธรรมบัญญัติของพระองค์ด้วยความเอาใจใส่ สิ่งที่พระองค์ทรงกระทำ จะกลายเป็นสิ่งที่คุณกระทำ เพราะพระองค์ทรงสถิตกับคุณ และหากคุณมีความสัมพันธ์ใกล้ชิดกับพระองค์ การกระทำของพระองค์จะสะท้อนออกมาในชีวิตของคุณ ความเป็นหนึ่งเดียวระหว่างคุณกับพระเจ้าจะเต็มเปี่ยมด้วยพลานุภาพ พลัง และมีชีวิตชีวา

อีกครั้งที่ข้อพระคัมภีร์ตอนนี้เน้นถึงการกระทำของพระเจ้า “เราจะใส่วิญญาณของเราไว้ภายในของเจ้าทั้งหลาย แล้วทำให้เจ้าดำเนินตามกฎเกณฑ์ของเรา และรักษากฎหมายของเรา ทั้งทำตามนั้น” (เอเสเคียล 36:27) พระเจ้าทรงบัญชาให้มนุษย์เชื่อฟัง และพระองค์ก็ทรงประทานฤทธิ์อำนาจให้สามารถเชื่อฟังได้ด้วย สิ่งใดที่พระเจ้าทรงเรียกร้องจากประชากรของพระองค์ พระองค์ก็จะทรงช่วยให้พวกเขาทำได้เสมอ การเชื่อฟังคือของประทานจากพระเจ้า (ไม่ใช่เพียงผลแห่งความพยายามของเราเองเท่านั้น) เช่นเดียวกับที่ความชอบธรรมและความรอดก็เป็นของประทานจากพระองค์เช่นกัน (ฟีลิปปี 2:13)

`หากเราได้รับพระสัญญาว่าจะมีฤทธิ์อำนาจในการเชื่อฟังพระเจ้า เหตุใดเราจึงยังล้มลงในบาปได้อย่างง่ายดายนัก`