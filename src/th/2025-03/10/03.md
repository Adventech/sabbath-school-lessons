---
title:  การเห็นพระเจ้า
date:   01/09/2025
---

`อ่าน อพยพ 24:9-18 ชาวอิสราเอลได้รับประสบการณ์ที่น่าอัศจรรย์อะไรบ้าง ณ ที่นี่`

หลังจากการฟื้นฟูพันธสัญญากับพระเจ้าอย่างมั่นคงแล้ว โมเสสจึงขึ้นไปบนภูเขาซีนายอีกครั้ง และในช่วงเริ่มต้นของการขึ้นเขาครั้งนี้ โมเสสมิได้ขึ้นไปเพียงลำพัง หากแต่มีผู้นำชาวอิสราเอลอีก 73 คนร่วมเดินทางด้วย สำหรับเหล่าผู้นำเหล่านี้ นี่คือประสบการณ์สูงสุดในชีวิต พวกเขาได้เห็นพระเจ้า (การสำแดงพระองค์) และพระคัมภีร์ก็เน้นย้ำความจริงอันน่าอัศจรรย์นี้ถึงสองครั้ง นอกจากนี้ ยังเป็นช่วงเวลาที่ผู้นำเหล่านี้จะรับประทานอาหารร่วมกันเพื่อยืนยันพันธสัญญากับพระเจ้า นี่คือการเลี้ยงฉลองอันยิ่งใหญ่ซึ่งพระเจ้าของอิสราเอลทรงเป็นเจ้าภาพ ผู้นำเหล่านี้ได้รับเกียรติอย่างสูงจากพระเจ้า

ในบริบทของตะวันออกกลางในสมัยพระคัมภีร์ (ซึ่งยังคงพบเห็นได้บ้างในปัจจุบัน) การรับประทานอาหารร่วมกันถือเป็นประสบการณ์อันยิ่งใหญ่ เป็นเกียรติอันสูงส่ง และเป็นสิทธิพิเศษ การร่วมโต๊ะอาหารแสดงถึงการให้อภัยและสายสัมพันธ์แห่งมิตรภาพ เป็นการสื่อถึงความพร้อมที่จะยืนเคียงข้างกัน ทั้งในยามสุขและในยามวิกฤต การร่วมรับประทานอาหารกัน เป็นดั่งคำมั่นที่ไม่จำเป็นต้องเอ่ยเป็นถ้อยคำว่า หากฝ่ายหนึ่งประสบปัญหา อีกฝ่ายจะต้องยื่นมือเข้าช่วยเหลือ การได้รับเชิญให้ร่วมโต๊ะอาหารถือเป็นเกียรติพิเศษ ไม่ใช่โอกาสที่จะมอบให้กับใครก็ได้อย่างง่ายดาย

ในทางกลับกัน การปฏิเสธคำเชิญให้ร่วมรับประทานอาหารถือเป็นการดูหมิ่นอย่างร้ายแรงที่สุดประการหนึ่ง ความเข้าใจนี้ช่วยให้เราเข้าใจเรื่องราวในพันธสัญญาใหม่ ที่พระเยซูคริสต์ทรงถูกตำหนิอย่างรุนแรงที่ทรงนั่งร่วมโต๊ะกับคนบาป (ลูกา 5:30) เมื่อผู้เชื่อมีส่วนร่วมในพิธีมื้ออาหารขององค์พระผู้เป็นเจ้า (พิธีมหาสนิท) พวกเขาก็ได้สถาปนาความสัมพันธ์อันแนบแน่นกับพี่น้องผู้เชื่อคนอื่น ๆ ซึ่งล้วนเป็นคนบาปเช่นเดียวกัน ในระหว่างมื้ออาหารนี้ เราเฉลิมฉลองการให้อภัยและความรอดที่เรามีในพระเยซูคริสต์ (อ่าน มัทธิว 26:26-30; มาระโก 14:22-25; 1 โครินธ์ 11:23-29)

น่าเศร้าอย่างยิ่งที่ชายบางคน ซึ่งเคยขึ้นไปพร้อมกับโมเสสบนภูเขา กลับล้มลงในบาปและต้องสูญเสียชีวิต (อ่าน เลวีนิติ 10:1, 2, 9) แม้ว่าพวกเขาจะเคยมีประสบการณ์ลึกซึ้งกับพระเจ้า ณ ที่นั่น ทว่าประสบการณ์นั้นกลับไม่สามารถเปลี่ยนแปลงจิตใจหรือทำให้พวกเขากลับใจใหม่ได้เลย ช่างเป็นบทเรียนอันทรงพลังที่สอนว่า การครอบครองความจริงหรือการได้รับอภิสิทธิ์ มิได้หมายความว่าเราจะกลับใจใหม่โดยอัตโนมัติ ผู้ชายเหล่านี้ ซึ่งเคยประสบกับพระเจ้าด้วยตนเอง ควรจะเป็นคนสุดท้ายที่จะล้มลงในสิ่งที่พวกเขากระทำในภายหลัง

`จงพิจารณาเรื่องราวของชายผู้ได้รับสิทธิพิเศษเหล่านี้ ซึ่งบางคนเป็นถึงบุตรของอาโรน เหตุการณ์นี้ควรเตือนเราในฐานะแอ๊ดเวนตีสอย่างไร ในเมื่อเราได้รับสิทธิพิเศษจากแสงสว่างที่เราได้รับ`