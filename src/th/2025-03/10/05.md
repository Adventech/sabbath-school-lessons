---
title:  ท่ามกลางประชากรของพระองค์
date:   03/09/2025
---

พระเจ้าทรงสอนประชากรของพระองค์ผ่านวิธีการที่หลากหลาย และหนึ่งในวิธีนั้นคือทางพลับพลา หรือสถานนมัสการ พิธีกรรมทั้งปวงในสถานนมัสการล้วนชี้ไปยังพระเยซูคริสต์ เป็นบทเรียนเชิงสัญลักษณ์ที่ถ่ายทอดแผนการแห่งความรอด ซึ่งจะสัมฤทธิ์ผลอย่างสมบูรณ์ในพระเยซูคริสต์อีกหลายศตวรรษให้หลัง

`อ่าน อพยพ 25:1-9 ข้อพระคัมภีร์เหล่านี้เปิดเผยความจริงที่สำคัญทั้งในเชิงปฏิบัติและหลักความเชื่ออย่างไร`

แม้ว่าพระเจ้าจะทรงนำชนชาติอิสราเอลและประทับอยู่ใกล้ชิดกับพวกเขาอยู่แล้ว พระองค์ก็ยังทรงบัญชาโมเสสให้สร้างสถานนมัสการ “แล้วให้พวกเขาสร้างสถานนมัสการสำหรับเรา เพื่อเราจะอยู่ท่ามกลางพวกเขา” (อพยพ 25:8) พระเจ้าทรงประสงค์ให้พวกเขาได้เห็นอย่างเป็นรูปธรรมว่าพระองค์ทรงสถิตอยู่กับพวกเขาจริง แม้ว่าพวกเขาจะเคยทำผิดพลาดมาหลายครั้ง แต่พระองค์ก็ไม่ทรงทอดทิ้งพวกเขา และ “หลังจากที่พวกเขาได้รับความโปรดปรานจากสวรรค์อีกครั้ง” (เอลเลน จี. ไว้ท์, บรรพชนกับผู้เผยพระวจนะ, หน้า 343) พระองค์ก็ทรงประทานพระบัญชาให้พวกเขาเริ่มต้นกระบวนการสร้างสถานนมัสการขึ้น

พระคัมภีร์ยืนยันกับเราว่า พระเจ้าไม่ได้ประทับอยู่ในวิหารหรือสิ่งปลูกสร้างที่มนุษย์สร้างขึ้น (กิจการ 7:47-50) เพราะพระองค์ทรงยิ่งใหญ่กว่าฟ้าสวรรค์ แม้แต่สวรรค์ชั้นฟ้าก็ไม่อาจรับพระองค์ไว้ได้ เปาโลกล่าวที่เนินอาเรโอปากัสในกรุงเอเธนส์ว่า “พระเจ้าผู้ทรงสร้างโลกกับสิ่งทั้งปวงที่มีอยู่ในนั้น เป็นองค์พระผู้เป็นเจ้าแห่งฟ้าสวรรค์และแผ่นดินโลก พระองค์ไม่ได้สถิตในวิหารที่มนุษย์สร้างขึ้น” (กิจการ 17:24) ) อีกทั้งกษัตริย์ซาโลมอนยังกล่าวไว้ว่า “แต่แท้จริงพระเจ้าจะประทับบนแผ่นดินโลกหรือ ดูสิ ฟ้าสวรรค์และฟ้าสวรรค์อันสูงสุดยังรับพระองค์อยู่ไม่ได้ แล้วพระนิเวศนี้ซึ่งข้าพระองค์ได้สร้างขึ้นจะรับพระองค์ได้อย่างไร” (1 พงศ์กษัตริย์ 8:27) ดังนั้น พลับพลาหรือสถานนมัสการจึงเป็นสถานที่ที่พระเจ้าทรงสำแดงการสถิตของพระองค์ต่อประชากรของพระองค์

ชนชาติอิสราเอลจะต้องนำของถวายมาด้วยใจสมัคร เพื่อใช้ในการก่อสร้างสถานนมัสการ พวกเขาจะต้องถวายของมีค่าราคาแพง อาทิ ทองคำ เงิน ทองสัมฤทธิ์ ไม้กระถินหอม ผ้าเนื้อดีชนิดต่าง ๆ น้ำมันมะกอก และเครื่องหอม

ในพระธรรมอพยพ 25:10-27:21 เราได้รับรายละเอียดมากมายเกี่ยวกับพลับพลาและพิธีกรรมต่าง ๆ พระเจ้าทรงประทานแบบแปลนแก่โมเสส พร้อมด้วยคำแนะนำอย่างเจาะจงเกี่ยวกับวิธีการสร้างและตกแต่งพลับพลา รวมถึงหีบพันธสัญญา โต๊ะขนมปังเบื้องพระพักตร์ เชิงตะเกียง แท่นบูชา ผ้าม่าน ตลอดจนสีและขนาดต่าง ๆ อย่างละเอียด

โมเสสต้องสร้างพลับพลาตามแบบอย่างที่พระเจ้าทรงสำแดงแก่เขา (อพยพ 25:9, 40; อพยพ 26:30) ซึ่งเป็นภาพสะท้อนของสถานศักดิ์สิทธิ์ในสวรรค์ (ฮีบรู 8:1, 2; ฮีบรู 9:11) สถานนมัสการฝ่ายโลกมีบทบาทสำคัญอย่างยิ่ง จนกระทั่งการสิ้นพระชนม์ของพระเยซูคริสต์ และพันธกิจของพระองค์ในสถานศักดิ์สิทธิ์บนสวรรค์ได้เริ่มต้นขึ้น ซึ่งทำให้สถานนมัสการบนโลกเป็นโมฆะ ความจริงข้อนี้ได้รับการสำแดงผ่านสัญลักษณ์ คือม่านที่กั้นบริเวณบริสุทธิ์ที่สุดในสถานนมัสการฉีกขาดในขณะที่พระคริสต์สิ้นพระชนม์ (มัทธิว 27:51; มาระโก 5:38)