---
title:  โลหิตแห่งพันธสัญญา
date:   31/08/2025
---

`อ่าน อพยพ 24:1-8 บทบาทของการอ่านพระวจนะของพระเจ้าและการประพรมโลหิตมีความสำคัญอย่างไรในการรับรองพันธสัญญาระหว่างพระเจ้ากับประชากรของพระองค์`

พระเจ้าผู้ทรงพระชนม์ในพระคัมภีร์ คือพระเจ้าแห่งความสัมพันธ์ พระองค์มิได้ทรงให้ความสำคัญสูงสุดกับสิ่งของหรือวาระใด ๆ หากแต่ทรงให้ความสำคัญกับบุคคล นั่นจึงเป็นเหตุที่พระองค์ทรงใส่ใจมนุษย์อย่างลึกซึ้ง และพระราชกิจทั้งปวงของพระองค์ก็มีจุดประสงค์เพื่อสร้างความสัมพันธ์ส่วนตัวกับมนุษย์ ท้ายที่สุดแล้ว พระเจ้าผู้ทรงเป็น “ความรัก” ย่อมต้องทรงเป็นพระเจ้าผู้ใส่ใจในความสัมพันธ์ เพราะความรักจะมีความหมายได้อย่างไร หากปราศจากความสัมพันธ์

พระเยซูตรัสว่า “เมื่อเราถูกยกขึ้นจากแผ่นดินโลกแล้ว เราจะชักนำทุกคนให้มาหาเรา” (ยอห์น 12:32) พระเจ้ามิได้ทรงให้ความสำคัญเฉพาะพฤติกรรมทางศีลธรรม หลักคำสอนที่ถูกต้อง หรือการกระทำที่เหมาะสมเท่านั้น แต่เหนือสิ่งอื่นใด พระองค์ทรงปรารถนาความสัมพันธ์ส่วนตัวที่แนบแน่นกับเราทุกคน ทั้งสองสถาบันที่ได้ทรงสถาปนาไว้ตั้งแต่การทรงสร้าง (ปฐมกาล 1-2) ล้วนเกี่ยวข้องกับความสัมพันธ์ สถาบันแรกคือวันสะบาโต แสดงถึงความสัมพันธ์ในแนวตั้งระหว่างมนุษย์กับพระเจ้า ส่วนสถาบันที่สองคือการสมรส ซึ่งสะท้อนถึงความสัมพันธ์ในแนวนอนระหว่างมนุษย์กับเพื่อนมนุษย์

การรับรองพันธสัญญาที่ภูเขาซีนายมีขึ้นเพื่อเสริมสร้างความสัมพันธ์อันพิเศษที่พระเจ้าทรงปรารถนาจะมีร่วมกับประชากรของพระองค์ ในพิธีนั้น ประชาชนได้ร่วมกันเปล่งเสียงถึงสองครั้งว่า พวกเขาจะเชื่อฟังพระเจ้าในทุกสิ่งที่พระองค์ทรงบัญชา พวกเขาประกาศว่า “พระวจนะทั้งสิ้นซึ่งพระยาห์เวห์ตรัสไว้นั้น เราจะทำตาม” คำกล่าวนั้นออกมาจากใจที่ตั้งใจจริง ทว่าพวกเขายังไม่ตระหนักถึงความอ่อนแอ ความเปราะบาง และความไร้พลังของตน โลหิตที่ถูกประพรมลงบนหนังสือพันธสัญญานั้น เป็นสัญลักษณ์แสดงให้เห็นว่า มีเพียงความชอบธรรมของพระคริสต์เท่านั้น ที่จะทำให้อิสราเอลสามารถปฏิบัติตามพระบัญชาของพระเจ้าได้

เรามักไม่อยากยอมรับว่า ธรรมชาติมนุษย์เรานั้นเปราะบาง อ่อนแอ และเต็มไปด้วยบาป เรามีแนวโน้มโดยธรรมชาติที่จะทำชั่ว หากเราจะสามารถประพฤติดีได้ เราจำเป็นต้องพึ่งพาความช่วยเหลือจากภายนอก ซึ่งก็คือความช่วยเหลือจากเบื้องบนเท่านั้น นั่นคือ พลังแห่งพระคุณของพระเจ้า พระวจนะของพระองค์ และพระวิญญาณบริสุทธิ์ของพระองค์ และแม้ว่าเราจะได้รับทุกสิ่งเหล่านี้อย่างครบถ้วนแล้ว ความชั่วร้ายก็ยังดูเหมือนจะเกิดขึ้นกับเราได้ง่ายดายเหลือเกิน มิใช่หรือ

นั่นจึงเป็นเหตุผลว่าทำไม ความสัมพันธ์ส่วนตัวที่ใกล้ชิดกับพระเจ้าจึงเป็นสิ่งจำเป็นอย่างยิ่งสำหรับประชากรในสมัยนั้นที่ภูเขาซีนาย เช่นเดียวกับเราในปัจจุบัน

`“พระวจนะทั้งสิ้นซึ่งพระยาห์เวห์ตรัสไว้นั้น เราจะทำตาม” (อพยพ 24:3) คุณเคยกล่าวเช่นนี้มากี่ครั้งแล้ว แต่กลับล้มเหลวซ้ำแล้วซ้ำเล่า ทางออกเดียวคืออะไร`