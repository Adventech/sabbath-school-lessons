---
title:  พระเยซูประทับอยู่กับมนุษย์
date:   25/09/2025
---

`อ่าน ยอห์น 1:14 การมาบังเกิดของพระคริสต์เปรียบเทียบกับพลับพลาได้อย่างไร`

การมาบังเกิดเป็นมนุษย์ของพระเยซูคริสต์ เป็นทั้งความล้ำลึกและศาสตร์อันพิเศษเฉพาะ ซึ่งบรรดาผู้ได้รับการไถ่จะศึกษาตลอดชั่วนิรันดร์ อัครสาวกยอห์นกล่าวว่า การที่พระคริสต์ทรงรับสภาพมนุษย์ไว้บนพระองค์ เป็นการสำแดงให้เห็นว่าพระองค์ทรงประทับอยู่กับเราด้วยลักษณะที่สามารถสัมผัสได้ พระเยซูในสภาพมนุษย์นี้ คือภาพสะท้อนของพระเจ้าในพันธสัญญาเดิม ผู้ทรงประทับอยู่ท่ามกลางชนชาติอิสราเอลในพลับพลา ณ ภูเขาซีนายและในถิ่นทุรกันดารระหว่างการเดินทางไปยังแผ่นดินแห่งพระสัญญา

ในช่วงที่พระเยซูทรงบังเกิดเป็นมนุษย์ พระองค์ได้ทรง “ตั้งพลับพลา” อยู่ท่ามกลางมนุษย์ นี่คือการถ่อมพระองค์ลงอย่างล้ำลึก พระเจ้าผู้ทรงเป็นนิรันดร์เสด็จลงมาหาเราในฐานะผู้หนึ่งเช่นเรา เพื่อยืนยันกับเราว่า พระองค์ทรงเป็น “อิมมานูเอล” คือ “พระเจ้าสถิตกับเรา” อย่างแท้จริง

ในมัทธิว 18:20 พระเยซูตรัสว่า ถ้ามีสองสามคนประชุมกันที่ไหนในนามของเรา เราจะอยู่ท่ามกลางพวกเขาที่นั่น พระคริสต์ทรงสถิตอยู่กับประชากรของพระองค์ผ่านทางการประทับของพระวิญญาณบริสุทธิ์ พระองค์ทรงเชื้อเชิญเหล่าผู้ติดตามให้เข้าสู่ความสัมพันธ์ที่ใกล้ชิดกับพระองค์ว่า “นี่แน่ะ เรายืนเคาะอยู่ที่ประตู ถ้าใครได้ยินเสียงของเราและเปิดประตู เราจะเข้าไปหาเขาและจะรับประทานอาหารร่วมกับเขา และเขาจะรับประทานอาหารร่วมกับเรา” (วิวรณ์ 3:20)

`อ่าน วิวรณ์ 21:1-3 ข้อพระคัมภีร์ตอนนี้บอกอะไรแก่เรา`

นครเยรูซาเล็มใหม่จะลงมาจากสวรรค์ยังแผ่นดินโลก และยอห์นได้ประกาศว่า “ ‘นี่แน่ะ ที่ประทับของพระเจ้าอยู่กับมนุษย์แล้ว และพระองค์จะประทับกับเขาทั้งหลาย พวกเขาจะเป็นชนชาติของพระองค์ พระเจ้าเองจะสถิตกับเขา [และจะทรงเป็นพระเจ้าของเขา]’ ” (วิวรณ์ 21:3) ในนครเยรูซาเล็มใหม่จะไม่มีพระวิหาร (วิวรณ์ 21:22) เพราะทั่วทั้งนครนั้นคือพระวิหาร เป็นสถานนมัสการของพระเจ้า ความยาว ความกว้าง และความสูงของเมืองนั้นเท่ากันทุกด้าน (วิวรณ์ 21:16) เช่นเดียวกับสถานที่บริสุทธิ์ที่สุดในพลับพลา ซึ่งมีลักษณะเป็นรูปทรงลูกบาศก์ ทุกด้านเท่ากัน ในโลกที่ไม่มีบาป ความตาย หรือความทุกข์ เราจะอาศัยอยู่ในที่ประทับของพระเจ้าของเราโดยตรงตลอดไปชั่วนิรันดร์

`เมื่อเราพิจารณาถึงพระสัญญาทั้งสิ้นที่เราได้รับผ่านทางพระเยซูคริสต์ เราเรียนรู้ที่จะอดทนจนถึงที่สุดได้อย่างไร`