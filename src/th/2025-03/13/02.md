---
title:  วันสะบาโตขององค์พระผู้เป็นเจ้า
date:   21/09/2025
---

แม้ว่าผู้ที่ต่อต้านวันสะบาโตวันที่เจ็ดจะโต้แย้งอย่างผิด ๆ ว่าวันสะบาโตมีไว้สำหรับชาวยิวเท่านั้น (ทั้งที่วันสะบาโตถูกแยกออกและทรงตั้งไว้ให้เป็นวันบริสุทธิ์ตั้งแต่ในสวนเอเดนแล้ว [อ่าน ปฐมกาล 2:1-3]) หรือกล่าวอย่างผิด ๆ ว่าชาวยิวเพิ่งได้ยินเรื่องวันสะบาโตครั้งแรกที่ภูเขาซีนาย (ทั้งที่พวกเขาได้ถือรักษาวันสะบาโตก่อนถึงซีนายแล้ว [ดู อพยพ 16:22–29]) ก็ไม่อาจปฏิเสธได้เลยว่าวันสะบาโตนั้นเป็นส่วนหนึ่งในชีวิตของชนชาติฮีบรูตั้งแต่เริ่มต้น

`อ่าน อพยพ 35:1-3 ความจริงใดที่ได้รับการย้ำให้ประชาชนทราบอีกครั้งในบริบทของการสร้างสถานนมัสการ`

วันสะบาโตและข่าวสารของวันสะบาโต ล้วนเกี่ยวข้องกับพระเจ้า ทั้งในอดีต ปัจจุบัน และอนาคต ว่าพระองค์ทรงเป็นผู้ใด และพระราชกิจอันยิ่งใหญ่ของพระองค์คืออะไร วันสะบาโตเป็นเครื่องเตือนใจให้เราระลึกถึงทั้งการทรงสร้างและการทรงไถ่ และช่วยให้จิตใจของเรามุ่งตรงไปยังพระเจ้า ผู้ทรงปรารถนาจะประทับอยู่ท่ามกลางประชากรของพระองค์ ในความหมายเช่นนี้ วันสะบาโตและสถานนมัสการต่างก็ชี้ไปในทิศทางเดียวกัน คือการเน้นย้ำถึงการทรงสถิตของพระเจ้าในชีวิตของเรา

วันสะบาโตของคริสตจักรในพันธสัญญาเดิมถ่ายทอดข่าวสารที่หลากหลาย แก่นแท้ของวันสะบาโตสามารถสรุปได้ในห้าประเด็นสำคัญดังนี้

1. พระเจ้าทรงเป็นพระผู้สร้าง และพระคัมภีร์เปิดฉากด้วยถ้อยคำอันน่าพิศวงและเป็นรากฐานของความเชื่อทั้งปวง (ปฐมกาล 1:1) และวันสะบาโตคืออนุสรณ์อันชัดเจนแห่งการทรงสร้างนั้น (ปฐมกาล 2:2, 3; อพยพ 20:8-11) ความจริงข้อนี้คือ การที่พระเจ้าทรงเป็นพระผู้สร้าง ความจริงอื่นทั้งสิ้นในพระคัมภีร์ล้วนหลั่งไหลออกมาจากจุดเริ่มต้นนี้
2. พระเมสสิยาห์จะเสด็จมา และความหวังนี้ตั้งอยู่บนคำสัญญาของพระเจ้าว่าจะประทาน “เชื้อสาย” ผู้ซึ่งจะมีชัยเหนือพญานาค (ซาตาน) และนำชัยชนะมาเหนือความชั่วร้ายทั้งปวง
3. พระเจ้าจะทรงสถาปนาอาณาจักรของพระองค์ และวันสะบาโตคือการลิ้มรสล่วงหน้าแห่งความจริงนั้น
4. ความรอดมาจากพระเจ้า และประชากรของพระเจ้าประกาศอย่างชัดเจนว่า พระองค์ทรงเป็นพระผู้ช่วยให้รอดและพระผู้ไถ่ของพวกเขา และความรอดนั้นเกิดจากพระคุณของพระองค์เพียงเท่านั้น
5. พระเจ้าทรงเป็นผู้พิพากษาสูงสุดเหนือมวลมนุษย์ทั้งปวง ผู้ใดที่ยังคงต่อต้านและปฏิเสธพระองค์ ย่อมไม่มีอนาคต แต่พระองค์ทรงประทานชีวิตนิรันดร์แก่ผู้ที่ติดตามพระองค์

`ชาวยิวมีคำกล่าวว่า ยิ่งกว่าที่ชาวอิสราเอลรักษาวันสะบาโต วันสะบาโตต่างหากที่รักษาชาวอิสราเอล แม้ว่าเราในฐานะชาวแอ๊ดเวนตีสอาจไม่ได้ใช้ถ้อยคำในลักษณะเดียวกัน แต่วันสะบาโตมีบทบาทสำคัญในชีวิตของครอบครัวคริสตจักรของเราเพียงใด`