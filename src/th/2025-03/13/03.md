---
title:  การถวายด้วยใจยินดี
date:   22/09/2025
---

`อ่าน อพยพ 35:4-36:7 บทเรียนสำคัญสำหรับเราในทุกวันนี้คืออะไร`

การสร้างพลับพลาต้องการวัสดุล้ำค่าหลากหลายชนิดเป็นจำนวนมาก ซึ่งสำเร็จลงได้ด้วยการถวายอย่างใจกว้างจากประชากรของพระเจ้า ผู้ซึ่งถวายด้วยความเต็มใจและเปี่ยมด้วยความยินดีจากส่วนลึกของจิตใจ พวกเขาถวายทองคำ เงิน ทองสัมฤทธิ์ ผ้าป่านเนื้อละเอียด พลอยล้ำค่า ผ้าทอพิเศษ ไม้กระถินเทศ น้ำมันมะกอก เครื่องเทศ และสิ่งของจำเป็นอื่น ๆ อีกมากมาย นอกจากนั้น ประชาชนยังได้ถวายแรงงานของตน เพราะสิ่งของมากมายภายในพลับพลาต้องการช่างฝีมือผู้มีความสามารถในการประดิษฐ์อย่างประณีตและขยันหมั่นเพียร ไม่ว่าจะเป็นตัวเต็นท์หรือเครื่องใช้อื่น ๆ ภายในพลับพลา อีกทั้งยังมีช่างทอที่ต้องทอเสื้อผ้าสำหรับปุโรหิตซึ่งจะทำหน้าที่ปรนนิบัติในพลับพลา และสำหรับมหาปุโรหิต ผู้ซึ่งต้องสวมใส่เครื่องแต่งกายอันวิจิตรที่ประกอบด้วยแผ่นอกและผ้าพันศีรษะ

พระเจ้าได้ทรงอวยพระพรแก่ชนชาติอิสราเอลอย่างล้นเหลือ ผ่านของกำนัลที่ชาวอียิปต์มอบให้แก่พวกเขาเมื่อครั้งออกจากอียิปต์ บัดนี้ถึงเวลาแล้วที่พวกเขาจะได้ถวายของถวายด้วยใจขอบพระคุณ เป็นการตอบสนองต่อการทรงนำอันเปี่ยมด้วยพระเมตตาและฤทธานุภาพของพระเจ้า จิตใจของพวกเขาได้รับแรงดลใจให้ร่วมกันกระทำงานนี้ เพื่อถวายเกียรติแด่พระองค์

ประชาชนได้ถวายด้วยความยินดีและความอิ่มเอิบใจ จนโมเสสได้รับแจ้งว่า “ประชาชนนำของมาถวายมากเกินความต้องการ” (อพยพ 36:5) เพราะเหตุนี้ โมเสสจึงต้องสั่งให้หยุดการถวาย “เพราะของที่มีอยู่แล้วก็พอสำหรับงานทุกอย่าง และยังมีเหลืออีก” (อพยพ 36:7)

โดยการทรงนำของพระวิญญาณบริสุทธิ์ พระเจ้าได้ประทานความสามารถและฤทธิ์อำนาจแก่ประชาชนในการสร้างพลับพลาอย่างถูกต้อง เบซาเลล อาโฮลิอับ และคนอื่น ๆ “เต็มเปี่ยมด้วยพระวิญญาณของพระเจ้า” (อพยพ 35:31) หมายความว่าพวกเขาได้รับพระพรด้วยทักษะ สติปัญญา และความรู้ด้านศิลปะ ที่จำเป็นต่อการปฏิบัติงานทั้งหมดได้อย่างสมบูรณ์ งานนี้ถือเป็นโครงการอันยิ่งใหญ่ และจำเป็นต้องสร้างขึ้นอย่างแม่นยำตามแบบที่พระเจ้าได้ทรงสำแดงแก่โมเสส

ของประทานแห่งพระวิญญาณบริสุทธิ์สัมพันธ์กับความสามารถและทักษะที่หลากหลายของผู้คน ซึ่งจำเป็นต้องนำมาใช้ในการสร้างพลับพลา การเติมเต็มด้วยพระวิญญาณไม่ใช่กระบวนการที่เป็นเสมือนเวทมนตร์ และมิได้หมายความว่ามีพลังฝ่ายวิญญาณพิเศษอยู่ภายในมนุษย์ หากแต่เป็นการเสริมกำลังผู้ติดตามพระองค์ เพื่อทำให้พระราชกิจของพระเจ้าก้าวหน้าและบรรลุผล พระองค์ทรงเสริมกำลังผู้ติดตาม เพื่อให้พวกเขาสามารถกระทำสิ่งที่พระองค์ทรงเรียกให้กระทำนั้นได้อย่างดีเยี่ยม

`คุณได้รับของประทานฝ่ายจิตวิญญาณใดบ้าง เมื่อคุณได้รับการเติมเต็มด้วยพระวิญญาณบริสุทธิ์ จงระลึกอยู่เสมอว่า ของประทานฝ่ายจิตวิญญาณจะเจริญงอกงามได้ ก็ต่อเมื่อคุณบ่มเพาะผลของพระวิญญาณไว้ในชีวิตของคุณเอง (กาลาเทีย 5:22, 23)`