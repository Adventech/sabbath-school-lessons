---
title:  ศึกษาเพิ่มเติม
date:   26/09/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “พลับพลาและพิธีกรรม” หน้า 353-358

การสถาปนาสถานนมัสการเกิดขึ้นภายหลังจากพระราชกิจแห่งการไถ่ของพระเจ้า กล่าวคือ หลังจากที่พระองค์ทรงปลดปล่อยอิสราเอลให้พ้นจากอำนาจแห่งการเป็นทาสในอียิปต์ พระเจ้าจึงทรงสำแดงพระประสงค์ที่จะทรงเข้าสู่ความสัมพันธ์แห่งพันธสัญญาอันถาวรกับประชากรของพระองค์ โดยพระองค์จะทรงเป็นพระเจ้าของพวกเขา และพวกเขาจะเป็นประชากรของพระองค์ (อพยพ 6:7) ความสัมพันธ์ของพวกเขากับพระเจ้า และต่อกันและกันนั้น ถูกกำหนดไว้โดยธรรมบัญญัติแห่งพันธสัญญา พลับพลาจึงเป็นสถานที่แห่งการพบปะ ที่ซึ่งพระเจ้าทรงเสด็จมาพบกับมนุษย์ และมนุษย์สามารถเข้าเฝ้าพระองค์ได้ การที่ประชาชนเข้าถึงพระเจ้าในสถานที่ประทับของพระองค์เป็นไปได้ก็ภายหลังจากการทรงไถ่ และการสถาปนาความสัมพันธ์อันถาวรกับพระเจ้าผ่านพันธสัญญาเท่านั้น” (Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226.)

ในขณะเดียวกัน นางเอลเลน จี. ไว้ท์. ได้อธิบายวัตถุประสงค์ของพิธีกรรมในสถานนมัสการไว้ว่า “ดังนั้น ในการประกอบพิธีกรรมภายในพลับพลา และต่อมาในพระวิหารซึ่งมาแทนที่พลับพลา ประชาชนได้รับการสั่งสอนในแต่ละวันถึงความจริงอันยิ่งใหญ่เกี่ยวกับการสิ้นพระชนม์และพระราชกิจของพระคริสต์ และในแต่ละปี ความคิดของพวกเขาจะถูกนำไปสู่เหตุการณ์สุดท้ายแห่งความขัดแย้งครั้งยิ่งใหญ่ระหว่างพระคริสต์กับซาตาน ซึ่งเป็นการชำระจักรวาลให้บริสุทธิ์ครั้งสุดท้ายจากบาปและคนบาป” (บรรพชนกับผู้เผยพระวจนะ, หน้า 358)

**คำถามเพื่อการอภิปราย:**

`หัวใจสำคัญของการนมัสการในสถานนมัสการ คือการหลั่งโลหิต สัตว์นานาชนิดถูกถวายเป็นเครื่องบูชา และโลหิตของพวกมันก็ถูกนำมาใช้ในแทบทุกพิธีกรรมในพระวิหาร โลหิตเหล่านั้นเป็นสัญลักษณ์ของสิ่งใด และการถวายบูชาเหล่านี้ทั้งหมดในที่สุดแล้วชี้ไปยังสิ่งใด`

`เป็นเรื่องน่าอัศจรรย์เพียงใดที่พระเจ้า ผู้ทรงเป็นพระผู้สร้างแห่งจักรวาล จะทรงประทับอยู่ท่ามกลางประชากรของพระองค์ในสถานนมัสการ แต่การที่พระองค์ทรงเสด็จมาอยู่ท่ามกลางเราทั้งหลายในฐานะมนุษย์คนหนึ่งนั้นเป็นเรื่องน่าอัศจรรย์ยิ่งกว่าเพียงใด การทรงมาบังเกิดเป็นมนุษย์นั้นก็นับเป็นการสำแดงความรักอันยิ่งใหญ่แล้ว ทว่า การที่พระองค์ยอมถวายพระองค์เองเป็นเครื่องบูชาเพื่อลบล้างบาปของเรา ถึงขั้นสิ้นพระชนม์แทนเรา ยิ่งเป็นความรักที่เกินจะหยั่งถึง เราได้รับบทเรียนอะไรบ้างเกี่ยวกับพระลักษณะของพระเจ้า และบทเรียนอะไรเกี่ยวกับความปรารถนาของพระองค์ ที่ต้องการให้เรารอดและมีส่วนในอาณาจักรนิรันดร์ของพระองค์`

`อ่าน ฮีบรู 8:1-6 ข้อพระคัมภีร์ตอนนี้เปิดเผยอะไรแก่เราเกี่ยวกับการที่สถานนมัสการบนแผ่นดินโลกเป็นภาพสะท้อนของสิ่งที่พระเยซูกำลังกระทำเพื่อเราขณะนี้ในสถานนมัสการบนสวรรค์`