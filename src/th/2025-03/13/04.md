---
title:  การสร้างพลับพลา
date:   23/09/2025
---

`อ่านคร่าว ๆ ในอพยพ 36:8-39:31 ทำไมจึงมีคำสั่งที่ละเอียดชัดเจนถึงเพียงนั้น เรื่องนี้สอนอะไรเราเกี่ยวกับความใส่พระทัยของพระเจ้าในทุก ๆ รายละเอียด`

โมเสสได้สร้างพลับพลาด้วยความพิถีพิถัน และปฏิบัติตามคำสั่งที่ได้รับจากภูเขาซีนายอย่างเคร่งครัด พระคัมภีร์ได้บันทึกรายละเอียดไว้อย่างชัดเจนดังนี้: (1) พลับพลา พร้อมผ้าคลุม ม่าน และส่วนประกอบทั้งหลาย (อพยพ 36:8-38); (2) หีบพันธสัญญา (อพยพ 37:1-9); (3) โต๊ะสำหรับจัดวางขนมปังเฉพาะพระพักตร์ (อพยพ 37:10-16); (4) คันประทีป (อพยพ 37:17-24); (5) แท่นเผาเครื่องหอม (อพยพ 37:25-29); (6) แท่นเผาบูชา (อพยพ 38:1-7); (7) อ่างสำหรับชำระล้าง (อพยพ 38:8); (8) ลานรอบพลับพลา (อพยพ 38:9-20); และ (9) วัสดุที่ใช้ในการสร้างพลับพลา (อพยพ 38:21-31) ในบทที่ 39 ของพระธรรมอพยพ ยังกล่าวถึงเอโฟด แผ่นอก และเครื่องแต่งกายส่วนอื่น ๆ ของปุโรหิตอีกด้วย

พิธีกรรมต่าง ๆ ภายในพลับพลาเป็นบทเรียนเชิงภาพที่สื่อถึงข่าวประเสริฐ แสดงให้เห็นถึงแผนการแห่งความรอดทั้งหมดของพระเจ้า พิธีแต่ละอย่างได้ถ่ายทอดให้เห็นว่า (1) พระเจ้าทรงเกลียดชังบาปและทรงจัดการกับมัน (2) พระองค์ทรงประทานความรอดแก่ผู้ที่สำนึกผิด (3) ชะตากรรมของคนอธรรม (4) พระเจ้าทรงสัญญาถึงอนาคตอันรุ่งโรจน์ ที่ซึ่งความชั่วร้ายจะไม่มีอยู่อีกต่อไป

ตลอดทั้งปี มีการประกอบพิธีกรรมสองประเภทที่แตกต่างกันแต่สัมพันธ์กันอย่างแนบแน่นในสถานนมัสการ ได้แก่ พิธีประจำวันและพิธีประจำปี พันธกิจทั้งสองช่วงนี้แสดงให้เห็นถึงวิธีที่พระเจ้าทรงจัดการกับบาป และทรงช่วยคนบาปให้รอด ในพิธีประจำวัน พระเจ้าประทานความมั่นใจแก่ผู้ที่กลับใจว่า พระองค์ทรงยกโทษบาปของพวกเขา และประทานความรอดโดยพระคุณ เพื่อจะได้รับของประทานแห่งความรอดนี้ จำเป็นต้องมีการถวายเครื่องบูชา ซึ่งชี้ไปยังการสิ้นพระชนม์ของพระเมสสิยาห์ พระโลหิตของพระองค์ “ชำระเราให้ปราศจากบาปทั้งสิ้น” (1 ยอห์น 1:7) การสารภาพบาปและการยอมรับความชอบธรรมของพระคริสต์ คือหัวใจสำคัญของของประทานนี้ (สดุดี 32:1, 2) ด้วยวิธีนี้ คนบาปที่กลับใจใหม่จึงได้รับการอภัยบาปและชื่นชมยินดีในความรอดได้

พิธีประจำปีซึ่งประกอบขึ้นในวันลบบาป เป็นภาพที่แสดงให้เห็นว่าพระเจ้าทรงกำจัดบาปอย่างไร ทรงแก้ปัญหาบาปอย่างสมบูรณ์ และทรงประกันถึงอนาคตที่ปราศจากบาป (เลวีนิติ 16; ยอห์น 1:29) ในปัจจุบัน พันธกิจทั้งสองช่วงของพระคริสต์ในสถานศักดิ์สิทธิ์บนสวรรค์ เป็นอีกหนึ่งการสำแดงถึงพระราชกิจของพระเจ้าที่ทรงกระทำเพื่อเรา (ฮีบรู 7:25) และในที่สุด จะนำไปสู่บทสรุปสุดท้ายของปัญหาความชั่วร้ายทั้งมวล (ดาเนียล 7:13, 14, 22, 27; ดาเนียล 8:14; วิวรณ์ 21:4)

`สถานนมัสการเป็นสถานที่สำหรับนมัสการพระเจ้า สรรเสริญพระองค์ และถวายคำขอบพระคุณ การนมัสการคือการดำรงความสัมพันธ์กับพระเจ้า ผู้ทรงเชิญชวนผู้เชื่อให้เข้ามามีส่วนร่วมในสามัคคีธรรมกับพระองค์`