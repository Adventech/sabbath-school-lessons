---
title:  พลับพลา
date:   20/09/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 35:1-36:7; ปฐมกาล 1:1; อพยพ 36:8-39:31; ฮีบรู 7:25; อพยพ 40:1-38; ยอห์น 1:14

> <p>ข้อควรจำ</p>
> “ในขณะนั้นมีเมฆมาปกคลุมเต็นท์นัดพบไว้ และพระรัศมีของพระยาห์เวห์ก็ปรากฏอยู่เต็มพลับพลานั้น... เพราะตลอดทางที่พวกเขาไปนั้น ในตอนกลางวันเมฆของพระยาห์เวห์อยู่เหนือพลับพลา และในตอนกลางคืนมีไฟในเมฆนั้นประจักษ์แก่ตาคนอิสราเอลทั้งหมด” (อพยพ 40:34, 38)

พันธกิจหลักของประชากรของพระเจ้าในพันธสัญญาเดิม (รวมถึงเราทั้งหลายในปัจจุบัน) คือการดำเนินชีวิตอย่างใกล้ชิดกับองค์พระผู้เป็นเจ้า คือการนมัสการและปรนนิบัติพระองค์ และยังต้องนำเสนอภาพลักษณ์ที่ถูกต้องของพระเจ้าแก่ผู้อื่นอีกด้วย (เฉลยธรรมบัญญัติ 4:5-8)

ในสวนเอเดน อาดัมและเอวาหลบซ่อนจากพระเจ้า เพราะบาปของพวกเขาทำให้พวกเขาหวาดกลัวพระองค์ โดยธรรมชาติแล้ว ความบาปทำให้มนุษย์หวาดกลัวพระเจ้า และความกลัวนี้ก็บิดเบือนพระลักษณะของพระองค์ในสายตาของเรา แต่ข่าวประเสริฐก็คือ พระเจ้าเป็นฝ่ายเริ่มต้นก่อนในการเชื่อมรอยร้าวนั้น พระองค์ทรงซ่อมแซมช่องว่างและความสัมพันธ์ที่แตกสลาย พระองค์ทรงเรียกคนบาปกลับคืนสู่พระองค์อีกครั้ง พระองค์ตรัสว่า “เจ้าอยู่ที่ไหน” (ปฐมกาล 3:9)

ดังนั้น พันธกิจหลักของเราคือการนำเสนอพระลักษณะที่ถูกต้องของพระเจ้า และพระราชกิจที่เปี่ยมด้วยความรักและความชอบธรรมของพระองค์แก่ผู้คนรอบข้าง เมื่อมนุษย์ถูกดึงดูดเข้าหาพระเจ้าและตระหนักถึงความรักที่ไม่เห็นแก่พระองค์เองซึ่งทรงมีต่อพวกเขาแล้ว พวกเขาก็จะยินดีมอบชีวิตแด่พระเจ้า และเชื่อฟังสิ่งที่พระองค์ตรัส และเข้าใจว่า สิ่งเหล่านั้นล้วนเป็นสิ่งดีสำหรับพวกเขาเอง

พลับพลาหรือสถานนมัสการแสดงให้เห็นถึงความใกล้ชิดระหว่างพระเจ้ากับมนุษย์ และเปิดเผยความจริงอันยิ่งใหญ่ที่สุดแก่พวกเขา นั่นคือหนทางที่พระองค์ทรงใช้เพื่อช่วยเหลือผู้ที่เข้ามาหาพระองค์ด้วยความเชื่อ