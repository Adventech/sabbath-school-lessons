---
title:  เตรียมพร้อมสำหรับของประทาน
date:   18/08/2025
---

`อ่าน อพยพ 19:9-25 พระเจ้าทรงเตรียมชนชาติอิสราเอลให้พร้อมเพื่อรับพระบัญญัติสิบประการอย่างไร`

พระเจ้าทรงประทานคำสั่งเฉพาะเจาะจงแก่ชนชาติอิสราเอล เพื่อเตรียมตนให้พร้อมก่อนการประทานพระบัญญัติที่ภูเขาซีนาย โดยความบริสุทธิ์ภายนอกของพวกเขาจะต้องสะท้อนถึงการอุทิศตนทั้งสิ้นแด่พระเจ้า พวกเขาจำเป็นต้องเตรียมพร้อมสำหรับการสำแดงพระสิริอันรุ่งโรจน์ของพระยาห์เวห์ที่กำลังจะมาถึง และเมื่อเวลานั้นมาถึง ก็เกิด “ฟ้าร้องฟ้าแลบ มีเมฆหนาทึบปกคลุมภูเขานั้นกับมีเสียงแตรดังสนั่น จนประชาชนทุกคนในค่ายพากันกลัวจนตัวสั่น” (อพยพ 19:16)

พระบัญญัติสิบประการ คือหัวใจของการเปิดเผยพระลักษณะของพระเจ้าและหลักจริยธรรมตามพระคัมภีร์ เป็นสาระสำคัญและรากฐานของมาตรฐานอันศักดิ์สิทธิ์ที่พระเจ้าทรงประทานแก่มนุษยชาติทั้งมวล หลักการเหล่านี้มีความเป็นนิรันดร์และเป็นสากล

ตามคำบันทึกในพระคัมภีร์ พระเจ้าทรงเป็นผู้ประกาศพระบัญญัติสิบประการด้วยพระองค์เอง (อพยพ 19:19; อพยพ 20:1; เฉลยธรรมบัญญัติ 5:4, 5, 24) และทรงเขียนพระบัญญัตินั้นด้วยพระหัตถ์ของพระองค์เอง (อพยพ 24:12; อพยพ 31:18; เฉลยธรรมบัญญัติ 5:22) พระองค์ยังทรงประทานพระบัญญัติสิบประการแก่โมเสสถึงสองครั้ง ในฐานะของประทานพิเศษ (อพยพ 32:19; อพยพ 34:1; เฉลยธรรมบัญญัติ 10:1, 2)

พระบัญญัติสิบประการที่ปรากฏในพระธรรมอพยพ ถูกเรียกว่า “พระโอวาท (the Testimony)” (ภาษาฮีบรูคือ ‘edut; อพยพ 31:18) หรือเรียกว่า “ถ้อยคำแห่งพันธสัญญา” (the words of the covenant)” (ภาษาฮีบรูคือ dibre habberit; อพยพ 34:28) ส่วนในเฉลยธรรมบัญญัติ พระบัญญัติเหล่านี้ถูกจารึกไว้บน “แผ่นจารึกพันธสัญญา” (เฉลยธรรมบัญญัติ 9:9, 11, 15) น่าสังเกตว่า ทั้งพระธรรมอพยพและเฉลยธรรมบัญญัติในฉบับภาษาฮีบรูไม่ได้ใช้คำว่า “พระบัญญัติสิบประการ” โดยตรง (ภาษาฮีบรูคือ mitzwot หมายถึง “บัญญัติ”) หากแต่เรียกว่า “ถ้อยคำสิบประการ (the Ten Words)” ถึงสามครั้ง โดยใช้คำว่า ‘aseret haddebarim ซึ่งมาจากรากศัพท์ dabar ที่มีความหมายว่า “คำ ประโยค เรื่อง สิ่งของ คำมั่น เรื่องราว คำสัญญา หรือคำตรัส” (อ่าน อพยพ 34:28; เฉลยธรรมบัญญัติ 4:13; เฉลยธรรมบัญญัติ 10:4)

พระบัญญัติสิบประการปรากฏอยู่ในพระคัมภีร์สองฉบับ โดยมีความแตกต่างกันเพียงเล็กน้อย ฉบับแรกบันทึกไว้ในอพยพ 20:1-17 ส่วนฉบับที่สองปรากฎในเฉลยธรรมบัญญัติ 21:3-21 ซึ่งเป็นถ้อยคำที่โมเสสกล่าวแก่ประชากรอิสราเอลด้วยวาจา เกิดขึ้นเกือบสี่สิบปีหลังจากเหตุการณ์ที่ภูเขาซีนาย และก่อนที่พวกเขาจะเข้าสู่แผ่นดินแห่งพันธสัญญา (เฉลยธรรมบัญญัติ 1:3, 4; เฉลยธรรมบัญญัติ 4:44-47) สภาพแวดล้อมและช่วงเวลาดังกล่าวช่วยอธิบายถึงความแตกต่างเล็กน้อยระหว่างทั้งสองฉบับนี้ได้อย่างชัดเจน

เมื่อเปาโลกล่าวสรุปว่า พระบัญญัติคือความรัก เขาได้อ้างอิงมาจากพระบัญญัติสิบประการ (โรม 13:8-10) ความรักจึงเป็นแก่นแท้และผลรวมของพระบัญญัติของพระเจ้าอย่างแท้จริง เพราะพระองค์ทรงเป็นพระเจ้าผู้เปี่ยมความรัก (1 ยอห์น 4:16)

`คุณเข้าใจแนวคิดที่ว่าพระบัญญัติสิบประการเป็นการสำแดงความรักของพระเจ้าอย่างไร ข้อความเช่นนี้มีความหมายอย่างไร ความรักของพระเจ้าถูกเปิดเผยผ่านพระบัญญัติในรูปแบบใดบ้าง`