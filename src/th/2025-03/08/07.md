---
title:  ศึกษาเพิ่มเติม
date:   22/08/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “ธรรมบัญญัติที่ประทานแก่อิสราเอล” หน้า 303-310 และ “ความเป็นศัตรูของซาตานต่อธรรมบัญญัติ” หน้า 331-342

“พระเจ้าทรงประสงค์ให้โอกาสในการประทานพระบัญญัติของพระองค์เป็นเหตุการณ์ที่ยิ่งใหญ่และน่าเกรงขาม สมกับลักษณะอันทรงเกียรติสูงสุดของพระบัญญัติ ประชาชนจะต้องได้รับความประทับใจว่า ทุกสิ่งที่เกี่ยวข้องกับการปรนนิบัติพระเจ้า ควรกระทำด้วยความเคารพอย่างสูงสุดเสมอ” (เอลเลน จี. ไว้ท์, บรรพชนกับผู้เผยพระวจนะ, หน้า 303)

หลักการแห่งความเคารพยำเกรงนี้ยังคงนำมาใช้ได้ในปัจจุบัน เพราะหลักการนี้ตั้งอยู่บนความเข้าใจถึงความยิ่งใหญ่ ความสูงส่ง และพระสิริของพระเจ้า การได้ประจักษ์ถึงพระสิริของพระองค์ปลุกเร้าความสำนึกในพระคุณภายในจิตใจของเรา และทำให้เราถ่อมตนลงจากความเย่อหยิ่ง ยิ่งเมื่อเรายิ่งเข้าใกล้ความบริสุทธิ์ของพระเจ้าเพียงใด เราจะยิ่งตระหนักถึงความบกพร่องในชีวิตของตนเองมากขึ้น ทำให้เรากระหายการทรงสถิตอันเปลี่ยนแปลงชีวิตของพระองค์ และปรารถนาที่จะเป็นเหมือนพระองค์มากยิ่งขึ้นทุกวัน

ยิ่งไปกว่านั้น การที่เรารู้จักตัวตนที่แท้จริงของตนเองเมื่อเปรียบเทียบกับพระเจ้าและพระบัญญัติอันบริสุทธิ์ของพระองค์ ยิ่งทำให้เราพึ่งพาการสิ้นพระชนม์ของพระคริสต์แทนเราโดยสิ้นเชิง

ในขณะเดียวกัน พระเยซูทรงสำแดงอย่างชัดเจนว่า หากเราถ่อมใจยอมรับพระเจ้าเป็นองค์พระผู้เป็นเจ้าและกษัตริย์ของเรา พระบัญญัติของพระองค์จะมิใช่ภาระหนักเกินกว่าจะเชื่อฟังได้ (มัทธิว 11:28-30) พระคริสต์ทรงยืนยันว่าพระบัญญัติของพระเจ้ามีผลบังคับใช้ถาวรตลอดไป (มัทธิว 5:17-20) เมื่อเราปฏิบัติตามพระบัญญัติด้วยความรักและความสำนึกในพระคุณ อันเกิดจากการรับความรอดที่พระองค์ประทานให้อย่างเสรี เราจะสัมผัสได้ถึงความสัมพันธ์ที่นำไปสู่ความรอดอย่างสมบูรณ์ในพระองค์ ขณะที่เราชื่นชมกับพระพรอันยิ่งใหญ่ที่เกิดจากการรักษาพระบัญญัติ (เพราะเมื่อพิจารณาผลของการละเมิด ก็เต็มไปด้วยความทุกข์และความลำบาก) เราก็สามารถมั่นใจในความรอดของเราที่มาจากพระเยซูคริสต์ ไม่ใช่จากความสามารถของเราในการรักษาพระบัญญัติ

**คำถามเพื่อการอภิปราย:**

`การเตรียมตัวเพื่อรับพระบัญญัติในครั้งนั้น ได้ช่วยให้ประชาชนตระหนักถึงจิตสำนึกแห่งความเคารพยำเกรงที่พวกเขาพึงมี แล้วในปัจจุบันนี้ ทั้งคริสตจักรและในชีวิตแห่งการนมัสการของเรา จิตสำนึกแห่งความเคารพยำเกรงเช่นนั้นยังคงมีอยู่หรือไม่ หรือว่าเราอาจค่อย ๆ สูญเสียความรู้สึกนี้ไปโดยไม่รู้ตัว`

`จงพิจารณาให้ลึกซึ้งยิ่งขึ้นถึงถ้อยคำแห่งพันธสัญญานี้ที่ว่า “พวกเขาจะเป็นประชากรของเรา และเราจะเป็นพระเจ้าของเขา” ถ้อยคำนี้มีความหมายอย่างไรต่อเราทุกวันนี้ และควรสะท้อนออกมาในชีวิตของเราแต่ละคน รวมถึงในฐานะประชากรของพระเจ้าโดยรวมอย่างไร`

`สิ่งที่พระเจ้าทรงบัญชาให้เราทำนั้น พระองค์ก็ทรงประทานฤทธิ์อำนาจให้เราสามารถทำได้ด้วยเช่นกัน นางเอลเลน จี. ไว้ท์. กล่าวว่า “พระบัญชาทุกประการของพระองค์ก็คือการประทานกำลังให้กระทำได้” อุทาหรณ์จากคำสอนของพระคริสต์, หน้า 333 แล้วเราจะนำพระสัญญานี้ หรือ dabar นี้ ไปปฏิบัติในชีวิตจริงได้อย่างไร`

`เราจะตอบสนองต่อข้อโต้แย้งที่มักได้ยินอยู่เสมออย่างไรว่า “หลังจากกางเขนแล้ว ธรรมบัญญัติก็ไม่มีผลบังคับใช้” ในหลายกรณี สิ่งที่ผู้กล่าวอ้างว่าถูก “ยกเลิก” นั้นคืออะไรกันแน่`