---
title:  พระบัญญัติในฐานะพระสัญญาของพระเจ้าสำหรับเรา
date:   21/08/2025
---

`อ่าน โรม 3:20-24 แม้เปาโลจะกล่าวอย่างชัดเจนว่า มนุษย์ไม่อาจได้รับความรอดโดยการถือรักษาพระบัญญัติสิบประการ แล้วพระบัญญัติเหล่านี้ควรมีบทบาทอย่างไรในชีวิตของเรา`

ความหมายของคำว่า dabarim ในภาษาฮีบรู ซึ่งโมเสสใช้ในงานเขียนเพื่ออธิบายถึงพระบัญญัติสิบประการ (อพยพ 34:28; เฉลยธรรมบัญญัติ 4:13; เฉลยธรรมบัญญัติ 10:4) มิได้หมายถึง “พระบัญญัติ” ตามความเข้าใจทั่วไป หากแต่หมายถึง “ถ้อยคำ” โดยคำว่า “ถ้อยคำ” หรือ dabar (เอกพจน์ของ dabarim) ยังสามารถหมายถึง “คำสัญญา” ได้อีกด้วย ด้วยเหตุนี้ ในพระคัมภีร์หลายตอน (1 พงศ์กษัตริย์ 8:56; 2 พงศาวดาร 1:9; เนหะมีย์ 5:12, 13; เฉลยธรรมบัญญัติ 1:11; เฉลยธรรมบัญญัติ 6:3; เฉลยธรรมบัญญัติ 9:28; โยชูวา 9:21; โยชูวา 22:4; โยชูวา 23:5) คำว่า dabar จึงปรากฏทั้งในรูปคำนามและกริยา เพื่อสื่อถึงแนวคิดเรื่องคำสัญญา

นางเอลเลน จี. ไว้ท์. ได้มอบความเข้าใจอันลึกซึ้งเกี่ยวกับบทบาทของพระบัญญัติสิบประการไว้ว่า “พระบัญญัติทั้งสิบข้อ... คือคำสัญญาสิบประการ” (เอลเลน จี. ไว้ท์, The SDA Bible Commentary, vol. 1, หน้า 1105) พระบัญญัติสิบประการจึงควรได้รับการเข้าใจว่าเป็นคำสัญญาจากพระเจ้าที่จะนำทางเราไปในหนทางที่ถูกต้อง เพื่อที่พระองค์จะสามารถทรงกระทำสิ่งดีเลิศเพื่อเราทั้งหลายได้ อย่างไรก็ตาม เราจำเป็นต้องเชื่อฟังพระสัญญานั้น

`อ่าน โรม 10:4 เราควรเข้าใจถ้อยคำของเปาโลที่กล่าวว่า พระคริสต์ทรงเป็น “จุดจบ” ของธรรมบัญญัติอย่างไร`

เมื่อเปาโลกล่าวว่า พระเยซูคริสต์ทรงเป็นจุดจบ (telos) ของธรรมบัญญัติ นั่นมิได้หมายความว่าพระคริสต์ทรงล้มล้างหรือยกเลิกธรรมบัญญัติ หากแต่หมายถึงว่า พระคริสต์ทรงเป็นจุดหมายสูงสุดและเจตนารมณ์ของธรรมบัญญัติ การที่พระองค์ทรงสิ้นพระชนม์เพื่อเป็นเครื่องบูชาไถ่บาป มิได้ทำให้ธรรมบัญญัติไม่มีผลบังคับใช้และไม่คงอยู่ตลอดไปแต่อย่างใด

ในทางตรงกันข้าม เปาโลได้กล่าวถึงความสำคัญของธรรมบัญญัติ ความชอบธรรม และสิทธิอำนาจที่ดำรงอยู่ตลอดไป (โรม 3:31; 1 โครินธ์ 7:19; กาลาเทีย 5:6) คำว่า จุดจบ หรือ telos โดยเนื้อแท้แล้ว มิได้หมายถึงจุดสิ้นสุดในเชิงเวลา หากแต่สื่อถึงจุดหมายหรือเป้าประสงค์ พระคริสต์ทรงเป็นกุญแจที่ไขความหมายอันแท้จริงและจุดประสงค์ของธรรมบัญญัติของพระเจ้า ดังนั้นจึงไม่ถูกต้องที่จะกล่าวว่าพระคริสต์ได้ลบล้าง แทนที่ หรือยกเลิกธรรมบัญญัติ เพราะพระคริสต์ทรงเป็นจุดหมายของธรรมบัญญัติ และพระองค์เองคือผู้ที่ธรรมบัญญัติมุ่งชี้ไปถึง

`ธรรมบัญญัติชี้ให้เราเห็นพระเยซูได้อย่างไร กล่าวคือ ธรรมบัญญัติเปิดเผยอะไรเกี่ยวกับตัวเราเองที่นำเราไปหาพระองค์`