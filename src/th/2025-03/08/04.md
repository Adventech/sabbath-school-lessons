---
title:  ของประทานแห่งพระบัญญัติสิบประการ
date:   19/08/2025
---

`อ่าน อพยพ 20:1-17 หลักการของพระบัญญัติสิบประการมีอะไรบ้าง และสามารถจัดเป็นระบบได้อย่างไร`

โปรดสังเกตว่า พระบัญญัติสิบประการมิได้เริ่มต้นด้วยถ้อยคำสั่งห้ามหรือคำสั่งบัญชา หากแต่เริ่มต้นด้วยการกระทำอันเปี่ยมด้วยพระคุณของพระเจ้าที่มีต่อประชากรของพระองค์

“ ‘เราคือยาห์เวห์พระเจ้าของเจ้า ผู้ได้นำเจ้าออกจากแผ่นดินอียิปต์คือจากแดนทาส’ ” (อพยพ 20:2) องค์พระผู้เป็นเจ้าทรงสำแดงพระคุณของพระองค์ก่อน โดยประทานเสรีภาพและความรอดแก่ชนชาติอิสราเอล จากนั้นจึงทรงเปิดเผยพระประสงค์ของพระองค์ พระบัญญัติเหล่านี้จึงสมควรได้รับการถือปฏิบัติด้วยความรักและความสำนึกในพระคุณ ต่อสิ่งที่พระเจ้าได้ทรงกระทำเพื่อพวกเขาแล้วนั่นเอง

ถ้อยคำสำคัญที่พระเจ้าทรงใช้สรุปเนื้อหาของพระบัญญัติสิบประการคือ “ความรัก” (โรม 13:10) พระบัญญัติที่ยิ่งใหญ่ที่สุดคือพระบัญญัติแห่งความรัก ซึ่งแสดงออกในสองมิติ คือ ความรักต่อพระเจ้า (เฉลยธรรมบัญญัติ 6:5) และความรักต่อเพื่อนมนุษย์ (เลวีนิติ 19:18)

ในพระบัญญัติสี่ข้อแรกในสิบประการได้อธิบายความหมายของการรักพระเจ้าอย่างแท้จริง ขณะที่หกข้อถัดมาแสดงให้เห็นถึงความหมายของการรักเพื่อนมนุษย์ พระบัญญัติสิบประการเริ่มต้นด้วยการถวายเกียรติแด่พระเจ้าเหนือสิ่งอื่นใด (ความรักในมิติแนวตั้ง) และดำเนินต่อด้วยการให้เกียรติผู้อื่น (ความรักในมิติแนวนอน)

1. การถวายเกียรติและแสดงความเคารพต่อพระเจ้า ด้วยการยกพระองค์ขึ้นเป็นที่หนึ่งและที่สูงสุดในทุกสถานการณ์ของชีวิต (พระบัญญัติข้อแรก)
2. การถวายเกียรติและธำรงรักษาสถานะอันเป็นเอกลักษณ์ของพระเจ้าไว้ โดยไม่แทนที่พระองค์ด้วยรูปเคารพใด ๆ ไม่ว่าจะอยู่ในรูปแบบทางกายภาพ เชิงสัญลักษณ์ หรือทางจิตวิญญาณ เพราะความรักอันบริสุทธิ์ที่สุดของเราควรถวายแด่องค์พระผู้เจ้าเพียงผู้เดียว (พระบัญญัติข้อสอง)
3. การเคารพพระนามของพระเจ้า ซึ่งหมายรวมถึงพระเกียรติคุณและพระลักษณะของพระองค์ (พระบัญญัติข้อที่สาม)
4. การถวายเกียรติแด่วันพักผ่อนและวันนมัสการของพระองค์ คือวันสะบาโต (พระบัญญัติข้อที่สี่)
5. การแสดงความเคารพและให้เกียรติต่อบิดามารดา (พระบัญญัติข้อที่ห้า)
6. การให้เกียรติและเคารพในคุณค่าของชีวิต (พระบัญญัติข้อที่หก)
7. การให้เกียรติและรักษาความศักดิ์สิทธิ์ของการสมรส (พระบัญญัติข้อที่เจ็ด)
8. การให้เกียรติและเคารพในทรัพย์สินของผู้อื่น (พระบัญญัติข้อที่แปด)
9. การให้เกียรติและเคารพในชื่อเสียงและเกียรติยศของผู้อื่น (พระบัญญัติข้อที่เก้า)
10. การให้เกียรติและเคารพตนเอง ด้วยการไม่ยอมให้ความปรารถนาอันเห็นแก่ตัวมาทำลายลักษณะนิสัยของเรา (พระบัญญัติข้อที่สิบ)

ดังที่พระเยซูเองได้ตรัสไว้ว่า “ถ้าพวกท่านรักเรา ท่านก็จะประพฤติตามบัญญัติของเรา” (ยอห์น 14;15; อ่าน 1 ยอห์น 4:20, 21) ดังนั้น การเชื่อฟังอย่างแท้จริงจึงเป็นการสำแดงความรักและความสำนึกในพระคุณที่เรามีต่อพระเยซู และความรักนี้จะปรากฏอย่างทรงพลังที่สุดผ่านวิธีที่เราปฏิบัติต่อเพื่อนบ้านของเรา