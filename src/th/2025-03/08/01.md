---
title:  พันธสัญญาที่ภูเขาซีนาย
date:   16/08/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 19:1-20:17; วิวรณ์ 21:3; เฉลยธรรมบัญญัติ 5:6-21; ยากอบ 1:23-25; โรม 3:20-24; โรม 10:4

> <p>ข้อควรจำ</p>
> “ ‘ “พวกเจ้าได้เห็นสิ่งที่เราทำกับคนอียิปต์แล้ว และที่เราชูพวกเจ้าขึ้นดุจดังด้วยปีกนกอินทรี เพื่อนำพวกเจ้ามาถึงเรา ฉะนั้น ถ้าพวกเจ้าฟังเสียงเราจริง ๆ และรักษาพันธสัญญาของเราไว้ พวกเจ้าจะเป็นของล้ำค่าของเราที่เราเลือกสรรจากท่ามกลางชนชาติทั้งปวง เพราะแผ่นดินทั้งสิ้นเป็นของเรา พวกเจ้าจะเป็นอาณาจักรปุโรหิต และเป็นชนชาติบริสุทธิ์สำหรับเรา” ’ ” (อพยพ 19:4-6)

หลังจากที่พระเจ้าทรงปลดปล่อยชนชาติอิสราเอลออกจากแผ่นดินอียิปต์ พระองค์ทรงนำพวกเขาไปที่ใด คำตอบโดยทั่วไปคือ ไปยังแผ่นดินแห่งพันธสัญญา ซึ่งในเชิงภูมิศาสตร์อาจถือว่าถูกต้อง แต่ในมิติทางศาสนศาสตร์แล้ว คำตอบเช่นนั้นกลับยังไม่ถูกต้องนัก พระเจ้าทรงประทานคำตอบด้วยพระองค์เองว่า “พวกเจ้าได้เห็นสิ่งที่เราทำกับคนอียิปต์แล้ว และที่เราชูพวกเจ้าขึ้นดุจดังด้วยปีกนกอินทรี เพื่อนำพวกเจ้ามาถึงเรา” (อพยพ 19:4) ดังนั้น คำตอบในเชิงพระคัมภีร์และศาสนศาสตร์จึงเปิดเผยให้เห็นถึงพระประสงค์สูงสุดของพระเจ้าคือ พระยาเวห์ทรงนำพวกเขามาหาพระองค์เอง

เมื่อมนุษย์ออกห่างจากพระเจ้า พระองค์ทรงค้นหาพวกเขาและเรียกกลับคืนสู่พระองค์ แบบอย่างที่ชัดเจนที่สุดของความจริงอันลึกซึ้งนี้อยู่ในสวน

เอเดน เมื่ออาดัมและเอวาทำบาปต่อพระเจ้า ละเมิดพระบัญชา และหลบซ่อนจากพระองค์ พระเจ้าทรงเป็นฝ่ายริเริ่ม โดยตรัสเรียกว่า “ ‘เจ้าอยู่ที่ไหน’ ” (ปฐมกาล 3:9) พระองค์ทรงเป็นผู้เริ่มต้นเสมอ และพระเยซูได้ตรัสเรื่องนี้ไว้อย่างไพเราะว่า “บรรดาผู้เหน็ดเหนื่อยและแบกภาระหนัก จงมาหาเรา และเราจะให้ท่านทั้งหลายได้หยุดพัก จงเอาแอกของเราแบกไว้ แล้วเรียนจากเรา เพราะว่าเราสุภาพอ่อนโยนและใจอ่อนน้อม และจิตใจของพวกท่านจะได้หยุดพัก” (มัทธิว 11:28, 29)

พระเจ้าทรงเรียกพวกเราทุกคน และชีวิตนิรันดร์ของเราขึ้นอยู่กับการตอบสนองของเราเอง