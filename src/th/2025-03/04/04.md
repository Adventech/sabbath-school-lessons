---
title:  ภัยพิบัติสามประการแรก
date:   22/07/2025
---

ภัยพิบัติทั้งสิบประการในอียิปต์ไม่ได้มุ่งเป้าไปที่ชาวอียิปต์แต่มุ่งเป้าไปที่เทพเจ้าของพวกเขา ภัยพิบัติแต่ละประการจะโจมตีเทพเจ้าอย่างน้อยหนึ่งองค์

`อ่าน อพยพ 7:14 – 8:19 เกิดอะไรขึ้นกับภัยพิบัติเหล่านี้`

พระเจ้าตรัสกับโมเสสว่า การพูดกับฟาโรห์เป็นเรื่องยากและแทบจะเป็นไปไม่ได้เลย (อพยพ 7:14) อย่างไรก็ตาม พระเจ้าทรงประสงค์ที่จะเปิดเผยพระองค์เองให้ฟาโรห์และชาวอียิปต์รู้จัก ดังนั้น จึงทรงเลือกที่จะสื่อสารกับพวกเขาด้วยวิธีที่พวกเขาสามารถเข้าใจได้ นอกจากนี้ การเผชิญหน้าครั้งนี้ยังเป็นประโยชน์ต่อชาวฮีบรูด้วย เพราะพวกเขาจะได้เรียนรู้เกี่ยวกับพระเจ้าของพวกเขามากยิ่งขึ้น

ภัยพิบัติครั้งแรกมุ่งเป้าไปที่ฮาปิ เทพเจ้าแห่งแม่น้ำไนล์ (อพยพ 7:17-25) ชีวิตในอียิปต์พึ่งพาน้ำจากแม่น้ำไนล์โดยสิ้นเชิง ที่ใดมีน้ำ ที่นั่นมีชีวิต น้ำจึงเป็นแหล่งกำเนิดของชีวิต ด้วยเหตุนี้ ชาวอียิปต์จึงสร้างเทพเจ้าองค์หนึ่งชื่อฮาปิและบูชาพระองค์ในฐานะผู้ประทานชีวิต

แน่นอนว่ามีเพียงพระเจ้าผู้ทรงพระชนม์เท่านั้นที่เป็นแหล่งกำเนิดชีวิตที่แท้จริงและเป็นผู้สร้างทุกสิ่ง รวมถึงน้ำและอาหารด้วย (อพยพ 1:1, 2, 20-22; สดุดี 104:27, 28; สดุดี 136:25; ยอห์น 11:25; ยอห์น 14:6) การเปลี่ยนน้ำเป็นเลือดเป็นสัญลักษณ์ของการเปลี่ยนชีวิตให้เป็นความตาย ฮาปีไม่สามารถให้หรือปกป้องชีวิตได้ มีเพียงพระเจ้าเท่านั้นที่มีอำนาจที่จะทำเช่นนั้นได้

พระเจ้าทรงประทานโอกาสแก่ฟาโรห์อีกครั้ง และในคราวนี้ เฮเคต เทพเจ้ากบของอียิปต์ ถูกท้าทายโดยตรง (อพยพ 8:1-15) แทนที่แม่น้ำไนล์จะเป็นแหล่งให้ชีวิต กลับกลายเป็นต้นกำเนิดของฝูงกบที่ชาวอียิปต์ทั้งหวาดกลัว เกลียดชัง และรังเกียจ พวกเขาพยายามกำจัดกบเหล่านั้น แต่ช่วงเวลาที่แน่นอนของการสิ้นสุดภัยพิบัติครั้งนี้กลับเป็นข้อพิสูจน์ให้เห็นว่า ฤทธิ์อำนาจของพระเจ้าอยู่เบื้องหลังภัยพิบัติครั้งนี้เช่นกัน

ภัยพิบัติครั้งที่สามได้รับคำอธิบายที่สั้นที่สุด (อพยพ 8:16-19) โดยกล่าวถึงแมลงชนิดหนึ่ง (ภาษาฮีบรูเรียกว่า คินนิม) แม้ว่าจะไม่สามารถระบุได้แน่ชัดว่าเป็นแมลงชนิดใด (อาจเป็นแมลงหวี่ ยุง เห็บ หรือเหา) แต่ภัยพิบัติครั้งนี้มุ่งเป้าไปที่เทพเจ้าเกบ เทพแห่งแผ่นดินโลกของอียิปต์ พระเจ้าได้ทรงให้ฝูงริ้นออกมาจากผงคลีดิน (สะท้อนเรื่องราวของการทรงสร้างในพระคัมภีร์) และฝูงแมลงเหล่านี้ได้แพร่กระจายไปทั่วทั้งแผ่นดิน เหล่าผู้ที่ใช้เวทมนตร์คาถาไม่สามารถทำการอัศจรรย์เช่นนี้ได้ (พระเจ้าเท่านั้นที่ทรงสามารถให้กำเนิดชีวิตได้) พวกเขาจึงยอมรับว่า “นี่เป็นกิจการของพระเจ้า” (อพยพ 8:19) กระนั้น ฟาโรห์ก็ยังคงปฏิเสธที่จะยอมจำนน

`ลองคิดดูว่าใจของฟาโรห์ดื้อรั้นเพียงใด การปฏิเสธพระดำรัสเตือนของพระเจ้าครั้งแล้วครั้งเล่ายิ่งทำให้สถานการณ์เลวร้ายลงเรื่อย ๆ เรื่องราวนี้สอนเราเกี่ยวกับผลลัพธ์ของการเมินเฉยต่อการนำทางของพระเจ้าอย่างไร`