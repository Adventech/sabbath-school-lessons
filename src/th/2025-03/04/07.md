---
title:  ศึกษาเพิ่มเติม
date:   25/07/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, เรื่อง “ภัยพิบัติของอียิปต์” หน้า 265-272

“พระเจ้าทรงอนุญาตให้ประชากรของพระองค์ต้องทนทุกข์ภายใต้ความโหดร้ายของชาวอียิปต์ เพื่อให้พวกเขาได้ตระหนักถึงผลลัพธ์อันเลวร้ายของการบูชารูปเคารพอย่างชัดเจน และจะไม่หลงเชื่อหรือตกเป็นเหยื่อของมัน ในการที่พระองค์ทรงจัดการกับฟาโรห์ พระเจ้าทรงแสดงให้เห็นถึงความเกลียดชังต่อการบูชารูปเคารพ และความมุ่งมั่นในการลงโทษความโหดร้ายและการกดขี่อย่างเด็ดขาด... พระเจ้ามิได้ทรงใช้พลังเหนือธรรมชาติเพื่อทำให้จิตใจของฟาโรห์แข็งกระด้าง แต่กลับประทานหลักฐานที่ชัดเจนถึงฤทธิ์อำนาจของพระองค์แก่เขา ทว่าฟาโรห์กลับเลือกที่จะปฏิเสธแสงสว่างอย่างดื้อรั้น ทุกครั้งที่เขาปฏิเสธอำนาจอันไม่มีที่สิ้นสุดของพระเจ้า หัวใจของเขาก็ยิ่งแข็งกระด้างและต่อต้านมากขึ้น เมล็ดพันธุ์แห่งการกบฏที่ฟาโรห์หว่านไว้ตั้งแต่การปฏิเสธการอัศจรรย์ครั้งแรก ได้นำไปสู่ผลแห่งการเก็บเกี่ยว” (เอลเลน จี. ไว้ท์, บรรพชนกับผู้เผยพระวจนะ, หน้า 268)

“ดวงอาทิตย์และดวงจันทร์เป็นสิ่งที่ชาวอียิปต์บูชา ทว่าภายใต้ความมืดมิดอันลึกลับนี้ ทั้งประชาชนและเทพเจ้าของพวกเขาต่างก็ถูกโจมตีด้วยพลังอำนาจของพระผู้ทรงปกป้องชาวอิสราเอล แม้ว่าการพิพากษาครั้งนี้จะเต็มไปด้วยความน่าสะพรึงกลัว แต่ก็เป็นเครื่องสำแดงถึงความเมตตาของพระเจ้าและพระประสงค์ที่จะไม่ทำลายล้าง พระองค์ทรงประทานเวลาให้พวกเขาได้ไตร่ตรองและกลับใจก่อนที่ภัยพิบัติครั้งสุดท้าย ซึ่งร้ายแรงที่สุดจะมาถึง” (เอลเลน จี. ไว้ท์, บรรพบชนกับผู้เผยพระวจนะ, หน้า 272)

**คำถามเพื่อการอภิปราย:**

`ลองพิจารณาว่าทำไมฟาโรห์จึงปล่อยให้ใจของเขาแข็งกระด้างถึงเพียงนี้ แม้ในช่วงหนึ่งเขาจะตัดสินใจถูกต้องแล้ว คือยอมปล่อยประชากรอิสราเอลไป แต่สุดท้ายกลับปฏิเสธอีกครั้ง คนเราจะหลอกตัวเองได้มากมายถึงเพียงนั้นได้อย่างไร เราควรเรียนรู้อะไรจากเรื่องนี้ เรื่องราวของฟาโรห์สะท้อนให้เห็นว่าบาปสามารถทำให้ใจของเราแข็งกระด้างได้จนถึงขั้นเลือกเดินในเส้นทางที่ผิด แม้ว่าเส้นทางที่ถูกต้องจะอยู่ตรงหน้าแล้วก็ตาม มีใครอีกบ้างในพระคัมภีร์ที่ทำผิดพลาดในลักษณะเดียวกัน ลองนึกถึงยูดาสดูสิ`

`ครั้งหนึ่ง หลังจากที่ฟาโรห์ได้นำความหายนะมาสู่แผ่นดินและประชาชนของเขา เขาประกาศว่า “ครั้งนี้เราทำบาป พระยาห์เวห์เป็นฝ่ายถูก เรากับพลเมืองของเราผิด” (อพยพ 9:27) แม้จะฟังดูเหมือนคำสารภาพที่ยอดเยี่ยม แต่เราจะรู้ได้อย่างไรว่าคำสารภาพนั้นไม่จริงใจ`