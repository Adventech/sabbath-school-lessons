---
title:  ลูกเห็บ ฝูงตั๊กแตน ความมืด
date:   24/07/2025
---

`อ่าน อพยพ 9:13 – 10:29 ภัยพิบัติเหล่านี้ประสบความสำเร็จเพียงใดในการทำให้ฟาโรห์เปลี่ยนใจ`

นัท เป็นเทพีแห่งท้องฟ้าและสวรรค์ของชาวอียิปต์ มักถูกพรรณนาว่าเป็นผู้ควบคุมสิ่งที่เกิดขึ้นใต้ท้องฟ้าและบนโลก ส่วนโอซิริสเป็นเทพแห่งพืชผลและความอุดมสมบูรณ์ ในพระคัมภีร์ ลูกเห็บมักถูกเชื่อมโยงกับการพิพากษาของพระเจ้า (อิสยาห์ 28:2, 17; เอเศเคียล 13:11-13) ในช่วงภัยพิบัตินี้ ผู้ที่นำสัตว์และทรัพย์สินของตนไปซ่อนในที่หลบภัยจะได้รับความปลอดภัย (อพยพ 9:20, 21) บัดนี้ เหตุการณ์นี้ได้กลายเป็นบททดสอบสำหรับทุกคน พวกเขาจะเชื่อพระวจนะของพระเจ้าและปฏิบัติตามหรือไม่

พระเจ้าทรงประกาศว่าพระองค์ทรงให้ฟาโรห์มีชีวิตอยู่เพื่อให้คนทั้งโลกรู้จักพระองค์ (อพยพ 9:16) บัดนี้ กษัตริย์แห่งอียิปต์ยอมรับว่าตนได้ทำบาป แต่ไม่นานหลังจากนั้น เขากลับเปลี่ยนใจอีกครั้ง

เซธ เป็นเทพเจ้าแห่งพายุ สงคราม และความโกลาหลของอียิปต์ ทั้งเซธและไอซิสยังถือเป็นเทพเจ้าแห่งการเกษตร ขณะที่ชูเป็นเทพเจ้าแห่งอากาศ และเซราพิสเป็นตัวแทนของความยิ่งใหญ่ ความอุดมสมบูรณ์ การรักษา และชีวิตหลังความตาย อย่างไรก็ตาม ไม่มีเทพองค์ใดสามารถหยุดยั้งการพิพากษาของพระเจ้าได้ (อพยพ 10:4-20) เนื่องจากรูปเคารพไร้ซึ่งอำนาจโดยสิ้นเชิง (อิสยาห์ 44:9, 10, 12-17)

ข้าราชการของฟาโรห์ได้ร้องขอให้ปล่อยอิสราเอลไป ทว่าฟาโรห์ยังคงปฏิเสธ ฟาโรห์ได้เสนอทางประนีประนอม แต่โมเสสไม่อาจยอมรับได้ เพราะสตรีและเด็กเป็นส่วนสำคัญของการนมัสการและชุมชนแห่งความเชื่อ ซึ่งไม่อาจแยกออกจากกันได้

ในที่สุด รา เทพเจ้าสูงสุดของอียิปต์ ผู้เป็นเทพแห่งดวงอาทิตย์ และโทธ เทพแห่งดวงจันทร์ ต่างก็ไร้ซึ่งอำนาจ ไม่อาจให้แสงสว่างได้ ฟาโรห์พยายามเจรจาอีกครั้ง แต่ก็ไร้ผล อียิปต์ถูกปกคลุมไปด้วยความมืดเป็นเวลาสามวัน ขณะที่ในถิ่นอาศัยของชาวอิสราเอลยังคงมีแสงสว่างอยู่ ความแตกต่างนั้นชัดเจนยิ่งนัก

แม้ว่าประเทศของเขาจะประสบภัยพิบัติครั้งแล้วครั้งเล่า แต่ฟาโรห์ก็ดื้อดึงและปฏิเสธที่จะยอมจำนน แม้ว่าแรงจูงใจที่แท้จริงของเขาจะไม่ปรากฏชัด แต่ความเย่อหยิ่งอาจมีบทบาทสำคัญก็เป็นได้ ไม่ว่าหลักฐานหนักแน่นเพียงใด หรือสถานการณ์จะชัดเจนเพียงไร (ถึงขนาดที่ข้าราชการของฟาโรห์เองยังกล่าวว่า “คนนี้จะเป็นบ่วงแร้วดักเราอีกนานสักเท่าไร ขอทรงปล่อยคนเหล่านั้นให้ไปนมัสการพระยาห์เวห์พระเจ้าของพวกเขาเถิด ฝ่าพระบาททรงทราบแล้วว่าอียิปต์กำลังพินาศไม่ใช่หรือ” [อพยพ 10:7]) แม้ทางเลือกที่ถูกต้องจะอยู่ตรงหน้า หลังจากลังเลอยู่พักหนึ่ง ฟาโรห์ก็เลือกที่จะปฏิเสธที่จะยอมจำนนต่อพระประสงค์ของพระเจ้าและปล่อยประชากรอิสราเอลไป

ช่างเป็นตัวอย่างที่ดีของคำกล่าวที่ว่า “ความจองหองมาก่อนการถูกทำลาย และใจผยองก็มาก่อนการล้ม” (สุภาษิต 16:18)