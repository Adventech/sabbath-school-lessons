---
title:  ใครทำให้จิตใจของฟาโรห์แข็งกระด้าง
date:   21/07/2025
---

`อ่าน อพยพ 7:3, 13, 14, 22 เราเข้าใจข้อพระคัมภีร์ทั้งหกข้อนี้อย่างไร`

มีบันทึกไว้ในพระธรรมอพยพถึงเก้าครั้งว่า พระเจ้าทรงทำให้จิตใจของฟาโรห์แข็งกระด้าง (อพยพ 4:21; อพยพ 7:3; อพยพ 9:12; อพยพ 10:1, 20, 27; อพยพ 11:10; อพยพ 14:4, 8; อ่านเพิ่มเติมใน โรม 9:17, 18) และอีกเก้าครั้งที่กล่าวว่า จิตใจของฟาโรห์เองนั้นแข็งกระด้าง (อพยพ 7;13, 14, 22; อพยพ 8:15, 19, 32; อพยพ 9:7, 34, 35)

ใครทำให้จิตใจของกษัตริย์แข็งกระด้าง พระเจ้าหรือตัวฟาโรห์เอง

สิ่งสำคัญที่ต้องพิจารณาคือ ในเรื่องราวภัยพิบัติสิบประการในพระธรรมอพยพ ฟาโรห์เป็นผู้ที่ทำให้ใจของตนแข็งกระด้างเองในภัยพิบัติห้าประการแรก นั่นหมายความว่าเขาเป็นคนเลือกเองที่จะให้ใจของเขาแข็งกระด้าง อย่างไรก็ตาม ตั้งแต่ภัยพิบัติครั้งที่หกเป็นต้นไป พระคัมภีร์ระบุว่า พระเจ้าทรงทำให้ใจของฟาโรห์แข็งกระด้าง (อพยพ 9:12) ทั้งหมดนี้หมายความว่าพระเจ้ามิได้ทรงบังคับให้ฟาโรห์แข็งกระด้างต่อพระองค์ แต่ทรงเสริมให้การเลือกของฟาโรห์มีความเข้มแข็งขึ้น ตามที่พระองค์ได้ตรัสกับโมเสสไว้ล่วงหน้า (อพยพ 4:21)

กล่าวอีกนัยหนึ่ง พระเจ้าทรงส่งภัยพิบัติเพื่อกระตุ้นให้ฟาโรห์กลับใจ และปลดปล่อยเขาจากความดื้อรั้นและความเชื่อที่ผิดในจิตใจของเขา พระเจ้ามิได้ทรงใส่ความชั่วร้ายใหม่ ๆ ลงในหัวใจของฟาโรห์ แต่ทรงอนุญาตฟาโรห์ทำตามความปรารถนาที่เป็นบาปของตนเอง โดยการเพิกถอนพระคุณนำทางของพระองค์ พระเจ้าทรงปล่อยให้ฟาโรห์เผชิญกับผลที่ตามมาจากความชั่วร้ายของตนเอง (อ่านโรม 1:24-32)

ฟาโรห์เองก็มีเสรีภาพในการเลือก เขาสามารถที่จะเลือกสนับสนุนหรือต่อต้านพระเจ้าได้ ซึ่งเขาก็ตัดสินใจที่จะต่อต้านพระเจ้า

บทเรียนเหล่านี้ชัดเจน เราทุกคนมีอิสระในการเลือกระหว่างสิ่งที่ถูกต้องและผิด สิ่งที่ดีและชั่ว การเชื่อฟังหรือการไม่เชื่อฟัง ตั้งแต่ลูซิเฟอร์ในสวรรค์ไปจนถึงอาดัมและเอวาในสวนเอเดน ไปจนถึงฟาโรห์ในอียิปต์ และจนถึงตัวเราในปัจจุบันนี้ ไม่ว่าเราจะอยู่ที่ใด เราทุกคนต้องตัดสินใจระหว่างชีวิตกับความตาย (เฉลยธรรมบัญญัติ 30:19)

พิจารณาคำเปรียบเทียบนี้ ลองนึกภาพแสงอาทิตย์ที่ส่องลงบนเนยและดินเหนียว เนยละลาย ขณะที่ดินเหนียวกลับแข็งตัว แม้ว่าความร้อนจากดวงอาทิตย์จะเหมือนกัน แต่วัสดุทั้งสองทำปฏิกิริยาต่อความร้อนต่างกัน ทำให้เกิดผลลัพธ์ที่ไม่เหมือนกัน ผลลัพธ์นั้นขึ้นอยู่กับธรรมชาติของวัสดุ ในกรณีของฟาโรห์ การตอบสนองของเขาสะท้อนถึงสภาพของจิตใจและทัศนคติของเขาที่มีต่อพระเจ้าและประชากรของพระองค์

`คุณจะเลือกตัดสินใจอย่างไรในวันข้างหน้า หากคุณรู้ว่าทางเลือกที่ถูกต้องคืออะไร คุณจะเตรียมตัวอย่างไร เพื่อให้ตัดสินใจเลือกสิ่งนั้นได้อย่างมั่นคง`