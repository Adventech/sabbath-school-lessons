### พระธรรมอพยพ: การเดินทางสู่แผ่นดินแห่งพันธสัญญา

พระเจ้าผู้ทรงสำแดงพระองค์ในพระธรรมอพยพ คือองค์พระผู้เป็นเจ้าผู้เปี่ยมด้วยความรัก ผู้ทรงนำความรอดและการปลดปล่อยมาสู่ประชากรของพระองค์ในเวลาที่ทรงกำหนด ด้วยฤทธานุภาพอันยิ่งใหญ่ของพระองค์ (ปฐมกาล 15:12-16) นับตั้งแต่การอพยพออกจากอียิปต์และการข้ามทะเลแดง ซึ่งเป็นเหตุการณ์สำคัญและไม่เหมือนเหตุการณ์ใด พระราชกิจอันน่าอัศจรรย์และน่าพิศวงของพระเจ้าได้สำแดงให้เห็น ไม่มีเหตุการณ์ใดในประวัติศาสตร์ของอิสราเอลโบราณก่อนเหตุการณ์บนกางเขน ที่จะยิ่งใหญ่หรือรุ่งโรจน์ไปกว่านี้ นี่คือข่าวประเสริฐในแบบฉบับของโมเสส

พระเจ้าได้ทรงกระทำการอัศจรรย์ซ้ำแล้วซ้ำเล่า เพื่อสำแดงความห่วงใยและการปกป้องของพระองค์ต่อชนชาติฮีบรู แม้พวกเขาจะหันเหจากพระองค์อยู่อย่างเสมอ พระกรุณาคุณของพระเจ้าทรงอยู่เหนือความเข้าใจและความรู้สึกทั้งสิ้นของพวกเขา ด้วยพระกรอันเหยียดออก พระองค์ทรงนำประชากรของพระองค์ไปสู่เสรีภาพ เป็นพระราชกิจที่ไม่เคยปรากฏมาก่อน ชุดเหตุการณ์แห่งการเข้าช่วยของพระเจ้าซึ่งมิได้คาดคิดนี้ ได้กลายเป็นจุดเริ่มต้นของการเดินทางบทใหม่ของพวกเขากับพระองค์ คือการเดินทางจากอียิปต์สู่คานาอันในที่สุด

แม้โมเสสจะมีบทบาทสำคัญในพระธรรมอพยพ แต่พระธรรมเล่มนี้หาใช่เรื่องราวของโมเสสไม่ หากเป็นเรื่องของพระเจ้า พระเจ้าผู้ทรงเปี่ยมด้วยความรัก ความจริง ความยุติธรรม เสรีภาพ และการให้อภัย พระองค์คือพระเจ้าผู้ซึ่งในที่สุดได้เสด็จสู่กางเขนเพื่อเรา การศึกษาเรื่องราวในพระธรรมอพยพจึงเป็นโอกาสให้เราได้เห็นภาพอันเป็นเอกลักษณ์ของพระลักษณะที่แท้จริงของพระเจ้าของเรา

แท้จริงแล้ว พระองค์ทรงเป็นเช่นไร พระองค์ทรงเป็นพระเจ้าผู้สัตย์ซื่อต่อประชากรของพระองค์ แม้พวกเขาจะไม่ซื่อสัตย์ต่อพระองค์ก็ตาม พระองค์ทรงยืนหยัดอยู่ฝ่ายพวกเขาอยู่เสมอ แม้ในยามที่พวกเขาตั้งตนเป็นปฏิปักษ์ พระองค์ทรงสำแดงพระเมตตาซ้ำแล้วซ้ำเล่า ประทานทั้งการหนุนใจ การตักเตือน และคำสั่งสอนจากสวรรค์ ทรงนำพวกเขาไปในทางที่ดีที่สุด ทรงปรารถนาให้พวกเขานมัสการและเชื่อฟังพระองค์ด้วยความเต็มใจ ด้วยความรักในพระองค์และพระลักษณะของพระองค์ ทั้งนี้ก็เพื่อประโยชน์สูงสุดของพวกเขาเอง

พระเจ้าของโมเสสคือพระเจ้าแห่งความสัมพันธ์ พระประสงค์สูงสุดของพระองค์มิใช่เพียงเพื่อให้ภารกิจใดสำเร็จลุล่วง หรือดำเนินแผนการบางอย่างให้สำเร็จผล แต่คือการสถาปนาความสัมพันธ์ที่มีความหมายกับประชากรที่พระองค์ทรงเลือกสรร คือชนชาติอิสราเอล พระองค์ทรงนำพวกเขามาถึงภูเขา

ซีนาย เพื่อสถาปนาสายสัมพันธ์อันแน่นแฟ้นนี้กับพวกเขา

อัครสาวกเปาโลสอนว่า สิ่งที่เกิดขึ้นกับประชากรของพระเจ้าในอดีตนั้นเป็นบทเรียนสำหรับพวกเรา เพื่อให้เราได้เรียนรู้จากความผิดพลาดของพวกเขา และดำเนินตามพระผู้เป็นเจ้าอย่างสัตย์ซื่อในวันนี้ “เหตุการณ์เหล่านี้เกิดขึ้นกับพวกเขาเพื่อเป็นตัวอย่าง และได้เขียนไว้เพื่อเตือนสติเราผู้ซึ่งมาถึงวาระสุดท้ายของยุคนี้แล้ว” (1 โครินธ์ 10:11) เหตุการณ์ในอดีตเหล่านี้จึงควรเป็นทั้งคำเตือน และแหล่งคำสั่งสอนที่ยากจะลืมเลือนสำหรับเราในปัจจุบันนี้ เราควรอ่าน พินิจ และศึกษาด้วยความตั้งใจจริง เพราะแม้บริบทจะแตกต่างกันไปตามกาลเวลา แต่หลักการฝ่ายจิตวิญญาณที่ซ่อนอยู่เบื้องหลังนั้นยังคงเหมือนเดิมไม่เปลี่ยนแปลง

แผนการศึกษาพระธรรมอพยพตลอด 13 สัปดาห์นี้ได้รับการจัดวางอย่างชัดเจน โดยแบ่งเนื้อหาออกเป็นบทต่าง ๆ ตามหัวข้อสำคัญในแต่ละสัปดาห์เพื่อความสะดวกในการศึกษา ดังนี้: (1) การเป็นทาสในอียิปต์ การกำเนิดของโมเสส และ 40 ปีแรกในชีวิตของเขา (อพยพ 1-2); (2) การทรงเรียกโมเสส (อพยพ 3-4); (3) ความยุ่งยาก: เมื่อชีวิตยิ่งแย่ลง (อพยพ 5-6); (4) ภัยพิบัติเก้าประการแรก (อพยพ 7-10); (5) ภัยพิบัติประการที่สิบและเทศกาล

ปัสกา (อพยพ 11-12); (6) การได้รับอิสรภาพจากอียิปต์ และประสบการณ์ที่ทะเลแดง (อพยพ 13-15); (7) การเดินทางสู่ภูเขาซีนาย (อพยพ 16-18); (8) ของประทานแห่งพันธสัญญาของพระเจ้าและพระบัญญัติสิบประการ (อพยพ 19-20); (9) การนำพระบัญญัติของพระเจ้ามาใช้ (อพยพ 21-23); (10) การยืนยันพันธสัญญา และแบบแปลนของพลับพลา (อพยพ 24-31); (11) การละทิ้งความเชื่อกับรูปวัวทองคำ และการวิงวอนของโมเสส (อพยพ 32); (12) การสำแดงพระองค์ของพระเจ้า และใบหน้าของโมเสสที่ทอแสง (อพยพ 33-34); (13) การสร้างพลับพลาและการถวายอุทิศ (อพยพ 35-40) ในแต่ละสัปดาห์ เราจะเน้นศึกษาเนื้อหาและเหตุการณ์สำคัญจากบทที่ระบุไว้

ขอพระผู้เป็นเจ้าผู้เปี่ยมด้วยพระคุณทรงโปรดอำนวยพระพรแก่เราทุกคน ขณะที่เราศึกษาพระธรรมเล่มสำคัญเล่มนี้ ซึ่งเป็นเครื่องเตือนใจว่า พระเจ้าทรงปรารถนาจะนำประชากรของพระองค์ออกจากความเป็นทาสสู่เสรีภาพ จากความตายสู่ชีวิต และจากถิ่นทุรกันดารสู่นครเยรูซาเล็มใหม่ (ฮีบรู 12:22)

อาจารย์ยีรี มอสกาลา (Jiří Moskala) เป็นผู้เชี่ยวชาญด้านการอรรถาธิบายพระคัมภีร์พันธสัญญาเดิมและหลักศาสนศาสตร์ และดำรงตำแหน่งคณบดีของวิทยาลัยศาสนศาสตร์เซเว่นธ์เดย์แอ๊ดเวนตีส มหาวิทยาลัยแอนดรูว์