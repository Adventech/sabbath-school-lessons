---
title:  พุ่มไม้ที่ลุกไหม้
date:   05/07/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 18:3, 4; อพยพ 3:1-22; ปฐมกาล 22:11, 15-18; อพยพ 6:3; โยเอล 2:32; อพยพ 4:1-31; ปฐมกาล 17:10, 11

> <p>ข้อควรจำ</p>
> “พระยาห์เวห์ตรัสว่า ‘เราเห็นความทุกข์ของประชากรของเราที่อยู่ในอียิปต์แล้ว เราได้ยินเสียงร้องของพวกเขา เพราะการกดขี่ของพวกนายทาส เรารู้ถึงความทุกข์ร้อนต่าง ๆ ของเขา เราลงมาเพื่อจะช่วยเขาให้รอดจากมือชาวอียิปต์ และนำเขาออกจากแผ่นดินนั้น ไปยังแผ่นดินที่อุดม กว้างขวาง เป็นแผ่นดินที่มีน้ำนมและน้ำผึ้งไหลบริบูรณ์ คือไปยังที่อยู่ของคนคานาอัน คนฮิตไทต์ คนอาโมไรต์ คนเปริสซี คนฮีไวต์ และคนเยบุส” (อพยพ 3:7-8)

การทรงเรียกของพระเจ้ามักนำมาซึ่งการเปลี่ยนแปลงในวิถีชีวิตของเรา ทว่าหากเราตอบสนองต่อการทรงเรียกนั้น เราจะค้นพบว่าหนทางของพระองค์คือเส้นทางที่ดีที่สุดสำหรับเราเสมอ อย่างไรก็ตาม ในช่วงแรก การยอมรับและการเดินตามการทรงเรียกของพระองค์อาจเป็นเรื่องท้าทาย

กรณีนี้เกิดขึ้นกับโมเสสเมื่อพระเจ้าทรงเรียกเขา โดยเริ่มจากการที่เขาเผชิญหน้ากับองค์พระผู้เป็นเจ้าผ่านพุ่มไม้ที่ลุกไหม้ ไม่ว่าโมเสสจะเข้าใจกฎของการเผาไหม้หรือไม่ก็ตาม แต่เขารู้ว่าสิ่งที่เห็นนั้นเป็นการอัศจรรย์ ซึ่งแน่นอนว่าดึงดูดความสนใจของเขา ไม่มีข้อสงสัยเลยว่าพระเจ้าทรงเรียกเขาให้ทำภารกิจเฉพาะอย่างหนึ่ง คำถามที่แท้จริงคือ เขาจะยอมรับการทรงเรียกนั้นหรือไม่ แม้ว่ามันจะเปลี่ยนชีวิตของเขาไปโดยสิ้นเชิงก็ตาม ในช่วงแรก โมเสสยังลังเลและไม่เต็มใจที่จะตอบรับการทรงเรียกนี้

คุณอาจจำช่วงเวลาที่เคยมีเป้าหมายที่ชัดเจนได้ แต่แล้วพระเจ้าทรงเปลี่ยนเส้นทางของแผนเหล่านั้น แม้ว่าเราจะสามารถรับใช้พระเจ้าได้หลายวิธี แต่การดำเนินตามการทรงเรียกของพระองค์และทำตามสิ่งที่พระองค์ทรงชี้แนะคือเส้นทางที่ดีที่สุดที่จะไปสู่ชีวิตที่เปี่ยมด้วยความสมบูรณ์ แน่นอนว่าเส้นทางนี้อาจไม่ง่ายเสมอไป และสำหรับโมเสสเองก็ไม่ใช่เรื่องง่าย แต่การเลือกเดินตามเส้นทางของตนเอง ย่อมไม่ใช่ทางเลือกที่ชาญฉลาด เมื่อพระเจ้าทรงเรียกเราให้ก้าวไปสู่อีกเส้นทางหนึ่ง