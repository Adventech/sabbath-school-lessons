---
title:  ทูตของพระยาห์เวห์
date:   07/07/2025
---

“ทูตของพระยาห์เวห์ก็ปรากฏแก่โมเสส” ในเปลวไฟ “ท่ามกลางพุ่มไม้” (อพยพ 3:2) องค์พระเยซูพระผู้เป็นเจ้าพระองค์เองตรัสกับโมเสส “จากพุ่มไม้นั้น” (อพยพ 3:4)

อย่าสับสนกับหัวข้อที่กล่าวว่า “ทูตของพระยาห์เวห์” ซึ่งเป็นการบรรยายถึงพระเยซูคริสต์ คำว่า “ทูต” นั้นหมายความถึง “ผู้ส่งสาร” (ภาษาฮีบรูคือ mal’akh) และไม่ว่าคำว่า ทูต จะถูกตีความว่าเป็นมนุษย์หรือพระเจ้าก็ขึ้นอยู่กับบริบท (ดู มาลาคี 3:1) ในพระคัมภีร์มีอยู่หลายตอนที่ “ทูตของพระยาห์เวห์” หมายถึงพระเจ้า (เช่น ศึกษา ปฐมกาล 22:11, 15-18; ปฐมกาล 31:3, 11, 13; ผู้วินิจฉัย 2:1, 2; ผู้วินิจฉัย 6:11-22; เศคาริยาห์ 3:1, 2) ทูตของพระยาห์เวห์ไม่เพียงแต่พูดในนามของพระเจ้าเท่านั้น แต่พระองค์คือพระเจ้าเองด้วย พระเยซูคือผู้ส่งสารของพระเจ้าที่นำพระวจนะของพระบิดามาสู่เรา

`อ่าน อพยพ 3:7-12 พระเจ้าทรงอธิบายแก่โมเสสถึงเหตุผลที่พระองค์จำเป็นต้องช่วยชาวอิสราเอลให้พ้นจากการเป็นทาสในอียิปต์อย่างไร`

ความทุกข์ทรมานของประชากรของพระเจ้าในอียิปต์ถูกบรรยายอย่างมีสีสันว่าเป็นเสียงคร่ำครวญและเสียงร้องขอความช่วยเหลืออย่างสุดซึ้ง พระเจ้าทรงสดับฟังเสียงร้องของพวกเขาและทรงห่วงใยในความทุกข์นั้น (อพยพ 3:7) พระองค์ตรัสเรียกพวกเขาว่า “ประชากรของเรา” (อพยพ 3:7) ซึ่งแสดงให้เห็นว่า แม้กระทั่งก่อนการทำพันธสัญญาที่ภูเขาซีนาย พวกเขาก็เป็นประชากรของพระองค์อยู่แล้ว พระองค์จะให้พวกเขาอาศัยอยู่ในแผ่นดินคานาอันและมีความเจริญรุ่งเรือง (หากพวกเขาเชื่อฟัง) ตามที่พระองค์ได้ทรงสัญญาไว้กับบรรพบุรุษของพวกเขา

พระเจ้าตรัสกับโมเสสว่า พระองค์กำลังส่งเขาไปเข้าเฝ้าฟาโรห์เพื่อปฏิบัติภารกิจสำคัญ “และบัดนี้จงไปเถิด เราจะใช้เจ้าไปเข้าเฝ้าฟาโรห์ เพื่อจะได้พาประชากรของเราคือชนชาติอิสราเอลออกจากอียิปต์” (อพยพ 3:10) อีกครั้งหนึ่ง พระเจ้าทรงเรียกพวกเขาว่า “ประชากรของเรา”

ช่างเป็นภารกิจอันยิ่งใหญ่ที่พระเจ้าทรงมอบหมายให้ผู้รับใช้ของพระองค์ โมเสสจึงตั้งคำถามว่า “ข้าพระองค์เป็นใคร” คำถามนี้สะท้อนให้เห็นถึงความตระหนักรู้ถึงความสำคัญของภารกิจที่ได้รับ และความสงสัยในตัวเองว่า เหตุใดพระเจ้าจึงทรงเลือกเขา ในช่วงแรกนี้ เราได้เห็นลักษะนิสัยของโมเสส เขาเป็นผู้มีความอ่อนน้อมถ่อมตนและรู้สึกว่าไม่คู่ควรกับบทบาทที่ได้รับ

`เหตุใดความอ่อนน้อมถ่อมตนและการตระหนักรู้ว่าตนเอง “ไม่คู่ควร” จึงมีความสำคัญอย่างยิ่งสำหรับผู้ที่มุ่งมั่นติดตามองค์พระผู้เป็นเจ้าและรับใช้พระองค์`