---
title:  พุ่มไม้ที่ลุกไหม้
date:   06/07/2025
---

หลังจากโมเสสหนีไปยังแผ่นดินมีเดียน ชีวิตของเขาก็ง่ายขึ้นมาก เขาได้แต่งงานและมีบุตรชายสองคน คือ เกอร์โชมและเอลีเอเซอร์ (อพยพ 18:3, 4) อีกทั้งยังกลายเป็นส่วนหนึ่งของครอบครัวใหญ่ของเยโธร ผู้เป็นทั้งพ่อตาและปุโรหิตแห่งมีเดียน ตลอดระยะเวลา 40 ปี โมเสสดำเนินชีวิตอย่างสงบสุขในฐานะคนเลี้ยงแกะ คล้ายกับดาวิด (2 ซามูเอล 7:8) และได้สัมผัสถึงการทรงสถิตของพระเจ้า โดยเฉพาะอย่างยิ่งผ่านทางธรรมชาติ

อย่างไรก็ตาม ช่วงเวลานี้ไม่เพียงเปิดโอกาสให้โมเสสได้หยุดพักและชื่นชมธรรมชาติ (ซึ่งในกรณีนี้อาจจะเป็นต้นกระบองเพชรกลางทะเลทรายก็ได้) หลายปีที่ได้เดินร่วมกับองค์พระผู้เป็นเจ้าได้เปลี่ยนแปลงเขาและเตรียมเขาให้พร้อมสำหรับบทบาทผู้นำ ในช่วงเวลาที่เงียบสงบในถิ่นทุรกันดาร พระเจ้ายังได้ทรงดลใจโมเสสให้เขียนพระธรรมสองเล่มที่เก่าแก่ที่สุดในพระคัมภีร์จากพระองค์ นั่นคือ โยบและปฐมกาล (อ่าน เอลเลน จี. ไว้ท์, บรรพชนกับผู้เผยพระวจนะ, หน้า 251; Francis D. Nichol, et al., eds., The SDA Bible Commentary, vol. 3, p. 1140) พระเจ้ายังทรงประทานความรู้ที่สำคัญแก่โมเสสเกี่ยวกับความขัดแย้งครั้งยิ่งใหญ่ระหว่างความดีและความชั่ว การทรงสร้าง การล้มลงในบาป น้ำท่วมโลก บรรพชนแห่งความเชื่อ และที่สำคัญที่สุดคือ แผนการแห่งความรอด ด้วยเหตุนี้ โมเสสจึงมีบทบาทสำคัญในการเผยแพร่ความรู้ที่แท้จริงเกี่ยวกับพระเจ้าผู้ทรงพระชนม์ พระผู้สร้างและผู้ทรงค้ำจุนเรา และความรู้เกี่ยวกับสิ่งที่พระเจ้าทรงทำเพื่อจัดการกับบาปที่ก่อความหายนะให้กับโลกใบนี้ ประวัติศาสตร์พระคัมภีร์และแผนการแห่งความรอดจะมีความหมายเพียงเล็กน้อย หากปราศจากรากฐานสำคัญที่โมเสสได้บันทึกไว้ภายใต้การดลใจจากพระเจ้า โดยเฉพาะอย่างยิ่งในพระธรรมปฐมกาล

`อ่าน อพยพ 3:1-6 การที่พระเจ้าทรงแนะนำพระองค์เองกับโมเสสว่า “พระเจ้าของอับราฮัม พระเจ้าของอิสอัค และพระเจ้าของยาโคบ” มีความสำคัญอย่างไร`

โมเสสสังเกตเห็นว่าพุ่มไม้นั้นลุกโชนด้วยเปลวไฟ แต่กลับไม่ถูกเผาไหม้ เขาจึงตระหนักว่าเหตุการณ์ที่อยู่เบื้องหน้าเป็นสิ่งอัศจรรย์ และต้องมีบางอย่างที่สำคัญและยิ่งใหญ่กำลังเกิดขึ้น ขณะที่โมเสสก้าวเข้าไปใกล้ องค์พระผู้เป็นเจ้าตรัสสั่งให้เขาถอดรองเท้า เพื่อแสดงความเคารพอย่างสูงสุด เพราะการประทับอยู่ของพระเจ้าได้ทำให้สถานที่แห่งนั้นศักดิ์สิทธิ์

พระเจ้าทรงสำแดงพระองค์เองแก่โมเสสในฐานะ “พระเจ้าของอับราฮัม พระเจ้าของอิสอัค และพระเจ้าของยาโคบ” (อพยพ 3:6) เพราะองค์พระผู้เป็นเจ้าทรงสัญญากับบรรพชนเหล่านี้ว่า ลูกหลานของพวกเขาจะได้รับแผ่นดินคานาอันเป็นมรดก ซึ่งเป็นพระสัญญาที่โมเสสรู้ดี ดังนั้น แม้กระทั่งก่อนที่พระเจ้าจะตรัสโดยตรง พระองค์ได้ทรงเตรียมจิตใจของโมเสสให้เข้าใจถึงสิ่งที่กำลังจะเกิดอะไรขึ้นและบทบาทสำคัญที่เขาจะต้องรับผิดชอบ

`โมเสสต้องใช้เวลาถึง 80 ปี ก่อนที่พระเจ้าจะทรงเห็นว่าเขาพร้อมสำหรับพันธกิจนี้ ความจริงข้อนี้สอนบทเรียนสำคัญเกี่ยวกับความอดทนให้กับเราอย่างไร`