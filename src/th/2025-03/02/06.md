---
title:  การเข้าสุหนัต
date:   10/07/2025
---

`อ่าน อพยพ 4:18-31 เราเข้าใจเรื่องราวที่แปลกประหลาดนี้ได้ว่าอย่างไร และเราสามารถเรียนรู้อะไรจากเรื่องนี้`

นักศึกษาพระคัมภีร์ต่างประหลาดใจเมื่ออ่านว่า หลังจากโมเสสเชื่อฟังพระเจ้าและเริ่มเดินทางไปอียิปต์ องค์พระผู้เป็นเจ้า “ทรงประสงค์จะประหารท่านเสีย” (อพยพ 4:24) จากบริบทของเรื่องนี้ เป็นที่ชัดเจนว่าประเด็นอยู่ที่เรื่องของการเข้าสุหนัต ลูกชายคนเล็กของโมเสสไม่ได้รับการเข้าสุหนัตตามที่กำหนดไว้ในพันธสัญญาอับราฮัม (ปฐมกาล 17:10, 11)

ในฐานะผู้นำของประชากรของพระเจ้า โมเสสจำเป็นต้องยอมจำนนและเชื่อฟังพระเจ้าอย่างสมบูรณ์ เพื่อที่จะมีคุณสมบัติในการนำพาผู้อื่นให้ดำเนินตามพระประสงค์ เขาต้องเป็นแบบอย่างของการยอมจำนนต่อพระเจ้าอย่างสมบูรณ์ เมื่อเหตุการณ์นี้เกิดขึ้น นางศิปโปราห์ ภรรยาของเขาได้ทำพิธีสุหนัตให้ลูกชายของเธออย่างเร่งด่วนเพื่อช่วยชีวิตสามีของเธอ เธอสัมผัสโมเสสด้วย “หนังที่ปลาย องคชาต” ที่มีเลือด ซึ่งเป็นสัญลักษณ์การลบล้างบาป ชีวิต และการปิดผนึกพันธสัญญา ความจริงที่ว่าการกระทำนี้เกิดขึ้นอย่างฉับพลันและเร่งด่วน ทำให้สถานการณ์ยิ่งตึงเครียดมากขึ้น

บทเรียนสำคัญที่เรียนรู้จากเรื่องนี้คือ อย่าละเลยที่จะทำในสิ่งที่เรารู้ว่าถูกต้อง

“ระหว่างการเดินทางจากมีเดียน โมเสสได้รับคำเตือนที่ทั้งน่าตกใจและร้ายแรง แสดงถึงความไม่พอพระทัยของพระเจ้า ทูตสวรรค์องค์หนึ่งปรากฏกายขึ้นในลักษณะที่คุกคาม ราวกับพร้อมจะทำลายเขาในทันที แม้ไม่มีคำอธิบายใดๆ แต่โมเสสตระหนักได้อย่างรวดเร็วว่าเขาละเลยบัญญัติข้อหนึ่งของพระเจ้า... โมเสสไม่ได้ประกอบพิธีสุหนัตแก่ลูกชายคนเล็กของตน ซึ่งเป็นข้อกำหนดสำคัญที่บุตรชายของเขาต้องได้รับ เพื่อเป็นส่วนหนึ่งของพันธสัญญาที่พระเจ้าทรงทำกับอิสราเอล ในฐานะผู้นำที่ได้รับการทรงเลือก การละเลยเช่นนี้จะทำให้ประชาชนขาดความเคารพต่อธรรมบัญญัติของพระเจ้า นางศิปโปราห์หวาดกลัวว่าสามีของเธอจะต้องสูญเสียชีวิต จึงรีบประกอบพิธีสุหนัตแก่บุตรชายด้วยตนเอง หลังจากนั้น ทูตสวรรค์ก็อนุญาตให้โมเสสเดินทางต่อไป ในภารกิจไปเผชิญหน้ากับฟาโรห์ โมเสสต้องตกอยู่ในอันตรายอย่างใหญ่หลวง ชีวิตของเขาจะได้รับการคุ้มครองก็ต่อเมื่อทูตสวรรค์ศักดิ์สิทธิ์คอยอยู่เคียงข้างเพื่อพิทักษ์รักษา อย่างไรก็ตาม ตราบใดที่เขาละเลยหน้าที่ที่ได้รับมอบหมาย เขาย่อมไม่ได้รับการปกป้อง เพราะทูตสวรรค์ของพระเจ้าไม่อาจพิทักษ์รักษาเขาได้” (เอลเลน จี. ไว้ท์, บรรพชนกับผู้เผยพระวจนะ, หน้า 255, 256)

`เรื่องราวนี้มีความหมายต่อคุณอย่างไร หากคุณละเลยสิ่งที่คุณรู้ว่าควรทำ คุณควรดำเนินการอย่างไรเพื่อเปลี่ยนแปลง`