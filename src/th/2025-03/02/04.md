---
title:  พระนามขององค์พระผู้เป็นเจ้า
date:   08/07/2025
---

`อ่าน อพยพ 3:13-22 เหตุใดโมเสสจึงต้องการทราบพระนามของพระเจ้า และพระนามของพระองค์มีความสำคัญอย่างไร`

พระเจ้าทรงสำแดงพระองค์เองแก่โมเสสว่าเป็น “’ehejeh ’asher ’ehejeh (เอเฮเจห์ อาเชอร์ เอเฮเจห์)” ซึ่งแปลว่า “เราเป็นผู้ซึ่งเราเป็น” ในอพยพ 3:12 พระเจ้าทรงใช้คำกริยา ’เอเฮเจห์ เช่นเดียวกับในข้อ 14 เมื่อตรัสกับโมเสสว่า “เราจะอยู่กับเจ้า” ซึ่งสะท้อนให้เห็นว่าพระเจ้าทรงดำรงอยู่นิรันดร์ พระองค์เป็นทั้งพระเจ้าผู้ทรงฤทธิ์สูงสุดและทรงสถิตอยู่ทุกหนทุกแห่ง อีกทั้งยังทรงสถิตอยู่กับผู้ที่ “สำนึกผิดและมีวิญญาณจิตที่ถ่อม” (อิสยาห์ 57:15)

พระนามเฉพาะของพระเจ้าคือ “พระยาห์เวห์” (ในพระคัมภีร์ภาษาอังกฤษมักแปลว่า “พระเยโฮวาห์”) เป็นพระนามที่ชนชาติของพระองค์รู้จักมาตั้งแต่แรกเริ่ม แม้ว่าพวกเขาอาจไม่เข้าใจถึงความหมายที่ลึกซึ้งทั้งหมด โมเสสเองก็รู้จักพระนาม พระยาห์เวห์ เช่นกัน แต่เช่นเดียวกับคนอื่น ๆ เขายังไม่เข้าใจความหมายที่แท้จริง เมื่อโมเสสถามว่า “พระองค์ทรงพระนามว่าอะไร” เขากำลังแสวงหาความเข้าใจที่ลึกซึ้งยิ่งขึ้น

คำใบ้สำคัญเกี่ยวกับพระนามของพระเจ้าพบได้ใน อพยพ 6:3 ซึ่งพระองค์ตรัสว่า “เราปรากฏแก่อับราฮัม แก่อิสอัค และแก่ยาโคบด้วยนามว่าพระเจ้าผู้ทรงมหิทธิฤทธิ์ แต่เราไม่ได้สำแดงให้พวกเขารู้จักในนามยาห์เวห์” (อพยพ 6:3) ข้อนี้ไม่ได้หมายความว่า อาดัม โนอาห์ อับราฮัม และบรรพบุรุษของอิสราเอลไม่รู้จักพระนาม “พระยาห์เวห์” (อ่าน ปฐมกาล 2:4, 9; ปฐมกาล 4:1, 26; ปฐมกาล 7:5; ปฐมกาล 15:6-8; เป็นต้น) แต่หมายความว่า พวกเขายังไม่เข้าใจถึงความหมายอันลึกซึ้งของพระนามนี้อย่างถ่องแท้

พระนาม พระยาห์เวห์ แสดงให้เห็นความจริงว่าพระเจ้าทรงเป็นพระเจ้าส่วนบุคคล กล่าวคือพระองค์ทรงเป็นพระเจ้าของประชากรของพระองค์ และทรงเป็นพระเจ้าแห่งพันธสัญญา ผู้ทรงใกล้ชิดและทรงห่วงใยมนุษย์ ทรงยื่นพระหัตถ์เข้ามาช่วยเหลือกิจการของพวกเขา พระเจ้าผู้ทรงมหิทธิฤทธิ์ (ปฐมกาล 17:1) คือพระเจ้าที่ทรงเข้ามาช่วยเหลือด้วยฤทธิ์อำนาจของพระองค์อย่างอัศจรรย์ แต่ขณะเดียวกัน พระยาห์เวห์ยังทรงเผยให้เห็นถึงฤทธิ์อำนาจทางศีลธรรมของพระองค์ผ่านความรักและความห่วงใย พระองค์ทรงเป็นพระเจ้าองค์เดียวกับ

เอโลฮิม (“ผู้ทรงมหิทธิฤทธิ์ แข็งแกร่ง ผู้ทรงปกครองอยู่เหนือสรรพสิ่ง” “ผู้ปกครองเหนือจักรวาล” “พระผู้สร้างทุกสิ่ง”) กระนั้น พระนาม พระยาห์เวห์ ยังเผยให้เห็นถึงความสัมพันธ์ที่พระองค์ทรงมีต่อมนุษย์ในหลากหลายแง่มุม

การรู้จักหรือเรียกพระนามของพระเจ้า ไม่ใช่การกระทำที่ก่อให้เกิดพลังวิเศษ แต่เป็นการประกาศพระนามของพระองค์ ซึ่งหมายถึงการนำผู้อื่นให้รู้ความจริงเกี่ยวกับพระเจ้าและความรอดที่พระองค์ทรงประทานแก่ทุกคนที่เข้ามาหาพระองค์ด้วยความเชื่อ ดังที่โยเอลกล่าวไว้ว่า “ทุกคนที่ร้องทูลออกพระนามของพระยาห์เวห์จะรอด” (โยเอล 2:32)

`ในชีวิตของคุณ เคยมีช่วงเวลาใดบ้างที่คุณได้สัมผัสถึงความใกล้ชิดและสนิทสนมกับพระยาห์เวห์ ผู้ทรงปรารถนาให้ทุกคนที่มอบตนแด่พระองค์ได้มีความสัมพันธ์อันลึกซึ้งเช่นนั้น`