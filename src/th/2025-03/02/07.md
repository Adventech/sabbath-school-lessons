---
title:  ศึกษาเพิ่มเติม
date:   11/07/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “โมเสส” หน้า 251-256

การทรงเรียกจากพุ่มไม้ที่ลุกไหม้น่าจะเป็นประสบการณ์เปลี่ยนแปลงชีวิตของโมเสสอย่างลึกซึ้งที่สุด เหตุการณ์สำคัญอื่น ๆ ในชีวิตของเขาล้วนขึ้นอยู่กับการตอบสนองอย่างเติมใจและการเชื่อฟังต่อพระบัญชาของพระเจ้า ในการนำชาวฮีบรูออกจากอียิปต์และพาพวกเขาไปยังแผ่นดินแห่งพันธสัญญา

แน่นอนว่าตอนนี้ เรารู้แล้วว่าเรื่องราวจะจบลงอย่างไร แต่ให้ลองจินตนาการว่าคุณอยู่ในสถานการณ์เดียวกับโมเสสในช่วงเวลาที่พุ่มไม้กำลังลุกไหม้ เขาเป็นผู้ลี้ภัย หนีออกจากอียิปต์เพื่อรักษาชีวิตตนเอง เวลาผ่านไปกว่า 40 ปี ชาวฮีบรูรุ่นใหม่ได้เติบโตขึ้น หลายคนแทบไม่รู้จักเขาเลย หรือบางสิ่งที่พวกเขาได้ยินได้ฟังเกี่ยวกับเขาอาจถูกบิดเบือนไปตามกาลเวลา แต่บัดนี้ พระเจ้าทรงเรียกให้เขานำกลุ่มคนเหล่านี้ออกจากอาณาจักรที่มีอำนาจ ไม่น่าแปลกใจเลยที่โมเสสจะลังเลในตอนแรก

แน่นอนว่า นี่คืองานที่ท้าทายและเต็มไปด้วยความยากลำบาก แต่ลองคิดดูว่าโมเสสจะต้องพลาดสิ่งใดไปบ้าง หากเขาตอบว่า “ไม่” ต่อการทรงเรียกของพระเจ้า เขาอาจค่อย ๆ เลือนหายไปจากประวัติศาสตร์ แต่ด้วยการยอมให้พระเจ้าทรงทำงานผ่านเขา โมเสสจึงกลายเป็นส่วนหนึ่งของประวัติศาสตร์ และเป็นหนึ่งในบุคคลที่ยิ่งใหญ่และทรงอิทธิพลมากที่สุด ไม่เพียงแต่ในพระคัมภีร์เท่านั้น แต่ในโลกด้วย

**คำถามเพื่อการอภิปราย:**

`ในช่วงหลายปีที่โมเสสใช้ชีวิตอย่างเงียบสงบในทะเลทราย เขาปฏิบัติหน้าที่ที่พระเจ้าทรงมอบหมายให้อย่างสัตย์ซื่อ นั่นคือการดูแลครอบครัว เลี้ยงแกะ และเขียนพระธรรมสองเล่มในพระคัมภีร์ภายใต้การดลใจของพระเจ้า ทั้งหมดนี้เกิดขึ้นก่อนที่เขาจะได้รับเรียกให้เป็นผู้นำที่ยิ่งใหญ่ของประชากรของพระเจ้า ประสบการณ์ของโมเสสสอนอะไรเราเกี่ยวกับหน้าที่ของเราในชีวิต`

`เมื่อพิจารณาอย่างผิวเผิน ข้อแก้ตัวของโมเสสก็ดูสมเหตุสมผลดีมิใช่หรือ ทำไมผู้คนถึงจะต้องเชื่อฉัน ฉันเป็นใครถึงได้เป็นผู้นำพวกเขา ฉันพูดไม่เก่ง เราเรียนรู้อะไรจากโมเสสเกี่ยวกับการพึ่งพาพระเจ้าเพื่อทำสิ่งที่พระองค์ทรงเรียกให้เราทำ`

`พิจารณาประเด็นที่กล่าวถึงในบทเรียนวันอาทิตย์ ซึ่งกล่าวถึงการที่โมเสสเป็นผู้เขียนพระธรรมปฐมกาล และความสำคัญของงานเขียนนี้ต่อความเข้าใจประวัติศาสตร์อันศักดิ์สิทธิ์และแผนการไถ่ให้รอด เหตุใดเราจึงต้องยืนหยัดต่อสู้กับความพยายาม (นานัปการ) ที่มุ่งลดทอนความน่าเชื่อถือของพระธรรมเล่มนี้ โดยเฉพาะอย่างยิ่ง เมื่อมีผู้ปฏิเสธว่า 11 บทแรกไม่ใช่บันทึกประวัติศาสตร์ที่แท้จริง`