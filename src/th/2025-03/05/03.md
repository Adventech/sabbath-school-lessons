---
title:  พิธีปัสกา
date:   28/07/2025
---

`อ่าน อพยพ 12:1-10 พระเจ้าทรงประทานคำสั่งที่เจาะจงอะไรแก่โมเสสและอาโรนก่อนที่อิสราเอลจะออกจากอียิปต์`

คุณอาจคาดหวังว่าพระเจ้าจะตรัสกับโมเสสและอาโรนถึงวิธีการเตรียมตัวออกจากอียิปต์ เช่น แนวทางในการจัดเตรียมสิ่งของสำหรับการอพยพ โดยเฉพาะวางแผนดูแลผู้สูงอายุ มารดาที่มีบุตรเล็ก สัตว์เลี้ยง และอื่น ๆ แต่พระเจ้ากลับประทานคำแนะนำที่ไม่คาดคิด พระองค์ตรัสบอกพวกเขาเกี่ยวกับวิธีการเฉลิมฉลองพิธีปัสกา กล่าวอีกนัยหนึ่ง จุดเน้นหลักของพระองค์อยู่ที่การนมัสการพระเจ้าผู้ที่จะทรงช่วยพวกเขาให้รอด ส่วนสิ่งอื่น ๆ จะเกิดขึ้นตามมาในเวลาที่เหมาะสม

แต่ละครอบครัวต้องจัดเตรียมลูกแกะหนึ่งตัว โดยต้องแน่ใจว่าไม่มีเศษเนื้อเหลือทิ้ง ทุกคนต้องรับประทานในส่วนที่ตนได้รับ และหากครอบครัวใดไม่สามารถกินลูกแกะทั้งตัวให้หมดได้ พวกเขาจะต้องแบ่งอาหารมื้อนั้นกับครอบครัวอื่น

`อ่าน อพยพ 12:13, 14 เมื่อภัยพิบัติครั้งสุดท้ายมาถึง พระเจ้าจะทำอะไรให้พวกเขา ทั้งหมดนี้สื่อถึงอะไร`

ทุกปี จะต้องมีการเฉลิมฉลองเหตุการณ์แห่งการอพยพ ไม่ใช่เพียงเพื่อระลึกถึงเหตุการณ์ที่พระเจ้าทรงกระทำเพื่อบรรพบุรุษของพวกเขาในอดีตเท่านั้น แต่ยังเป็นการแสดงให้เห็นถึงการกระทำแห่งการช่วยให้รอดของพระองค์สำหรับคนรุ่นปัจจุบันด้วย ทุกกลุ่มคนควรมีโอกาสสัมผัสประสบการณ์นี้อย่างเป็นส่วนตัว

ข้อ 12 และ 13 อธิบายความหมายของพิธีปัสกา กล่าวคือ การพิพากษาของพระเจ้าผ่านเหตุการณ์การทำลายล้างนั้นจะ “ผ่านเว้น (pass over)” ชาวอิสราเอล ดังนั้น พวกเขาจึงต้องระลึกถึง “พิธีปัสกา (Passover)” คำว่า “Passover” มาจากคำสองคำ คือ “ผ่าน (pass)” และ “เว้น (over)” หมายถึง การที่ภัยพิบัติจะ “ผ่านเว้น” บ้านเรือนของชาวอิสราเอลที่มีเลือดลูกแกะทาไว้ที่วงกบประตู ซึ่งเป็นสัญลักษณ์แห่งชีวิตและความรอด ในภาษาฮีบรู ปัสกาเรียกว่า เปสัค (Pesach) ซึ่งมาจากคำกริยาที่มีความหมายว่า “ผ่านเว้น”

การเฉลิมฉลองปัสกามีขึ้นเพื่อเตือนใจชาวอิสราเอลทุกคนถึงพระราชกิจอันยิ่งใหญ่และเปี่ยมด้วยพระเมตตาของพระเจ้าที่ทรงกระทำต่อประชากรของพระองค์ นอกจากนี้ พิธีเฉลิมฉลองนี้ยังมีบทบาทสำคัญในการธำรงไว้ซึ่งเอกลักษณ์ประจำชาติ และปิดผนึกความเชื่อของพวกเขาที่มีต่อพระองค์

`เหตุใดการระลึกถึงพระคุณที่พระเจ้าได้ทรงกระทำในอดีตจึงเป็นสิ่งสำคัญยิ่ง และเหตุใดเราจึงควรไว้วางใจว่าพระองค์จะทรงกระทำสิ่งดีงามแก่เราอีกในอนาคต`