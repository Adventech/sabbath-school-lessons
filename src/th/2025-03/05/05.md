---
title:  ส่งต่อจากรุ่นสู่รุ่น
date:   30/07/2025
---

ผู้ประพันธ์เพลงสดุดีได้บอกเราไว้ถึงวิธีที่เด็ก ๆ จะเรียนรู้เกี่ยวกับพระเจ้าและความรักอันเปี่ยมด้วยความเอาใจใส่ของพระองค์ว่า “คนรุ่นหนึ่งจะยกย่องพระราชกิจของพระองค์ ให้คนอีกรุ่นหนึ่งฟัง และจะประกาศกิจการอันทรงอานุภาพของพระองค์” (สดุดี 145:4) นั่นหมายความว่า ครอบครัวหนึ่งจะถ่ายทอดเรื่องราวเกี่ยวกับพระเจ้า ทั้งพระราชกิจอันน่าอัศจรรย์ที่พระองค์ได้ทรงกระทำ และคำสั่งสอนของพระองค์ แก่ครอบครัวอื่น ทั้งนี้เพื่อส่งต่อความรู้ในพระคัมภีร์จากรุ่นสู่รุ่น

`อ่าน อพยพ 12:24-28 ประเด็นสำคัญอะไรที่กล่าวถึงในข้อนี้`

พ่อแม่ชาวอิสราเอลถือเป็นครูคนแรกของลูก ๆ และมีหน้าที่เล่าเรื่องราวการอพยพจากอียิปต์ให้ลูกหลานฟัง มิใช่เพียงในฐานะเหตุการณ์ทางประวัติศาสตร์เท่านั้น แต่ควรเล่าให้เหมือนเป็นประสบการณ์ส่วนตัว แม้ว่าเหตุการณ์นั้นจะเกิดขึ้นเนิ่นนานมาแล้วก็ตาม การเฉลิมฉลองเทศกาลนี้มีจุดมุ่งหมายเพื่อให้พวกเขารู้สึกมีส่วนร่วมและเชื่อมโยงกับบรรพบุรุษ เสมือนว่าประวัติศาสตร์เหล่านั้นเป็นเรื่องราวที่พวกเขาได้ใช้ชีวิตผ่านด้วยตนเอง บิดาจะกล่าวว่า “พ่อเคยอยู่ในอียิปต์ พ่อเห็นเทพเจ้าของชาวอียิปต์พ่ายแพ้ เห็นภัยพิบัติเกิดขึ้น และพ่อได้รับการช่วยหลือจนเป็นไท” พระธรรมอพยพเน้นย้ำถึงหน้าที่ของพ่อแม่ในการตอบคำถามของลูกหลานเกี่ยวกับเทศกาลปัสกาไว้ถึงสองครั้ง (อ่าน เฉลยธรรมบัญญัติ 6:6-8 และอพยพ 13:14-16)

สิ่งที่ควรสังเกตอย่างสำคัญคือ ชาวอิสราเอลยังคงพำนักอยู่ในแผ่นดินอียิปต์ เมื่อได้รับพระบัญชาให้เฉลิมฉลองการปลดปล่อยจากอียิปต์ ดังนั้นแล้ว การเฉลิมฉลองทั้งหมดจึงเป็นการแสดงออกถึงความเชื่ออย่างแท้จริง เมื่อพวกเขาได้รับพระบัญชาแล้ว “ประชากรก็กราบลงนมัสการ” (อพยพ 12:27) พระผู้ไถ่ของพวกเขา และหลังจากนั้น พวกเขาก็ปฏิบัติตามพระบัญชาว่าด้วยเรื่องเทศกาลปัสกา

ในพระธรรมเฉลยธรรมบัญญัติ ชาวอิสราเอลได้รับการเตือนให้เล่าเรื่องราวของตนเองในลักษณะที่ทำให้พวกเขาตระหนักว่า นั่นคือการเดินทางส่วนตัวของพวกเขาเอง สังเกตว่าเรื่องราวเหล่านั้นถูกถ่ายทอดในนามของหมู่คณะ เป็นเสียงของส่วนรวม แต่ในขณะเดียวกันก็เน้นย้ำเรื่องราวนั้นในฐานะการเดินทางของตนเอง ณ ปัจจุบัน “ ‘บิดาของข้าพระองค์เป็นชาวอารัมผู้เร่ร่อนไป ท่านลงไปอียิปต์และอาศัยอยู่ที่นั่นมีจำนวนน้อย ณ ที่นั่นท่านได้กลายเป็นประชาชาติหนึ่งซึ่งใหญ่โตเข้มแข็งและมีจำนวนมาก และชาวอียิปต์ทำความทุกข์ยากแก่เรา และข่มใจเรา และบังคับให้เราทำงานหนัก แล้วเราก็ร้องทูลต่อพระยาห์เวห์พระเจ้าแห่งบรรพบุรุษของเรา และพระยาห์เวห์ทรงฟังเสียงของเรา และทอดพระเนตรความทุกข์ใจของเรา ความลำบากของเรา และการถูกข่มเหงของเรา และพระยาห์เวห์ทรงนำเราออกจากอียิปต์ด้วยพระหัตถ์อันทรงฤทธิ์ และด้วยพระกรที่เหยียดออก ด้วยความน่าเกรงขามอย่างยิ่ง โดยหมายสำคัญและการอัศจรรย์ พระองค์ได้ทรงนำเรามาที่นี่และประทานแผ่นดินนี้แก่เรา เป็นแผ่นดินที่มีน้ำนมและน้ำผึ้งไหลบริบูรณ์ ” (เฉลยธรรมบัญญัติ 26:5-9)

นอกจากนี้ การเล่าเรื่องราวของเทศกาลปัสกา (หรือเหตุการณ์สำคัญอื่นใดในประวัติศาสตร์อันศักดิ์สิทธิ์) ซ้ำแล้วซ้ำเล่าให้ลูกหลานฟัง ยังช่วยให้พ่อแม่ระลึกถึงพระราชกิจที่พระเจ้าทรงกระทำเพื่อพวกเขาและเพื่อประชากรของพระองค์ได้เป็นอย่างดี การเล่าเรื่องเช่นนี้จึงเป็นพระพรต่อทั้งผู้เล่าและผู้ฟัง