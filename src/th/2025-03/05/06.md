---
title:  การพิพากษาของพระเจ้า
date:   31/07/2025
---

`อ่าน อพยพ 12:29, 30 เกี่ยวกับวิธีที่พระเจ้าลงโทษบุตรหัวปีในอียิปต์ เหตุใดพระเจ้าจึงเน้นที่บุตรหัวปี (อ่านเพิ่มเติมใน ฮีบรู 11:28)`

ภัยพิบัติประการสุดท้ายที่เกิดขึ้นในอียิปต์ได้คร่าชีวิตบุตรหัวปี เป็นการพิพากษาของพระเจ้าต่อบรรดาเทพเจ้าของอียิปต์ รวมถึงทุกครอบครัวที่กราบไหว้บูชาเทพเจ้าเทียมเท็จเหล่านั้น ซึ่งแท้จริงแล้ว ล้วนเป็นเพียงรูปเคารพไร้ค่าที่สะท้อนถึงความปรารถนา ความหลงใหล และความหวาดกลัวของมนุษย์เท่านั้น

ภัยพิบัติที่ผ่านมาได้แสดงให้เห็นอย่างชัดเจนแล้วว่า รูปเคารพเหล่านั้นไม่สามารถช่วยชีวิตผู้คนได้ ความไร้ประโยชน์ของรูปเคารพยิ่งปรากฏเด่นชัดขึ้น ในช่วงภัยพิบัติประการที่สิบ ซึ่งนับว่าเป็นภัยพิบัติที่ส่งผลร้ายแรงที่สุดต่อชาวอียิปต์

“ทั่วทั้งอาณาจักรอันกว้างใหญ่ของอียิปต์ ทุกครัวเรือนต่างสูญเสียความภาคภูมิใจของตนไป เสียงร่ำไห้และคร่ำครวญดังก้องไปทั่วแผ่นดิน กษัตริย์และข้าราชบริพารต่างยืนตัวสั่น หน้าซีดเผือด ด้วยความตกตะลึงต่อภัยพิบัติอันน่าสะพรึงกลัวที่ได้บังเกิดขึ้น” (เอลเลน จี. ไว้ท์, บรรพชนกับผู้เผยพระวจนะ, หน้า 280)

ฟาโรห์ได้รับการยกย่องว่ามีอำนาจสูงสุดและเป็นเสมือนเทพเจ้าของอียิปต์ ขณะที่บุตรหัวปีของเขาก็ถือเป็นบุตรของเทพเจ้า เทพีไอซิสมีหน้าที่ปกป้องเด็ก ๆ เทพีเฮเคตช่วยเหลือหญิงมีครรภ์ขณะคลอดบุตร และมินเป็นเทพเจ้าแห่งการสืบพันธุ์ นอกจากนี้ ยังมีเทพเจ้าอีกมากมายที่เกี่ยวข้องกับการให้กำเนิด แต่เทพเจ้าเหล่านี้ล้วนไร้อำนาจเมื่อเทียบกับองค์พระผู้เป็นเจ้าผู้ทรงพระชนม์อยู่ โมเสสกล่าวว่า “ข้าแต่พระยาห์เวห์ ในบรรดาพระต่าง ๆ องค์ไหนจะเป็นเหมือนพระองค์เล่า องค์ไหนจะเหมือนพระองค์ผู้ทรงงามสง่าในความบริสุทธิ์และน่าเกรงขามด้วยพระสิริและทรงทำการอัศจรรย์” (อพยพ 15:11) จากนั้นเยโธรก็เป็นพยานด้วยว่า “บัดนี้เราทราบว่าพระยาห์เวห์ทรงเป็นใหญ่กว่าพระทั้งปวง เพราะพระองค์ทรงช่วยประชากรของพระองค์ให้พ้นภัย เมื่อคนอียิปต์กดขี่พวกเขาอย่างฮึกเหิม” (อพยพ 18:11)

ตามบันทึกไว้ในพระธรรมอพยพบทที่ 1 ฟาโรห์ได้สั่งให้ชาวอียิปต์สังหารทารกชายชาวอิสราเอลที่เพิ่งคลอด เพื่อทำให้ประชากรอิสราเอลอ่อนแอ อับอาย และยอมจำนนต่อพวกเขา แต่บัดนี้ พระเจ้าทรงพิพากษาชาวอียิปต์โดยการเอาบุตรหัวปีของพวกเขาไป ผู้ใดหว่านสิ่งใด ก็จะเก็บเกี่ยวสิ่งนั้น

การตัดสินใจและการกระทำของเราย่อมนำไปสู่ผลลัพธ์ที่ตามมา ความจริงอันเจ็บปวดที่เราทุกคนต่างรู้ดีคือ เราไม่ใช่เพียงผู้เดียวที่ต้องทนทุกข์จากความผิดพลาดของตน บ่อยครั้ง คนอื่น ๆ แม้แต่ผู้บริสุทธิ์ ก็พลอยได้รับความทุกข์ทรมานไปด้วย นี่คือธรรมชาติของบาป

`คุณเคยทุกข์ทรมานจากบาปของผู้อื่นอย่างไรบ้าง หรือผู้อื่นต้องทุกข์ทรมานจากบาปของคุณอย่างไร ความหวังเดียวของเราคืออะไร`