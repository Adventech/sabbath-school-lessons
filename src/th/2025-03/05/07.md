---
title:  ศึกษาเพิ่มเติม
date:   01/08/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, หน้า 273-280

“เทศกาลปัสกาจะต้องเป็นทั้งการระลึกถึงอดีตและเป็นภาพที่ชี้ไปยังอนาคต ไม่เพียงแต่ชี้กลับไปยังการปลดปล่อยจากอียิปต์เท่านั้น หากยังชี้ไปข้างหน้า ถึงการปลดปล่อยที่ยิ่งใหญ่กว่านั้น ซึ่งพระคริสต์จะทรงกระทำให้สำเร็จ เพื่อไถ่ประชากรของพระองค์ให้เป็นอิสระจากพันธนาการของบาป ลูกแกะที่ถูกถวายบูชาเป็นตัวแทนของ ‘พระเมษโปดกของพระเจ้า’ พระผู้ทรงเป็นความหวังแห่งความรอดเพียงหนึ่งเดียวของเรา อัครสาวกกล่าวว่า ‘พระคริสต์ผู้ทรงเป็นปัสกาของเราถูกถวายบูชาแล้ว’ 1 โครินธ์ 5:7 การฆ่าลูกแกะปัสกาเพียงอย่างเดียวนั้นไม่เพียงพอ เลือดของลูกแกะจะต้องนำไปทาที่วงกบประตู ฉันใดก็ฉันนั้น พระคุณแห่งพระโลหิตของพระคริสต์จะต้องได้รับการยอมรับในจิตวิญญาณ เราต้องเชื่อว่า ไม่เพียงแต่พระองค์ทรงสิ้นพระชนม์เพื่อโลกนี้เท่านั้น แต่พระองค์ทรงสิ้นพระชนม์เพื่อเราแต่ละคนเป็นการส่วนตัว เราจำเป็นต้องรับคุณความดีของการทรงสละพระชนม์เพื่อไถ่บาป มาเป็นของเราเอง” (เอลเลน จี. ไว้ท์, บรรพชนกับผู้เผยพระวจนะ, หน้า 277)

จนถึงทุกวันนี้ ครอบครัวชาวยิวที่เคร่งครัดทั่วโลกยังคงเฉลิมฉลองเทศกาลปัสกาหรือเปสัค โดยจัดงานที่เรียกว่า “เซเดอร์ปัสกา” “Passover Seder” (“Seder” หมายถึง “ลำดับ” หรือ “การจัดเรียง”) ในการเฉลิมฉลองนี้ พวกเขาจะเล่าเรื่องราวการอพยพออกจากอียิปต์ ก่อนจะร่วมรับประทานอาหารมื้อพิเศษร่วมกันในหมู่ครอบครัว เป็นเรื่องน่าอัศจรรย์ที่ประเพณีนี้ยังคงสืบทอดต่อเนื่องมาตั้งแต่สมัยการออกจากอียิปต์ มีเพียงวันสะบาโตวันที่เจ็ดเท่านั้น ซึ่งเป็นอีกประเพณีโบราณที่ชาวยิวที่เคร่งครัดยังคงยึดถือปฏิบัติ ที่มีต้นกำเนิดย้อนกลับไปไกลยิ่งกว่าในหน้าประวัติศาสตร์

**คำถามเพื่อการอภิปราย:**

`เราจะเข้าใจ “ความยุติธรรม” ขององค์พระผู้เป็นเจ้าได้อย่างไร เมื่อพระองค์ทรงประหารบุตรหัวปี ซึ่งหลายคนในนั้นก็นับว่าเป็นผู้ “บริสุทธิ์” แล้วเราจะประสานความเข้าใจนี้กับความเป็นจริงอันลึกซึ้งแห่งความรักของพระเจ้าได้อย่างไร ลองพิจารณาเหตุการณ์น้ำท่วมโลกด้วย เราจะเข้าใจสิ่งเหล่านี้ได้อย่างไร`

`ถ้อยคำเชิงสัญลักษณ์ที่กล่าวว่า ผู้เชื่อได้รับการปกคลุมด้วยพระโลหิตของพระเยซู และว่าพระโลหิตของพระองค์ชำระเขาให้พ้นจากความบาปทั้งสิ้น มีความหมายว่าอย่างไร`

`พิจารณาข้อความต่อไปนี้ “ผู้ติดตามพระคริสต์จะต้องมีส่วนร่วมในประสบการณ์ของพระองค์ พวกเขาต้องรับและซึมซับพระวจนะของพระเจ้า เพื่อให้พระวจนะกลายเป็นพลังขับเคลื่อนชีวิตและการกระทำ โดยฤทธิ์อำนาจของพระคริสต์ พวกเขาจะต้องได้รับการเปลี่ยนแปลงให้เป็นเหมือนพระองค์ และสะท้อนคุณลักษณะของพระเจ้า... จิตวิญญาณและพระราชกิจของพระคริสต์จะต้องกลายเป็นจิตวิญญาณและพันธกิจของเหล่าสาวกของพระองค์” (เอลเลน จี. ไว้ท์, บรรพชนและผู้เผยพระวจนะ, หน้า 278) เราจะยอมให้พระคริสต์ทรงกระทำสิ่งเหล่านี้ในชีวิตของเราได้อย่างไร`