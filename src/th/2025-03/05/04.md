---
title:  ปัสกา
date:   29/07/2025
---

`อ่าน อพยพ 12:17-23 เลือดมีบทบาทอย่างไรในพิธีเฉลิมฉลองเทศกาลใหม่นี้`

เลือดของสัตว์ที่ใช้ในการถวายเป็นเครื่องบูชา ถือเป็นองค์ประกอบสำคัญของเทศกาลเฉลิมฉลองนี้ ผู้ร่วมงานพิธีนี้ได้นำเลือดของลูกแกะที่ถูกฆ่ามาทาบริเวณวงกบประตูบ้านของตน เพื่อแสดงออกถึงความไว้วางใจในพระเจ้าว่า พระองค์จะทรงคุ้มครองพวกเขาให้พ้นจากภัยพิบัติที่กำลังจะเกิดขึ้นกับผู้ที่ไม่มีเลือดนั้นปกคลุมอยู่

ช่างเป็นภาพที่ชัดเจนและทรงพลังของข่าวประเสริฐแห่งพระเยซูคริสต์

ลูกแกะปัสกาจะต้องปราศจากตำหนิ เพราะเป็นสัญลักษณ์ที่ชี้ไปยังพระเยซูคริสต์ “จงดูพระเมษโปดกของพระเจ้า ผู้ทรงรับบาปของโลกไป” (ยอห์น 1:29) เลือดของสัตว์มีบทบาทสำคัญอย่างยิ่ง กล่าวคือ เลือดนั้นเป็นเครื่องหมายแห่งการปกป้องและสัญลักษณ์ของชีวิตท่ามกลางช่วงเวลาแห่งความตาย

“แต่เลือดตามบ้านที่เจ้าทั้งหลายอยู่นั้น จะเป็นหมายสำคัญสำหรับพวกเจ้า เมื่อเราเห็นเลือดนั้น เราจะผ่านเว้นพวกเจ้าไป จะไม่มีภัยพิบัติเกิดแก่พวกเจ้า ขณะที่เราโจมตีแผ่นดินอียิปต์” (อพยพ 12:13)

ข่าวประเสริฐทั้งสิ้นล้วนเชื่อมโยงกับเทศกาลปัสกา ไม่เพียงแต่สะท้อนถึงการได้รับอิสรภาพจากการเป็นทาสและการเดินทางสู่แผ่นดินแห่งพันธสัญญาเท่านั้น หากยังชี้ให้เห็นถึงการสิ้นพระชนม์ของพระเยซูคริสต์เพื่อไถ่บาปของเรา และความชอบธรรมของพระองค์ที่ประทานแก่ทุกคนที่ได้รับการปกคลุมด้วยพระโลหิตของพระองค์ด้วย

หลายศตวรรษต่อมา เมื่อเปาโลมองย้อนกลับไปยังเทศกาลนี้ เขาเขียนว่า “จงชำระเชื้อเก่าเสีย เพื่อท่านทั้งหลายจะได้เป็นแป้งดิบก้อนใหม่ ดังเช่นที่ท่านเป็นพวกไร้เชื้อ เพราะพระคริสต์ผู้ทรงเป็นปัสกาของเราถูกถวายบูชาแล้ว” (1 โครินธ์ 5:7)

ยีสต์ หรือที่เรียกว่าเชื้อ เป็นส่วนประกอบที่ใช้ในการทำแป้งประเภทต่างๆ โดยมีการกล่าวถึงครั้งแรกในพระคัมภีร์ เมื่อชาวอิสราเอลเตรียมขนมปังโดยไม่ใช้ยีสต์หรือขนมปังไร้เชื้อในวันก่อนการอพยพออกจากอียิปต์ นอกจากจะต้องทำขนมปังโดยไม่ใส่ยีสต์แล้ว พวกเขายังต้องกำจัดยีสต์ออกจากบ้านของตนด้วย (อพยพ 12:8, 15-20; อพยพ 13:3-7) ในบริบทนี้ ยีสต์เป็นสัญลักษณ์ของความบาป (1 โครินธ์ 5:6-8) ด้วยเหตุ จึงห้ามใช้ยีสต์ในช่วงเทศกาลปัสกาตลอดระยะเวลาหนึ่งสัปดาห์

ขนมปังไร้เชื้อเป็นสัญลักษณ์ของพระเมสสิยาห์ผู้ปราศจากบาป คือพระผู้ทรงมีชัยเหนือการล่อลวงทุกรูปแบบและทรงสละพระชนม์เพื่อไถ่เรา (ยอห์น 1:29; 1 โครินธ์ 5:7; ฮีบรู 4:15) ส่วน “ต้นหุสบ” ที่ใช้จุ่มเลือดนั้น เป็นสัญลักษณ์ของพระคุณแห่งการชำระล้างของพระเจ้า (สดุดี 51:7) กล่าวโดยสรุป เทศกาลปัสกาทั้งหมด เป็นการแสดงให้เห็นถึงพระราชกิจแห่งการไถ่ให้รอดของพระเยซู

`ความจริงที่ว่าพระโลหิตของพระเยซู ซึ่งเป็นของพระเจ้าเอง ต้องหลั่งเพื่อการไถ่บาป สอนเราให้ตระหนักรู้ถึงความเลวร้ายของบาปอย่างไร`