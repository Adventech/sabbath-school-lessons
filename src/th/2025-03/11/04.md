---
title:  เรื่องเสื่อมเสีย
date:   09/09/2025
---

`อ่าน อพยพ 32:7, 8 เหตุใดพระเจ้าจึงส่งโมเสสกลับไปยังค่ายของอิสราเอล`

เมื่อชาวอิสราเอลหันไปกราบไหว้รูปเคารพ พวกเขาก็กำลังก้าวเข้าสู่กระบวนการแยกตัวออกจากพระเจ้าเที่ยงแท้ ผู้ทรงไถ่พวกเขาออกจากแผ่นดินอียิปต์ พระเจ้าทรงกล่าวโทษพวกเขาอย่างชัดเจน โดยตรัสว่าพวกเขา “ได้ทำเรื่องเสื่อมเสีย” (อพยพ 32:7) ถึงขั้นที่พวกเขายกย่องรูปวัวทองคำว่าเป็นผู้พาออกจากอียิปต์ ซึ่งขัดแย้งโดยตรงกับถ้อยคำที่พระเจ้าได้ตรัสแก่พวกเขา (อพยพ 20:20) การปฏิเสธการทรงสถิตของพระเจ้าและพระราชกิจอันยิ่งใหญ่ของพระองค์เช่นนี้ ถือเป็นเรื่องร้ายแรงอย่างยิ่ง ความคิดและความรู้สึกของพวกเขาถูกบิดเบือน และเสื่อมทรามอย่างสิ้นเชิง

สำหรับผู้เผยพระวจนะเอเสเคียล การกราบไหว้รูปเคารพคือรากเหง้าของความทุกข์ยากทั้งปวงที่เกิดขึ้นกับประชากรของพระเจ้า และจากจุดนั้นเอง บาปอื่น ๆ ทั้งสิ้นก็พลั่งพรูตามมา (อ่านตัวอย่าง เอเสเคียล 8:1-18; เอเสเคียล 20:1-44; เอเสเคียล 22:1-12) เรามักสงสัยว่า เหตุใดผู้เชื่อในสมัยโบราณจึงดูไร้เดียงสาและยากแก่การตักเตือนนัก เมื่อพวกเขามีส่วนในการกราบไหว้รูปเคารพซึ่งมนุษย์สร้างขึ้น แล้วเราก็ค่อนข้างมั่นใจว่า ตนเองคงไม่มีวันกระทำเช่นนั้น แต่เราปลอดจากรูปเคารพจริงหรือ รูปเคารพในปัจจุบันอาจมีรูปลักษณ์และลักษณะแตกต่างไปจากเดิม แต่แรงดึงดูดของมันก็ยังคงเหมือนเดิม

รูปเคารพคือสิ่งใดก็ตามที่เข้ามาแทนที่พระเจ้าในชีวิตเรา แม้เราจะรู้ว่าสิ่งนั้นไม่ถูกต้อง แต่เราก็ยังคงกราบไหว้มันอยู่เสมอ บ่อยครั้งจนกลายเป็นนิสัย รูปเคารพเหล่านั้นดึงดูดจินตนาการ ความรัก เวลา และความคิดของเรามากกว่าพระเจ้า มันสามารถครอบงำจิตใจเราได้อย่างแนบเนียน แท้จริงแล้ว เราย่อมกลายเป็นสิ่งที่เราจับจ้อง และเราจะไม่มีวันสูงส่งไปกว่า “พระ” ที่เราเลือกที่จะปรนนิบัติ

หากพระเจ้าไม่ได้ทรงอยู่ ณ ศูนย์กลางของชีวิตเรา ก็ย่อมมีพระอื่นเข้ามาแทนที่ หากเราไม่ชื่นชมและบ่มเพาะความสัมพันธ์กับพระเจ้าผู้ทรงพระชนม์อยู่ เราก็จะหันไปชื่นชมและอุทิศตนให้กับสิ่งอื่นหรือบุคคคลอื่นแทน สิ่งที่เราเลือกให้เข้ามาแทนที่พระคริสต์อาจมีรูปลักษณ์แตกต่างกันไป ไม่ว่าจะเป็นความเย่อหยิ่ง ความเห็นแก่ตัว เงินตรา อำนาจ กามารมณ์ อาหาร รายการโทรทัศน์ ยาเสพติด สุรา ความคิดไม่บริสุทธิ์ สื่อลามก ความเพลิดเพลิน การทำงาน กีฬา ครอบครัว วิดีโอเกม ภาพยนตร์ การจับจ่ายใช้สอย ความคิดทางอุดมการณ์ การเมือง ดนตรี ตำแหน่ง ยศศักดิ์ เกรด และอื่น ๆ อีกมากมาย รายการนี้แทบไม่มีที่สิ้นสุด

เราเป็นผู้เปี่ยมด้วยความคิดสร้างสรรค์และช่างประดิษฐ์อย่างยิ่งในเรื่องนี้ เราสามารถเปลี่ยนสิ่งใดก็ตามที่ดี งดงาม และมีความหมาย ให้กลายเป็นรูปเคารพได้ การกราบไหว้รูปเคารพเป็นสิ่งที่อันตรายอย่างยิ่ง เพราะมันสามารถเปลี่ยนแปลงบุคลิกภาพของเรา วิธีคิด สิ่งที่เราหลงใหล และชีวิตทางสังคมของเรา มันบิดเบือนตัวตนแท้จริงของเรา และแทนที่ความสัมพันธ์ส่วนตัวที่จริงใจ ด้วยปฏิสัมพันธ์อันว่างเปล่าและไร้ความหมาย ซึ่งในที่สุดแล้ว ไม่อาจช่วยเราได้เลย