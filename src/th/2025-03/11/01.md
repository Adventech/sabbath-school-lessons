---
title:  การละทิ้งพระเจ้าและการทูลวิงวอน
date:   06/09/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 32:1-6; สดุดี 115:4-8; อิสยาห์ 44:9, 10; โรม 1:22-27; อพยพ 32:7-32; อิสยาห์ 53:4

> <p>ข้อควรจำ</p>
> “โมเสสจึงกลับไปเข้าเฝ้าพระยาห์เวห์กราบทูลว่า ‘อนิจจา ประชากรนี้ทำบาปใหญ่หลวง พวกเขาสร้างพระด้วยทองคำสำหรับตัวเอง แต่บัดนี้ขอพระองค์โปรดยกโทษบาปของพวกเขา มิฉะนั้น ขอพระองค์ทรงลบชื่อของข้าพระองค์เสียจากหนังสือที่พระองค์ทรงจดไว้’ ” (อพยพ 32:31, 32)

โมเสสไม่ได้อยู่ที่ค่ายอิสราเอลไปเพียงสี่สิบวัน แล้วเกิดอะไรขึ้น ประชากรของพระเจ้าหันหลังให้พระองค์ และหันไปกราบไหว้รูปเคารพที่มนุษย์สร้างขึ้นด้วยมือของตนเอง คือรูปวัวทองคำ ทั้งที่พวกเขาเพิ่งประจักษ์กับหมายสำคัญอันยิ่งใหญ่ ประสบการณ์อันลึกซึ้ง และการอัศจรรย์มากมาย พวกเขาทำเช่นนั้นได้อย่างไร

อาจมีคำอธิบายมากมาย และแต่ละคำตอบก็อาจมีความจริงอยู่บางส่วน ประชาชนเหล่านั้นอาจไม่เข้าใจอย่างแท้จริงว่าพระเจ้าทรงเป็นผู้ใด หรือประสบการณ์อันน่าอัศจรรย์ที่พวกเขาเคยมีกับพระองค์อาจถูกบดบังด้วยความปรารถนาทางโลกและความบาป หรืออาจเป็นเพราะพวกเขาขาดความสำนึกในสิ่งที่พระเจ้าได้ทรงกระทำเพื่อพวกเขา แต่กลับถือว่าเป็นเรื่องปกติที่ควรได้อยู่แล้ว หรือบางที ความเข้าใจของพวกเขาถูกบดบังและบิดเบือนด้วยภารกิจประจำวัน และความคิดแบบเก่าที่ฝังรากลึกในความบาป หรือพวกเขาเพียงไม่รู้จักสำนึกคุณต่อพระเมตตาอันมากล้นที่พระองค์ทรงให้ หรือพวกเขาลืมหลงกิจการอันยิ่งใหญ่ของพระเจ้าไปอย่างรวดเร็ว (สดุดี 106:13, 21-23) หรือทุกสิ่งนั้นควรโทษไปยังการเป็นผู้นำที่ล้มเหลวของอาโรน “พระยาห์เวห์ทรงพระพิโรธอาโรนมาก พระองค์จะทรงทำลายเขาเช่นกัน” (เฉลยธรรมบัญญัติ 9:20)

ไม่ว่าจะด้วยเหตุผลใดก็ตามที่นำไปสู่การละทิ้งความเชื่ออย่างร้ายแรงครั้งนี้ เราสามารถเรียนรู้บทเรียนใดจากเหตุการณ์นี้ได้บ้าง ไม่เพียงแต่เกี่ยวกับสภาพบาปของมนุษย์ หากแต่ยังรวมถึงความรักอันเปี่ยมด้วยพระคุณของพระเจ้าที่มีต่อมนุษย์ แม้ในยามที่มนุษย์ยังมีบาปก็ตาม