---
title:  การวิงวอน
date:   11/09/2025
---

`อ่าน อพยพ 32:30-32 โมเสสอธิษฐานวิงวอนเพื่อคนบาปถึงขั้นไหน`

เพราะการกบฏของพวกเขา เหตุการณ์อันเลวร้ายจึงเกิดขึ้นในค่ายอิสราเอล รวมถึงการเสียชีวิตของผู้คนจำนวนมาก (อพยพ 32:28) ในวันรุ่งขึ้น โมเสสประกาศต่อประชาชนว่า “ ‘ท่านทั้งหลายได้ทำบาปใหญ่หลวง แต่บัดนี้เราจะขึ้นไปเข้าเฝ้าพระยาห์เวห์ บางทีเราจะลบมลทินบาปของพวกท่านได้’ ” (อพยพ 32:30)

“โมเสสจึงกลับไปเข้าเฝ้าพระยาห์เวห์กราบทูลว่า ‘อนิจจา ประชากรนี้ทำบาปใหญ่หลวง พวกเขาสร้างพระด้วยทองคำสำหรับตัวเอง แต่บัดนี้ขอพระองค์โปรดยกโทษบาปของพวกเขา มิฉะนั้น ขอพระองค์ทรงลบชื่อของข้าพระองค์เสียจากหนังสือที่พระองค์ทรงจดไว้’ ” (อพยพ 32:31, 32)

ไม่น่าแปลกใจเลยที่โมเสสได้รับการยกย่องว่าเป็นแบบของพระคริสต์ เนื่องจากคำอธิษฐานวิงวอนแทนคนบาป และความเต็มใจที่จะสละชีวิตของตนเพื่อพวกเขา โมเสสได้สะท้อนถึงสิ่งที่พระคริสต์จะทรงกระทำเพื่อเราทุกคน ช่างเป็นความเมตตาที่น่ายกย่องอย่างยิ่งที่มีต่อผู้ละเมิด โมเสสแสดงให้เห็นถึงการอุทิศตนอย่างสิ้นเชิงแด่พระเจ้า และความรักอันเสียสละอย่างสุดหัวใจต่อเพื่อนมนุษย์ แม้พระธรรมอพยพจะไม่ได้ระบุว่า โมเสสใช้เวลาอยู่กับพระเจ้าบนภูเขานานเพียงใดในครั้งนี้ แต่พระธรรมเฉลยธรรมบัญญัติเผยให้ทราบว่า เขาอยู่บนภูเขาซีนายถึงสี่สิบวัน (อ่านเฉลยธรรมบัญญัติ 9:18)

ในอพยพ 32:32 คำที่แปลว่า “ยกโทษบาป” มาจากคำกริยาฮีบรูที่มีความหมายพื้นฐานว่า “แบก” หรือ “หอบ” เช่นเดียวกับที่ใช้ในอิสยาห์ 53:4 ซึ่งกล่าวถึงพระเยซูว่า “แน่ทีเดียวท่านแบกความเจ็บไข้ของพวกเรา และหอบความเจ็บปวดของเราไป” ซึ่งคำกริยาเดียวกันนี้ถูกใช้ในทั้งสองแห่ง กล่าวคือ ในอพยพ 32:32 แปลว่า “ยกโทษบาป” และในอิสยาห์ 53:4 แปลว่า “แบก” หรือ “หอบ” ช่างเป็นแนวคิดที่ดีเลิศเกี่ยวกับกระบวนการแห่งความรอดและการอภัย และสิ่งที่พระเจ้าทรงต้องสละเพื่อช่วยเราให้รอด

แท้จริงแล้ว โมเสสกำลังทูลขอพระเจ้าให้ “แบก” ความบาปของประชาชน ซึ่งแน่นอนว่าเป็นสิ่งที่พระองค์ได้ทรงกระทำบนไม้กางเขนหลายพันปีต่อมา อพยพ 32:32 ไม่เพียงแต่แสดงให้เห็นแนวคิดเรื่องการเป็นผู้แทนเพื่อลบบาปเท่านั้น แต่ยังชี้ให้เห็นด้วยว่า ผู้ที่ทรงเป็นผู้แทนเพื่อลบบาปก็คือพระเจ้าพระองค์เอง

ข้อความตอนนี้แสดงให้เห็นว่า การอภัยโทษเกิดขึ้นได้อย่างไร พระเจ้าในพระเยซูคริสต์ทรงแบกบาปของเราไว้ นี่คือหนทางเดียวที่มนุษย์จะได้รับการอภัยบาป เป็นภาพอันทรงพลังของแผนการแห่งความรอด และเป็นการสำแดงต่อเราทุกคน รวมถึงสรรพสิ่งทั้งจักรวาล ถึงราคาที่พระเจ้าทรงยินดีจ่ายเพื่อช่วยเราให้รอด

`โมเสสทูลขอพระเจ้าให้ทรงแบกบาปของประชาชน และในที่สุด พระเจ้าก็ทรงกระทำเช่นนั้นผ่านทางพระเยซู เราเข้าใจความจริงอันน่าอัศจรรย์นี้ว่าอย่างไร สิ่งนี้กำลังสื่ออะไรถึงเราบ้างเกี่ยวกับความรักของพระเจ้าที่ทรงมีต่อมนุษย์ผู้ล้มลงในบาป`