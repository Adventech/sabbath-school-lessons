---
title:  การบูชารูปเคารพและความชั่วร้าย
date:   08/09/2025
---

`อ่าน อพยพ 32:6 การบูชารูปเคารพของพวกเขานำพวกเขาไปสู่จุดไหนอย่างรวดเร็ว (อ่านเพิ่มเติม สดุดี 115:4-8; สดุดี 135:15-18; อิสยาห์ 44:9, 10)`

รูปวัวทองคำมีลักษณะคล้ายกับเทพเจ้าวัวของอียิปต์ที่เรียกว่า “อาปิส” หรือเทพเจ้ารูปวัวเพศเมียที่เรียกว่า “ฮาเธอร์” การกระทำเช่นนี้ถือเป็นการละเมิดพระบัญญัติข้อแรกและข้อที่สองอย่างชัดเจน (อพยพ 20:3-6) การละเมิดเช่นนี้ไม่อาจปล่อยให้ล่วงเลยไปโดยปราศจากการลงโทษได้ เพราะเป็นการทำลายความสัมพันธ์กับองค์พระผู้เป็นเจ้าผู้ทรงพระชนม์อย่างเปิดเผย แทนที่จะนมัสการพระผู้สร้างของตน ชาวอิสราเอลกลับหันไปกราบไหว้สิ่งที่ตนเองสร้างขึ้น สิ่งซึ่งไร้ชีวิต มองไม่เห็น ไม่ได้ยิน ไม่ได้กลิ่น พูดไม่ได้ ไม่ห่วงใย ไร้ซึ่งความรัก และไม่อาจนำพาพวกเขาได้เลย

ลำดับแห่งการทรงสร้างถูกบิดเบือนอย่างสิ้นเชิง แทนที่พวกเขาจะระลึกว่าตนเองถูกสร้างขึ้นตามพระฉายาของพระเจ้า กลับกลายเป็นว่าพวกเขาสร้างพระเจ้าขึ้นมาเสียเอง มิใช่แม้แต่ในรูปร่างของมนุษย์ ซึ่งนั่นก็ถือว่าย่ำแย่เพียงพอแล้ว แต่กลับสร้างขึ้นในรูปร่างของสัตว์ พวกเขาปรารถนาจะปรนนิบัติ “พระเจ้า” เช่นนั้นจริงหรือ พวกเขาได้ทำบาปอย่างร้ายแรงต่อองค์พระผู้เป็นเจ้า (อิสยาห์ 3:7; อิสยาห์ 42:17)

`การละทิ้งความเชื่อด้วยการสร้างรูปวัวทองคำสะท้อนถึงสิ่งที่อัครทูตเปาโลกล่าวไว้ในโรม 1:22-27 อย่างไร`

การกราบไหว้รูปเคารพคือการปฏิเสธความเข้าใจทางหลักศาสนศาสตร์ว่า พระเจ้าทรงเป็นพระเจ้า และมนุษย์ก็เป็นเพียงมนุษย์ การบูชารูปเคารพทำให้เส้นแบ่งระหว่างพระเจ้าผู้ทรงสูงสุดกับมนุษย์ผู้ต่ำต้อยเลือนหายไป (ปัญญาจารย์ 5:2) และทำให้สายสัมพันธ์กับพระองค์ถูกตัดขาด ไม่ว่าการกราบไหว้รูปเคารพจะเป็นไปอย่างเปิดเผยหรือซ่อนเร้นอยู่ในใจ มันย่อมทำลายความสัมพันธ์กับองค์พระผู้เป็นเจ้าอย่างรวดเร็ว และนำไปสู่ความเสื่อมทรามทางศีลธรรมอย่างต่อเนื่อง จึงไม่น่าแปลกใจเลยที่พระคัมภีร์บันทึกสิ่งที่พวกเขาทำในวันรุ่งขึ้นไว้ว่า หลังจากถวายสัตวบูชาต่อรูปเคารพแล้ว พวกเขาก็เริ่มเฉลิมฉลองในลักษณะเสื่อมทราม ดังที่นางเอลเลน จี. ไว้ท์. ได้พรรณนาไว้ว่า เป็น “การเลียนแบบเทศกาลบูชารูปเคารพของอียิปต์” (บรรพชนกับผู้เผยพระวจนะ, หน้า 320)

มนุษย์มีความชำนาญเป็นพิเศษในการสร้างรูปเคารพของตนเองขึ้นมา พวกเขาสร้าง “พระเจ้า” ตามใจตนเอง ซึ่งเพียงแค่นี้ก็เลวร้ายอย่างยิ่งแล้ว แต่พวกเขายังไปกราบไหว้และปรนนิบัติสิ่งเหล่านั้นอีกด้วย พระผู้สร้างถูกแทนที่ด้วยสิ่งที่ในที่สุดจะนำมนุษย์ไปสู่ความเสื่อมทรามทางศีลธรรมอย่างไม่อาจหลีกเลี่ยงได้

`ปัจจุบันมนุษย์บูชาสิ่งที่สร้างขึ้นเองแทนพระผู้สร้างด้วยวิธีใดบ้าง`