---
title:  ความพิโรธอันชอบธรรมของพระเจ้า
date:   10/09/2025
---

`อ่าน อพยพ 32:9-29 โมเสสมีปฏิกิริยาอย่างไรเมื่อพระเจ้าตรัสว่าจะทำลายชนชาติอิสราเอล`

ขณะที่โมเสสยังอยู่บนภูเขาซีนาย พระเจ้าตรัสว่าจะทรงทำลายประชากรที่กบฏ และให้เชื้อสายของโมเสสกลายเป็นประชาชาติอันยิ่งใหญ่ แต่โมเสสไม่ปรารถนาเช่นนั้น ตรงกันข้าม เขากลับทูลวิงวอนต่อพระเจ้า โดยชี้ให้เห็นว่าชนชาติอิสราเอลมิใช่ประชากรของตนเอง หากแต่เป็นของพระองค์ต่างหาก โมเสสไม่ได้เป็นผู้นำพวกเขาออกจากอียิปต์ แต่เป็นพระเจ้าเองที่ทรงกระทำด้วยพระราชกิจอันทรงฤทธิ์ ด้วยเหตุนี้ โมเสสจึงทูลอ้อนวอนต่อพระเจ้า โดยอ้างถึงพระสัญญาที่พระองค์ได้ประทานแก่บรรพบุรุษในอดีต โมเสสจึงทำหน้าที่ในฐานะ “ผู้วิงวอนแทน” ระหว่างพระเจ้ากับมนุษย์อย่างแท้จริง

หลังจากที่ “พระยาห์เวห์จึงเปลี่ยนพระทัย ไม่ทรงทำอันตรายประชากรของพระองค์อย่างที่มีพระดำริไว้แก่ประชากรของพระองค์” (อพยพ 32:14) โมเสสก็ลงจากภูเขากลับมาหาประชาชน ไม่มีบันทึกใดกล่าวว่า ใบหน้าของเขาทอแสงประกายจากการทรงสถิตของพระเจ้า ดังเช่นเหตุการณ์ภายหลัง ในอพยพ 34:29, 30 แต่เป็นไปได้ว่า ใบหน้าของเขาในขณะนั้นสะท้อนความโกรธเกรี้ยวที่กำลังเดือดพล่านอยู่ภายใน

“พอโมเสสเข้ามาใกล้ค่าย ได้เห็นรูปโคและคนเต้นรำ โทสะของโมเสสก็เดือดพลุ่งขึ้น ท่านโยนแผ่นศิลาในมือทิ้งตกแตกเสียที่เชิงภูเขานั่นเอง” (อพยพ 32:19) การทำลายแผ่นศิลาที่สลักพระบัญญัติสิบประการนั้น ถือเป็นสัญลักษณ์ภายนอกของการที่ประชาชนได้ละเมิดเนื้อหาของบัญญัตินั้น แม้พระเจ้าก็ทรงตำหนิโมเสสในเรื่องนี้ ในเวลาต่อมา พระองค์ก็ทรงบัญชาให้โมเสสตัดแผ่นศิลาใหม่ขึ้นมาแทน “ศิลาชุดเดิมที่เจ้าทำแตก” (เฉลยธรรมบัญญัติ 10:2) และพระเจ้าจะทรงจารึกบัญญัติเหล่านั้นด้วยพระหัตถ์ของพระองค์เองอีกครั้ง

โมเสสตำหนิอาโรนอย่างรุนแรงที่ยอมจำนนต่อการเรียกร้องของประชาชน “ ‘ประชาชนนี้ทำอะไรแก่ท่านเล่า ท่านจึงนำบาปใหญ่นี้มาสู่พวกเขา” (อพยพ 32:21) แต่อาโรนกลับพยายามแก้ตัวให้กับความผิดของตน โดย (1) โยนความผิดให้ผู้อื่น และ (2) ใช้คำอธิบายที่ฟังดูแทบจะเหมือนกับเวทมนตร์ “แล้วข้าก็โยนลงไปในไฟ แล้วโคนี้ก็ออกมา” (อพยพ 32:24) สิ่งที่ทำให้สถานการณ์เลวร้ายยิ่งขึ้นก็คือ อาโรนเป็นผู้ที่ได้รับเกียรติอย่างสูงจากพระเจ้า ได้รับสิทธิพิเศษมากมาย รวมถึงการได้ขึ้นไปบนภูเขาพร้อมกับโมเสสและผู้อาวุโสอีก 70 คน (อพยพ 24:1)

ช่างเป็นเรื่องตลกร้ายยิ่งนัก การที่อาโรนอ้างว่าเกิดการอัศจรรย์ขึ้น เพียงเพื่อจะหลอกน้องชายของตน (สังเกตว่า บาปหนึ่งย่อมนำไปสู่อีกบาปหนึ่งเสมอ ในกรณีนี้คือจากการกราบไหว้รูปเคารพไปสู่การกล่าวเท็จ) อย่างไรก็ตาม โมเสสไม่ได้ถูกหลอก เพราะเขามองเห็นถึงพฤติกรรมที่ไม่เหมาะสมของประชาชน และความเสียหายได้ปรากฏให้เห็นเป็นหลักฐาน โมเสสจึงต้องรีบยุติเหตุการณ์กบฏโดยทันที

`เรื่องราวนี้สอนเราถึงพลังแห่งการอธิษฐานวิงวอนแทนอย่างไร คุณควรอธิษฐานเผื่อใครในตอนนี้`