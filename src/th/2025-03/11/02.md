---
title:  ภาวะผู้นำที่ล้มเหลว
date:   07/09/2025
---

พระเจ้าทรงเรียกโมเสสให้ใช้เวลาอยู่กับพระองค์ สี่สิบวันสี่สิบคืนอาจเป็นช่วงเวลาสั้น ๆ สำหรับโมเสส แต่สำหรับชนชาติอิสราเอลแล้ว เวลานั้นกลับยาวนานเกินจะทนได้ ผู้นำที่พวกเขาเคยมองเห็นได้หายลับไปจากสายตา ทำให้พวกเขาเริ่มสับสน กระวนกระวาย หวาดกลัว และไม่มั่นคง พวกเขาปรารถนาจะมี “พระเจ้า” ที่สามารถมองเห็นได้ ดังเช่นรูปเคารพที่พวกเขาเคยเห็นและคุ้นชินมาตลอดชีวิตขณะอยู่ในอียิปต์

`อ่าน อพยพ 32:1-6 เป็นไปได้อย่างไรที่การเป็นผู้นำของอาโรนจึงล้มเหลวอย่างร้ายแรงถึงเพียงนั้น`

อาโรนไม่ได้ลุกขึ้นทำหน้าที่ในยามคับขัน เขาพลาดโอกาสสำคัญที่จะยืนหยัดและทำในสิ่งที่ถูกต้อง แทนที่จะวางใจในพระเจ้า เขากลับยอมจำนนต่อเสียงของคนหมู่มาก เมื่อประชาชนเรียกร้องสิ่งที่ไม่อาจยอมรับได้ว่า “จงลุกขึ้นสร้างพระให้เรา ซึ่งจะนำหน้าเรา” (อพยพ 32:1) อาโรนก็ยินยอมทำตาม

ประชาชนเต็มใจมอบทองคำเพื่อสร้างรูปเคารพ และอาโรนไม่เพียงแต่ไม่ห้ามปราม หากแต่กลับเป็นผู้เชิญชวนให้พวกเขาถวายสิ่งของด้วยตนเอง เขายังมีส่วนร่วมในการหล่อรูปเคารพเท็จนั้นอีกด้วย หลังจากนั้น ประชาชนได้ประกาศว่า “โอ อิสราเอล สิ่งเหล่านี้แหละเป็นพระของเจ้า ซึ่งนำเจ้าออกจากแผ่นดินอียิปต์” (อพยพ 32:4) ช่างเป็นการกระทำที่บาปชั่ว เลวร้าย และสายตาสั้นเพียงใด พวกเขาเพิ่งจะสร้างรูปเคารพนั้นขึ้นมาด้วยมือของตน แต่กลับกล่าวว่ารูปนั้นคือผู้ที่ได้ช่วยกู้พวกเขา เป็นสิ่งน่าทึ่งหรือไม่ที่ความปรารถนาอันเป็นบาปสามารถบิดเบือนทั้งความคิดและการกระทำของมนุษย์ได้ถึงเพียงนี้ มนุษย์ถึงกับเฉลิมฉลองสิ่งที่ตนเองสร้างขึ้น และในกระบวนการนั้น มโนธรรมและศีลธรรมของพวกเขาก็ค่อย ๆ เสื่อมทรามลงทีละน้อย

วิกฤตการณ์เช่นนี้ต้องการผู้นำที่มีความมั่นคง เด็ดขาด และกล้าหาญโดยไม่หวั่นไหว ผู้ที่ยึดถือเกียรติของพระเจ้าไว้เหนือกว่าความนิยมของประชาชน ความปลอดภัยส่วนตน หรือแม้กระทั่งชีวิตของตนเอง ทว่าในเวลานั้น ผู้นำของอิสราเอลกลับขาดคุณสมบัติเหล่านั้น อาโรนแม้จะพยายามทัดทานประชาชนอย่างอ่อนแรง แต่ความลังเลและความขลาดของเขาในยามวิกฤต กลับยิ่งเสริมความแน่วแน่ให้กับประชาชนในการกระทำผิดมากยิ่งขึ้น จนความวุ่นวายก็ยิ่งทวีความรุนแรงขึ้น ความบ้าคลั่งที่มืดบอดและปราศจากเหตุผลดูประหนึ่งว่าได้เข้าครอบงำจิตใจของมหาชน แม้ยังมีบางคนที่ยังคงสัตย์ซื่อต่อพันธสัญญาที่ได้ทำไว้กับพระเจ้า แต่ประชาชนส่วนใหญ่กลับเข้าร่วมการละทิ้งความเชื่อ อาโรนหวั่นเกรงในความปลอดภัยของตน และแทนที่จะลุกขึ้นยืนหยัดอย่างกล้าหาญเพื่อปกป้องเกียรติของพระเจ้า เขากลับยอมจำนนต่อเสียงเรียกร้องของฝูงชน” (เอลเลน จี. ไว้ท์, บรรพชนกับผู้เผยพระวจนะ, หน้า 316-317)

`อาโรนซึ่งเป็นผู้นำ กลับอ่อนแอถึงเพียงนี้ได้อย่างไร เขาหาข้อแก้ตัวใดให้กับการกระทำอันเลวร้ายของตน`