---
title:  ใบหน้าของโมเสสทอแสง
date:   18/09/2025
---

`อ่าน อพยพ 34:29-35 อะไรคือสาเหตุที่ใบหน้าของโมเสสทอแสง`

หลังจากที่พระเจ้าได้ทรงสำแดงพระลักษณะอันเปี่ยมด้วยความรักแก่โมเสส โมเสสก็ลงมายังค่ายของชาวอิสราเอลโดยมีใบหน้าทอแสง โมเสสรู้หรือไม่ในตอนแรกว่าใบหน้าของตนทอแสง ไม่เลย เพราะยิ่งมนุษย์เข้าใกล้พระเจ้ามากเท่าใด ก็จะยิ่งตระหนักถึงความบกพร่องของตนเองเมื่อเปรียบเทียบกับความบริสุทธิ์ของพระองค์มากเท่านั้น

อะไรคือสาเหตุของการเปลี่ยนแปลงในโมเสสจนทำให้ใบหน้าของเขาทอแสง เหตุผลไม่ได้อยู่เพียงแค่การที่เขาอยู่ต่อหน้าพระเจ้า เพราะก่อนหน้านั้นเขาเคยอยู่ต่อพระพักตร์พระองค์หลายครั้ง แต่ใบหน้าของเขาก็ไม่ได้ทอแสงหลังจากการพบปะกันในครั้งเหล่านั้น อย่างไรก็ตาม หากเขาไม่เคยอยู่ต่อหน้าพระเจ้าเลย ใบหน้าของเขาก็จะไม่มีวันทอแสง การเปลี่ยนแปลงนี้เกิดขึ้นเมื่อเขาเข้าใจถึงความดีและความเมตตาของพระเจ้า และเมื่อเขาเปิดใจอย่างสิ้นเชิงต่อพระองค์เพราะความงดงามในพระลักษณะของพระองค์ โมเสสจึงได้รับการเปลี่ยนแปลง และใบหน้าของเขาจึงทอแสง จิตใจและความคิดของเราก็สามารถได้รับการเปลี่ยนแปลงได้เช่นกัน เมื่อเรายอมจำนนต่อพระเจ้า และยอมให้พระองค์ทรงเป็นองค์พระผู้เป็นเจ้าและกษัตริย์เหนือชีวิตของเรา

`อ่าน 2 โครินธ์ 3:18 พระเยซูจะค่อย ๆ เปลี่ยนแปลงคุณให้เป็นไปตามพระลักษณะของพระองค์ได้อย่างไร`

เปาโลเปรียบเทียบใบหน้าที่ทอแสงของโมเสสกับพระเยซูคริสต์ และกล่าวว่า พระสิริของพระคริสต์ (ผู้ซึ่งพระบัญญัติและพระคุณของพระเจ้าได้ปรากฏในพระองค์อย่างสมบูรณ์) ยิ่งใหญ่กว่าพระสิริของพระบัญญัติที่มาพร้อมกับโมเสส พระคริสต์พร้อมกับพระบัญญัติของพระองค์จะถูกจารึกไว้ในอุปนิสัยของเราได้ก็ต่อเมื่อเราจ้องมองพระเยซูอย่างไม่ละสายตา (ฮีบรู 3:1; ฮีบรู 12:2) และโดยฤทธิ์อำนาจของพระวิญญาณของพระเจ้าเท่านั้น (2 โครินธ์ 3:12-18)

โมเสสเป็นแบบอย่างสำหรับเราทุกคน แสดงให้เห็นถึงสิ่งที่พระเจ้าทรงสามารถกระทำในชีวิตของเราได้ เมื่อเรายอมให้พระองค์ทรงเปลี่ยนแปลงอุปนิสัยของเรา และปั้นแต่งเราตามพระฉายาอันศักดิ์สิทธิ์ของพระองค์ นี่แหละคือ สิ่งที่เปาโลหมายถึงเมื่อกล่าวถึงการดำเนินตาม “ชีวิตใหม่” (โรม 6:4)

`มีส่วนใดในอุปนิสัยของคุณบ้างที่ยังต้องสะท้อนพระลักษณะของพระเจ้าให้ดียิ่งขึ้น บางทีอาจจะเป็นทุกด้านเลยก็ว่าได้ ใช่ไหม อย่างไรก็ตาม การจ้องมองที่กางเขนและความหมายของกางเขนนั้น จะสามารถมอบกำลังใจและความมั่นใจในความรอดแก่คุณได้อย่างไร`