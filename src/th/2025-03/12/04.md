---
title:  “ขอทรงสำแดงพระสิริของพระองค์”
date:   16/09/2025
---

หลังจากเหตุการณ์การละทิ้งความเชื่อไปกราบวัวทองคำ โมเสสได้วิงวอนต่อพระเจ้าเผื่อประชากรของพระองค์ และปรารถนาที่จะได้รับการยืนยันว่าพระเจ้าจะยังทรงนำพวกเขาต่อไปสู่แผ่นดินแห่งพระสัญญา แต่ลึกลงไปในจิตใจของเขา โมเสสยังคงปรารถนาที่จะรู้จักองค์พระผู้เป็นเจ้าให้มากยิ่งขึ้นอีกด้วย

`อ่าน อพยพ 33:18-23 พระเจ้าทรงตอบคำทูลขอของโมเสสที่จะเห็นพระสิริของพระองค์อย่างไร`

โมเสสทูลขอพระเจ้าว่า “ขอทรงสำแดงพระสิริของพระองค์” และด้วยพระเมตตา พระเจ้าจึงทรงโปรดสำแดงพระสิริของพระองค์แก่เขา อย่างไรก็ตาม เมื่อทรงตอบคำทูลขอนั้น พระองค์ตรัสว่าจะทรงให้เขาเห็น “คุณความดี” ของพระองค์ จากคำตอบนี้ เราสามารถสรุปได้อย่างมั่นใจว่า “พระสิริของพระเจ้า” ก็คือ “คุณความดีของพระองค์” นั่นคือ “พระลักษณะของพระเจ้า” นั่นเอง (อ่านเพิ่มเติม เอลเลน จี. ไว้ท์, กิจการของอัครทูต, หน้า 576; อุทาหรณ์จากคำสอนของพระคริสต์, หน้า 414, 415; บรรพชนกับกษัตริย์, หน้า 313)

“เป็นพระสิริของพระเจ้าที่จะประทานคุณความดีของพระองค์แก่บุตรทั้งหลายของพระองค์ พระองค์ทรงปรารถนาให้มนุษย์ทั้งชายและหญิงบรรลุมาตรฐานสูงสุด” (เอลเลน จี. ไว้ท์, กิจการของอัครทูต, หน้า 530) พระสิริของพระองค์ คือการโอบรับคนบาปที่กลับใจ (อ่าน บรรพชนกับกษัตริย์, หน้า 668) และทรงจัดเตรียมทุกสิ่งที่จำเป็นสำหรับการเปลี่ยนแปลงชีวิตของพวกเขา ในขณะเดียวกัน “พระสิริ” สำหรับเราก็คือการประกาศพระลักษณะของพระองค์ผ่านชีวิตของเรา และทำให้ผู้อื่นได้รู้จักพระองค์ผ่านการดำเนินชีวิตของเราเช่นกัน

การสะท้อนพระลักษณะของพระเจ้า ทั้งความดี ความเมตตา และความรักอ่อนโยนของพระองค์ จะต้องปรากฏให้เห็นผ่านการกระทำของเรา ด้วยวิธีนี้ เราจะไม่เพียงมีโอกาสเป็นพรแก่โลกนี้เท่านั้น แต่ยังเป็นแสงสว่างที่ส่องประกายต่อหน้าจักรวาลที่กำลังเฝ้าดูอยู่ด้วย ดังที่เปาโลกล่าวไว้ว่า “เพราะข้าพเจ้าเห็นว่าพระเจ้าทรงจัดเราผู้เป็นอัครทูตไว้สุดท้าย เหมือนอย่างพวกต้องโทษประหาร คือเรากลายเป็นการแสดงที่ให้จักรวาล ทูตสวรรค์และมนุษย์ทั้งหลายมองดู”

(1 โครินธ์ 4:9) มิติแห่งจักรวาลนี้เองที่เติมความหมายและจุดมุ่งหมายอันลึกซึ้งให้แก่ชีวิตและพันธกิจของเรา เกินกว่าที่มนุษย์จะหยั่งรู้ได้ทั้งหมด

ในโรม 2:4 เปาโลกล่าวว่า “พระกรุณาคุณของพระเจ้านั้น มุ่งจะชักนำท่านให้กลับใจใหม่” นั่นคือ ความดีและพระลักษณะของพระเจ้าเองที่ทำให้มนุษย์ตระหนักถึงความบาปของตนและความปรารถนาจะได้รับความรอด แท้จริงแล้ว เมื่อเรามองดูที่กางเขนและรู้ว่าผู้ที่ถูกตรึงไว้ที่นั่นคือใคร (คือองค์พระผู้เป็นเจ้าเอง) และรู้ว่าเหตุใดพระองค์จึงทรงอยู่ที่นั่น ก็เพราะพระองค์ทรงรักเรา และเพราะนั่นคือหนทางเดียวที่จะช่วยเราให้รอดได้ เราก็จะได้รับการเปิดเผยอันยิ่งใหญ่ที่สุดถึงความดีและพระลักษณะของพระองค์

`คุณใช้เวลาเท่าไรในการใคร่ครวญถึงกางเขน และสิ่งที่กางเขนนั้นเผยให้คุณรู้เกี่ยวกับพระลักษณะของพระเจ้า`