---
title:  ศึกษาเพิ่มเติม
date:   19/09/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “รูปเคารพที่ซีนาย” หน้า 327-330 อย่างละเอียด

ในวันที่อากาศอึมครึมวันหนึ่ง พ่อกับลูกชายได้ไปเยี่ยมชมหอศาสนวิหารแห่งหนึ่ง ขณะที่ทั้งสองกำลังชื่นชมหน้าต่างกระจกสีซึ่งถ่ายทอดเหตุการณ์ต่าง ๆ ในพระคัมภีร์อย่างวิจิตรตระการตา แสงแดดก็สาดส่องผ่านกระจก ทำให้ภาพของบุคคลในเรื่องราวเหล่านั้นเปล่งประกายสว่างไสวด้วยแสงอันจับตา เด็กชายตัวน้อยจึงหันไปถามพ่อว่า “พ่อครับ คนพวกนี้คือใคร” พ่อของเขา แม้จะไม่มีความรู้มากนักเกี่ยวกับศาสนาคริสต์ พระคริสต์ หรือเหล่าสาวก แต่ก็ตอบไปอย่างรวดเร็วว่า “คนเหล่านี้คือคริสเตียน” ภาพอันสว่างเจิดจ้านั้นฝังแน่นอยู่ในใจของเด็กชายตลอดมา วันหนึ่ง ครูของเด็กชายคนนั้นได้ถามในห้องเรียนว่า “เด็ก ๆ รู้ไหมว่าคริสเตียนคือใคร” เด็กชายก็นึกถึงภาพที่สว่างไสวในหอศาสนวิหาร แล้วตอบว่า “ผมรู้ครับ คริสเตียนคือคนที่ส่องสว่าง” ในทำนองเดียวกัน พระเยซูตรัสกับเหล่าสาวกของพระองค์ว่า “พวกท่านจงส่องสว่างแก่คนทั้งปวง เพื่อว่าเมื่อเขาทั้งหลายได้เห็นความดีที่ท่านทำ พวกเขาจะได้สรรเสริญพระบิดาของท่านผู้สถิตในสวรรค์” (มัทธิว 5:16) มีเพียงผู้ที่ส่องสว่างเท่านั้น ที่จะเป็นผู้นำการเปลี่ยนแปลงได้

**คำถามเพื่อการอภิปราย:**

`“ถ้าเราจะถ่อมใจลงต่อพระเจ้า และมีความเมตตา อ่อนโยน ใจดี และเห็นอกเห็นใจต่อกัน จะมีผู้กลับใจมาเชื่อในความจริงถึงร้อยคน แทนที่จะมีเพียงคนเดียวในเวลานี้” (เอลเลน จี. ไว้ท์, คำพยานสำหรับคริสตจักร, vol. 9, หน้า 189) ข้อความอันทรงพลังนี้ให้บทเรียนสำคัญแก่เราว่า อุปนิสัย การกระทำ และทัศนคติของเราส่งผลโดยตรงต่อการเป็นพยานของเราอย่างไร`

`เหตุใดจึงเรียก อพยพ 34:6, 7 ว่าเป็น ยอห์น 3:16 แห่งพระคัมภีร์พันธสัญญาเดิม`

`คุณจะอธิบายความงดงามแห่งพระลักษณะของพระเจ้าอย่างไร โดยอิงจากการที่พระองค์ทรงสำแดงพระองค์เองในอพยพ 34:6, 7 ต่อผู้ที่ถามว่า พระเจ้าของคุณเป็นใคร`

`อภิปรายในชั้นเรียน อุปนิสัยและการกระทำของผู้ที่ประกาศตนว่าเป็นคริสเตียนมีผลกระทบต่อการดำเนินชีวิตฝ่ายจิตวิญญาณอย่างไร กล่าวคือ ผู้ที่มีจิตใจเมตตา กรุณา ถ่อมตน และพร้อมให้อภัย มีอิทธิพลต่อประสบการณ์ฝ่ายจิตวิญญาณของคุณอย่างไร ในขณะเดียวกัน “คริสเตียน” ที่ไม่มีความเมตตา ไม่ให้อภัย และเย่อหยิ่ง ส่งผลกระทบต่อความสัมพันธ์ของคุณกับองค์พระผู้เป็นเจ้าอย่างไรบ้าง`