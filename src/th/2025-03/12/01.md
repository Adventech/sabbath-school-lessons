---
title:  “ขอทรงสำแดงพระสิริของพระองค์แก่ข้าพระองค์เถิด”
date:   13/09/2025
---

### อ่านข้อพระคัมภีร์สำหรับบทเรียนสัปดาห์นี้

อพยพ 33:7-34:35; เฉลยธรรมบัญญัติ 18:15, 18; ยอห์น 17:3; โรม 2:4; ยอห์น 3:16; 2 โครินธ์ 3:18

> <p>ข้อควรจำ</p>
> “แล้วพระยาห์เวห์เสด็จผ่านไปข้างหน้าท่าน ตรัสว่า ‘พระยาห์เวห์ พระยาห์เวห์ เป็นพระเจ้าผู้เปี่ยมด้วยพระกรุณาและพระคุณ พระองค์กริ้วช้า ทรงบริบูรณ์ด้วยความรักมั่นคง และความสัตย์จริง ผู้ทรงสำแดงความรักมั่นคงจนถึงพัน ๆ ชั่วอายุคน ผู้ประทานอภัยการล่วงละเมิด การทรยศและบาป แต่จะไม่ทรงละเว้นการลงโทษอย่างแน่นอน และทรงให้โทษบิดาตกทอดไปถึงลูกหลานถึงสามชั่วสี่ชั่วอายุคน’ ” (อพยพ 34:6, 7)

เราทุกคนจำเป็นต้องเติบโตในความสัมพันธ์กับพระเจ้า เพราะหากไม่มีการเติบโต ชีวิตฝ่ายจิตวิญญาณของเราก็ย่อมตายไป อัครสาวกเปโตรประกาศว่า “แต่ขอพวกท่านจงเจริญขึ้นในพระคุณและในความรู้ของพระเยซูคริสต์องค์พระผู้เป็นเจ้าและพระผู้ช่วยให้รอดของเรา ขอพระเกียรติจงมีแด่พระองค์ทั้งในปัจจุบันนี้และตลอดไปเป็นนิตย์ อาเมน” (2 เปโตร 3:18) เราจำเป็นต้องมีจิตใจที่พร้อมจะเติบโต ในแต่ละวัน เราอยู่ในรั้วมหาวิทยาลัยของพระเจ้า ที่ซึ่งไม่มีวันสำเร็จการศึกษา แต่เป็นสถานที่แห่งการเรียนรู้ตลอดชีวิต ในทุกช่วงของการเติบโต เราสามารถเป็นคนที่สมบูรณ์ได้ หากเปิดใจให้พระเจ้าปั้นแต่งเรา ให้เป็นไปตามที่พระองค์ทรงเรียกให้เราเป็น ในพระเยซูคริสต์ องค์พระผู้เป็นเจ้าของเรา

ลองนึกถึงโรงเรียนแห่งหนึ่ง เด็กนักเรียนชั้นประถมศึกษาปีที่ 1 ซึ่งสามารถอ่านหนังสือและนับเลขได้ถึง 100 จะถือว่าผ่านเกณฑ์ เพราะความรู้ของเขาถือว่าสมบูรณ์แบบในระดับชั้นและช่วงวัยของการเติบโตนั้น แต่หากนักเรียนระดับมัธยมปลายยังคงมีความรู้เพียงเท่านั้น ก็ย่อมสะท้อนถึงความล้มเหลวครั้งใหญ่ในระบบการศึกษา การเติบโตในพระคุณและความรู้ของพระเจ้าก็คล้ายคลึงกัน ในแต่ละช่วงของการพัฒนา เราสามารถเป็นผู้ที่สมบูรณ์แบบได้ในขอบเขตของเรา ดังเช่นที่พระคริสต์ทรงเป็นผู้ที่สมบูรณ์ในขอบเขตของพระองค์

สัปดาห์นี้ เราจะศึกษาว่าโมเสสเติบโตในการดำเนินชีวิตกับพระเจ้าได้อย่างไร ผ่านการรู้จักและปฏิบัติตามคำแนะนำของพระองค์อย่างใกล้ชิด