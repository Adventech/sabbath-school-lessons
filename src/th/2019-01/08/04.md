---
title:  สงครามบนแผ่นดินโลก
date:   19/02/2019
---

`อ่านพระธรรมวิวรณ์ 12:13, 14 ซาตานถูกปิดกั้นไม่ให้ขึ้นไปบนสวรรค์ ซาตานหันมาโจมตีคริสตจักรอย่างต่อเนื่องในช่วงคำพยากรณ์ 1,260 วัน/ปี พระเจ้าได้ทรงเข้ามามีส่วนในคริสตจักรอย่างไร`

“พระเจ้าทรงขับไล่ซาตาน “ผู้กล่าวหาพี่น้องแห่งความเชื่อ” และบริวารจากสวรรค์ บนสวรรค์พระคริสต์บรรลุความสำเร็จโดยที่พระองค์ได้ทรงถวายพระชนม์ชีพของพระองค์เป็นเครื่องไถ่บาป โดยไม่คำนึงว่าซาตานได้ยืนหยัดต่อต้านอย่างสุดๆเพียงใด แผนการแห่งความรอดได้ถูกดำเนินไปทุกขั้นตอน...ซาตานทราบดีแก่ใจว่าอาณาจักรที่มันได้ช่วงชิงมา ในที่สุดจะถูกยึดคืนไป ซาตานจึงไม่ยั้งมือที่จะสร้างความเจ็บปวดรวดร้าว และทำลายชีวิตของผู้ติดตามพระเจ้าให้มากที่สุดเท่าที่จะมากได้ ไม่เพียงแต่มนุษย์ที่ถูกสร้างขึ้นตามพระฉายา แต่รวมไปถึงสิ่งมีชีวิตทั้งหลาย และสรรพสิ่งทั้งมวลที่พระเจ้าทรงสร้างขึ้น ซาตานเกลียดชังมนุษย์เพราะว่าพระคริสต์ทรงสำแดงให้เห็นว่า พระองค์ทรงรัก ทรงให้อภัย ทรงพระเมตตาพวกเขาอย่างที่สุด และบัดนี้ซาตานได้เตรียมยุทธวิธีการหลอกลวงทุกประเภทไว้ เพื่อซาตานจะนำไปใช้ทำให้มนุษย์หลงหาย ซาตานกำลังทุ่มเทสุดพละกำลังทั้งนี้เพราะซาตานตกอยู่ในสถานะสิ้นหวัง” (เอลเลน จี. ไว้ท์, The Spirit of Prophecy, เล่ม 3, หน้า 194, 195)

ไม่มีข้อกังขาใดๆ ซาตานได้ดำเนินกิจกรรมของมันอย่างต่อเนื่องบนโลกโดยเทความโกรธของมันลงบนเป้าหมายเจาะจงแห่งความรักยิ่งใหญ่ของ พระเจ้าที่ทรงมีต่อเหล่าประชากรและคริสตจักรของพระองค์ อย่างไรก็ดีคริสตจักรได้พบการปกป้องจากพระเจ้า บ้างอาจหนีไปหลบภัยในที่เปล่าเปลี่ยว ณ พื้นที่ทุรกันดารต่างๆบนแผ่นดินโลกระหว่างคำพยากรณ์ 1,260 วัน/ปี
ช่วงเวลาแห่งการกดขี่ข่มเหงของซาตานได้รับการกล่าวถึงสองครั้งใน พระธรรมวิวรณ์บทที่ 12 ใน คำพยากรณ์ 1,260 วัน/ปี (วิวรณ์ 12:6) และคำพยากรณ์ “หนึ่งวาระ สองวาระ และครึ่งวาระ” (วิวรณ์ 12:14) คำพยากรณ์ทั้งสองอ้างถึงช่วงเวลา “การข่มเหงของเขาเล็ก” ในพระธรรมดาเนียล 7: 23-25 ในพระคัมภีร์เมื่อคำพยากรณ์กล่าวถึงวัน เป็นเครื่องหมายบอกว่า หนึ่งวันเท่ากับหนึ่งปี ช่วงเวลาของคำพยากรณ์ตรงนี้ลงตัวกับประวัติศาสตร์ คือจาก ค.ศ. 538-1798 ซึ่งในช่วงเวลาดังกล่าว “คริสตจักรโรมันคาทอลิก” (Roman Catholic Church) เป็น “คริสตจักรที่มีอำนาจรัฐ” (church-state power) คริสตจักรลักษณะนี้จะมีอำนาจครอบงำในการปกครองแบบมีอำนาจเหนือ (dominated)ในโลกตะวันตก (the Western World) จนกระทั่งปี ค.ศ. 1798 เมื่อนายพลคนหนึ่งของนโปเลียน (ฝรั่งเศส) ชื่อ “เบอร์ธิเยอร์” (Berthier) ได้รับคำสั่งให้มาจับพระสันตะปาปา (ผู้มีอำนาจล้นฟ้าทั้งทางโลก และทางธรรม) ที่กรุงโรมนำไปกักขังไว้ที่ฝรั่งเศสในปี ค.ศ. 1798 (ปีสิ้นสุด คำพยากรณ์ 1,260 พอดี) เป็นการสิ้นสุดปีแห่งการกดขี่ข่มเหงอย่างน้อยก็เป็นการชั่วคราว

ในช่วงเวลานานแห่งการกดขี่ข่มเหง พญานาคได้พ่นน้ำออกจากปากเพื่อจะทำลายผู้หญิง น้ำในคำพยากรณ์หมายถึงมวลชนหรือประชาชาติ (วิวรณ์ 17:15) ในช่วงปีของการกดขี่ข่มเหง ถ้ามีคนกลุ่มใด เมืองใด หรือชาติใด ที่ปฏิบัติตามพระคัมภีร์และแข็งข้อไม่เชื่อฟังศาสนจักร แม้ว่าพวกเขาเป็นกลุ่มที่สัตย์ซื่อต่อพระเจ้า แต่ศาสนจักรจะส่งสัญญาณหรือให้คำปรึกษากษัตริย์ในอาณัติส่งกองกำลังทหารไปปราบปราม...ช่วงปลายของคำพยากรณ์นี้ เมื่อพญานาคพ่นน้ำออกไปให้ท่วมหญิงที่กำลังจะคลอดบุตร พระเจ้าทรงบันดาลให้แผ่นดินแยกออกและดูดเอาน้ำที่พญานาคพ่นออกเพื่อช่วยผู้หญิงและบุตรให้ปลอดภัย การช่วยจัดหาทางออกให้เช่นนี้ชี้ให้เห็นแหล่งพำนักอันปลอดภัยของคริสเตียนผู้สัตย์ซื่อที่ถูกข่มเหงในทวีปยุโรปให้เดินทางไปพำนัก และหลบภัยในประเทศสหรัฐอเมริกาซึ่งให้เสรีภาพในการนับถือศาสนา (วิวรณ์ 12:16)

`เมื่อคิดถึงช่วงเวลาอันยาวนานก่อนที่การกดขี่ข่มเหงจะสิ้นสุดลง ซึ่งนานถึง 1,260 ปีแล้ว สิ่งนี้ควรบอกเราว่า การรอคอการเสด็จกลับมาของพระคริสต์ในวาระสุดท้ายนี้ไม่ได้ยาวอย่างที่เราคิด อย่างไร`
