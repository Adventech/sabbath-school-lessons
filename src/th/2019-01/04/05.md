---
title:  พระเมษโปดกทรงสมควร
date:   23/01/2019
---

`อ่านพระธรรมวิวรณ์ 5:8-14 พร้อมกับ เอเฟซัส 1:20-23 และ ฮีบรู 10:12 ข้อพระคัมภีร์เหล่านี้กล่าวอะไรที่ควรให้ความหวังและการปลอบหนุนยิ่งใหญ่ท่ามกลางโลกนี้ ขณะที่โลกเองเสนอสิ่งเหล่านี้เพียงเล็กน้อยแก่เราหรือแทบไม่ให้อะไรเลย`

พระคริสต์ พระเมษโปดกดำเนินเข้าไปยังพระบัลลังก์ของพระบิดา ทรงรับม้วนหนังสือมาถือไว้ นี่เป็นการกระทำที่แสดงว่า “สิทธิอำนาจทั้งหมดในสวรรค์ก็ดี ในแผ่นดินโลกก็ดีทรงมอบไว้แก่ (เรา) พระองค์แล้ว” (มัทธิว 28:18) (ดู เอเฟซัส 1:20-22 ด้วย) ในขณะนั้นเองทั้งจักรวาลได้รับรู้ว่าพระคริสต์ทรงได้รับสิทธิอำนาจที่จะปกครองเหนือแผ่นดินโลก โลกซึ่งได้ล้มลงในสมัยของอาดัม ได้ถูกไถ่กลับคืนมาเป็นของพระคริสต์อีกครั้งหนึ่ง
เมื่อพระคริสต์ทรงรับเอาม้วนหนังสือ แสดงว่าพระองค์เป็นผู้กำชะตาของมนุษย์ทั้งมวลไว้ในพระหัตถ์ของพระองค์ “สิ่งมีชีวิตทั้งสี่” และ “ผู้อาวุโส ทั้งยี่สิบสี่” “ก็ทรุดตัวลงเฉพาะพระพักตร์ พระเมษโปดก” (วิวรณ์ 5:8) “และเขาทั้งหลายก็ร้องเพลงบทใหม่ว่า พระองค์ทรงเป็นผู้ที่สมควรจะรับม้วนหนังสือและทรงแกะตราหนังสือนั้นออก เพราะพระองค์ถูกปลงพระชนม์และทรงไถ่ คนด้วยพระโลหิตเพื่อถวายพระเจ้า” (วิวรณ์ 5:9) โดยการนบนอบและถวายความรักนับถือย่างลึกซึ้ง (adoration) เหล่าทูตสวรรค์ผู้สูงส่งและตัวแทนทั้งหลายของมนุษย์ผู้ได้รับการไถ่ให้รอดต่างเห็นพ้องกัน (affirm) การถวายบูชาของพระคริสต์ในนามของมนุษยชาติด้วยพระโลหิตของพระองค์ พระองค์ได้จ่ายค่าไถ่ให้กับมนุษย์ผู้ล้มลงทั้งมวลและทรงสัญญาสำหรับอนาคตอันรุ่งเรืองเกินที่จะจินตนาการได้

สิ่งมีชีวิตทั้งสี่และผู้อาวุโสทั้งยี่สิบสี่ บัดนี้ร่วมกับเหล่าทูตสวรรค์นับจำนวนไม่ได้ยืนล้อมพระบัลลังก์ ประสานกันถวายสรรเสริญองค์พระเมษโปดกผู้ถูกปลงพระชนม์ และบัดนี้ “ทรงพระชนม์” เพื่อทูลขอพระบิดา (intercession) สำหรับเผ่าพันธุ์มนุษย์ผู้ล้มลงในความบาป ที่กำลังประสบปัญหา มีความทุกข์ เดือดร้อน (ฮีบรู 7:25) ชาวสวรรค์ทั้งมวลพร้อมกันร้องเพลงรอบพระบัลลังก์ ด้วยเสียงอันดังว่า “พระเมษโปดกผู้ถูกปลงพระชนม์แล้วนั้นทรงสมควรได้รับฤทธานุภาพ ทรัพย์สมบัติ พระปัญญา พระกำลัง พระเกียรติ พระสิริ และคำ สดุดี” (วิวรณ์ 5:12)
ณ จุดนี้สรรพสิ่งในสวรรค์และแผ่นดินโลกที่พระองค์ทรงสร้างขึ้น ร่วมกันถวายความจงรักภักดีแด่พระบิดาและพระคริสต์ว่า “ขอให้คำสดุดี พระเกียรติ พระสิริและอานุภาพ จงมีแด่พระองค์ผู้ประทับบนที่นั่ง และแด่พระเมษโปดกตลอดไปเป็นนิตย์” (วิวรณ์ 5:13) การร้องสรรเสริญสดุดีจบลงด้วย คำว่า “อาเมน” ของสิ่งมีชีวิตทั้งสี่ และการทรุดตัวลงแนบกับพื้น (prostration) ของผู้อาวุโสทั้งยี่สิบสี่ นับเป็นภาพแห่งความปราบปลื้มและการคารวะอย่างสูง ณ ห้องโถงที่ตั้งพระบัลลังก์

`นักฟิสิกส์คาดการณ์ไว้ว่า วันหนึ่งจักรวาลของเรา ถ้าไม่ถูกเผาไหม้ก็จะยุบตัวลง หรือไม่ก็แตกดับกระจัดกระจายตัวไปในอวกาศ เมื่อเปรียบเทียบกับอนาคตที่นำเสนอโดยพระวจนะของพระเจ้าช่างแตกต่างยิ่งนัก! เราสามารถจะเริ่มต้นได้อย่างไร แม้แต่บัดนี้ ที่จะรู้สึกชื่นชมยินดีสำหรับอนาคตที่พระเจ้าทรงเตรียมไว้รอเรา`
