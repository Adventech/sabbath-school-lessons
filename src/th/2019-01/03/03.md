---
title:  ข่าวสารของพระคริสต์สำหรับคริสตจักรธิยาทิรา
date:   14/01/2019
---

`อ่านพระธรรมวิวรณ์ 2:12-15 พระเยซูทรงเสนอพระองค์เองแก่คริสตจักรแห่งนี้อย่างไร พระองค์ทรงประเมินสภาวะด้านจิตวิญญาณของคริสตจักรแห่งนี้อะไรบ้าง`

ในการเปรียบเทียบกับเมืองอื่นๆ ธิยาทิราไม่มีความสำคัญทางด้านการเมืองหรือด้านวัฒนธรรม ซึ่งประวัติศาสตร์ของเมืองเท่าที่เราทราบยังคลุมเครือ แต่เมืองเป็นที่รู้จักในเรื่องการค้าในอาณาจักรโรมันผู้ค้าขายจะต้องเป็นสมาชิกของ “สมาคมการค้า” (Guild) เมืองธิยาทิรามีบันทึกเรื่องการบังคับข้อกำหนดของสมาชิกสมาคมการค้าจะต้องมีส่วนในพิธีและงานฉลองของวิหาร บ่อยครั้งมักมีเรื่องผิดศีลธรรมรวมอยู่ด้วย ส่วนผู้ที่ไม่ยอมทำตามจะต้องพบกับการลงโทษด้านเศรษฐกิจอย่างใดอย่างหนึ่ง หรือถูกขับออกจากการเป็นสมาชิกของสมาคมการค้า สำหรับคริสเตียนที่ทำการค้าขายในเวลานั้น หมายถึงการจะต้องเลือกระหว่างการประนีประนอมหรือยอมถูกขับออกไป เพื่อเห็นแก่พระกิตติคุณ

`อ่านพระธรรมวิวรณ์ 2:18-29 พระเยซูทรงเสนอพระองค์เองต่อคนเหล่านี้อย่างไร (ดู ดาเนียล 10:6 ด้วย) คุณสมบัติอะไรที่พระเยซูทรงสั่งให้คริสตจักรปฏิบัติ คริสตจักรแห่งนี้มีปัญหายุ่งยากอะไร`

เหมือนกับคริสตจักรในเมืองเปอร์กามัม คริสตจักรแห่งธิยาทิราถูกผลักดันให้ประนีประนอมกับสิ่งแวดล้อมของคนต่างศาสนาชื่อพระนาง “เยเซเบล” ซึ่งเป็นมเหสีของกษัตริย์ “อาหับ” แห่งประเทศอิสราเอล ผู้ได้นำชนอิสราเอลให้ผละเหินห่างจากพระเจ้า (1 พงศ์กษัตริย์ 16:31-33) พระเยซูทรงวาดภาพนางเป็นผู้ล่อลวงชนอิสราเอลให้ทำบาป (วิวรณ์ 2:20) เหล่าผู้เชื่อที่ ประนีประนอมความจริงกับ “สิ่งที่ไม่สะอาด” ตามแนวคิดและการปฏิบัติของคนนอกศาสนาเท่ากับเป็นการล่วงประเวณีด้านจิตวิญญาณกับเธอ

คริสตจักรแห่งเมืองธิยาทิราใช้เป็นสัญลักษณ์พรรณนาถึงสภาพของคริสตจักรคริสเตียนส่วนใหญ่ จากปี ค.ศ. 538-1565 ซึ่งเป็นช่วงเวลาของยุคกลาง อันตรายไม่ได้มาจากภายนอกคริสตจักร แต่จากผู้ที่อ้างว่าได้รับสิทธิอำนาจจากภายในช่วงเวลานี้ มีการนำเอา “ธรรมเนียมประเพณี” (tradition) เข้ามาแทนที่พระคัมภีร์ มีการแต่งตั้งปุโรหิตขึ้นจากตระกูลอื่น (พระเจ้าให้ตั้ง จากตระกูลเลวี) มีของที่ระลึกศักดิ์สิทธิ์ต่างๆ การทำดีหรือการกุศลอื่นหมายถึงความรอด ใครที่ไม่ยอมรับอิทธิพลที่เลวร้ายนี้ (corrupting) ที่คริสตจักรตั้งหรือจัดขึ้นหรือสอนจะถูกข่มเหง หรือแม้แต่ถูกฆ่าเป็นเวลาหลายศตวรรษ คริสตจักรเที่ยงแท้ต้องแสวงหาที่ลี้ภัยในป่ากันดาร (ดู วิวรณ์ 12:6, 13, 14) พระเยซูทรงยกย่องคริสตจักรธิยาทิราสำหรับความเชื่อและความรักของพวกเขา รวมถึงงานรับใช้อันนำไปสู่ปฏิรูปทางศาสนา (มีโปรเตสแตนต์เกิดขึ้น) ซึ่งเป็นจุดเริ่มต้นของการกลับมาสู่พระคัมภีร์

`จงพิจารณาข้อความในวิวรณ์ 2:25 “ถึงอย่างไรก็ดี จงยึดมั่นสิ่งที่มีอยู่จนกว่าเราจะมา” ถ้อยคำเหล่านั้นมีความหมายอะไรสำหรับเรา ทั้งในกลุ่มผู้เชื่อและเราส่วนบุคคล เรามีอะไรที่ได้รับจากพระเยซูที่เราต้องยึดไว้อย่างมั่นคง`
