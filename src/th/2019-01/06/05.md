---
title:  ผู้ติดตามพระเมษโปดก
date:   06/02/2019
---

`อ่านพระธรรมวิวรณ์ 14:1-5 อะไรคือลักษณะอุปนิสัยหลักสามประการของผู้ชอบธรรม 144,000 คน ลักษณะอุปนิสัยเหล่านี้เกี่ยวโยงกับธรรมิกชนในวาระสุดท้ายใน วิวรณ์ 14:12 อย่างไร`

วิวรณ์ 14:4, 5 พรรณนาธรรมิกชน 144,000 คนว่า มีคุณลักษณะเป็นเส้นตรงเดียวกัน (aligns) กับเหล่าธรรมิกชนของพระเจ้าในวาระสุดท้าย นั่นคือพวกเขา “ถือรักษาพระบัญญัติของพระเจ้าและจงรักภักดีต่อพระเยซู” (วิวรณ์ 14:12) แม้ว่าพวกเขามีประสบการณ์กับความโกรธเต็มพิกัดของซาตานในช่วงวิกฤติกาลสุดท้าย แต่พวกเขายืนหยัดมั่นคง เพราะว่าพวกเขามีความ สัมพันธ์ใกล้ชิดกับพระเยซู

`ในแสงสว่างของ วิวรณ์ 17:15 ในลักษณะใดที่เหล่า 144,000 คน ไม่มีมลทิลกับผู้หญิง อุปนิสัยของพวกเขาบริสุทธิ์เกี่ยวเนื่องกับข้อเท็จจริง ที่ว่าพวกเขาได้รับการไถ่แล้วจากผู้คนบนแผ่นดินโลกเพื่อเป็น “ผลแรกถวายแด่พระเจ้า” (fi rst fruits to God) (วิวรณ์ 14:4)`

การผิดศีลธรรมเป็นเครื่องหมายแห่งความไม่สัตย์ซื่อต่อพระเจ้า วิวรณ์ 17:5 กล่าวถึงพฤติกรรมของผู้คนในช่วงวาระสุดท้ายว่า “และบนหน้าผากของนางมีชื่อที่เป็นความลึกลับเขียนไว้ว่า “บาบิโลนมหานครแม่ของหญิงแพศยาทั้งหลาย” และในวิวรณ์ 18:13 กล่าวว่า “เพราะประชาชาติทั้งหมดต่างได้ดื่มเหล้าองุ่นแห่งราคะในการล่วงประเวณีของนครนั้น” แต่ธรรมิกชน 144,000 คน คงความจงรักภักดีต่อพระคริสต์และต่อต้านการมีความสัมพันธ์กับบาบิโลนและคริสตจักรที่ผละห่าง (apostate) พระเจ้า ดังนั้นธรรมิกชน 144,000 คน “เป็นพวกที่ติดตามพระเมษโปดก ไม่ว่าพระองค์จะเสด็จไปที่ไหน” วิวรณ์ 14:4

เหล่าธรรมิกชน 144,000 คน ได้รับการพรรณนาต่อไปว่า พวกเขาเป็นคนที่ได้รับการไถ่แล้วจากท่ามกลางมนุษย์ เพื่อเป็น “ผลแรกถวายแด่พระเจ้าและพระเมษโปดก” (วิวรณ์ 14:4) ชนอิสราเอลสมัยโบราณถือว่า “ผลแรก” เป็นผลดีที่สุดของการเก็บเกี่ยว และพวกเขานำผลนั้นมาถวายพระเจ้า (กันดารวิถี 18:12) คำว่า “ผลแรก” สามารถอ้างถึงประชากรผู้ได้รับความรอดซึ่งมีลักษณะ “แตกต่างชัดเจน” (distinct) กับชาวโลก (ยากอบ 1:18) แต่กลุ่ม 144,000 คน เป็นที่ชัดเจนว่าเป็นกลุ่มพิเศษ เพราะว่าพวกเขาจะถูกรับสู่สวรรค์โดยไม่พบกับความตาย (1 โครินธ์ 15:50-52) ดังนั้น พวกเขาเป็นผลแรกของจำนวนคนมากมายที่ได้รับการช่วยให้รอดในทุกยุคสมัย (ดูวิวรณ์ 14:14-16)

`มีวิธีใดที่เราอาจตกอยู่ในอันตรายของการเข้าไปล่วงประเวณีฝ่ายจิตวิญญาณโดยที่เราไม่ทราบ เพราะเหตุใดเราจึงหลอกตัวเอง ถ้าเราคิดว่าเราไม่ตกอยู่สภาพอันตรายเช่นนั้น`
