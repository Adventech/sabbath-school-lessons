---
title:  ตราทั้งเจ็ด
date:   26/01/2019
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 6:1-14; เลวีนิติ 26:21-26; เอเสเคียล 4:16; เฉลยธรรมบัญญัติ 32:43; 2 เธสะโลนิกา 1:7-10

> <p>ข้อควรจำ</p>
> “พระองค์ทรงเป็นผู้ที่สมควรจะรับม้วนหนังสือและทรงแกะตราหนังสือนั้นออก เพราะพระองค์ทรงถูกปลงพระชนม์และทรงไถ่คนด้วยพระโลหิตเพื่อถวายพระเจ้า คือคนจากทุกเผ่า ทุกภาษา ทุกชนชาติและทุกประชาชาติ...พระองค์ทรงทำให้เขาเป็นอาณาจักรและเป็นปุโรหิตของพระเจ้าของเราและพวกเขาจะครอบครองบนแผ่นดินโลก” (วิวรณ์ 5:9, 10)

วิวรณ์ บทที่ 6 เป็นฉากต่อเนื่องจากบทที่ 4-5 ซึ่งพรรณนาถึงพระคริสต์เป็นผู้ที่สมควรที่จะแกะตราม้วนหนังสือนั้น เพราะว่า ทรงผ่านการสิ้นพระชนม์และประสบชัยชนะหลังความตาย ผู้ทรงไถ่มนุษย์ผู้หลงหายตั้งแต่ครั้งอาดัมให้กลับคืนมา บัดนี้พระองค์พร้อมที่จะแกะตราของม้วนหนังสือและดำเนินแผนการแห่งความรอดต่อเนื่องจนกว่าจะถึงจุดสุดท้ายแห่งความเป็นจริง
วันเทศกาลเพนเทคอสต์เป็นเครื่องหมายเริ่มต้นของการเผยแพร่พระกิตติคุณ ซึ่งเป็นการขยายอาณาจักรของพระคริสต์ การแกะตราพาดพิงถึงการเทศนาสั่งสอนพระกิตติคุณ และผลลัพธ์ของการปฏิเสธที่จะต้อนรับพระกิตติคุณ การเปิดตราที่เจ็ดซึ่งเป็นตราสุดท้ายนำเราไปสู่การปิดฉากประวัติศาสตร์ของโลกนี้

พระธรรมวิวรณ์ 3:21 พระเจ้าทรงประทานกุญแจความหมายของตราทั้งเจ็ด พระคัมภีร์ข้อนี้กล่าวว่า “คนที่ชนะ เราจะให้เขานั่งกับเราบนพระที่นั่งของเรา เหมือนอย่างที่เรามีชัยชนะแล้วและได้นั่งกับพระบิดาของเราบนพระที่นั่งของพระองค์” วิวรณ์ บทที่ 4, 5 บอกเราถึงชัยชนะของพระคริสต์และการที่พระองค์ได้รับการเชิดชูขึ้น และข้อสุดท้ายของวิวรณ์ บทที่ 7 คือ ข้อ 17 มีถ้อยคำกล่าวว่า “เพราะว่าพระเมษโปดกผู้ทรงอยู่กลางพระที่นั่งนั้นจะทรงเลี้ยงดูพวกเขา และจะทรงนำเขาไปยังน้ำพุแห่งชีวิต และพระเจ้าจะทรงเช็ดน้ำตาทุกหยดจากตาของเขาทั้งหลาย” ซึ่งพรรณนาชัยชนะต่อหน้าบัลลังก์ของพระคริสต์ และวิวรณ์ บทที่ 6 กล่าวถึงประชากรของพระเจ้าอยู่ในขั้นตอนสู่ชัยชนะ ดังนั้นพวกเขาจะได้นั่งบัลลังก์ร่วมกับพระเยซู
