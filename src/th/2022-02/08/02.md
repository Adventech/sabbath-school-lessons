---
title:  ภูเขาโมริยาห์
date:  15/05/2022
---

`อ่าน ปฐมกาล 22:1-12 และฮีบรู 11:17 การทดสอบนี้หมายความว่าอย่างไร เราได้รับบทเรียนฝ่ายจิตวิญญาณอะไรจากเหตุการณ์ที่น่าอัศจรรย์นี้`

ปฐมกาล บทที่ 22 กลายเป็นวรรณกรรมดั้งเดิมระดับโลกและไม่เพียง แต่เป็นแรงบันดาลใจให้กับนักศาสนสาตร์เท่านั้น แต่ยังเป็นแรงบันดาลใจให้ กับนักปรัชญาและศิลปินหลายคนอีกด้วย อย่างไรก็ตามความหมายของการทดสอบของพระเจ้าในครั้งนี้นั้นยากที่จะเข้าใจ และคำสั่งจากสวรรค์นี้ก็ขัดแย้งกับข้อห้ามในพระคัมภีร์เกี่ยวกับการถวายบูชามนุษย์ที่กล่าวในภายหลังด้วย (เลวีนิติ 18:21) และคำสั่งนี้ดูเหมือนว่าจะขัดกับพระสัญญาของพระเจ้าเรื่องพันธสัญญานิรันดร์ผ่านทางอิสอัค (ปฐมกาล 15:5)

ดังนั้นแล้วพระเจ้าทรงมีพระประสงค์อะไรในการเรียกอับราฮัมให้กระทำเช่นนี้ เหตุใดจึงต้องทดสอบด้วยวิธีการเช่นนี้

แนวคิดเรื่อง “การทดสอบ” (nissah) ในพระคัมภีร์ครอบคลุมมุมมองสองประการที่ตรงข้ามกัน ประการแรกเป็นแนวคิดเรื่องการตัดสินใจ ซึ่งคือเพื่อให้รู้ว่าผู้ที่ได้รับการทดสอบคิดอะไร (เฉลยธรรมบัญญัติ 8:2; เปรียบเทียบกับ ปฐมกาล 22:12) ประการที่สอง เป็นการให้ความมั่นใจในพระคุณของพระเจ้าแก่ผู้ที่ถูกทดสอบ (อพยพ 20:18-20)

ในกรณีนี้ ความเชื่อที่อับราฮัมมีในพระเจ้านำเขาไปสู่จุดที่พร้อมเสี่ยงต่อการสูญเสีย “อนาคต” (ทายาทของเขา) แต่กระนั้น เนื่องจากเขาวางใจในพระเจ้า เขาก็จะทำสิ่งที่พระเจ้าตรัส ไม่ว่าจะเข้าใจได้ยากเพียงใด อย่างไรก็ตาม ความเชื่อจะหมายถึงอะไรหากไม่ใช่การวางใจในสิ่งที่เรามองไม่เห็นหรือเข้าใจอย่างถ่องแท้

ความเชื่อในพระคัมภีร์ก็เช่นเดียวกันไม่ได้เกี่ยวข้องกับความสามารถของเราที่จะมอบแด่พระเจ้าและเสียสละเพื่อพระองค์ แม้ว่าสิ่งเหล่านี้จะเป็นบทบาทของเราอย่างไม่ต้องสงสัยเลยก็ตาม (โรม 12:1) แต่ความเชื่อเป็นความสามารถที่เราจะวางใจในพระองค์และรับพระคุณในขณะที่เข้าใจด้วยว่าเรานั้นไม่คู่ควร

สิ่งที่เกิดขึ้นตามมาเป็นการยืนยันถึงความจริงนี้ สิ่งที่อับราฮัมได้ทำทั้งหมด สิ่งที่เขาทำอย่างกระตือรือร้น การเดินทางอันเจ็บปวดกับลูกชาย แม้เขาพร้อมที่จะเชื่อฟังและมอบสิ่งที่ดีที่สุดแก่พระเจ้าตามคำตรัสสั่งก็มิอาจช่วยเขาให้รอดได้ ทำไมจึงเป็นเช่นนั้น เพราะพระผู้เป็นเจ้าได้ทรงจัดเตรียมแกะผู้ตัวหนึ่งเป็นเครื่องถวายบูชาไว้แล้ว ซึ่งชี้ไปยังความหวังแห่งความรอดเดียวที่เขามีคือ พระเยซู

อับราฮัมคงจะเข้าใจในพระคุณแล้ว ไม่ใช่เป็นการที่เราปฏิบัติเพื่อพระเจ้าที่จะช่วยเราให้รอด แต่เป็นการกระทำของพระเจ้าเพื่อเรา (เอเฟซัส 3:8; เปรียบเทียบกับ โรม 11:33) อย่างไรก็ดี เราต่างได้รับการทรงเรียกให้ทำงานเพื่อ พระเจ้าเช่นเดียวกับอับราฮัม ซึ่งการกระทำของอับราฮัมทำให้เห็นเป็นรูปเป็นร่างอย่างทรงพลัง (ยากอบ 2:2-23)

`เรื่องราวของอับราฮัมและอิสอัคบนภูเขาโมริยาห์ช่วยให้คุณเห็นถึงความเชื่อของคุณและวิธีที่คุณแสดงออกอย่างไร`