---
title:  การเสียชีวิตของนางซาราห์
date:  17/05/2022
---

อ่าน ปฐมกาล 22:23 พระคัมภีร์บันทึกการเกิดของนางเรเบคาห์ ซึ่งเป็นการเตรียมการล่วงหน้าถึงการแต่งงานระหว่างอิสอัคและนางเรเบคาห์ (ปฐมกาล บทที่ 24) ในทำนองเดียวกัน พระคัมภีร์ก็บันทึกถึงการเสียชีวิตและฝังศพของนางซาราห์ภรรยาของอับราฮัม (ปฐมกาล บทที่ 23) เพื่อเตรียมการล่วงหน้าถึงการแต่งงานของอับราฮัมกับเคทูราห์ในอนาคต (ปฐมกาล 25:1-4)

`อ่านปฐมกาล บทที่ 23 เรื่องราวของการเสียชีวิตและการฝังศพของนางซาราห์มีบทบาทอย่างไรในการทำให้พระสัญญาของพระเจ้าที่มีต่ออับราฮัมสำเร็จ`

การกล่าวถึงการเสียชีวิตของนางซาราห์หลังจากเรื่องราวการถวายอิสอัคเป็นเครื่องบูชาที่แสดงให้เห็นว่า เธอก็คงได้รับผลกระทบจากเหตุการณ์ที่เกือบคร่าบุตรชายของเธอไป ไม่ทางใดก็ทางหนึ่ง นางซาราห์ก็คงมีส่วนใน “การทดสอบ” พร้อมกับสามีของเธอ เช่นเดียวกับที่เธอมีส่วนร่วมในการเดินทางของอับราฮัมและมีส่วนเกี่ยวข้องกับความผิดพลาดในความเชื่อของเขาด้วย (ปฐมกาล 12:11-13)

แม้เราจะไม่รู้ว่านางซาราห์รู้เรื่องที่เกิดขึ้นหลังจากเหตุการณ์ที่ผ่านไปแล้วมากน้อยเพียงใด แต่เราสามารถอนุมานได้ว่า ในที่สุดเธอคงได้รับรู้ถึงเหตุการณ์นี้ นางซาราห์ไม่ได้เป็นผู้หญิงประเภทที่จะนิ่งเงียบต่อเรื่องที่สำคัญหรือรบกวนเธอ (เปรียบเทียบกับ ปฐมกาล 16:3-5; ปฐมกาล 18:15; ปฐมกาล 21:9, 10) แต่การที่เธอไม่ได้ปรากฏและนิ่งเงียบอยู่นั้น และแม้แต่ช่วงเวลาการเสียชีวิตของเธอที่เกิดขึ้นหลังจากเหตุการณ์อันน่าทึ่งนั้น ชี้ให้เห็นว่าเธอเคารพต่อเหตุการณ์ที่เกิดขึ้น และการกล่าวถึงวัยชราของนางซาราห์ (ปฐมกาล 23:1) ก็สะท้องถึงวัยชราของอับราฮัมด้วย (ปฐมกาล 24:1) ซึ่งแสดงให้เห็นว่าเธอมีความสำคัญต่อเรื่องนี้

อันที่จริงแล้ว นางซาราห์เป็นผู้หญิงคนเดียวในพระคัมภีร์เดิมที่มีการกล่าวถึงจำนวนปีที่เธอมีชีวิตอยู่ ซึ่งแสดงให้เห็นว่าเธอมีส่วนร่วมในเรื่องนี้ การมุ่งเน้นไปที่การซื้อหลุมฝังศพของนางซาราห์ (ซึ่งครอบคลุมเกือบทั้งบท) แทนที่จะมุ่งเน้นไปที่การเสียชีวิตของเธอ เป็นการเน้นย้ำความเชื่อมโยงกับดินแดนแห่งพระสัญญา

การกำหนดเฉพาะเจาะจงว่า เธอเสียชีวิต “ในดินแดนคานาอัน” (ปฐมกาล 23:2) เน้นย้ำว่าการเสียชีวิตของเธอหยั่งรากลงในพระสัญญาของพระเจ้าในเรื่องของแผ่นดินนั้น นางซาราห์เป็นคนที่เสียชีวิตคนแรกในวงศ์ตระกูลของอับราฮัมที่ถูกฝังในดินแดนแห่งพระสัญญา อับราฮัมกังวลถึงตัวเขาเองว่า “เป็นคนต่างด้าวและเป็นคนมาอาศัยอยู่กับพวกท่าน” (ปฐมกาล 23:4) และการที่อับราฮัมยืนกรานกับคนฮิตไทต์ ชี้ให้เห็นว่าอับราฮัมไม่เพียงแต่ต้องการหาที่ฝังศพเท่านั้น แต่เขาเป็นห่วงเรื่องการปักหลักอยู่ในแผ่นดินนั้นอย่างถาวร

`อ่าน ปฐมกาล 23:6 ข้อนี้บอกเราถึงชื่อเสียงของอับราฮัมอย่างไร เหตุใดการเข้าใจถึงสิ่งที่พระเจ้าทรงใช้ให้เขาทำจึงเป็นเรื่องสำคัญ`