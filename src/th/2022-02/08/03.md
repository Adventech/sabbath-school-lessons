---
title:  พระเจ้าจะทรงจัดเตรียม
date:  16/05/2022
---

`อ่าน ปฐมกาล 22:8, 14, 18 พระเจ้าทรงจัดเตรียมอะไรเพื่อทำ ให้พระสัญญาของพระองค์บรรลุผลสำเร็จ`

เมื่ออิสอัคถามถึงสัตว์ที่จะนำมาเป็นเครื่องบูชา อับราฮัมให้คำตอบอย่างน่าสนใจว่า พระเจ้า “จะทรงจัดหาลูกแกะสำหรับพระองค์เองเป็นเครื่องบูชา” (ปฐมกาล 22:8) กระนั้นรูปแบบคำกล่าวในภาษาฮีบรูจะหมายถึง “พระเจ้าจะทรงจัดหาลูกแกะให้พระองค์เอง” คำกริยา “จัดหา” (yit’ehlo) ถูกใช้ในลักษณะที่หมายถึง “พระองค์จัดหาเอง” (หรือแปลตามตัวอักษรว่า “มองเห็นพระองค์เอง”)

สิ่งที่เราเห็นในข้อนี้คือ แก่นแท้ของแผนการไถ่ให้รอด โดยที่พระเจ้าพระองค์เองทรงทนทุกข์ทรมานและชดใช้ค่าไถ่บาปของเราด้วยตัวของพระองค์เอง

`อ่าน ยอห์น 1:1-3 และ โรม 5:6-8 ข้อพระคัมภีร์เหล่านี้ช่วยให้เราเข้าใจสิ่งที่เกิดขึ้นที่กางเขนที่การถวายเครื่องบูชาบนภูเขาโมริยาห์ได้พยากรณ์ไว้อย่างไร`

นานมาแล้วก่อนที่จะถึงสมัยของไม้กางเขน ณ ภูเขาโมไรอาห์ แกะผู้ที่เป็นเครื่องบูชา “ติดอยู่ในพุ่มไม้ทึบ” (ปฐมกาล 22:13) ชี้ไปยังพระเยซู ในสถานที่แห่งนั้นเรา “มองเห็น” พระเยซู ดังที่อับราฮัมอธิบายในภายหลังว่า “ทรงจัดไว้ให้บนภูเขาที่มองเห็นพระยาห์เวห์” (ปฐมกาล 22:14, ตามฉบับแปลของผู้เขียน) และพระเยซูพระองค์เองก็ทรงชี้ไปยังคำพยากรณ์ของอับราฮัมที่กล่าวไว้ในที่นี่ด้วย สิ่งที่พระองค์ตรัสสะท้อนคำกล่าวของอับราฮัมที่ว่า “อับราฮัมบิดาของพวกท่านชื่นชมยินดีที่จะได้เห็นวันของเรา และท่านก็เห็นแล้วและมีความยินดี” (ยอห์น 8:56)

“พระเจ้าทรงบัญชาให้อับราฮัมฆ่าบุตรชายถวาย เพื่อประทับความจริงแห่งข่าวประเสริฐในจิตใจของเขา และเพื่อทดสอบความเชื่อของเขาด้วย ความทุกข์ทรมานที่เขาต้องทนในช่วงวันอันมืดมนแห่งการทดสอบอันน่าสะพรึงกลัวจากประสบการณ์ของตนเอง ทำให้เขาได้เข้าใจบางสิ่งที่ยิ่งใหญ่ในการสละพระชนม์ของพระเจ้าเพื่อไถ่บาปมนุษย์” (เอลเลน จี. ไว้ท์, บรรพชนและผู้เผยพระวจนะ, หน้า 154)

`สิ่งที่เกิดขึ้นในเรื่องนี้ช่วยให้เราเข้าใจมากขึ้นถึงเหตุการณ์ที่เกิดขึ้น ณ กางเขน และการที่พระเจ้าต้องทนทุกข์แทนเราอย่างไร เราควรตอบสนองต่อสิ่งที่เกิดขึ้นเพื่อเราอย่างไร`