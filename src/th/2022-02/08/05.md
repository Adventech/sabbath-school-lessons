---
title:  หาภรรยาให้อิสอัค
date:  18/05/2022
---

ปฐมกาล บทที่ 24 กล่าวถึงเรื่องราวการแต่งงานของอิสอัคหลังจาก การเสียชีวิตของนางซาราห์ ทั้งสองเรื่องนี้เกี่ยวข้องกัน

`อ่าน ปฐมกาล บทที่ 24 เหตุใดอับราฮัมจึงเป็นห่วงว่า ลูกชาย ของเขาจะต้องไม่แต่งงานกับหญิงชาวคานาอัน`

เช่นเดียวกับที่อับราฮัมต้องการแผ่นดินเพื่อฝังศพภรรยาของเขา เพราะพระเจ้าทรงสัญญากับลูกหลานของเขาว่า พวกเขาจะได้ดินแดนนี้ อับราฮัมจึงยืนกรานว่า อิสอัคจะต้องไม่ตั้งรกรากอยู่นอกดินแดนแห่งพระสัญญานี้ด้วย (ปฐมกาล 24:7) และข้อพระคัมภีร์ที่กล่าวด้วยว่า อิสอัคพาเจ้าสาวย้ายเข้าไปอยู่ในเต็นท์ของนางซาราห์ และนางเรเบคาห์ปลอบโยนอิสอัค “หลังจากมารดาของท่านเสียชีวิต” (ปฐมกาล 24:67) ชี้กลับไปยังการเสียชีวิตของนางซาราห์ แสดงให้เห็นว่า อิสอัคเจ็บปวดที่ต้องสูญเสียแม่ของเขาไป

เรื่องราวนี้เต็มไปด้วยคำอธิษฐานและการตอบคำอธิษฐาน และเต็มไปด้วยบทเรียนเกี่ยวกับแผนการของพระเจ้าและเสรีภาพของมนุษย์ ซึ่งเริ่มต้นด้วยคำกล่าวของอับราฮัมที่สาบานต่อ “พระยาห์เวห์พระเจ้าแห่งฟ้าสวรรค์ และพระเจ้าแห่งแผ่นดินโลก” (ปฐมกาล 24:3) ก่อนอื่นอับราฮัมยอมรับพระเจ้าในฐานะพระผู้สร้าง (ปฐมกาล 1:1; ปฐมกาล 14:19) ซึ่งส่งผลโดยตรงต่อการเกิดลูกหลานของอับราฮัม รวมถึงพระเมสสิยาห์เองด้วย

อย่างไรก็ตาม เป็นไปได้ว่าหญิงนั้นอาจจะไม่ตอบการทรงเรียกของพระเจ้า อับราฮัมได้เปิดโอกาสนั้นไว้ ไม่ว่าพระเจ้าจะทรงฤทธิ์อำนาจเพียงใด แต่พระองค์ก็ไม่ทรงบังคับมนุษย์ให้เชื่อฟังพระองค์ แม้ว่าจะเป็นแผนการของพระเจ้าที่ให้เรเบคาห์มากับเอลีเอเซอร์ แต่เธอก็ยังคงมีอิสระในการเลือก นั่นคือเป็นไปได้ที่หญิงผู้นี้อาจจะไม่ต้องการไป และหากเธอไม่ต้องการ เธอก็จะไม่ถูกบังคับ

ดังนั้นเราจึงเห็นความลึกลับอันยิ่งใหญ่อีกตัวอย่างหนึ่งของพระเจ้าที่พระองค์ประทานแก่เราผู้เป็นมนุษย์ คือเจตจำนงเสรี การเลือกอย่างอิสระ และเสรีภาพที่พระองค์จะไม่ทรงเหยียบย่ำ แต่ถึงกระนั้นแม้ว่าเจตจำนงเสรีของมนุษย์จะมีอยู่จริง และด้วยเจตจำนงเสรีนั้นมนุษย์ก็เลือกสิ่งที่เลวร้ายมากมาย แต่เราก็ยังคงวางใจได้ว่า ท้ายที่สุดแล้วความรักและความดีของพระเจ้าย่อมมีชัย

`เหตุใดเราจึงรู้สึกอุ่นใจที่รู้ว่า ไม่ใช่ทุกสิ่งที่เป็นพระประสงค์ของพระเจ้า แต่พระองค์ก็ยังคงดูแล คำพยากรณ์เช่นในดาเนียล บทที่ 2 พิสูจน์แนวคิดนี้อย่างไร`