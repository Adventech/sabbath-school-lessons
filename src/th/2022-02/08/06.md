---
title:  ภรรยาของอับราฮัม
date:  19/05/2022
---

`อ่าน ปฐมกาล 24:67-25:8 เหตุการณ์ช่วงสุดท้ายในชีวิตของ อับราฮัมหมายความว่าอย่างไร`

หลังจากที่นางซาราห์สิ้นชีวิตลง อับราฮัมก็แต่งงานใหม่ เขาก็ได้รับ การปลอบโยนเช่นเดียวกับอิสอัค (ปฐมกาล 24:67) ความทรงจำถึงนางซาราห์ยังคงมีอยู่อย่างชัดเจนในใจของบรรพชนท่านนี้ และเช่นเดียวกับลูกชายของเขา

แต่กระนั้น ตัวตนของภรรยาใหม่ก็ยังไม่ชัดเจน ข้อเท็จจริงที่นักประวัติศาสตร์เชื่อมโยงบุตรชายของนางเคทูราห์กับบุตรชายของนางฮาการ์ โดยไม่เอ่ยชื่อนางเคทูราห์ชี้ให้เห็นว่า (ตามที่บางคนแนะนำ) นางเคทูราห์อาจจะเป็นคนเดียวกับนางฮาการ์ เราแค่ไม่รู้ แต่สิ่งสำคัญก็คือว่า อับราฮัมปฏิบัติต่อบุตรของนางเคทูราห์เช่นเดียวกับที่ปฏิบัติต่อบุตรของนางฮาการ์ คือเขาให้พวกลูกๆ แยกออกไปเพื่อหลีกเลี่ยงอิทธิพลฝ่ายจิตวิญญาณและทำให้เห็นความแตกต่างอย่างชัดเจนระหว่างลูกชายของเขากับนางซาราห์และลูกชายคนอื่นๆ

อับราฮัม “มอบทุกสิ่งที่ท่านมีแก่อิสอัค” (ปฐมกาล 25:5) ในขณะที่ “ให้ของขวัญแก่บุตรหลานของพวกภรรยาน้อยของท่าน” (ปฐมกาล 25:6) การจัดว่าเป็น “พวกภรรยาน้อย” อาจบอกเป็นนัยว่าสถานะของนางเคทูราห์ก็เช่นเดียวกับของนางฮาการ์

สิ่งที่น่าสนใจคือ ในปฐมกาล 25:1-4, 12-18 บันทึกรายชื่อลูกๆ ของ อับราฮัมที่เกิดกับนางเคทูราห์ และรวมถึงรายชื่อลูกๆ ของอิชมาเอล จุดประสงค์ที่มีการลำดับวงศ์ตระกูลหลังจากที่อับราฮัมแต่งงานกับนางเคทูราห์ ที่มีลูกชายด้วยกัน 6 คน เมื่อเทียบกับลูกชายอีกสองคน (อิสอัคและอิชมาเอล) อาจเป็นหลักฐานที่แสดงให้เห็นทันทีถึงพระสัญญาของพระเจ้าที่อับราฮัมจะเป็นบิดาของชนหลายชาติ

การลำดับวงศ์ตระกูลครั้งที่สองเกี่ยวกับลูกหลานของอิชมาเอล ซึ่งประกอบขึ้นเป็น 12 เผ่า (เปรียบเทียบกับ ปฐมกาล 17:20) เช่นเดียวกับสิ่งที่กำลังจะเกิดขึ้นกับยาโคบ (ปฐมกาล 35:22-26) แต่อย่างไรก็ดี พันธสัญญาของพระเจ้าจะสงวนไว้แก่พงศ์พันธุ์ของอิสอัค (ปฐมกาล 17:21) มิใช่ของอิชมาเอล พระคัมภีร์ได้เขียนประเด็นนี้ไว้อย่างชัดเจน บันทึกการเสียชีวิตของอับราฮัมอยู่ระหว่างลำดับวงศ์ตระกูลทั้งสอง (ปฐมกาล 25:7-11) เป็นพยานถึงพรของพระผู้เป็นเจ้าด้วยเช่นกัน ที่กล่าวไว้เมื่อหลายปีก่อนแล้วว่า อับราฮัมจะสิ้นชีวิตเมื่อ “ชรามากแล้ว” (ปฐมกาล 15:15) และ “มีอายุยืนยาว” (เปรียบเทียบกับ ปัญญาจารย์ 6:3)

ท้ายที่สุดพระเจ้ายังคงยืนหยัดต่อพระสัญญาแห่งพระคุณของพระองค์ที่กระทำกับอับราฮัมผู้รับใช้ที่ซื่อสัตย์ของพระองค์ พระคัมภีร์ได้บรรยายถึงความ เชื่อของเขาว่าเป็นแบบอย่างในเรื่องของความรอดโดยความเชื่อที่ยิ่งใหญ่ใน พระคัมภีร์เดิม (ดูใน โรม 4:1-12)