---
title:  พระสัญญา
date:  14/05/2022
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล บทที่ 22; ฮีบรู 11:17; เลวีนิติ 18:21; ยอห์น 1:1-3; โรม 5:6-8; ปฐมกาล 23-25; โรม 4:1-12

> <p>ข้อควรจำ</p>
> “ฝ่ายอับราฮัมก็ชราแล้ว มีอายุมากทีเดียว และพระ-ยาห์เวห์ทรงอวยพรอับราฮัมทุกประการ” (ปฐมกาล 24:1)

ในที่สุดนางซาราห์คลอดบุตรชายตามที่พระผู้เป็นเจ้าได้ทรงสัญญาไว้ “เมื่อท่านชรา” (ปฐมกาล 21:2) และท่านก็ตั้งชื่อทารกนั้นว่า อิสอัค (ดูใน ปฐมกาล 21:1-5) แต่เรื่องราวของอับราฮัมยังไม่จบเพียงเท่านี้ เรื่องราวนี้มาถึงจุดสูงสุดด้วยการที่อับราฮัมพาลูกชายขึ้นไปยังภูเขาโมริยาห์เพื่อเป็นเครื่องถวายบูชา อย่างไรก็ตาม แกะผู้ตัวหนึ่ง (ปฐมกาล 22:13) ถูกส่งมาแทนที่อิสอัค ซึ่งแสดงถึงความมุ่งมั่นของพระเจ้าที่จะอวยพรชนชาติต่างๆ ผ่านทาง “เชื้อสาย” ของเขา (ปฐมกาล 22:17, 18) แน่นอนว่าเชื้อสายนั้นคือ พระเยซู (กิจการ 13:23) ดังนั้น เรื่องราวที่น่าประหลาดใจนี้ (และน่าหนักใจในบางมุม) เป็นการเปิดเผยแผนการแห่งความรอดเสียมากกว่า

ไม่ว่าเรื่องราวนี้จะให้บทเรียนฝ่ายจิตวิญญาณที่ลึกซึ้งอย่างไรก็ตาม แต่ครอบครัวของอับราฮัมคงหวั่นไหวทีเดียว และอนาคตของอับราฮัมก็ยังไม่ชัดเจน นางซาราห์เสียชีวิตหลังจากการถวายบูชาที่ภูเขาโมริยาห์ (ปฐมกาล บทที่ 23) และอิสอัคก็ยังคงไม่ได้แต่งงาน

อับราฮัมจึงเริ่มทำบางอย่างเพื่อให้มั่นใจว่า อนาคตที่ “ถูกต้อง” จะต้องเกิดขึ้น เขาจัดให้ลูกชายได้แต่งงานกับนางเรเบคาห์ (ปฐมกาล บทที่ 24) ซึ่ง ให้กำเนิดบุตรชายสองคน (ปฐมกาล 25:21-23) และอับราฮัมเองก็แต่งงานกับ เคทูราห์ ผู้ให้กำเนิดลูกอีกหลายคน (ปฐมกาล 25:1-6) ในอาทิตย์นี้ เราจะติดตามอับราฮัมไปจนถึงสิ้นสุดชีวิตของเขา (ปฐมกาล 25:7-11)