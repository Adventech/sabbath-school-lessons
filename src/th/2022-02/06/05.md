---
title:  พันธมิตรบาเบล
date:  04/05/2022
---

`อ่าน ปฐมกาล 14:1-17 สงครามที่เกิดขึ้นหลังจากของประทานแห่งดินแดนแห่งพันธสัญญาบ่งบอกถึงอะไร เรื่องราวนี้สอนเราเกี่ยวกับอับรามอย่างไร`

สงครามนี้เป็นสงครามครั้งแรกที่บรรยายไว้ในพระคัมภีร์ (ปฐมกาล 14:2) สัมพันธมิตรระหว่างกองทัพทั้งสี่จากดินแดนเมโสโปเตเมียและเปอร์เซียต่อสู้กับกองกำลังพันธมิตรอีกกลุ่มของกองทัพทั้งห้าแห่งคานาอันที่รวมถึงกษัตริย์ของเมืองโสโดมและโกโมราห์ (ปฐมกาล 14:8) แสดงให้เห็นถึงความขัดแย้งครั้งยิ่งใหญ่ (ปฐมกาล 14:9) เหตุผลของการเกิดสงครามในครั้งนี้เกิดจากการที่ชาวคานาอันกบฏต่อพวกซูเซอเรนแห่งบาบิโลน (ปฐมกาล 14:4, 5) แม้ว่าเรื่องนี้จะกล่าวถึงความขัดแย้งทางประวัติศาสตร์ที่เจาะจง  แต่ช่วงจังหวะเวลาของสงคราม “ระดับโลก” นี้เกิดขึ้นหลังจากที่พระเจ้าประทานดินแดนแห่งพันธสัญญาแก่อับราม ทำให้เหตุการณ์นี้มีความหมายฝ่ายจิตวิญญาณที่เจาะจงด้วย

การที่ผู้คนจำนวนมากจากประเทศคานาอันเข้ามามีส่วนร่วมแสดงให้เห็นว่าประเด็นที่เป็นเดิมพันในความขัดแย้งครั้งนี้เป็นเรื่องเกี่ยวกับอำนาจอธิปไตยเหนือดินแดน น่าแปลกใจที่ค่ายของอับรามเป็นเพียงกองกำลังเดียวที่อยู่นอกความขัดแย้งนั้น อย่างน้อยก็ในตอนแรก ซึ่งที่จริงแล้วอับรามต้องเป็นผู้มีส่วนได้ส่วนเสียเพราะเขาเป็นเจ้าของที่ดินที่แท้จริงเพียงผู้เดียวเท่านั้น

เหตุผลที่อับรามเป็นกลางก็เพราะอับรามไม่ได้ดินแดนแห่งพันธสัญญามาจากการใช้กำลังอาวุธหรือด้วยปัญญาจากกลยุทธ์ทางการเมือง อาณาจักรของอับรามเป็นของประทานจากพระเจ้า มีเพียงเหตุผลเดียวที่อับรามจะเข้าแทรกแซงก็คือ  ชะตากรรมองโลทที่ถูกจับเป็นเชลยในระหว่างสงคราม (ปฐมกาล 14:12, 13)

“อับราฮัมอาศัยอยู่อย่างสงบในป่าต้นโอ๊กที่มัมเร ได้ข่าวจากผู้ลี้ภัยคนหนึ่งถึงเรื่องราวของสงครามและความหายนะที่เกิดขึ้นกับหลานชาย  อับราฮัมไม่ได้จดจำการอกตัญญูของโลท ความรักทั้งหมดที่มีต่อโลทก็เปล่งขึ้นในจิตใจ และเขาก็ตัดสินใจที่จะไปช่วยเหลือโลท อับราฮัมแสวงหาคำแนะนำจากพระเจ้าก่อนและจึงเตรียมตัวเพื่อสงคราม” (เอลเลน จี. ไว้ท์, บรรพชนกับผู้เผยพระวจนะ, หน้า 135)

แต่อับรามไม่ได้เผชิญหน้ากับพันธมิตรทั้งหมดนั้น เขาโจมตีเฉพาะค่ายที่โลทถูกจับเป็นเชลยเท่านั้น และโลทก็ได้รับการช่วยเหลือออกมา ดังนั้นชายผู้สัตย์ซื่อคนนี้ของพระเจ้าก็แสดงให้เห็นถึงความกล้าหาญและแข็งแกร่งด้วยเช่นกัน ไม่เป็นที่สงสัยว่าอิทธิพลของอับรามในภูมิภาคนี้เพิ่มมากขึ้นเรื่อยๆ และผู้คนก็เห็นว่าเขาเป็นคนเช่นไรและเรียนรู้บางสิ่งเพิ่มขึ้นเกี่ยวกับพระเจ้าที่เขารับใช้

`การกระทำของเรามีอิทธิพลต่อผู้อื่นอย่างไร เราสื่อสารถึงความเชื่อโดยการกระทำแบบใดออกไป`