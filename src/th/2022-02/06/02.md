---
title:  อับรามออกเดินทาง
date:  01/05/2022
---

`อ่าน ปฐมกาล 12:1-9 เหตุใดพระเจ้าจึงทรงเรียกให้อับรามออกจากประเทศและครอบครัวของตน และอับรามตอบสนองอย่างไร`

ตามที่มีบันทึกในพระคัมภีร์ ครั้งสุดท้ายที่พระเจ้าตรัสกับมนุษย์ คือกับโนอาห์ เพื่อยืนยันกับเขาหลังจากน้ำท่วมโลกว่า พระองค์จะทรงสถาปนาพันธ-สัญญากับมนุษย์ทุกคน (ปฐมกาล 9:15-17) และจะไม่มีน้ำท่วมโลกอีก พระวจนะครั้งใหม่ของพระเจ้ามาถึงอับรามแล้ว เพื่อเชื่อมกับพระสัญญานั้นว่า ประชาชาติทั่วแผ่นดินโลกจะได้รับพรผ่านทางอับราม

การทำให้คำพยากรณ์บรรลุผลสำเร็จเริ่มต้นด้วยการละทิ้งอดีต อับรามละทิ้งทุกสิ่งที่เขาคุ้นเคย ครอบครัวและประเทศของเขา แม้แต่ส่วนหนึ่งของ ตัวเขาเอง การทรงเรียกให้ไปในครั้งนี้นั้นเข้มข้นมาก เห็นได้จากการกล่าวคำหลักคำว่า “ไป” ซ้ำหลายครั้ง ซึ่งมีถึงเจ็ดครั้งด้วยกันในบริบทนี้ อับรามจะต้องออกจากประเทศของเขาก่อน คือ “เมืองเออร์ของชาวเคลเดีย” ซึ่งก็คือ บาบิโลน (ปฐมกาล 11:31; อิสยาห์ 13:19) การทรงเรียกให้ “ออกจากบาบิโลน” นี้มีประวัติศาสตร์อันยาวนานท่ามกลางบรรดาผู้เผยพระวจนะในพระคัมภีร์ (อิสยาห์ 48:20; วิวรณ์ 18:4)

ครอบครัวของอับรามก็มีส่วนในการออกเดินทางของเขาด้วย อับรามจะต้องทิ้งมรดกของเขาและหลายสิ่งที่เขาได้เรียนรู้และได้รับผ่านพันธุกรรม การศึกษาและอิทธิพล

กระนั้นการทรงเรียกของพระเจ้าให้ออกไปเกี่ยวกับหลายสิ่งมากกว่านี้ วลีภาษาฮีบรู “ไป” (lekh lekha) หากแปลตามตัวจะหมายถึง “ไปเอง” หรือ “ไปเพื่อตัวคุณเอง” การออกเดินทางของอับรามจากบาบิโลนเกี่ยวข้องมากกว่าสิ่งแวดล้อมหรือแม้แต่ครอบครัวของเขา คำวลีภาษาฮีบรูชี้ให้เห็นถึงการเน้นไปที่ตัวเขาเอง อับรามจะต้องออกจากตัวเขาเอง เพื่อกำจัดส่วนที่เป็นอดีตของบาบิโลนในตัวเขา

เป้าหมายของการละทิ้งนี้คือ “แผ่นดิน” ที่พระเจ้าทรงสำแดงแก่เขา ภาษาเดียวกันนี้ถูกใช้อีกครั้งในบริบทของการถวายอิสอัคเป็นเครื่องบูชา (ปฐมกาล 22:2) เป็นการบ่งชี้ไปยังภูเขาโมไรยาห์ที่ซึ่งจะถวายอิสอัคเป็นเครื่องบูชา และที่ซึ่งจะสร้างวิหารที่กรุงเยรูซาเล็ม (2 พงศาวดาร 3:1) พระสัญญาของพระเจ้าไม่เพียงกล่าวถึงแผ่นดินเท่านั้น แต่กล่าวถึงความรอดของโลกด้วย แนวคิดนี้ยืนยันอีกครั้งถึงพระสัญญาของพระเจ้าเกี่ยวกับพรสำหรับบรรดาประชาชาติ (ปฐมกาล 12:2, 3) คำว่า “พร” (barakh) ปรากฏห้าครั้งในหัวข้อนี้ กระบวนการส่งต่อพรนี้ผ่านทาง “เชื้อสาย” ของอับราม (ปฐมกาล 22:18; ปฐมกาล 26:4; ปฐมกาล 28:14) ข้อพระคัมภีร์ที่กล่าวถึง “เชื้อสาย” นี้ ท้ายที่สุดจะสำเร็จในพระเยซูคริสต์ (กิจการ 3:25)

`พระเจ้ากำลังเรียกคุณให้ละทิ้งอะไรบ้าง กล่าวคือ ส่วนไหนในชีวิตของคุณที่คุณอาจต้องละทิ้งเพื่อรับเอาการทรงเรียกของพระเจ้า`