---
title:  การทดลองในอียิปต์
date:  02/05/2022
---

`อ่าน ปฐมกาล 12:10-20 เหตุใดอับรามจึงออกจากดินแดนแห่งพันธสัญญาเพื่อไปยังอียิปต์ ฟาโรห์มีพฤติกรรมอย่างไรเมื่อเปรียบเทียบกับอับราม`

น่าแปลกที่อับรามเพิ่งมาถึงแผ่นดินแห่งพระสัญญา แต่ตัดสินใจออก จากแผ่นดินนั้นมุ่งหน้าไปอียิปต์ เพราะ “เกิดการกันดารอาหารในแผ่นดิน” (ปฐมกาล 12:10) มีหลักฐานชัดเจนในตำราอียิปต์โบราณว่าผู้คนจากคานาอันหนีไปอียิปต์ในช่วงการกันดารอาหาร ในคำสอนของชาวอียิปต์ (Merikare) ได้เขียนข้อความในช่วงของอาณาจักรกลาง (2060-1700 ปีก่อนคริสตกาล) กล่าวถึงผู้คนมาจากคานาอันที่เรียกว่า “คนเอเชียติกที่น่าสงสาร” (aamu) และถูกบรรยายว่าเป็นพวก “เคราะห์ร้าย...ขาดน้ำ...ไม่อาศัยอยู่ที่ใดที่หนึ่ง อาหารขับเคลื่อนด้วยขา” (มิเรียม ลิชเธม, วรรณคดีอียิปต์โบราณ, Volume 1: The Old and Middle Kingdoms [Berkeley, CA: University of California Press, 1973], หน้า 103, 104)

การล่อลวงของอียิปต์มักเป็นปัญหาสำหรับชาวอิสราเอลในสมัยโบราณ (กันดารวิถี 14:3; เยเรมีย์ 2:18) ดังนั้นอียิปต์จึงกลายเป็นสัญลักษณ์ของมนุษย์วางใจในมนุษย์มากกว่าในพระเจ้า (2 พงศ์กษัตริย์ 18:21; อิสยาห์ 36:6, 9) สำหรับอียิปต์แล้ว การมองเห็นน้ำได้ทุกวัน จึงไม่จำเป็นต้องมีความเชื่อ เพราะคำสัญญาของแผ่นดินนั้นมองเห็นได้ในทันที แต่เมื่อเทียบกับแผ่นดินแห่งการกันดารอาหาร อียิปต์ดูเหมือนเป็นสถานที่ที่ดีที่จะอาศัยอยู่ ทั้งๆ ที่พระเจ้าได้ตรัสกับอับรามไว้แล้วก็ตาม

อับรามที่ในตอนนี้ออกจากคานาอันแตกต่างจากอับรามที่ออกจากเมืองเออร์ ก่อนหน้านี้อับรามได้รับการพรรณนาว่าเป็นบุรุษแห่งความเชื่อผู้ออกจากเมืองเออร์ตามการทรงเรียกของพระเจ้า แต่ตอนนี้อับรามออกจากดินแดนแห่งพระสัญญาด้วยตัวของเขาเอง ด้วยความสมัครใจของตนเอง ก่อนหน้านี้อับรามพึ่งพาพระเจ้า แต่ตอนนี้อับรามทำตัวเหมือนนักการเมืองจอมบงการและไร้จรรยาบรรณที่พึ่งพาแต่ตนเองเท่านั้น “ในช่วงที่เขาอยู่ในอียิปต์ เป็นหลักฐานแสดงให้เห็นว่า อับราฮัมยังคงมีความอ่อนแอและความไม่สมบูรณ์แบบของมนุษย์ ในการปกปิดความจริงที่ว่านางซาราห์เป็นภรรยาของเขา เขาทรยศต่อการไว้วางใจในการดูแลของพระเจ้า พฤติกรรมนี้แตกต่างจากความเชื่ออันยิ่งใหญ่และความกล้าหาญที่เขาเคยมีในชีวิต” (เอลเลน จี. ไว้ท์, บรรพชนกับผู้เผยพระวจนะ, หน้า 130)

ดังนั้นสิ่งที่เราเห็นในที่นี้คือ แม้แต่บุรุษผู้ยิ่งใหญ่ของพระเจ้าก็ทำผิดพลาดได้ แต่พระเจ้าก็ยังคงไม่ทอดทิ้งเขา เมื่อพระคัมภีร์พันธสัญญาใหม่กล่าวถึงอับราฮามว่าเป็นตัวอย่างแห่งความรอดโดยพระคุณ ซึ่งก็หมายถึงพระคุณจริงๆ เพราะหากไม่ใช่โดยพระคุณแล้ว อับราฮัมก็เหมือนพวกเราทุกคนที่ไม่มีความหวัง

`เรื่องนี้สอนเราว่าอะไร เป็นการง่ายมากที่เราจะหลงจากทางที่ถูกต้อง แม้แต่คริสเตียนที่สัตย์ซื่อ เหตุใดการไม่เชื่อฟังจึงไม่ใช่ทางเลือกที่ดี`