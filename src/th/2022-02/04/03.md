---
title:  น้ำท่วมโลก
date:  18/04/2022
---

คำกริยา “ทำ” (‘asah) ซึ่งบ่งบอกถึงการกระทำของโนอาห์ คำนี้เป็น คำหลักในเรื่องราวแห่งการทรงสร้างในปฐมกาลด้วย (ปฐมกาล 1:7, 16, 25, 26, 31; ปฐมกาล 2:2) การกระทำที่บ่งบอกว่าโนอาห์เชื่อฟังพระเจ้าก็เป็นเหมือนการกระทำแห่งการทรงสร้างของพระเจ้า สิ่งที่เราได้เรียนรู้จากการเชื่อมโยงนี้คือ น้ำท่วมโลกไม่ได้เกี่ยวกับการที่พระเจ้าลงโทษมนุษยชาติเท่านั้น แต่เกี่ยวกับการที่พระเจ้าทรงช่วยเราให้รอดด้วย

`อ่าน ปฐมกาล บทที่ 7 เหตุใดเหตุการณ์น้ำท่วมโลกจึงทำให้เรานึกถึงเรื่องราวแห่งการทรงสร้าง เราเรียนรู้บทเรียนอะไรได้จากความคล้ายคลึงกันของเหตุการณ์ทั้งสองนี้`

หากเราอ่านข้อพระคัมภีร์ในเรื่องของน้ำท่วมโลกอย่างตั้งใจ เราจะเห็นคำและสำนวนมากมายที่ใช้ในเรื่องราวแห่งการทรงสร้าง เช่น “เจ็ด” (ปฐมกาล 7:2, 3, 4, 10; เปรียบเทียบกับ ปฐมกาล 2:1-3); “ชายและหญิง” (ปฐมกาล 7:2, 3, 9, 16; เปรียบเทียบกับ ปฐมกาล 1:27); “ตามชนิดของมัน” (ปฐมกาล 7:14; เปรียบเทียบกับ ปฐมกาล 1:11, 12, 21, 24, 25); “สัตว์ใช้งาน” “นก” “สัตว์เลื้อยคลาน” (ดูในปฐมกาล 7:8, 14, 21, 23; เปรียบเทียบกับ ปฐมกาล 1:24, 25) และ “ลมหายใจแห่งชีวิต” (ปฐมกาล 7:15, 22; เปรียบเทียบกับ ปฐมกาล 2:7)

ดังนั้นเรื่องราวของน้ำท่วมโลกก็คล้ายคลึงกับเรื่องราวแห่งการทรงสร้าง เรื่องนี้สะท้อนเรื่องราวแห่งการทรงสร้างเผยให้เห็นว่า พระเจ้าพระผู้สร้างทรงเป็นพระเจ้าองค์เดียวกับพระเจ้าผู้ทำลาย (เฉลยธรรมบัญญัติ 32:39) แต่การสะท้อนนี้ก็ยังสื่อถึงข่าวสารแห่งความหวัง กล่าวคือน้ำท่วมโลกเป็นการออกแบบให้เป็นการสร้างใหม่จากน้ำ ซึ่งนำไปสู่การดำรงชีวิตใหม่

แท้จริงแล้ว เหตุการณ์น้ำท่วมโลกเป็นการถอยกลับของการทรงสร้างในปฐมกาล บทที่ 1 ที่บรรยายถึงการแยกน้ำที่อยู่ใต้ภาคพื้นออกจากน้ำที่อยู่เหนือภาคพื้น (ปฐมกาล 1:7) ตรงข้ามกับน้ำท่วมโลกที่กล่าวถึงการรวมตัวกันของน้ำก่อนแล้วจึงแตกออกเกินขอบเขตทั้งปวง (ปฐมกาล 7:11)

กระบวนการนี้สื่อถึงข่าวสารที่ขัดแย้งกัน กล่าวคือ พระเจ้าต้องทำลายสิ่งที่มีมาก่อนเพื่อให้การสร้างใหม่เกิดขึ้นได้ในภายหลัง การสร้างโลกใหม่จำเป็นต้องมีการทำลายโลกเก่าก่อน เหตุการณ์น้ำท่วมโลกทำนายถึงความรอดในอนาคตของโลกนี้เมื่อสิ้นสุดยุคสุดท้าย “และข้าพเจ้าเห็นฟ้าสวรรค์ใหม่และแผ่นดินโลกใหม่ เพราะว่าฟ้าสวรรค์เดิมและแผ่นดินโลกเดิมนั้นหายไปแล้ว” (วิวรณ์ 21:1; เปรียบเทียบกับ อิสยาห์ 65:17)

`มีอะไรบ้างในตัวเราที่จำเป็นต้องทำลายก่อนเพื่อให้เกิดการสร้างใหม่ (ดูใน โรม 6:1-6)`