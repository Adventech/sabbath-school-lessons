---
title:  พันธสัญญา ตอนที่ 2
date:  21/04/2022
---

`อ่าน ปฐมกาล 8:21-9:1 คำมั่นสัญญาของพระเจ้าที่จะรักษาชีวิตไว้หมายความว่าอย่างไร พระพรของพระเจ้าทำให้คำมั่นสัญญานั้นบรรลุผลสำเร็จอย่างไร`

คำมั่นสัญญาของพระเจ้าในการรักษาชีวิตเอาไว้เป็นการกระทำแห่งพระคุณ ไม่ใช่ผลของการทำดีของมนุษย์ พระเจ้าทรงตัดสินพระทัยที่จะรักษาชีวิตบนแผ่นดินโลกไว้ทั้งๆ ที่มนุษย์ชั่วร้าย (ปฐมกาล 8:21) ปฐมกาล 8:22 อ่านแบบตามตัวอักษรว่า “ตราบที่โลกยังมีอยู่” ฤดูกาลจะมาและผ่านพ้นไป และชีวิตก็จะดำรงอยู่ต่อไป กล่าวโดยย่อว่า พระเจ้าจะไม่ทรงยอมแพ้กับสิ่งทรงสร้างของพระองค์

อันที่จริงแล้ว ข้อพระคัมภีร์ต่อจากนี้ไปซึ่งกล่าวถึงพระพรของพระเจ้า นำเรากลับไปสู่พระพรแห่งการทรงสร้างดั้งเดิม (ปฐมกาล 1:22, 28; ปฐมกาล 2:3) ในแง่หนึ่งกล่าวได้ว่า พระเจ้าประทานโอกาสแก่มนุษย์ในการเริ่มต้นใหม่

`อ่าน ปฐมกาล 9:8-17 รุ้งมีความสำคัญอย่างไร “เครื่องหมายแห่งพันธสัญญา” (ปฐมกาล 9:13) นี้เกี่ยวข้องกับเครื่องหมายแห่งพันธ-สัญญาวันสะบาโตอย่างไร`

วลี “ตั้งพันธสัญญา” ถูกกล่าวซ้ำสามครั้ง (ปฐมกาล 9:9, 11, 17) เป็น จุดสำคัญที่สุดและเป็นไปตามพระสัญญาแรกเริ่มของพระเจ้า (ปฐมกาล 6:18) หัวข้อที่กล่าวก่อนหน้านี้คล้ายคลึงกับวันที่หกของเรื่องราวแห่งการทรงสร้าง หัวข้อนี้ก็คล้ายคลึงกับวันที่เจ็ดแห่งการทรงสร้างคือ วันสะบาโต ข้อพระคัมภีร์กล่าวถึงคำว่า “พันธสัญญา” ที่สะท้อนถึงวันสะบาโตซ้ำถึงเจ็ดครั้ง รุ้งเป็นเครื่องหมายของพันธสัญญาเช่นเดียวกับวันสะบาโต (ปฐมกาล 9:13, 14, 16; เปรียบเทียบ อพยพ 31:12-17) และรุ้งก็มีไว้สำหรับทุกคนบนโลกเช่นเดียวกับวันสะบาโตด้วย รุ้งมีไว้สำหรับทุกคน ทุกแห่งหน เป็นพระสัญญาแก่ทุกคนและทุกแห่งหนว่าน้ำจะไม่ท่วมโลกอีก เช่นเดียวกับวันสะบาโตที่เป็นเครื่องหมายของการทรงสร้าง