---
title:  การสิ้นสุดของน้ำท่วมโลก
date:  19/04/2022
---

ปฐมกาล 7:22-24 บรรยายถึงผลกระทบของน้ำท่วมที่รุนแรงและกว้างขวางมาก ที่ “ทำลายล้างสิ่งทั้งปวงที่มีชีวิต” (ปฐมกาล 7:23) และ “น้ำท่วมแผ่นดินอยู่ถึง 150 วัน” (ปฐมกาล 7:24) การที่ “พระเจ้าทรงระลึกถึง” (ปฐมกาล 8:1) เป็นภาพที่ขัดกับการทำลายล้างอย่างสิ้นเชิงและความสิ้นหวัง การที่ประโยคนี้ถูกกล่าวถึงกลางเนื้อหาของเรื่องน้ำท่วมโลก เป็นการบ่งชี้ว่าแนวคิดนี้เป็นข่าวสารสำคัญของเรื่องน้ำท่วมโลก

`อ่าน ปฐมกาล 8:1 พระเจ้า “ทรงระลึกถึง” โนอาห์ หมายความว่าอย่างไร`

คำกริยา “ระลึกถึง” (zakhar) หมายความว่า พระเจ้ายังไม่ลืม ในบริบทของพระคัมภีร์ “พระเจ้าทรงระลึกถึง” หมายถึง การที่พระสัญญาของพระองค์จะสำเร็จผลและมักบ่งชี้ถึงความรอด (ดูใน ปฐมกาล 19:29) ในบริบทของน้ำท่วมโลก “พระเจ้าทรงระลึกถึง” หมายความว่าน้ำ “หยุด” ลดลง (ปฐมกาล 8:2) และโนอาห์จะได้ออกจากเรือนาวาในเร็วไว (ปฐมกาล 8:16)

แม้ยังไม่มีพระบัญชาโดยตรงให้ออกจากเรือ แต่โนอาห์ก็ได้เริ่มโดยการปล่อยกาออกไปก่อน แล้วจึงปล่อยนกพิราบเพื่อตรวจสอบสถานการณ์ และท้ายสุดเมื่อนกพิราบไม่บินกลับมา เขาก็เข้าใจแล้วว่า “น้ำก็แห้งจากแผ่นดิน โนอาห์เปิดหลังคาของเรือและมองเห็นว่าพื้นดินแห้ง” (ปฐมกาล 8:13)

การประพฤติของโนอาห์นั้นเต็มไปด้วยบทเรียนทางการปฏิบัติ ประการหนึ่ง เป็นการสอนเราให้วางใจในพระเจ้า แม้ว่าพระองค์ยังไม่ตรัสโดยตรง อีกประการหนึ่ง ความเชื่อไม่ได้หมายความว่าเราไม่ควรคิดและทดสอบ ความเชื่อไม่ได้กีดกันการคิด การแสวงหา และการพิสูจน์ดูว่าสิ่งที่เราเรียนรู้นั้นจริงหรือไม่

แต่ถึงกระนั้นโนอาห์ออกจากเรือก็ต่อเมื่อพระเจ้าทรงบอกให้เขาทำเช่นนั้น (ปฐมกาล 8:15-19) กล่าวคือ แม้ว่าโนอาห์จะรู้ว่าปลอดภัยที่จะออกได้แล้ว  แต่เขาก็ยังคงพึ่งพาพระเจ้าและรอสัญญาณจากพระองค์ก่อนที่จะออกจากเรือนาวา เขารอคอยอย่างอดทนอยู่ในเรือนาวา “เช่นเดียวกับที่เขาเข้าสู่เรือตามพระบัญชาของพระเจ้า เขาก็คอยคำสั่งพิเศษที่จะให้ออกมา...ในที่สุดทูตสวรรค์องค์หนึ่งก็ลงมาจากสวรรค์ เปิดประตูบานใหญ่ และสั่งให้บรรพชนและครอบครัวออกมาสู่แผ่นดินโลกและนำสิ่งมีชีวิตทั้งปวงออกไปด้วย” (เอลเลน จี. ไว้ท์, บรรพชนกับผู้เผยพระวจนะ, หน้า 105)

`อ่าน ปฐมกาล 8:1; ปฐมกาล 19:29; และสดุดี 106:4 คำกล่าวที่ว่า “พระเจ้าทรงระลึกถึง” หมายความว่าอย่างไร ความจริงนี้มีความหมายอย่างไรต่อเราในปัจจุบัน กล่าวคือ พระเจ้าทรงแสดงให้คุณเห็นว่า พระองค์ทรง “ระลึกถึง” คุณอย่างไร`