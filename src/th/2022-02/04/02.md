---
title:  เตรียมพร้อมสำหรับน้ำท่วมโลก
date:  17/04/2022
---

`อ่าน ปฐมกาล 6:13-7:10 เราได้รับบทเรียนอะไรจากประวัติศาสตร์มนุษย์ยุคแรกนี้`

โนอาห์เป็นผู้เผยพระวจนะเช่นเดียวกับดาเนียล เป็นผู้พยากรณ์ถึงยุคสุดท้ายของโลก คำภาษาฮีบรูของคำว่า “เรือ” (ark) คือ (tevah) (ปฐมกาล 6:14) ซึ่งเป็นคำหายากที่ยืมจากภาษาอียิปต์ เป็นคำที่ใช้สำหรับ “ตะกร้า” (ark) ที่ซึ่งซ่อนทารกโมเสสไว้ ผู้ซึ่งได้รับการปกป้องเพื่อช่วยอิสราเอลให้รอดพ้นจากชาวอียิปต์ (อพยพ 2:3)

นอกจากนี้ ยังมีบางคนเห็นโครงสร้างทั่วไปของเรือนาวาคล้ายคลึงกันกับของหีบพันธสัญญา (อพยพ 25:10) เช่นเดียวกับที่นาวาแห่งน้ำท่วมโลกจะช่วยให้มนุษย์รอด หีบพันธสัญญาก็เป็นเครื่องหมายของการสถิตอยู่ของพระเจ้าท่ามกลางประชากรของพระองค์ (อพยพ 25:22) ชี้ไปยังงานแห่งความรอดของพระเจ้าเพื่อประชากรของพระองค์

ประโยคที่กล่าวว่า “พระเจ้าทรงบัญชาให้โนอาห์ทำอย่างไร โนอาห์ก็ทำอย่างนั้นทุกประการ” (ปฐมกาล 6:22) ประโยคนี้สรุปส่วนของการเตรียมพร้อม คำกริยา “ทำ” (‘asah) บ่งบอกถึงการกระทำของโนอาห์ ซึ่งเป็นการตอบสนองต่อคำว่า “จงทำ” ในพระบัญชาของพระเจ้า ซึ่งเป็นส่วนเริ่มต้นของส่วนนี้ (ปฐมกาล 6:14) และคำนี้ถูกกล่าวซ้ำอีกห้าครั้ง (ปฐมกาล 6:14-16) คำสะท้อนระหว่างพระบัญชาของพระเจ้ากับการตอบสนองของโนอาห์แสดงให้เห็นว่า โนอาห์เชื่อฟังสิ่งที่พระเจ้าบัญชาเขาให้ทำ (‘asah) อย่างเด็ดขาด น่าสนใจเช่นกันที่วลีนี้ถูกใช้ในบริบทของการสร้างหีบแห่งพันธสัญญาด้วย (อพยพ 39:32, 42, อพยพ 40:16)

“พระเจ้าทรงบอกโนอาห์ถึงขนาดของเรือนาวาที่แน่นอนและวิธีการก่อสร้างทุกส่วนอย่างชัดเจน สติปัญญาของมนุษย์มิอาจสร้างสิ่งก่อสร้างที่แข็งแรงและทนทานได้มากขนาดนี้ พระเจ้าทรงเป็นผู้ออกแบบและโนอาห์เป็นนายช่างก่อสร้างหลัก” (เอลเลน จี. ไว้ท์, บรรพชนและผู้เผยพระวจนะ, หน้า 92)

และอีกครั้งหนึ่งที่เราเห็นความคล้ายคลึงกันระหว่างทั้งสองสิ่งนี้ (arks) ซึ่งเป็นการยืนยันถึงหน้าที่ของการไถ่ให้รอดที่มีส่วนเหมือนกัน ดังนั้นการเชื่อฟังของโนอาห์จึงเป็นส่วนหนึ่งของแผนการแห่งความรอดของพระเจ้า โนอาห์ได้รับความรอดเพียงเพราะเขาเชื่อที่จะกระทำตามพระบัญชาของพระเจ้า (ดูใน ฮีบรู 11:7) เขาเป็นแบบอย่างแห่งความเชื่อในยุคแรกที่แสดงออกมาในรูปแบบของการเชื่อฟัง ซึ่งรูปแบบความเชื่อนี้มีความสำคัญ (ยากอบ 2:20)

โดยย่อ โนอาห์ “เป็นที่โปรดปรานในสายพระเนตรของพระยาห์เวห์” (ปฐมกาล 6:8) โนอาห์ตอบสนองต่อพระคุณที่ได้รับก่อนแล้วด้วยความซื่อสัตย์และเชื่อฟังพระบัญชาของพระเจ้า นั่นเป็นสิ่งที่เราควรจะกระทำด้วยมิใช่หรือ

`อ่าน 2 เปโตร 2:5-9 ทำไมมีเพียงครอบครัวโนอาห์เท่านั้นที่รอด เราเรียนรู้บทเรียนอะไรจากเรื่องราวของโนอาห์เกี่ยวกับบทบาทของเราในการเตือนโลกนี้ถึงการพิพากษาที่จะมาถึง`