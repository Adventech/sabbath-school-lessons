---
title:  ปัญหาครอบครัว
date:  05/06/2022
---

ในที่สุดยาโคบก็ได้ตั้งรกรากอยู่ในแผ่นดินนั้น ในขณะที่อิสอัคเป็น เพียง “คนแปลกหน้า” ข้อพระคัมภีร์ก็กล่าวด้วยว่า ยาโคบ “มาอยู่ในดินแดน” (ปฐมกาล 37:1) แต่กระนั้น เมื่อเขากำลังตั้งรกรากในแผ่นดินนั้น ปัญหาก็เริ่มขึ้น และครั้งนี้เริ่มขึ้นในครอบครัว ความขัดแย้งที่เกิดขึ้นไม่เกี่ยวกับการครอบครองที่ดิน หรือการใช้บ่อน้ำ แต่หลักๆ คือความขัดแย้งฝ่ายจิตวิญญาณ

`อ่าน ปฐมกาล 37:1-11 อะไรจูงใจให้พวกพี่ๆ เกลียดชังโยเซฟเป็นอย่างมาก`

เราเข้าใจตั้งแต่เริ่มแรกแล้วว่า โยเซฟเป็นลูกชายในวัยชราของยาโคบ (ปฐมกาล 37:3) มีความสัมพันธ์เป็นพิเศษกับบิดาผู้ “รักโยเซฟมากกว่าบุตรชายทั้งหมดของท่าน” (ปฐมกาล 37:4) นอกจากนี้ ยาโคบยังทำ “เสื้อคลุมยาวมีแขนหลากสี” (ปฐมกาล 37:3) ให้โยเซฟ ซึ่งเป็นเครื่องแต่งกายของเจ้าชาย (2 ซามูเอล 13:18) ซึ่งบ่งบอกเป็นนัยถึงเจตนาลับของยาโคบที่จะยกโยเซฟขึ้น ซึ่งเขาเป็นลูกคนแรกของนางราเชล มีตำแหน่งบุตรหัวปี

แท้จริงแล้ว อนาคตจะยืนยันความปรารถนาของยาโคบ เพราะในที่สุดโยเซฟจะได้รับสิทธิบุตรหัวปี (1 พงศาวดาร 5:2) ไม่น่าแปลกใจเลยที่พวกพี่ของโยเซฟจึงเกลียดเขามาก และไม่สามารถแม้แต่จะสนทนาอย่างสันติกับเขาได้ (ปฐมกาล 37:4)

ยิ่งไปกว่านั้น โยเซฟจะคอยรายงานพ่อถึงพฤติกรรมของพวกพี่ๆ ที่ น่าตำหนิ (ปฐมกาล 37:2) ไม่มีใครชอบเด็กขี้ฟ้อง

ดังนั้นเมื่อโยเซฟเล่าความฝันของเขาให้ฟังว่า พระเจ้าจะทรงให้เขาอยู่ ในตำแหน่งที่สูงกว่า และพวกพี่น้องจะก้มลงต่อหน้าเขา ยิ่งทำให้พวกพี่ชาย โกรธเกลียดเขามากขึ้นไปอีก ดูเหมือนว่าฝันที่พยากรณ์อนาคตนี้ได้รับการยืนยันเพราะโยเซฟฝันซ้ำแบบเดิมอีก (ดูใน ปฐมกาล 41:32) แม้ยาโคบจะว่ากล่าวเขาอย่างเปิดเผยก็ตาม (ปฐมกาล 37:10) แต่ก็เก็บเหตุการณ์นี้ไว้ในใจ ใคร่ครวญถึงความหมายและรอวันที่จะสำเร็จตามความฝัน (ปฐมกาล 37:11) บางทีลึกๆ ในใจเขาคงคิดว่าจะต้องมีบางอย่างเกิดขึ้นกับความฝันเหล่านี้แน่นอน ซึ่งเขาก็คิดถูกต้อง แม้ว่าเขาจะยังไม่รู้อะไรก็ตามในขณะนั้น

`อ่าน มัทธิว 20:26, 27 พระคัมภีร์ข้อนี้เปิดเผยหลักการอะไรที่สำคัญ และเราเรียนรู้ที่จะนำคำสอนไปใช้ในชีวิตได้อย่างไร`