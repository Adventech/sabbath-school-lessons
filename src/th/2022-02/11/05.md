---
title:  โยเซฟทาสในอียิปต์
date:  08/06/2022
---

ตอนนี้เราจะกลับมาที่เรื่องราวของโยเซฟ ซึ่ง “ถูกขัดจังหวะ” จากเหตุการณ์ของทามาร์ บัดนี้โยเซฟทำงานเป็นทาสให้กับ “ผู้บัญชาการทหารรักษาพระองค์” ผู้ที่ดูแลเรือนจำของข้าราชการในสำนัก (ปฐมกาล 40:3, 4; ปฐมกาล 41:10-12)

`อ่าน ปฐมกาล 39 จากตัวอย่างการทำงานของโยเซฟในฐานะผู้ดูแลภายใต้โปทิฟาร์ อะไรคือปัจจัยที่นำไปสู่ความสำเร็จเช่นนั้น`

โยเซฟมีลักษณะของคนที่ประสบความสำเร็จเกือบจะในทันที (ปฐมกาล 39:2, 3) เขาเป็นคนดีและเจ้านายก็ไว้วางใจเขาและ “มอบทุกสิ่งที่เขามีไว้ในมือของท่าน” และยัง “ตั้งให้เป็นผู้ดูแลบ้าน” (ปฐมกาล 39:4)

อย่างไรก็ตาม ความสำเร็จของโยเซฟก็มิได้ทำให้เขาไร้ตำหนิ เมื่อภรรยาโปทิฟาร์สังเกตเห็นเขาและต้องการหลับนอนร่วมกับเขา โยเซฟปฏิเสธเธออย่างชัดเจนและยอมที่จะสูญเสียงานและความปลอดภัยมากกว่าที่จะ “ทำความชั่วร้ายใหญ่หลวงนี้ และทำบาปต่อพระเจ้า” (ปฐมกาล 39:9) หญิงนั้นรู้สึกถูกดูหมิ่นจากการปฏิเสธของโยเซฟ จึงรายงานเท็จให้กับคนรับใช้และสามีของเธอว่า โยเซฟต้องการจะข่มขืนเธอ ด้วยเหตุนี้โยเซฟจึงถูกจับขังคุก

สิ่งที่โยเซฟกำลังประสบเป็นสิ่งที่เราทุกคนเคยประสบมา กล่าวคือ ความรู้สึกว่าพระเจ้าทรงทอดทิ้ง แต่กระนั้นแม้ในช่วงเวลาที่ยากลำบากนี้ “พระยาห์เวห์ทรงอยู่กับโยเซฟ” (ปฐมกาล 39:21)

ท้ายที่สุดพระเจ้าก็ทรงกระทำการของพระองค์ ทรงให้เจ้าหน้าที่เรือนจำ โปรดปรานโยเซฟ และพระผู้เป็นเจ้าทรงอวยพรโยเซฟที่นี่เช่นเดียวกับในบ้านของผู้บัญชาการทหาร เห็นได้ชัดว่าโยเซฟเป็นคนมีพรสวรรค์ และแม้ว่าสถานการณ์จะยิ่งเลวร้ายขึ้น (ที่จริงแล้ว ก่อนหน้านี้เขาก็เป็นทาสอยู่) แต่เขาก็พยายามทำให้ดีที่สุด ไม่ว่าเขาจะมีพรสวรรค์อะไรก็ตาม แต่พระคัมภีร์เขียนไว้ชัดเจนว่า ท้ายที่สุดมีเพียงพระเจ้าผู้เดียวเท่านั้นที่จะนำเขาไปสู่ความสำเร็จได้ “พัศดีไม่ต้องดูการงานทุกอย่างที่โยเซฟดูแล เพราะพระยาห์เวห์ทรงอยู่กับท่าน และพระยาห์เวห์ก็ทรงทำให้สิ่งที่ท่านทำนั้นสำเร็จ” (ปฐมกาล 39:23) ช่างเป็นสิ่งสำคัญที่ทุกคนที่ได้รับของประทาน ทุกคนที่ “ประสบความสำเร็จ” ควรจดจำไว้ว่าสิ่งทั้งปวงมากจากไหน

`อ่าน ปฐมกาล 39:7-12 โยเซฟต่อต้านการรุกล้ำของภรรยาโปทิฟาร์อย่างไร เหตุใดโยเซฟจึงกล่าวอย่างเจาะจงว่า การทำตามคำขอของเธอจะเป็นการทำบาปต่อพระเจ้า โยเซฟแสดงให้เห็นว่าบาปคืออะไรและธรรมชาติของบาปเป็นอย่างไร`