---
title:  ความฝันของฟาโรห์
date:  09/06/2022
---

`อ่าน ปฐมกาล 40:1-41:36 ความฝันของฟาโรห์เกี่ยวข้องกับความฝันของพนักงานอย่างไร ความคล้ายคลึงกันนี้มีความสำคัญอย่างไร`

เหตุการณ์ที่มีลักษณะเฉพาะยังคงดำเนินต่อไป เมื่อเวลาผ่านไป โยเซฟได้รับมอบหมายให้ดูแลนักโทษ โดยในนั้นมีสองคนที่เป็นอดีตเจ้าหน้าที่ของฟาโรห์ คือพนักงานเชิญถ้วยเสวยและพนักงานขนมปัง (ปฐมกาล 41:9-11) ทั้งสองต่างรู้สึกกังวลใจเพราะความฝันที่ไม่สามารถเข้าใจได้ เพราะ “ไม่มีใครอธิบายได้” (ปฐมกาล 40:8) ดังนั้นโยเซฟจึงอธิบายฝันนั้นให้ฟัง

ความฝันของเจ้าหน้าที่ทั้งสองคล้ายคลึงกับของฟาโรห์ซึ่งมีความฝันสองอย่างและไม่มีใครตีความหมายได้ (ปฐมกาล 41:1-8) ในขณะนั้นเอง พนักงานน้ำองุ่นก็ระลึกถึงโยเซฟและแนะนำฟาโรห์ให้รู้จักเขา

ฟาโรห์เป็นทุกข์เช่นเดียวกับพนักงานทั้งสอง และการเปิดเผยความฝันก็เป็นเช่นเดียวกัน (ปฐมกาล 41:14-24) โยเซฟเป็นผู้อธิบายความหมายให้ฟัง ความฝันของฟาโรห์ก็เช่นเดียวกับของพนักงาน คือเป็นสัญลักษณ์ วัวเจ็ดตัวทั้งสองชุด (อ้วนและซูบผอม) เช่นเดียวกับรวงข้าวสองชุด (รวงข้าวงามดีและรวงข้าวลีบ) เป็นตัวแทนของจำนวนปีสองชุด ชุดหนึ่งดีและอีกชุดไม่ดี วัวเจ็ดตัวคู่ขนานกับรวงข้าวทั้งเจ็ด กล่าวย้ำแนวคิดเดิม เป็นหลักฐานในการบอกให้รู้ล่วงหน้าของพระเจ้า เช่นเดียวกับความฝันของโยเซฟ (ปฐมกาล 41:32; เปรียบเทียบกับปฐมกาล 37:9)

แม้ว่าโยเซฟจะเป็นผู้อธิบายความหมายความฝันของฟาโรห์ เขาก็ทำให้ฟาโรห์เข้าใจอย่างแน่นอนว่า พระเจ้า (เอลโลฮิม) (Elohim) เป็นผู้สำแดงให้ฟาโรห์ทราบสิ่งที่พระองค์จะทรงทำ (ปฐมกาล 41:25, 28) และก็ดูเหมือนว่าฟาโรห์จะเข้าใจเช่นนั้นด้วย เพราะเมื่อฟาโรห์ตัดสินใจที่จะแต่งตั้งบุคคลใดบุคคลหนึ่งให้เป็นผู้ดูแลดินแดนนั้น เขาให้เหตุผลว่า “เพราะพระเจ้าได้ทรงสำแดงเรื่องทั้งสิ้นนี้แก่เจ้า จึงไม่มีใครที่มีความเข้าใจและมีปัญญาเหมือนเจ้า เจ้าจะเป็นผู้ดูแลราชสำนักของเรา และให้ประชาชนทั้งหมดของเราทำตามคำของเจ้า” (ปฐมกาล 41:39, 40)

ช่างน่าทึ่งเหลือเกิน ขอบคุณพระเจ้า โยเซฟจากที่เป็นผู้ดูแลบ้านของโปทิฟาร์กลายเป็นผู้ดูแลเรือนจำ จากนั้นกลายเป็นผู้ดูแลประเทศอียิปต์ทั้งหมด ช่างเป็นเรื่องราวอัศจรรย์ที่ว่า เราเห็นการจัดเตรียมการของพระเจ้าท่ามกลางสถานการณ์อันเลวร้าย

`เราเรียนรู้ที่จะวางใจในพระเจ้าและยึดมั่นในพระสัญญาของพระองค์ได้อย่างไร เมื่อสถานการณ์ดูเหมือนว่าไม่ได้เป็นมาจากพระเจ้า และพระเจ้าดูเหมือนนิ่งเฉยอยู่`