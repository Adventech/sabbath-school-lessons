---
title:  ยูดาห์และนางทามาร์
date:  07/06/2022
---

บัดนี้ก็มาถึงเรื่องของนางทามาร์ ซึ่งเหตุการณ์ทั้งปวงนี้เกิดขึ้นหลัง จากที่โยเซฟถูกขายไปยังอียิปต์ (ปฐมกาล 38:1) และสอดคล้องกับความจริง ที่ว่า ยูดาห์ได้แยกทางจากพี่น้องของเขา ซึ่งบ่งชี้ว่าพวกเขาคงไม่เห็นพ้องต้องกัน นอกจากนี้เราจะเห็นได้ว่าพระคัมภีร์บันทึกเรื่องราวทำนองเดียวกันกับบทก่อนๆ และให้บทเรียนทางศาสนศาสตร์ที่เหมือนกัน กล่าวคือการกระทำที่ชั่วร้ายจะกลายเป็นเหตุการณ์เชิงบวกที่เชื่อมโยงกับความรอด

`อ่าน ปฐมกาล 38 เปรียบเทียบพฤติกรรมของยูดาห์กับพฤติกรรมของทามาร์หญิงชาวคานาอัน ผู้ใดชอบธรรมมากกว่ากัน และเพราะ เหตุใด`

ยูดาห์แต่งงานกับหญิงชาวคานาอัน (ปฐมกาล 38:2) และมีลูกชาย ด้วยกัน 3 คน คือ เอร์ โอนัน และเช-ลาห์ ยูดาห์ได้หาหญิงชาวคานาอันชื่อ ทามาร์ ให้เป็นภรรยาของเอร์บุตรหัวปี เพื่อให้แน่ใจว่าจะได้มีลำดับวงศ์ตระกูลที่เหมาะสม แต่พระเจ้าทรงประหารเอร์และโอนันเพราะพวกเขาทำสิ่งชั่วร้าย ยูดาห์จึงสัญญากับทามาร์ว่าจะให้แต่งงานกับเช-ลาห์ลูกชายคนสุดท้อง

เมื่อเวลาผ่านไปช่วงหนึ่งดูเหมือนว่ายูดาห์จะลืมคำสัญญาที่ให้ไว้ หลังจากที่ภรรยาของเขาตายเขาก็ขึ้นไปเพื่อปลอบใจตนเอง ทามาร์จึงตัดสินใจเล่นเป็นหญิงโสเภณีเพื่อบังคับให้เขาทำตามสัญญา เนื่องจากว่ายูดาห์ไม่มีเงินสดที่จะจ่ายให้กับหญิงโสเภณีผู้ที่เขาจำไม่ได้ เขาจึงสัญญาจะส่งลูกแพะจากฝูงมาให้ในภายหลัง

ในขณะเดียวกัน ทามาร์ก็ขอให้เขามอบของมัดจำไว้คือ แหวนตรากับเชือกและไม้เท้าของเขา จากนั้นทามาร์ก็ตั้งครรภ์กับเขาเนื่องจากเหตุการณ์ที่ไม่ปกตินี้ ในภายหลังเมื่อนางถูกกล่าวหาว่าเล่นชู้ นางจึงแสดงแหวนตรา เชือก และไม้เท้าของยูดาห์ให้กับผู้กล่าวหานางดู ยูดาห์จึงเข้าใจและขออภัย

บทสรุปของเรื่องราวอันโสมมนี้คือ การกำเนิดเปเรศ หมายถึง “ช่องแหวก” ผู้ซึ่งเป็นเหมือนยาโคบที่จะต้องออกมาเป็นที่สอง แต่กลายเป็นที่หนึ่ง และมีชื่อในประวัติศาสตร์แห่งความรอดในฐานะบรรพบุรุษของดาวิด (รูธ 4:18-22) และบรรพบุรุษของพระเยซูคริสต์ในที่สุด (มัทธิว 1:3) และสำหรับนางทามาร์ เธอเป็นผู้หญิงคนแรกในสี่คนผู้ซึ่งนางมารีย์มารดาของพระเยซูสืบเชื้อสาย (มัทธิว 1:16) ผู้หญิงที่ถัดมาจากนางทามาร์คือ นางราหับ (มัทธิว 1:5) นางรูธ (มัทธิว 1:5, 6) และภรรยาของอุรียาห์ (มัทธิว 1:6)

บทเรียนหนึ่งที่เราได้จากเรื่องนี้คือ  พระเจ้าทรงช่วยทามาร์โดยพระคุณ ของพระเจ้า เปลี่ยนจากสิ่งชั่วร้ายเป็นสิ่งดีฉันใด พระเจ้าก็จะทรงช่วยประชากรของพระองค์โดยกางเขนของพระเจ้าฉันนั้น ในกรณีของโยเซฟ พระองค์จะทรงเปลี่ยนความทุกข์ยากของเขาให้เป็นความรอดของยาโคบและบุตรทั้งหลายของเขา