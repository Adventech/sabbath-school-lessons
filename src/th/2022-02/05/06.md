---
title:  การไถ่ผู้ถูกเนรเทศให้รอด
date:  28/04/2022
---

`อ่านปฐมกาล 11:8, 9 และปฐมกาล 9:1 เปรียบเทียบกับ ปฐมกาล 1:28 เหตุใดการที่พระเจ้าให้พวกเขากระจัดกระจายไปเป็นการไถ่ให้รอด`

พระเจ้าทรงออกแบบและอวยพรมนุษย์ให้พวกเขา “มีลูกดกทวีมากขึ้นจนเต็มแผ่นดิน” (ปฐมกาล 9:1 เปรียบเทียบกับ ปฐมกาล 1:28) ผู้สร้างหอบาเบลชอบที่จะอยู่รวมกันเป็นกลุ่มเหมือนเป็นบุคคลเดียวกันมากกว่า ซึ่งขัดกับแผนการของพระเจ้า เหตุผลหนึ่งที่พวกเขากล่าวว่าพวกเขาต้องสร้างเมืองนี้ก็เพื่อพวกเขาจะได้ไม่ต้อง “ถูกทำให้กระจัดกระจายไปทั่วแผ่นดินโลก” (ปฐมกาล 11:4) พวกเขาปฏิเสธที่จะย้ายไปที่อื่น บางทีอาจจะคิดว่าหากอยู่ด้วยกันพวกเขาจะมีอำนาจมากกว่าที่จะอยู่แยกจากกัน หากมองในแง่หนึ่งพวกเขาก็พูดถูก

น่าเสียดายที่พวกเขาพยายามรวมพลังเป็นหนึ่งเพื่อทำสิ่งชั่วร้าย มิใช่ ทำสิ่งดี พวกเขาต้องการ “ให้เราทำชื่อเสียงไว้” ซึ่งเป็นภาพสะท้อนอันแรงกล้าถึงความเย่อหยิ่งและภาคภูมิใจในตนเอง เมื่อไหร่ก็ตามที่มนุษย์ต้องการ “สร้างชื่อเสียง” ให้ตนเองก็เป็นการท้าทายพระเจ้า ให้เรามั่นใจได้เลยว่า ผลลัพธ์จะออกมาไม่ดีอย่างแน่นอน

ดังนั้นพระเจ้าทรงพิพากษาการท้าทายอย่างเปิดเผยของพวกเขาด้วยการทำให้พวกเขากระจัดกระจาย “ไปทั่วพื้นแผ่นดิน” (ปฐมกาล 11:9) ซึ่งเป็นสิ่งที่พวกเขาไม่ต้องการให้เกิดขึ้นอย่างแท้จริง

ที่น่าสนใจก็คือ ชื่อบาเบล หมายถึง “ประตูของพระเจ้า” เกี่ยวข้องกับกริยา บาลาล (balal) ซึ่งมีความหมายว่า “วุ่นวาย” (ปฐมกาล 11:9) เนื่องจากว่าพวกเขาต้องการที่จะไปให้ถึง “ประตู” ของพระเจ้า เพราะว่าพวกเขาคิดว่าตนเองเป็นพระเจ้า ฉะนั้นจึงจบลงที่ความวุ่นวายและทำให้พวกเขามีอำนาจน้อยลงกว่าแต่ก่อนมาก

“ชาวบาเบลตั้งใจแน่วแน่ที่จะจัดตั้งการปกครองที่ไม่ขึ้นกับพระเจ้า อย่างไรก็ตาม ยังมีบางคนในหมู่พวกเขาที่ยำเกรงพระเจ้า แต่ถูกหลอกโดยการเสแสร้งของคนอธรรมและตกในหลุมพรางของพวกเขา และเพื่อเห็นแก่คนซื่อสัตย์เหล่านี้ พระเจ้าทรงชะลอการพิพากษาและให้เวลาแก่คนเหล่านี้ในการเปิดเผยลักษณะที่แท้จริง ในขณะที่การก่อสร้างนี้พัฒนาไปเรื่อยๆ บุตรของพระเจ้าพยายามที่จะเปลี่ยนวัตถุประสงค์ของพวกเขา แต่คนเหล่านั้นก็ร่วมแรงร่วมใจกันอย่างเต็มที่ในภารกิจท้าทายสวรรค์ หากพวกเขาทำต่อไปโดยไม่ถูกควบคุม พวกเขาคงทำให้โลกนี้เสื่อมเสียตั้งแต่ยังเป็นทารก การที่พวกเขาร่วมมือกันนั้นเป็นการสถาปนาการกบฏ คืออาณาจักรที่ก่อตั้งขึ้นเพื่อชื่อเสียงของตน และไม่ให้พระเจ้าปกครองหรือรับเกียรติในอาณาจักรนั้น” (เอลเลน จี. ไวท์, บรรพชนกับผู้เผยพระวจนะ, หน้า 123)

`เหตุใดเราจะต้องระมัดระวังเป็นอย่างมากในเรื่องของการ “สร้างชื่อเสียง” แก่เราเอง`