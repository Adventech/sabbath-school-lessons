---
title:  คำสาปของฮาม
date:  24/04/2022
---

`อ่าน ปฐมกาล 9:18-27 เราได้รับบทเรียนอะไรจากเรื่องราวแปลกประหลาดนี้`

การกระทำของโนอาห์ในสวนองุ่นสะท้อนถึงอาดัมในสวนเอเดน เรื่องราวทั้งสองมีสาระสำคัญร่วมกัน กล่าวคือ กินผลจากต้นไม้และส่งผลให้เปลือยกาย จากนั้นก็ปกปิดร่างกาย คำสาปและพร น่าเสียดายที่โนอาห์มาเชื่อมโยงกับรากเหง้าของอาดัม และสืบเนื่องประวัติศาสตร์ที่ล้มลงในบาป

การหมักผลไม้ให้บูดไม่ได้เป็นส่วนหนึ่งของแผนการทรงสร้างดั้งเดิมของพระเจ้า โนอาห์ปล่อยตัวทำตามอำเภอใจ เขาจึงควบคุมตนเองไม่ได้และเปลือยกายอยู่ ความจริงที่ว่า ฮามนั้น “เห็น” บิดาของเขาเปลือยกายอยู่เป็นการบ่งชี้ไปยังเอวาผู้ “เห็น” ต้นไม้ต้องห้าม (ปฐมกาล 3:6) และในความคล้ายคลึงนี้ยังชี้ให้เห็นอีกว่า ฮามไม่เพียงแต่ “เห็น” บิดาของเขาเปลือยกายอยู่โดยบังเอิญเท่านั้น แต่เขายังพูดคุยเรื่องนี้ให้กับผู้คนโดยรอบ โดยไม่ได้พยายามช่วยแก้ปัญหาให้แก่บิดาเลยด้วยซ้ำ ในทางกลับกัน พี่น้องทั้งสองของเขากลับรีบหาผ้ามาปกคลุมบิดาไว้ ในขณะที่ฮามปล่อยให้บิดาเปลือยเปล่า การกระทำของฮามจึงถูกประณามโดยปริยาย

ประเด็นหลักของเรื่องนี้คือ การเคารพบิดามารดาของตน หากไม่ให้เกียรติบิดามารดาผู้เป็นตัวแทนในอดีตของคุณแล้ว ก็จะส่งผลต่ออนาคตของคุณ (อพยพ 20:12; เปรียบเทียบกับ เอเฟซัส 6:2) ดังนั้นคำสาปที่ส่งผลต่ออนาคตของฮาม ก็ส่งผลต่อคานาอันลูกชายของเขาด้วย

แน่นอนว่า เป็นสิ่งผิดพลาดทางหลักศาสนศาสตร์อย่างใหญ่หลวง หากเราจะใช้ข้อพระคัมภีร์นี้บ่งบอกถึงการแบ่งแยกเชื้อชาติใดๆ ก็ตาม คำพยากรณ์นี้จำกัดเฉพาะกับคานาอันลูกชายของฮามเท่านั้น ผู้เขียนพระคัมภีร์คงนึกถึงความประพฤติที่เสื่อมทรามของชาวคานาอันด้วย (ปฐมกาล 19:5-7, 31-35)

นอกจากนี้ ในคำสาปนั้นก็ยังมีพระสัญญา ซึ่งชื่อของคานาอันบอกเป็นนัยถึงพระสัญญานี้ ชื่อคานาอันมาจากคำกริยาว่า (kana‘) แปลว่า “ยอมจำนน” เป็นเพราะคานาอันยอมจำนน เพื่อประชากรของพระเจ้าผู้เป็นลูกหลานของเชมจะได้เข้าสู่แผ่นดินแห่งพันธสัญญา และเตรียมทางสำหรับการเสด็จมาของพระเมสสิยาห์ ซึ่งจะยกยาเฟทขึ้นให้ “อาศัยอยู่ในเต็นท์ของเชม” (ปฐมกาล 9:27) นี่เป็นการพาดพึงถึงคำพยากรณ์ที่จะขยายพันธสัญญาของพระเจ้าไปสู่บรรดาประชาชาติ ซึ่งจะน้อมรับข่าวสารแห่งความรอดของชนชาติอิสราเอลไปทั่วโลก (ดาเนียล 9:27; อิสยาห์ 66:18-20; โรม 11:25) ในความเป็นจริงแล้วคำสาปของฮามจะเป็นพรแก่บรรดาประชาชาติ รวมถึงลูกหลานคนใดก็ตามของฮามและคานาอันที่จะยอมรับความรอดที่องค์พระผู้เป็นเจ้ามอบแก่พวกเขา

`โนอาห์ผู้เป็น “ฮีโร่” แห่งน้ำท่วมโลกเมาอย่างนั้นหรือ เรื่องนี้บอกเราว่า เราทุกคนต่างมีข้อบกพร่องอย่างไร และเหตุใดเราจึงต้องการพระคุณของพระเจ้าในทุกช่วงเวลาแห่งชีวิตของเรา`