---
title:  ภาษาเดียวกัน
date:  26/04/2022
---

`อ่าน ปฐมกาล 11:1-4 เหตุใดคน “ทั่วโลก” จึงพยายามที่จะเป็นหนึ่งเดียวกัน`

วลี “ทั่วโลก” กล่าวถึงคนจำนวนเล็กน้อยที่มีชีวิตอยู่หลังน้ำท่วมโลก เหตุผลที่พวกเขารวมตัวกันระบุไว้อย่างชัดเจน กล่าวคือ พวกเขาต้องการสร้างหอสูงเทียมฟ้า (ปฐมกาล 11:4) อันที่จริงแล้วความตั้งใจที่แท้จริงของพวกเขาคือ การเข้าแทนที่พระเจ้าพระผู้สร้าง สิ่งที่เห็นได้ชัดคือ คำอธิบายถึงความตั้งใจและการกระทำของพวกเขาสะท้อนความตั้งใจและการกระทำของพระเจ้าในเรื่องราวแห่งการทรงสร้าง “พวกเขาพูดกันว่า” (ปฐมกาล 11: 3, 4 เปรียบเทียบกับ ปฐมกาล 1:6, 9, 14 เป็นต้น) “มาเถิด ให้เรา” (ปฐมกาล 11:3, 4 เปรียบเทียบกับ ปฐมกาล 1:26) ความตั้งใจของพวกเขาระบุไว้อย่างชัดเจนว่า “ให้เราทำชื่อเสียงไว้” (ปฐมกาล 11:4) ซึ่งเป็นสำนวนที่ใช้เฉพาะสำหรับพระเจ้า (อิสยาห์ 63:12, 14)

กล่าวโดยสรุปว่า ผู้สร้างหอบาเบลมีความทะเยอทะยานในทางที่ผิดที่จะเข้าแทนที่พระเจ้าพระผู้สร้าง (เรารู้ว่าใครดลใจให้เกิดความคิดนี้มิใช่หรือ ดูใน อิสยาห์ 14:14) ความทรงจำเกี่ยวกับน้ำท่วมจะต้องมีบทบาทในโครงการของพวกเขาอย่างแน่นอน พวกเขาสร้างหอสูงเพื่อเอาชีวิตรอดหากน้ำท่วมโลกอีกครั้ง แม้ว่าพระเจ้าจะทรงสัญญาไว้แล้วก็ตามว่าจะไม่มีน้ำท่วมโลกอีก ในบันทึกของบาบิโลน เราจะเห็นได้ว่าความทรงจำเกี่ยวกับน้ำท่วมมีบทบาทในประเพณีของชาวบาบิโลนในการก่อสร้างเมืองบาเบล (บาบิโลน) แม้ว่าจะถูกบิดเบือนไปบ้าง แท้จริงแล้วความพยายามที่จะไปให้ถึงสวรรค์และแย่งชิงเพื่อเป็นพระเจ้าเป็นความมุ่งมั่นของบาบิโลน

จึงเป็นเหตุผลที่เรื่องราวของหอบาเบลเป็นบรรทัดฐานสำคัญในพระธรรม ดาเนียลด้วย การอ้างอึงถึงชินาร์ซึ่งเป็นการเกริ่นนำถึงเรื่องราวของหอบาเบล (ปฐมกาล 11:2) ปรากฏอีกครั้งในตอนต้นของพระธรรมดาเนียล เพื่อระบุสถานที่ที่เนบูคัดเนสซาร์ได้นำภาชนะจากวิหารแห่งกรุงเยรูซาเล็มมาเก็บไว้ (ดาเนียล 1:2) ตอนที่เนบูคัดเนสซาร์สร้างรูปปั้นทองคำก็น่าจะตั้งอยู่ในที่เดียวกัน ใน “ที่ราบ” เดียวกันนี้เป็นตัวอย่างที่ชัดเจนที่สุดของกรอบแนวคิดนี้ท่ามกลางบรรดาข้ออื่นๆ ของพระธรรมดาเนียล ในนิมิตเรื่องยุคสุดท้าย ดาเนียลเห็นสถานการณ์เดียวกันที่บรรดาประชาชาติทั่วโลกจะมารวมตัวกันเพื่อต่อต้านพระเจ้า (ดาเนียล 2:43; ดาเนียล 11:43-45 เปรียบเทียบกับ วิวรณ์ 16:14-16) และจะล้มเหลวเช่นเดียวกับความพยายามในสถานที่แห่งนี้ที่ล้มเหลวเช่นเดียวกับหอบาเบล

`นักเขียนชาวฝรั่งเศสที่มีชื่อเสียงในศตวรรษที่ผ่านมากล่าวว่า จุดประสงค์ยิ่งใหญ่ของมนุษยชาติคือ การพยายามที่จะ “เป็นพระเจ้า” มีอะไรที่ทำให้เราเข้าสู่การโกหกอันตรายที่เริ่มต้นกับเอวาในสวนเอเดน (ปฐมกาล 3:5)`