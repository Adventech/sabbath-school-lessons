---
title:  “ให้เราลงไป”
date:  27/04/2022
---

`อ่าน ปฐมกาล 11:5-7 และสดุดี 139:7-12 เหตุใดพระเจ้าจึงเสด็จลงมายังโลกในครั้งนี้ อะไรเป็นเหตุจูงใจให้พระองค์ทรงกระทำเช่นนี้`

เป็นเรื่องที่น่าแปลกที่มนุษย์พยายามจะขึ้นไปให้ถึงพระเจ้าแต่ก็ไปไม่ถึง พระเจ้าจึงต้องลงมาหาพวกเขา การเสด็จลงมาของพระเจ้าเป็นการยืนยันถึงอำนาจสูงสุดของพระองค์ พระเจ้าทรงอยู่เหนือกว่าที่มนุษย์จะเอื้อมได้เสมอ ความพยายามของมนุษย์ที่จะขึ้นให้สูงถึงพระองค์และพบพระองค์ในสวรรค์นั้นไร้ประโยชน์และน่าขัน จึงไม่ต้องสงสัยเลยว่าทำไมพระเยซูจึงต้องลงมาหาเราเพื่อช่วยเราให้รอด ไม่มีทางอื่นใดที่พระองค์จะช่วยเราให้รอดได้อีกแล้ว

ในเรื่องราวของหอบาเบลเห็นได้ในถ้อยคำของพระเจ้าที่กล่าวว่า“ทอดพระเนตรเมือง และหอที่มนุษย์สร้างขึ้นนั้น” (ปฐมกาล 11:5) พระเจ้าไม่จำเป็นที่ต้องลงมาดู (สดุดี 139:7-12 เปรียบเทียบกับ สดุดี 2:4) แต่พระองค์ก็ทรงทำเช่นนั้นอยู่ดี แนวคิดนี้เน้นให้เห็นว่าพระเจ้าทรงมีส่วนร่วมกับมนุษย์

`อ่าน ลูกา 1:26-33 ข้อพระธรรมนี้สอนเราเกี่ยวกับการที่พระเจ้าเสด็จลงมาหาเราอย่างไร`

นอกจากนี้การเสด็จลงมาของพระเจ้ายังย้ำเตือนเราถึงหลักการของความชอบธรรมโดยความเชื่อและกระบวนการแห่งพระคุณของพระเจ้าอีกด้วย ไม่ว่าเราจะปฏิบัติตนอย่างไรเพื่อพระเจ้า พระองค์ก็ยังต้องเสด็จลงมาพบกับเราอยู่ดี ไม่ใช่สิ่งที่เราทำเพื่อพระเจ้าที่จะนำเรามาหาพระองค์และการไถ่ให้รอด แต่เป็นการที่พระเจ้าทรงเข้ามาหาเราเองที่ช่วยให้เรารอดได้ อันที่จริงแล้ว ข้อพระคัมภีร์ในปฐมกาลพูดถึงการที่พระเจ้าทรง “ลงมา” สองครั้งด้วยกัน ซึ่งแสดงว่าพระองค์ทรงห่วงใยสิ่งที่เกิดขึ้นในโลกนี้มากเพียงใด

ตามที่เห็นในพระคัมภีร์ พระเจ้าประสงค์ที่จะยุติการรวมตัวกันที่ฝังลึก ในใจของผู้คน ซึ่งมีแต่จะนำไปสู่ความชั่วร้ายที่เพิ่มมากขึ้น เนื่องจากสภาพที่ ล้มลงในบาปของพวกเขา จึงเป็นสาเหตุที่พระองค์ทรงเลือกทำให้ภาษาของ พวกเขาสับสน เพื่อจะยุติแผนการในการอยู่ร่วมกัน

“แผนการของผู้สร้างหอบาเบลต้องจบลงด้วยความอับอายและพ่ายแพ้ อนุสาวรีย์แห่งความเย่อหยิ่งกลายมาเป็นอนุสรณ์แห่งความเขลา ทว่ามนุษย์ก็ ยังคงดำเนินในแนวทางเดียวกันนี้อย่างต่อเนื่องเสมอมาคือ พึ่งพาตนเองและปฏิเสธบทบัญญัติของพระเจ้า ซึ่งเป็นหลักการที่ซาตานพยายามทำให้สำเร็จในสวรรค์ และเป็นหลักการเดียวกันที่ครอบครองคาอินในเรื่องการถวายเครื่องบูชา” (เอเลน จี. ไว้ท์, บรรพชนกับผู้เผยพระวจนะ, หน้า 123)

`เราเห็นตัวอย่างของความเย่อหยิ่งอะไรอีกบ้างจากเรื่องหอบาเบล และในที่สุดก็ต้องล้มเหลวไป เราได้รับบทเรียนส่วนตัวอะไรบ้างจาก เรื่องนี้`