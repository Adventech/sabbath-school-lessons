---
title:  การล้มลงในบาป
date:  02/04/2022
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 3; 2 โครินธ์ 11:3; วิวรณ์ 12:7-9; ยอห์น 8:44; โรม 16:20; ฮีบรู 2:14; 1 ทิโมธี 2:14, 15

> <p>ข้อควรจำ</p>
> “เราจะให้เจ้ากับหญิงนี้เป็นศัตรูกัน ทั้งพงศ์พันธุ์ของเจ้า และพงศ์พันธุ์ของนางด้วย เขาจะทำให้หัวของเจ้าแหลก และเจ้าจะทำให้ส้นเท้าของเขาฟกช้ำ” (ปฐมกาล 3:15)

ท่ามกลางทุกสิ่งที่พระเจ้าประทานแก่บิดามารดาคู่แรกของเราในสวนเอเดนมีคำเตือนในสิ่งเหล่านั้นด้วยว่า “ผลไม้ทุกอย่างในสวนนี้ เจ้ากินได้ตามใจชอบ แต่ผลของต้นไม้แห่งการรู้ถึงความดีและความชั่วนั้น ห้ามเจ้ากิน เพราะในวันใดที่เจ้ากิน เจ้าจะต้องตายแน่” (ปฐมกาล 2:16, 17) คำเตือนเรื่องการกินผลของต้นไม้แห่งการรู้ถึงความดีและความชั่วแสดงให้เราเห็นว่า แม้พวกเขาควรรู้จักความดี แต่พวกเขาก็ไม่ควรรู้จักความชั่ว

เราเข้าใจเหตุผลนี้ได้อย่างแน่นอนใช่หรือไม่

ความตายติดมากับคำเตือนเกี่ยวกับการไม่เชื่อฟัง (ปฐมกาล 2:17) พวกเขาจะต้องตาย (ปฐมกาล 3:19) ไม่เพียงแต่ถูกห้ามไม่ให้กินผลจากต้นไม้นั้นเท่านั้น แต่พวกเขายังถูกขับไล่ออกจากสวนเอเดนอีกด้วย (ปฐมกาล 3:24) และดังนั้นเมื่อพวกเขาเป็นคนบาปจึงไม่สามารถเข้าถึงสิ่งที่ทำให้พวกเขาได้รับชีวิตนิรันดร์ (ปฐมกาล 3:22)

อย่างไรก็ตาม ความหวังก็ปรากฏขึ้นท่ามกลางโศกนาฏกรรมครั้งนี้ ซึ่งพบได้ในปฐมกาล 3:15 เรียกว่า “พระสัญญาแห่งข่าวประเสริฐฉบับแรก” (protoevangelium) ข้อพระคัมภีร์นี้กล่าวถึงพระสัญญาแห่งข่าวประเสริฐ ฉบับแรกที่พบในพระคัมภีร์ เป็นครั้งแรกที่มนุษย์ได้รับการบอกว่า แม้เราจะตกอยู่ในบาป แต่พระเจ้าได้ทรงจัดเตรียมหนทางแห่งความรอดแก่เราทุกคนแล้ว