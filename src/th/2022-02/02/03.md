---
title:  ผลของต้นไม้ต้องห้าม
date:  04/04/2022
---

`อ่าน ปฐมกาล 2:16, 17 และ ปฐมกาล 3:1-6 (ดูใน ยอห์น 8:44) จงเปรียบเทียบบัญญัติที่พระเจ้าตรัสกับอาดัมและคำพูดของงูต่อหญิงนั้น มีความแตกต่างในคำกล่าวอย่างไร และสิ่งที่แตกต่างนั้นหมายความว่าอะไร`

สังเกตความคล้ายคลึงกันระหว่างบทสนทนาของพระเจ้ากับอาดัม (ปฐมกาล 2:16, 17) และบทสนทนาของเอวากับงู ดูราวกับว่างูได้เข้ามาแทนที่พระเจ้าและรู้ดียิ่งกว่าพระองค์เสียอีก เริ่มแรกนั้น มันเพียงแต่ถามคำถามเพื่อบ่งบอกว่า หญิงนั้นอาจเข้าใจพระเจ้าผิด แต่แล้วซาตานก็พูดเพื่อให้เกิดความสงสัยในพระประสงค์ของพระเจ้าอย่างเปิดเผยและแม้แต่พูดให้ขัดกับพระองค์

ซาตานใช้ 2 ประเด็นในการโจมตีคือ ความตายและการรู้ความดีและความชั่ว ในขณะที่พระเจ้าตรัสอย่างชัดเจนและหนักแน่นว่า เจ้าจะต้องตายแน่ (ปฐมกาล 2:17) แต่ซาตานกล่าวในทางกลับกันว่า พวกเจ้าจะไม่ตายหรอก ซึ่งเป็นการกล่าวเป็นนัยว่า มนุษย์เป็นอมตะ (ปฐมกาล 3:4) ขณะที่พระเจ้าห้ามไม่ให้อาดัมกินผลของต้นนั้น (ปฐมกาล 2:17) ซาตานก็สนับสนุนให้พวกเขากินผลนั้นเพราะโดยการกินผลนั้นพวกเขาจะเป็นเหมือนอย่างพระเจ้า (ปฐมกาล 3:5)

ข้อโต้แย้ง 2 ประการของซาตานคือ ความเป็นอมตะและการเป็นเหมือนอย่างพระเจ้า ได้ชักจูงเอวาให้กินผลนั้น เป็นเรื่องน่าหนักใจที่ในทันทีที่หญิงนั้นตัดสินใจไม่เชื่อฟังพระเจ้าและกินผลของต้นไม้ต้องห้าม เธอทำตัวราวกับว่าพระเจ้าไม่ได้อยู่ด้วยแล้ว และตัวเธอเองเข้ามาแทนที่พระเจ้า พระคัมภีร์ได้กล่าวถึงการเปลี่ยนแปลงบุคลิกลักษณะนี้เอาไว้ด้วย เอวาได้ใช้ภาษาของพระเจ้า เธอได้ประเมินผลของต้นไม้ต้องห้ามนั้น “เห็นว่า...ดี” (ปฐมกาล 3:6) ทำให้นึกถึงการประเมินการทรงสร้างของพระเจ้า “ทรงเห็นว่า...ดี” (ปฐมกาล 1:4)

การล่อลวงทั้งสองนี้ การเป็นอมตะและการเป็นเหมือนอย่างพระเจ้า เป็นรากเหง้าของแนวคิดเรื่องความเป็นอมตะในศาสนาอียิปต์โบราณและกรีก ความปรารถนาที่จะได้มาซึ่งความเป็นอมตะที่พวกเขาเชื่อว่าเป็นคุณลักษณะของพระเจ้า ทำให้คนเหล่านี้เสาะแสวงหาสถานะของพระเจ้าด้วย เพื่อว่าพวกเขาจะได้มาซึ่งความเป็นอมตะ แนวคิดเช่นนี้แอบแฝงอยู่ในวัฒนธรรมของชาวยิว-คริสเตียน และก่อให้เกิดความเชื่อในเรื่องวิญญาณที่เป็นอมตะ ซึ่งยังมีความเชื่อเช่นนี้อยู่ในคริสตจักรหลายแห่งในทุกวันนี้

`นึกถึงความเชื่อทั้งหมดในปัจจุบันที่สอนว่ามีบางสิ่งที่เป็นอมตะในตัวเราทุกคน ความเข้าใจของเราเกี่ยวกับธรรมชาติของมนุษย์และสภาพแห่งความตายช่วยปกป้องเราจากการหลอกลวงที่เป็นอันตรายนี้อย่างไร`