---
title:  งู
date:  03/04/2022
---

`อ่าน ปฐมกาล 3:1, 2 โครินธ์ 11:3 และ วิวรณ์ 12:7-9 ใครคืองู และมันล่อลวงเอวาอย่างไร`

ข้อพระคัมภีร์นี้เริ่มต้นด้วยเรื่องของ “งู” รูปแบบของวลีบ่งบอกว่าประโยคนี้เน้นไปที่ “งู” เราจะเห็นว่างูเป็นที่รู้จักกันดี ราวกับว่าผู้อ่านควรรู้แล้วว่ามันคือใคร ข้อเท็จจริงของสิ่งมีชีวิตนี้ได้รับการยืนยันจากประโยคแรกของบทนี้แล้ว

แน่นอน พระคัมภีร์ระบุว่า งูเป็นศัตรูของพระเจ้า (อิสยาห์ 27:1) และยังเรียกมันว่า “มารและซาตาน” (วิวรณ์ 12:9) ในยุคตะวันออกใกล้โบราณก็ถือว่างูเป็นสัญลักษณ์ของอำนาจชั่วเช่นเดียวกัน

“เพื่อให้งานของมันสำเร็จลุล่วงโดยที่ไม่มีใครรับรู้ ซาตานเลือกที่จะใช้ งูเป็นสื่อกลาง เป็นการปลอมตัวที่ดัดแปลงมาอย่างดีเพื่อจุดประสงค์ในการ หลอกลวง แล้วงูนั้นก็เป็นสิ่งมีชีวิตชนิดหนึ่งที่ฉลาดที่สุดและสวยงามที่สุดในโลก มันมีปีก และขณะที่มันบินไปในอากาศก็ปรากฏให้เห็นแสงสว่างเป็นประกาย เป็นสีของทองคำขัดเงาที่แวววาว” (เอลเลน จี. ไว้ท์, บรรพชนกับผู้เผยพระวจนะ, หน้า 53)

เมื่อเอ่ยถึงมารไม่ว่ามันจะปรากฏตัวในรูปแบบใด พระคัมภีร์มิได้กล่าวถึงเพียงคำอุปมา พระคัมภีร์พรรณนาซาตานว่าเป็นสิ่งมีชีวิตจริงและไม่ใช่เป็นแค่สัญลักษณ์เชิงโวหาร หรือหลักการที่เป็นนามธรรมเพื่อพรรณนาถึงความชั่วร้ายหรือด้านมืดของมนุษย์

งูนั้นไม่ได้แสดงตนว่าเป็นศัตรูของพระเจ้า ในทางตรงกันข้าม งูนั้นได้อ้างถึงพระคำของพระเจ้า ซึ่งมันได้กล่าวซ้ำและดูเหมือนจะสนับสนุน เราจะเห็นได้ตั้งแต่ต้นว่าซาตานชอบกล่าวอ้างพระเจ้า และอย่างที่เราได้เห็นในภายหลังว่า มันได้กล่าวอ้างแม้แต่พระคำของพระเจ้า (มัทธิว 4:6)

ให้สังเกตด้วยว่า งูไม่ได้โต้เถียงกับหญิงนั้นทันทีทันใด แต่มันถามคำถามที่บ่งบอกว่ามันเชื่อในสิ่งที่พระเจ้าตรัสกับพวกเขาด้วย มันถามว่า “จริงหรือ ที่พระเจ้าตรัสว่า” (ปฐมกาล 3:1) เช่นนั้นแหละ เราจะเห็นได้ว่าตั้งแต่เริ่มแรกสิ่งมีชีวิตนี้ฉลาดแกมโกงและหลอกลวงเพียงใด และอย่างที่เราได้เห็นแล้วว่า วิธีการของมันก็ได้ผลด้วย

`ถ้าซาตานสามารถหลอกลวงเอวาที่ไร้บาปในสวนเอเดนได้ เรา จะถูกโจมตีได้ง่ายกว่าเพียงใด เราจะป้องกันตัวเราเองจากการหลอกลวงของมันได้อย่างไร`