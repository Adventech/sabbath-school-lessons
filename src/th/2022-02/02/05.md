---
title:  ชะตากรรมของงู
date:  06/04/2022
---

`“เราจะให้เจ้ากับหญิงนี้เป็นศัตรูกัน ทั้งพงศ์พันธุ์ของเจ้า และ พงศ์พันธุ์ของนางด้วย เขาจะทำให้หัวของเจ้าแหลก และเจ้าจะทำให้ส้นเท้าของเขาฟกช้ำ” (ปฐมกาล 3:15) พระเจ้าตรัสอะไรกับงูในข้อนี้ และเรามีความหวังอะไรในข้อนี้`

พระเจ้าเริ่มพิพากษางูก่อน เพราะมันเป็นผู้ริเริ่มเรื่องทั้งหมด และงูเองก็เป็นสิ่งมีชีวิตชนิดเดียวที่ถูกสาปแช่งในเรื่องนี้

เรามาถึงจุดนี้ที่เป็นการ “พลิกกลับ” ของการทรงสร้าง ในขณะที่การทรงสร้างนำไปสู่ชีวิต ความซาบซึ้งในความดีและพระพร แต่การพิพากษานำไปสู่ความตาย ความชั่วและการสาปแช่ง แต่ก็นำไปสู่ความหวังและพระสัญญาแห่งชีวิตนิรันดร์ด้วย ภาพที่แนบมากับภาพอึมครึมของงูกินผงคลีดินที่ถูกตีจนแหลก (ปฐมกาล 3:14) คือภาพของความหวังแห่งความรอดของมนุษย์ที่ส่องสว่าง ซึ่งปรากฏอยู่ในรูปของคำพยากรณ์ แม้แต่ก่อนการกล่าวโทษอาดัมและเอวา พระเจ้าประทานความหวังแห่งการไถ่แก่พวกเขาแล้ว (ปฐมกาล 3:15) แน่นอนว่าพวกเขาทำบาป แน่นอนว่าพวกเขาจะต้องทนทุกข์เพราะผลของบาปนั้น และแน่นอน เพราะว่าความบาปพวกเขาจะต้องตาย แต่ถึงกระนั้นก็ยังมีความหวังสูงสุดคือ ความหวังแห่งความรอด

`เปรียบเทียบ ปฐมกาล 3:15 กับ โรม 16:20, ฮีบรู 2:14 และวิวรณ์ 12:17 ข้อพระคัมภีร์เหล่านี้เปิดเผยแผนการแห่งความรอดและความ ขัดแย้งครั้งยิ่งใหญ่อย่างไร`

สังเกตความคล้ายคลึงกันระหว่าง ปฐมกาล 3:15 และวิวรณ์ 12:17 พญานาค (งู) โกรธแค้น (ศัตรู) พงศ์พันธุ์ (ลูกหลาน) และหญิงในสวนเอเดนและหญิงในวิวรณ์ 12:17 การต่อสู้ (ความขัดแย้งครั้งยิ่งใหญ่) ที่ย้ายลงมาในสวนเอเดนและการล้มลงในบาป จะดำเนินต่อไปจนถึงยุคสุดท้าย อย่างไรก็ตามพระสัญญาที่ว่าซาตานจะพ่ายแพ้ได้มอบให้ตั้งแต่ในสวนเอเดนแล้ว คือหัวของมันจะแหลก ซึ่งพระธรรมวิวรณ์เปิดเผยหัวข้อนี้ชัดเจนยิ่งขึ้น ซึ่งพรรณนาถึงการตายครั้งสุดท้ายของมัน (วิวรณ์ 20:10) นั่นคือ ตั้งแต่แรกเริ่มมนุษย์ได้รับความหวังว่า จะมีทางออกจากความยุ่งเหยิงอันร้ายแรงที่มาจากความรู้ชั่ว เป็นความหวังที่เราทุกคนมีส่วนร่วมได้แม้ในตอนนี้

`เหตุใดการที่พระเจ้าทรงเริ่มเปิดเผยแผนการแห่งความรอดจากบาปและความชั่วที่เกิดขึ้นบนโลกในสวนเอเดน จึงเป็นการปลอบใจเรา`