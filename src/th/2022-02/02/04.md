---
title:  ซ่อนตัวจากพระเจ้า
date:  05/04/2022
---

`อ่าน ปฐมกาล 3:7-13 ทำไมอาดัมและเอวาจึงรู้สึกว่าต้องซ่อนตัวจากพระพักตร์พระเจ้า ทำไมพระเจ้าจึงทรงถามว่า “เจ้าอยู่ที่ไหน” อาดัมและเอวาพยายามแสดงเหตุผลในการกระทำของพวกเขาอย่างไร`

หลังจากที่อาดัมและเอวาทำบาป พวกเขาก็รู้ว่าเปลือยกายอยู่ เพราะสูญเสียอาภรณ์แห่งศักดิ์ศรีซึ่งสะท้อนการประทับอยู่ของพระเจ้า (ดูใน สดุดี 8:5, เปรียบเทียบกับ สดุดี 104:1, 2) พระฉายาของพระเจ้าได้รับผลกระทบจากบาป คำกริยาที่บ่งบอกถึงการกระทำที่อยู่ในวลี “มาเย็บเป็นเครื่องปกปิดกายไว้” (ปฐมกาล 3:7) มาจนถึงในเรื่องตอนนี้ คำกริยานี้ใช้กับพระเจ้าพระผู้สร้างเท่านั้น (ปฐมกาล 1:7, 16, 25) ดูราวกับว่าพวกเขานำการพยายามปกปิดบาปมาแทนที่พระเจ้า  ซึ่งเป็นการกระทำที่เปาโลประณามว่าเป็นความชอบธรรมโดยการประพฤติ (กาลาเทีย 2:16)

เมื่อพระเจ้าเข้ามาใกล้  พระองค์ตรัสถามพวกเขาด้วยคำถามเชิงวาทศิลป์ ว่า “เจ้าอยู่ที่ไหน” (ปฐมกาล 3:9) ซึ่งเป็นคำถามเดียวกับที่พระเจ้าถามคาอิน (ปฐมกาล 4:9) แน่นอนว่า พระเจ้ารู้คำตอบของคำถามนั้น พระองค์ถามเพื่อประโยชน์ต่อผู้กระทำผิด เพื่อช่วยให้พวกเขาตระหนักในสิ่งที่ทำลงไป แต่กระนั้นในขณะเดียวกัน ก็เพื่อนำพวกเขาสู่การกลับใจใหม่และความรอด ตั้งแต่วินาทีที่มนุษย์ทำบาป พระเจ้าทรงทำงานเพื่อความรอดและการไถ่พวกเขา

อันที่จริงแล้ว สถานการณ์ทั้งหมดสะท้อนแนวคิดเรื่องการพิพากษาไต่สวนซึ่งเริ่มต้นด้วยผู้พิพากษาที่สอบปากคำผู้กระทำผิด (ปฐมกาล 3:9) เพื่อเตรียมเขาให้พร้อมต่อการรับโทษ (ปฐมกาล 3:14-19) แต่พระองค์ทรงทำเช่นนั้นก็เพื่อกระตุ้นให้เกิดการกลับใจใหม่ด้วย ซึ่งท้ายที่สุดจะนำไปสู่ความรอด (ปฐมกาล 3:15) นี่เป็นบรรทัดฐานที่เห็นได้ในพระคัมภีร์ทั้งเล่ม

เริ่มแรกอาดัมและเอวาต่างก็พยายามหลบเลี่ยงข้อกล่าวหาโดยการตำหนิผู้อื่นเช่นเดียวกับคนบาปทั่วไป อาดัมตอบคำถามของพระเจ้าว่า เป็นเพราะผู้หญิงที่พระองค์ประทานให้อยู่กับเขา (ปฐมกาล 3:12) เธอนำให้เขาทำเช่นนั้น เป็นความผิดของเธอ (และบอกเป็นนัยว่า เป็นความผิดของพระเจ้าเช่นกัน) ไม่ใช่ความผิดของเขา

เอวาตอบว่าเป็นเพราะงูล่อลวงเธอ คำกริยาภาษาฮีบรู (nasha’) แปลว่า “ล่อลวง” (ปฐมกาล 3:13) หมายถึง การให้ความหวังเท็จแก่ผู้อื่นและทำให้พวกเขาเชื่อว่าพวกเขากำลังทำในสิ่งที่ถูกต้อง (2 พงศ์กษัตริย์ 19:10, อิสยาห์ 37:10, เยเรมีย์ 49:16)

อาดัมโทษผู้หญิงนั้น บอกว่าเธอส่งผลจากต้นไม้นั้นให้เขา (มีความจริงในประโยคนี้) และเอวาโทษงู บอกว่ามันล่อลวงเธอ (มีความจริงในประโยคนี้เช่นกัน) แต่ท้ายที่สุดแล้วทั้งคู่ก็มีความผิด

`พยายามโทษผู้อื่นในสิ่งที่ตนทำอย่างนั้นหรือ ทำไมเราจึงตกอยู่ในกับดักเดียวกันนี้ได้ง่ายนัก`