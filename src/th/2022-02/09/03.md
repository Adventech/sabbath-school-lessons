---
title:  บันไดยาโคบ
date:  23/05/2022
---

ในทันทีที่เอซาวรู้ว่ายาโคบได้รับพรจากบิดา เขาเข้าใจว่าเขาถูกน้องชายหลอกแล้ว  (ปฐมกาล 27:36) และเขาต้องการจะฆ่าน้องของตน (ปฐมกาล 27:42) เรเบคาห์จึงเป็นกังวลและต้องการป้องกันอาชญากรรมที่จะเกิดขึ้น ที่จะทำให้บุตรทั้งสองต้องถึงแก่ชีวิต (ปฐมกาล 27:45) ดังนั้นด้วยการช่วยเหลือของอิสอัค (ปฐมกาล 28:5) เธอจึงผลักดันให้ยาโคบหนีไปหาครอบครัวของเธอ (ปฐมกาล 27:43) ระหว่างทางที่เขาหนีนั้น ยาโคบก็ได้พบกับพระเจ้าในความฝันในสถานที่ที่เขาเรียกว่าเบธเอล “พระนิเวศของพระเจ้า” และกล่าวคำปฏิญาณไว้ที่นั่น

`อ่าน ปฐมกาล 28:10-22 เปรียบเทียบกับ ปฐมกาล 11:1-9 เบธเอลแตกต่างจากบาเบลอย่างไร เราได้รับบทเรียนอะไรในความสัมพันธ์ของเรากับพระเจ้าจากประสบการณ์ของยาโคบที่เบธเอลเมื่อเทียบกับสิ่งที่เกิดขึ้นที่บาเบล`

ยาโคบเห็นบันไดพิเศษที่เชื่อมโยงกับพระเจ้าในความฝันนี้ คำภาษา ฮีบรูคำว่า (natsav) ถูกใช้เพื่อกล่าวถึงบันไดที่ “ตั้งขึ้น” (ปฐมกาล 28:12) และ พระผู้เป็นเจ้าผู้ทรง “ยืนเหนือ” (ปฐมกาล 28:13) บันได ราวกับว่าบันไดและพระผู้เป็นเจ้าทรงเป็นหนึ่งเดียวกัน

บันไดเชื่อมโยงกับความพยายามที่ผู้สร้างหอบาเบลต้องการไปให้ถึงสวรรค์ บันไดนี้ไปถึง “ประตูแห่งสวรรค์” เช่นเดียวกับหอบาเบล แต่หอบาเบลแสดงถึงความพยายามของมนุษย์ที่จะขึ้นไปให้ถึงพระเจ้า แต่บันไดที่เบธเอลเน้นว่าการเข้าถึงพระเจ้าสามารถทำได้โดยการที่พระเจ้าเสด็จลงมาหาเราเท่านั้น ไม่ใช่ด้วยความพยายามของมนุษย์

ส่วน “ก้อนหิน” ที่ยาโคบใช้หนุนศีรษะและฝันนั้น กลายเป็นสัญลักษณ์ของเบธเอล “พระนิเวศของพระเจ้า” (ปฐมกาล 28:17; เปรียบเทียบกับ ปฐมกาล 28:22) ซึ่งชี้ไปยังพระวิหาร หรือสถานศักดิ์สิทธิ์ หรือศูนย์กลางของการปฏิบัติกิจเพื่อช่วยมนุษยชาติให้รอดของพระเจ้า

กระนั้นยาโคบก็ไม่ได้จำกัดอยู่ที่การแสดงออกด้วยการนมัสการทางฝ่ายจิตวิญญาณและความรู้สึกยำเกรงต่อสิ่งที่เกิดขึ้นกับเขา แต่เขาต้องตอบสนองอย่างเป็นรูปธรรมต่อสิ่งที่เกิดขึ้น ดังนั้นยาโคบจึงตัดสินใจที่จะถวาย “หนึ่งในสิบ” แด่พระเจ้า ไม่ใช่เพื่อจะได้รับพรจากพระเจ้า แต่เพื่อเป็นการตอบสนองต่อของประทานจากพระเจ้าซึ่งได้ประทานแก่เขาแล้วด้วยความกตัญญู เราเห็นแนวคิดในเรื่องของสิบลดหนึ่งอีกครั้งก่อนที่ชนชาติอิสราเอลจะตั้งขึ้น

`อ่านปฐมกาล 28:22 อีกครั้ง “หนึ่งในสิบ” นำมาจาก “ทุกสิ่งที่พระองค์ประทานแก่ข้าพระองค์” (ปฐมกาล 28:22) สิ่งสำคัญที่เราเรียนรู้จากคำกล่าวของยาโคบในเรื่องนี้คืออะไร`