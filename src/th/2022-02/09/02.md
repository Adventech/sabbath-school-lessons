---
title:  ยาโคบและเอซาว
date:  22/05/2022
---

`อ่าน ปฐมกาล 25:21-34 เปรียบเทียบบุคลิกทั้งสองแบบของ ยาโคบและเอซาว คุณลักษณะใดของยาโคบที่ควรค่ากับพรของอิสอัค`

ตั้งแต่อยู่ในครรภ์มารดาแล้วที่เราเห็นได้ว่า ยาโคบและเอซาวนั้นแตกต่างกันและต่อสู้กันเอง ในขณะที่เอซาวถูกบรรยายไว้ว่าเป็นพรานป่าที่แข็งแรงวิ่งอยู่ในทุ่ง ส่วนยาโคบถูกบรรยายไว้ว่าเป็นคน “เงียบๆ” อยู่ในเต็นท์และพินิจไตร่ตรอง คำภาษาฮีบรูคำว่า (tam) แปลว่า “เงียบ ๆ” เป็นคำเดียวกันที่ใช้กับโยบและโนอาห์ ซึ่งสำหรับโยบคำนี้แปลว่า “ดีพร้อมและเที่ยงธรรม” (โยบ 1:8) และแปลว่า “ชอบธรรมดีพร้อม” สำหรับโนอาห์ (ปฐมกาล 6:9)

อุปนิสัยที่แตกต่างกันนี้ปรากฏชัดขึ้นในภายหลังของชีวิต (ปฐมกาล 27:1-28:5) ครั้งนั้นเมื่อเอซาวกลับถึงบ้านด้วยความเหนื่อยและหิวโซ ยาโคบได้ทำถั่วแดงต้มให้เขากิน สำหรับเอซาวแล้ว สิ่งที่เห็นได้ในทันทีทันใดและอาหารที่ทำให้ร่างกายมีความสุขใน “วันนี้” (ปฐมกาล 25:31) สำคัญยิ่งกว่าพรบุตรหัวปีในอนาคตของเขา (เปรียบเทียบกับ ฮีบรู 12:16, 17)

“พระสัญญาที่กระทำกับอับราฮัมและยืนยันกับบุตรชายถือเป็นจุดประสงค์แห่งความปรารถนาและความหวังอันยิ่งใหญ่สำหรับอิสอัคและเรเบคาห์ เอซาวและยาโคบคุ้นเคยกับพระสัญญานี้ดี พวกเขาถูกสอนว่าสิทธิหัวปีนั้น สำคัญมาก เพราะไม่ใช่เป็นเพียงมรดกแห่งความมั่งคั่งทางโลกเท่านั้น แต่ยังรวมถึงฝ่ายจิตวิญญาณที่เหนือกว่าอีกด้วย ผู้ที่ได้รับพรนี้จะต้องเป็นปุโรหิตของครอบครัว และพระผู้ไถ่ของโลกจะมาจากเชื้อสายของเขา” (เอลเลน จี. ไว้ท์,บรรพชนกับผู้เผยพระวจนะ, หน้า 177)

พรฝ่ายจิตวิญญาณในอนาคตเป็นเรื่องสำคัญสำหรับยาโคบ ซึ่งตรง ข้ามกับพี่ชายของเขา กระนั้นในภายหลัง ด้วยการยุยงของมารดา (ดูใน ปฐมกาล 27) ยาโคบหลอกลวงบิดาของเขาอย่างเปิดเผยและจงใจ แม้แต่การเอ่ยถึงพระนามของ “พระยาห์เวห์พระเจ้าของพ่อ” (ปฐมกาล 27:20) เขาได้ทำการหลอกลวงอันน่ากลัวนี้ แม้จะทำไปเพื่อให้ได้มาซึ่งสิ่งที่เขารู้ว่าดี

ผลลัพธ์ที่ได้นั้นน่าเศร้า เป็นการเพิ่มระดับความไม่สมบูรณ์ขึ้นอีกในครอบครัวที่ไม่สมบูรณ์อยู่แล้ว

`ยาโคบต้องการสิ่งที่ดี สิ่งที่มีค่า และนั่นก็เป็นเรื่องที่น่าชื่นชม (โดยเฉพาะเมื่อเทียบกับทัศคติของพี่ชาย) ถึงกระนั้นเขาได้ใช้การหลอกลวงและโกหกเพื่อให้ได้มา เราจะหลีกเลี่ยงการตกหลุมพรางที่คล้ายคลึงกันนี้ได้อย่างไร คือการทำสิ่งที่ผิดเพื่อให้ได้มาซึ่ง “สิ่งดี”`