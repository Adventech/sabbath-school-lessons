---
title:  ผู้หลอกลวงถูกหลอก
date:  24/05/2022
---

`อ่าน ปฐมกาล 29:1-30 เหตุใดพระเจ้าจึงอนุญาตให้ลาบันหลอกลวง และเกิดขึ้นอย่างไร ยาโคบได้รับบทเรียนอะไรบ้าง`

สิ่งแรกที่ยาโคบเห็นเมื่อมาถึงจุดหมายปลายทางคือ ก้อนหิน บางทีอาจจะเป็นการบอกเป็นนัยถึงก้อนหินที่เบธเอล ซึ่งบ่งชี้ถึงการประทับอยู่ด้วยของพระเจ้า (ปฐมกาล 28:18, 19) และก้อนหินนี้ก็สร้างโอกาสให้ยาโคบได้พูดคุยกับราเชล เมื่อยาโคบได้ยินจากคนเลี้ยงแกะที่ยืนอยู่ว่า ราเชลกำลังมากับฝูงแกะของเธอเพื่อให้แกะดื่มน้ำ ยาโคบก็ขอให้คนเลี้ยงแกะกลิ้งหินออกไป แต่พวกเขาปฏิเสธ จึงทำให้ยาโคบต้องทำคนเดียวและได้โอกาสแนะนำตัวเองกับราเชล (ปฐมกาล 29:11)

ราเชลตอบสนองด้วยการวิ่งกลับไปหาครอบครัวของเธอ การเจอกัน ครั้งแรกระหว่างยาโคบและราเชลนั้นเป็นผลดี กล่าวคือ “ยาโคบก็รักราเชล” (ปฐมกาล 29:18) มากเสียจนเวลาเจ็ดปีที่เขาทำงานให้ลาบันเพื่อแลกกับราเชลเป็นเหมือน “น้อยวัน” (ปฐมกาล 29:20)

แต่หลังจากเจ็ดปีผ่านไป ยาโคบก็ถูกหลอก ในคืนวันงานแต่งนั้น เจ้าสาวที่ยาโคบพบบนเตียงของเขาไม่ใช่ราเชลแต่เป็นเลอาห์พี่สาวของเธอ เนื่องจากงานเลี้ยงที่วุ่นวาย รวมกับอารมณ์ตื่นเต้นและความประหม่าของยาโคบทำให้ลาบันใช้โอกาสนี้พลิกแพลง สิ่งที่น่าสนใจคือ ยาโคบใช้รากศัพท์เดียวกันกับคำว่า “ล่อลวง” (ปฐมกาล 29:25) ที่อิสอัคใช้อธิบายถึงพฤติกรรมของยาโคบต่อเอซาวพี่ชายของเขา (ปฐมกาล 27:35)

สังเกตว่าแนวคิดนี้บอกเป็นนัยถึงกฎตาลิโอ (กฎแห่งการตอบโต้) “ตาต่อตา ฟันต่อฟัน” (อพยพ 21:24 เปรียบเทียบกับ ปฐมกาล 9:6) ซึ่งเป็นการบังคับให้ผู้กระทำผิดเผชิญกับสิ่งเดียวกันกับที่เขาหรือเธอกระทำกับเหยื่อ ในทำนองเดียวกัน สิ่งที่ยาโคบทำกับคนอื่น เขาก็ถูกกระทำกลับเช่นเดียวกัน

ยาโคบเข้าใจแล้วว่าการตกเป็นเหยื่อของการหลอกลวงนั้นเป็นอย่างไร พระเจ้าสอนยาโคบเกี่ยวกับการหลอกลวงของเขาผ่านการหลอกลวงของลาบัน แม้ว่ายาโคบเป็น “ผู้หลอกลวง” (ปฐมกาล 27:12) แต่ก็รู้ดีว่าการหลอกลวง หมายถึงอะไร กระนั้นเขาก็แปลกใจเมื่อตกเป็นเหยื่อของการหลอกลวง ดังนั้น เขาจึงถามว่า “ทำไมลุงจึงล่อลวงฉันเล่า” (ปฐมกาล 29:25) ซึ่งแสดงให้เห็นว่าเขารู้ว่าการหลอกลวงนั้นผิด

`แม้ว่ายาโคบจะเป็นผู้หลอกลวง แต่ตัวเขาเองก็ถูกหลอก เรา เรียนรู้ที่จะวางใจในพระเจ้าได้อย่างไรเมื่อเราไม่เห็น “ความยุติธรรม” เกิดขึ้น เมื่อเราเห็นคนทำชั่วหลีกหนีจากผลของมัน หรือเมื่อเราเห็นผู้บริสุทธิ์ต้องทนทุกข์`