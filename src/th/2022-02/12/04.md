---
title:  โยเซฟและเบนยามิน
date:  14/06/2022
---

ยาโคบคงไม่ยอมให้เบนยามินลูกชายที่เหลือคนเดียวของเขากับราเชลต้องเดินทางจากเขาไปง่ายๆ เขากลัวว่าเขาจะต้องเสียเบนยามินไปเหมือนที่เขาได้สูญเสียโยเซฟไปแล้วนั้น (ปฐมกาล 43:6-8) แต่เมื่อไม่มีอาหารเหลือแล้ว (ปฐมกาล 43:2) และเมื่อยูดาห์ให้คำมั่นสัญญารับประกันว่าจะพาเบนยามินกลับมา (ปฐมกาล 43:9) ในที่สุดยาโคบจึงยินยอมให้ไปอียิปต์เป็นครั้งที่สองและอนุญาตให้เบนยามินไปกับพวกพี่ชาย

`อ่าน ปฐมกาล 43 การปรากฏตัวของเบนยามินส่งผลต่อเหตุการณ์อย่างไร`

การปรากฏตัวของเบนยามินครอบครองเหตุการณ์ทั้งหมด เมื่อพี่น้อง ทุกคนยืนอยู่ต่อหน้าโยเซฟ เบนยามินเป็นเพียงคนเดียวเท่านั้นที่โยเซฟเห็น (ปฐมกาล 43:16) เบนยามินเป็นเพียงคนเดียวที่ได้รับการเรียกว่า “น้องชาย” (ปฐมกาล 43:29) เบนยามินได้รับการเรียกโดยใช้ชื่อ ในขณะที่พี่ๆ คนอื่นๆ ทั้งหมดไม่ได้ระบุชื่อ เพียงถูกเรียกโดยรวมว่า “คนเหล่านี้” (ปฐมกาล 43:16)

โยเซฟเรียกเบนยามินว่า “ลูกเอ๋ย” เพื่อเป็นการแสดงความรักใคร่เป็นพิเศษ (ปฐมกาล 43:29 เปรียบเทียบกับ ปฐมกาล 22:8) พรของโยเซฟหมายถึง “เมตตา (พระคุณ)” (ปฐมกาล 43:29) ซึ่งชวนให้นึกถึงตอนที่โยเซฟร้องขอความเมตตา (พระคุณ) แต่ก็ไม่ได้รับ (ปฐมกาล 42:21) โยเซฟคืนความเมตตา (พระคุณ) ที่เขาไม่ได้รับจากพวกพี่ชายให้กับเบนยามิน

ในขณะที่พวกพี่ชายของโยเซฟกลัวว่าพวกเขาจะถูกจำคุกเพราะเงินที่คืนมา แต่โยเซฟได้เตรียมงานเลี้ยงให้พวกเขาเพราะเบนยามินอยู่ด้วย ราวกับว่าเบนยามินมีผลไถ่เหตุการณ์ทั้งปวงให้รอด เมื่อพวกพี่ชายทุกคนต่างนั่งลงเรียงตามลำดับอายุและเคารพตามกฎแห่งเกียรติยศ แต่เป็นเบนยามินน้องคน สุดท้องที่ได้รับอาหารมากกว่าพวกพี่ชายทั้งหมดถึง 5 เท่า (ปฐมกาล 43:33, 34) ถึงกระนั้นการลำเอียงในครั้งนี้ก็ไม่ได้กวนใจพวกพี่ชายแม้แต่น้อย ต่างจาก ตอนที่โยเซฟเป็นลูกคนโปรดของพ่อเมื่อหลายปีก่อนซึ่งนำไปสู่การกระทำอันเลวร้ายต่อน้องต่างมารดาและต่อบิดาของพวกเขาเอง (ปฐมกาล 37:3, 4)

“โดยการแสดงความโปรดปรานเป็นพิเศษต่อเบนยามินในครั้งนี้ เขาต้องการดูให้แน่ใจว่าน้องคนสุดท้องนี้จะถูกอิจฉาและเกลียดชังแบบที่ตนเองเคยโดนหรือไม่ พวกพี่น้องยังคงคิดว่าโยเซฟไม่เข้าใจภาษาของตน พวกเขาจึงคุยกันอย่างเปิดเผย ดังนั้นโยเซฟจึงได้โอกาสที่จะรู้ถึงความรู้สึกที่แท้จริงของพวกเขา กระนั้นเขาก็ยังปรารถนาที่จะทดสอบพวกพี่อีก และก่อนที่พวกเขาจะจากไป โยเซฟสั่งให้ซ่อนจอกเงินส่วนตัวในปากกระสอบของน้องคนสุดท้อง” (เอลเลน จี. ไว้ท์, บรรพชนกับผู้เผยพระวจนะ, หน้า 228, 229)