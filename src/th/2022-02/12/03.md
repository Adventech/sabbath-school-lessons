---
title:  โยเซฟเผชิญกับพวกพี่ชาย
date:  13/06/2022
---

`อ่าน ปฐมกาล 42 เกิดอะไรขึ้น และพระคัมภีร์บทนี้เผยให้เห็นถึงการจัดเตรียมของพระเจ้าแม้ว่ามนุษย์จะชั่วร้ายและประพฤติมิชอบอย่างไร`

การกันดารอาหารทำให้ยาโคบต้องส่งบุตรชายไปอียิปต์เพื่อซื้อข้าวสาร น่าแปลกใจที่ยาโคบเป็นผู้ริเริ่มความคิดนี้ (ปฐมกาล 42:1) ชายชราผู้เคราะห์ร้ายเป็นเหยื่อของสถานการณ์ที่อยู่เหนือการควบคุม โดยไม่รู้ว่าเหตุการณ์ที่เกิดขึ้นนี้จะนำเขาให้พบกับลูกชายที่เขาคร่ำครวญหามานาน

การพบเจอกันในครั้งนี้บ่งบอกถึงลักษณะพื้นฐาน 2 ประการ ประการแรก ฝันของโยเซฟเกิดขึ้นจริง เหตุการณ์เกิดขึ้นตามความฝันแห่งคำพยากรณ์ของโยเซฟ กล่าวคือ “ฟ่อนข้าวของพวกพี่ๆ ...โน้มลงคำนับฟ่อนข้าวของฉัน” (ปฐมกาล 37:7) บัดนี้กำลังเกิดขึ้นแล้ว โยเซฟได้รับการยอมรับว่าเป็น “ผู้สำเร็จราชการแผ่นดิน” (ปฐมกาล 42:6) และ “เจ้านายของดินแดน” (ปฐมกาล 42:30, 33) ตำแหน่งที่ทรงอำนาจของโยเซฟแตกต่างจากของพวกพี่ชายที่ขัดสน ผู้ที่ “โน้มตัวลงซบหน้าถึงดินคำนับท่าน” (ปฐมกาล 42:6) พี่ชายทั้ง 10 คนนี้เป็นคนเดียวกันกับที่เยาะเย้ยโยเซฟเกี่ยวกับความฝันของเขาและไม่เชื่อว่าความฝันนั้นจะเกิดขึ้นจริง (ปฐมกาล 37:8)

ประการที่สอง การพบเจอกันในครั้งนี้นั้นได้รับการอธิบายว่าเป็นการตอบแทน ภาษาที่ใช้และใจความสำคัญที่สะท้อนระหว่างสองเหตุการณ์เน้นย้ำถึงลักษณะของผลตอบสนอง วลีที่กล่าวว่า “พวกพี่ชายจึงพูดกัน” (ปฐมกาล 42:21) เป็นวลีที่ถูกใช้ในครั้งที่พวกเขาเริ่มวางแผนร้ายกับโยเซฟ (ปฐมกาล 37:19) การที่พวกพี่ชายถูกจองจำในคุก (ปฐมกาล 42:17) สะท้อนถึงการถูกจองจำของโยเซฟ (ปฐมกาล 40:3, 4) อันที่จริงแล้ว พวกพี่ชายของโยเซฟคงเชื่อมโยงถึงสิ่งที่กำลังเกิดขึ้นกับพวกเขากับสิ่งที่พวกเขาทำกับน้องชายเมื่อ 20 ปีมาแล้ว “พวกพี่ชายจึงพูดกันว่า ‘สมควรแล้วที่เรามีความผิดเรื่องน้องของเรา เพราะเราได้เห็นความทุกข์ใจของน้องเมื่อเขาอ้อนวอนเรา แต่เราไม่ฟัง เพราะฉะนั้นความทุกข์ใจครั้งนี้จึงเกิดแก่เรา’” (ปฐมกาล 42:21)

คำพูดของรูเบน “การตอบแทนเรื่องโลหิตของน้องจึงมาถึง” (ปฐมกาล 42:22) ซึ่งสะท้อนถึงคำเตือนในอดีตที่ว่า “อย่าทำให้โลหิตไหล” (ปฐมกาล 37:22) ยิ่งสนับสนุนการเชื่อมโยงระหว่างสิ่งที่พวกเขากำลังเผชิญอยู่กับสิ่งที่ พวกเขาได้ทำลงไป

`แน่นอนว่าเราส่วนใหญ่ได้ทำสิ่งที่ทำให้เราต้องเสียใจ เราจะชดเชย สิ่งที่เราทำลงไปได้อย่างไร และเหตุใดการยอมรับพระสัญญาเรื่องการให้อภัยของพระเจ้าผ่านทางพระเยซูจึงสำคัญสำหรับเรา (ดูใน โรม 5:7-11)`