---
title:  ปล้ำสู้กับพระเจ้า
date:  29/05/2022
---

ไม่นานหลังจากที่ยาโคบแยกจากลาบันก็มีประสบการณ์กับพระเจ้า อีกครั้ง เมื่อเขารู้ว่าเอซาวพี่ชายของเขากำลังจะมาพร้อมกับ “ผู้ชายสี่ร้อยคน” (ปฐมกาล 32:6) ยาโคบอธิษฐานต่อพระเจ้าอย่างร้อนรน แม้เขาจะยอมรับก็ตามว่า “ข้าพระองค์ไม่สมควรจะรับความรักมั่นคงและความซื่อสัตย์แม้เล็กน้อยที่สุด ที่พระองค์ประทานแก่ผู้รับใช้ของพระองค์” (ปฐมกาล 32:10) ยาโคบเข้าใจอย่างแท้จริงแล้วว่าพระคุณคืออะไร พระเจ้าทรงตอบสนองอย่างไร

`อ่าน ปฐมกาล 32:22-31 และโฮเชยา 12:3, 4 เรื่องราวอันน่าอัศจรรย์นี้มีความหมายฝ่ายจิตวิญญาณที่สำคัญอย่างไร`

ยาโคบเป็นกังวล ซึ่งก็เข้าใจได้จากสิ่งที่กำลังเกิดขึ้น และหลังจากที่ เขาทำทุกวิถีทางที่จะทำได้เพื่อปกป้องครอบครัวของเขาแล้ว เขาก็ตั้งค่ายพักค้างคืน ทันใดนั้นเขาก็ถูก “บุรุษผู้หนึ่ง” โจมตี (ปฐมกาล 32:24) คำนี้มีความหมายแฝงพิเศษ เป็นการมาปรากฏของพระเจ้า (ดูใน อิสยาห์ 53:3) ดาเนียลใช้คำนี้เพื่อบ่งชี้ถึงมีคาเอลปุโรหิตแห่งสวรรค์ (ดาเนียล 10:5) และโยชูวาก็ใช้คำนี้ด้วยเพื่อพรรณนาถึง “ผู้บัญชาการกองทัพของพระยาห์เวห์” ซึ่งคือพระยาห์เวห์พระองค์เอง

แน่นอนว่าในระหว่างการต่อสู้นั้น ยาโคบต้องเห็นอย่างชัดเจนว่าเขา กำลังต่อสู้กับพระเจ้า จากคำกล่าวของเขาว่า “ข้าพเจ้าไม่ยอมให้ท่านไป นอก จากท่านจะอวยพรแก่ข้าพเจ้า” (ปฐมกาล 32:26) ความร้อนรนที่เขายึดมั่นไว้ในพระเจ้า การปฏิเสธที่จะให้พระเจ้าไป เผยให้เห็นถึงความปรารถนาอันแรงกล้าในการขอการอภัยและต้องการมีความสัมพันธ์ที่ถูกต้องกับพระผู้เป็นเจ้าของเขา

“ในตอนนี้ยาโคบเห็นอย่างชัดเจนแล้วถึงข้อผิดพลาดที่นำไปสู่ความบาปของเขาในการได้รับสิทธิบุตรหัวปีด้วยการฉ้อโกง เขาไม่ได้วางใจในพระสัญญาของพระเจ้า แต่ด้วยความพยายามของตนเองทำในสิ่งที่พระเจ้าจะทรงทำให้สำเร็จในเวลาและวิธีของพระองค์” (เอลเลน จี. ไว้ท์, บรรพชนกับผู้เผยพระวจนะ, หน้า 197, 198)

และหลักฐานที่แสดงว่าเขาได้รับการอภัยแล้วก็คือ การเปลี่ยนชื่อของเขา จากชื่อที่เตือนถึงบาปของเขา เป็นชื่อที่จะช่วยให้ระลึกถึงชัยชนะ ทูตสวรรค์กล่าวว่า “เขาจะไม่เรียกเจ้าว่ายาโคบต่อไป แต่จะเรียกว่า อิสราเอล เพราะเจ้าสู้กับพระเจ้าและมนุษย์ และได้ชัยชนะ” (ปฐมกาล 32:28)

`คุณเคยมีประสบการณ์ปล้ำสู้กับพระเจ้าอย่างไรบ้าง การกระทำเช่นนั้นหมายความว่าอย่างไร และเหตุใดบางครั้งจึงเป็นสิ่งสำคัญที่เราควรมีประสบการณ์เช่นนั้น`