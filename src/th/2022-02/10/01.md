---
title:  ยาโคบ-อิสราเอล
date:  28/05/2022
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 32:22-31; โฮเชยา 12:3, 4; เยเรมีย์ 30:5-7; ปฐมกาล บทที่ 33; ปฐมกาล 34:30-35:29

> <p>ข้อควรจำ</p>
> “บุรุษนั้นจึงว่า ‘เขาจะไม่เรียกเจ้าว่ายาโคบต่อไป แต่จะเรียกว่า อิสราเอล เพราะเจ้าสู้กับพระเจ้าและมนุษย์ และได้ชัยชนะ’” (ปฐมกาล 32:28)

เรื่องราวของครอบครัวยาโคบยังคงดำเนินต่อไป มีทั้งดีและไม่ดี ถึงกระนั้นพระหัตถ์ของพระเจ้าและความสัตย์ซื่อของพระองค์ที่มีต่อพันธสัญญายังคงเปิดเผยในทุกๆ สถานการณ์

สัปดาห์นี้เราจะศึกษาเรื่องราวของยาโคบมากขึ้น บัดนี้เขาได้แยกออก จากลาบันและกลับบ้าน ต้องเผชิญหน้ากับเอซาวเหยื่อเล่ห์เหลี่ยมของเขา พี่ชายที่ยาโคบทำผิดต่ออย่างร้ายแรงนี้จะทำอะไรกับเขาบ้าง

ช่างเป็นเรื่องโชคดีสำหรับยาโคบ แม้จะอยู่ท่ามกลางความกลัวต่อสิ่งที่กำลังจะเกิดขึ้น องค์พระผู้เป็นเจ้าของบิดาของเขาก็ปรากฏแก่เขาอีกครั้งในเหตุการณ์ที่เป็นต้นเหตุของสิ่งที่ต่อมาเรียกว่า “เวลาแห่งความทุกข์ยากของยาโคบ” (ดูใน เยเรมีย์ 30:5-7) และในคืนนั้นเอง ยาโคบผู้แย่งตำแหน่งก็กลายเป็น “อิสราเอล” ชื่อใหม่สำหรับการเริ่มต้นใหม่ การเริ่มต้นที่จะนำไปสู่การสร้างชนชาติที่ตั้งชื่อตามเขาในท้ายที่สุด

กล่าวอีกนัยหนึ่งว่า ไม่ว่าสิ่งทั้งหมดนี้จะเกิดขึ้นอย่างไรก็ตาม เรื่องราวของบรรพชนและครอบครัวของพวกเขาเหล่านี้ได้รับการบันทึกไว้ในพระคัมภีร์ เพื่อแสดงให้เราเห็นว่า พระเจ้าทรงสัตย์ซื่อที่จะทำตามที่พระองค์ได้ทรงสัญญาไว้ และพระองค์ก็จะกระทำเช่นนั้นไม่ว่าบางครั้งอาจจะดูเหมือนว่าประชากรของพระองค์พยายามทำทุกวิถีทางให้พระสัญญานั้นไม่สำเร็จ