---
title:  การเสียชีวิตของราเชล
date:  02/06/2022
---

`อ่าน ปฐมกาล 35:15-29 ยาโคบต้องเผชิญกับความทุกข์ยาก อะไรอีกในครอบครัวที่ไม่สมบูรณ์แบบของเขา`

ทันทีที่ยาโคบออกจากเบธเอล มีเหตุการณ์ที่เกี่ยวข้องเกิดขึ้น 3 เหตุการณ์ ถือเป็นก้าวสุดท้ายของการเดินทางไปยังดินแดนแห่งพันธสัญญาคือ ลูกชาย คนสุดท้องของยาโคบเกิด ราเชลเสียชีวิต และรูเบนลูกชายคนแรกของยาโคบ กับเลอาห์ หลับนอนกับภรรยาน้อยของยาโคบ แม้ว่าข้อพระคัมภีร์ไม่ได้ให้เหตุผลว่าทำไมชายหนุ่มถึงทำสิ่งชั่วร้ายเช่นนั้น อาจเป็นไปได้ว่าเขาอยากทำให้การเกิดของลูกชายคนสุดท้องของยาโคบเป็นมลทินและทำให้ความทรงจำถึงราเชลต้องเสียเกียรติ แต่เราก็ไม่รู้เหตุผลที่แท้จริง

การให้กำเนิดลูกชายคนสุดท้ายของยาโคบเชื่อมโยงกับเบธเลเฮม (ปฐมกาล 35:19) ซึ่งอยู่ในเขตแดนของดินแดนแห่งพระสัญญา ดังนั้นการให้กำเนิดนี้จึงเป็นการทำให้พระสัญญาของพระเจ้าที่มีต่ออนาคตของชนชาติอิสราเอลสำเร็จครั้งแรก นางผดุงครรภ์พูดกับราเชลแบบคำพยากรณ์ที่พระเจ้าตรัสกับอับราฮัมเพื่อสร้างความมั่นใจว่า “อย่ากลัวเลย” (ปฐมกาล 35:17; เปรียบเทียบกับ ปฐมกาล 15:1)

แต่ที่สำคัญคือ ยาโคบเปลี่ยนชื่อที่ราเชลผู้กำลังจะสิ้นใจตั้งให้กับ ลูกชายของเธอคือ เบนโอนี หมายถึง “บุตรชายแห่งความระทม” เพื่อแสดง ถึงอาการเจ็บปวดของเธอ เป็นเบนยามิน หมายถึง “บุตรชายแห่งมือขวา” หรืออาจหมายถึง บุตรชายแห่งทิศใต้เพื่อแสดงความหวังในแผ่นดินแห่ง พันธสัญญา และทุกสิ่งที่พระเจ้าตรัสว่าจะทรงทำเพื่อประชากรของพระองค์ หลังจากที่พวกเขาตั้งรกรากอยู่ที่นั่น

ในช่วงเวลาเดียวกันนี้เอง รูเบนก็มีความสัมพันธ์ทางเพศกับบิลฮาห์ภรรยาน้อยของพ่อผู้เป็นสาวใช้ของราเชล (ปฐมกาล 35:25; ปฐมกาล 30:3) เราไม่รู้เหตุผลว่าทำไมเขาถึงทำเรื่องอื้อฉาวเช่นนี้ นอกจากเพราะว่าความชั่วช้าของมนุษย์

น่าแปลกใจที่ยาโคบไม่โต้ตอบเหตุการณ์ล่วงละเมิดอันน่ารังเกียจนี้ แม้จะมีคนบอกเรื่องนี้ให้กับเขาได้ทราบแล้วก็ตาม (ปฐมกาล 35:22) บางทีอาจเป็นเพราะว่า ในช่วงชีวิตตอนนี้ ยาโคบได้วางใจในพระเจ้าว่า พระองค์จะทรงทำให้พระสัญญาของพระองค์สำเร็จไม่ว่าจะมีบาปและความชั่วเกิดขึ้นรอบๆ ตัวเขาก็ตาม

บทเรียนเรื่องความเชื่อนี้มีอยู่ในบุตรชายทั้ง 12 คนของยาโคบ ผู้ที่จะเป็นบรรพบุรุษของอิสราเอล (ปฐมกาล 35:22-26) คนเหล่านี้มิใช่เป็นคนที่น่าพึงพอใจและมีเมตตาที่สุดดังที่เราจะได้เห็น ถึงกระนั้น แม้จะมีปัญหาต่างๆ แม้จะไม่สมบูรณ์แบบ แม้จะทำชั่วอย่างเปิดเผย เช่น รูเบนกับบิลฮาห์ พระประสงค์ของพระเจ้าก็จะต้องสำเร็จโดยผ่านทางครอบครัวนี้ ไม่ว่าครอบครัวนี้จะยุ่งเหยิงเพียงไร

พระประสงค์สูงสุดของพระเจ้าจะต้องสำเร็จแม้ว่ามนุษย์จะผิดพลาด เพียงใด ลองจินตนาการว่าจะเกิดอะไรขึ้นหากผู้คนร่วมมือกัน หากพวกเขาเชื่อฟังพระองค์ ชีวิตเราจะง่ายขึ้นเพียงใดถ้าเราทำงานร่วมกับพระเจ้าและไม่ต่อต้านพระองค์