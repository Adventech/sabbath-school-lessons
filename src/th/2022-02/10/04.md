---
title:  การล่วงละเมิดดีนาห์
date:  31/05/2022
---

เมื่อยาโคบได้คืนดีกับพี่ชายแล้ว เขาก็อยากจะตั้งรกรากในดินแดน คานาอันอย่างสงบสุข คำว่า ชาเลม (shalem) แปลว่า “อย่างปลอดภัย” (ปฐมกาล 33:18) มาจากคำว่า ชาโลม (shalom) แปลว่า “สันติ” เป็นครั้งแรกที่พรรณนาถึงการเดินทางของเขา

หลังจากซื้อที่ดินผืนหนึ่งจากชาวเมืองแล้ว (ปฐมกาล 33:19) ยาโคบก็สร้างแท่นบูชาไว้ที่นั่น เพื่อแสดงถึงความเชื่อและการตระหนักว่าตนเองพึ่งพาพระเจ้าอย่างแท้จริง เพราะการถวายเครื่องบูชาในทุกครั้ง แสดงออกถึงการนมัสการ

แต่กระนั้น ก็เป็นครั้งแรกในชีวิตของยาโคบ-อิสราเอลที่ต้องเผชิญกับปัญหาการตั้งรกรากในแผ่นดิน ยาโคบพยายามปรับตัวให้เข้ากับชาวคานาอัน เช่นเดียวกับอิสอัคมีปัญหากับอาบีเมเลคที่เมืองเกราร์ (ปฐมกาล 26:1-33)

`อ่าน ปฐมกาล 34 เกิดอะไรขึ้นกับแผนการที่จะอยู่อย่างสงบสุขของเขา`

เรื่องราวเหตุการณ์อันโหดร้ายนี้เน้นไปที่ลักษณะและการกระทำของแต่ละคน เชเคมผู้หมกมุ่นในตัณหาราคะได้ล่วงละเมิดดีนาห์ แต่ก็มีอุปนิสัยที่จริงใจและรักดีนาห์ และพยายามที่จะแก้ไขให้ถูกต้อง แม้แต่เต็มใจที่จะรับพิธี เข้าสุหนัตตามพันธสัญญา

ในขณะเดียวกัน สิเมโอนและเลวีผู้ซึ่งแสดงตนเป็นผู้ปกป้องพระเจ้า และพระบัญญัติของพระองค์ และต่อต้านการแต่งงานกับชาวคานาอันซึ่งเป็นชาวต่างชาติ (เลวีนิติ 19:29) แต่กลับโกหกและหลอกลวง (ปฐมกาล 34:13) และพร้อมที่จะฆ่าและปล้นสะดม (ปฐมกาล 34:25-27) การกระทำของพวกเขาไม่เพียงแต่น่าตำหนิ (ทำไมไม่ลงโทษชายคนเดียวที่ทำผิด) เท่านั้น แต่มีแนวโน้มที่จะสร้างปัญหาอีกมากมายตามมา

สำหรับยาโคบแล้ว เขาเพียงแต่ห่วงความสงบสุขเท่านั้น เมื่อเขาได้รับ ข่าวที่ลูกสาวถูกข่มขืน เขาไม่ได้กล่าวอะไรเลย (ปฐมกาล 34:5) นอกจากนี้ หลังจากที่เขาได้ยินถึงสิ่งที่ลูกชายได้ทำลงไป เขาก็ตำหนิพวกเขาอย่างเปิดเผย เพราะกลัวสิ่งที่จะตามมา “เจ้าทำให้พ่อเดือดร้อน โดยทำให้พ่อเป็นที่เกลียดชังของคนดินแดนนี้ คือคนคานาอันกับคนเปริสซี พ่อมีผู้คนน้อยนัก ถ้าพวกนั้นรุมโจมตีพ่อ ก็จะทำให้พ่อและครอบครัวถูกทำลาย” (ปฐมกาล 34:30)

`ในเรื่องราวเหล่านี้เราเห็นการหลอกลวงครั้งแล้วครั้งเล่า ตลอดจนการกระทำด้วยความเมตตาและพระคุณ สิ่งนี้บอกเราถึงธรรมชาติ ของมนุษย์อย่างไร`