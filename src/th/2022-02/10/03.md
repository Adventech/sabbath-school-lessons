---
title:  พี่น้องพบกัน
date:  30/05/2022
---

จากเปนีเอล “พระพักตร์พระเจ้า” (ดูใน ปฐมกาล 32:30) สถานที่ที่ ยาโคบมีประสบการณ์กับพระเจ้า  บัดนี้ยาโคบจะเคลื่อนย้ายไปพบกับพี่ชายแล้ว หลังจากแยกทางกันเป็นเวลา 20 ปี ยาโคบเห็นพี่ชายกำลังมาพร้อมกับชาย 400 คน (ปฐมกาล 33:1) ยาโคบก็กังวล ดังนั้นจึงเตรียมตัวเองและครอบครัว ให้พร้อมสำหรับสิ่งที่อาจจะเกิดขึ้นได้

`อ่าน ปฐมกาล 33 ประสบการณ์ที่ยาโคบได้เห็นพระพักตร์ พระเจ้าที่เปนีเอลกับประสบการณ์ที่เขาจะได้พบกับพี่ชายมีความเกี่ยวข้องกันอย่างไร ความเชื่อมโยงกันนี้มีความสำคัญอย่างไรระหว่างความสัมพันธ์ของเรากับพระเจ้าและกับ “พี่น้อง” ของเรา ไม่ว่าจะเป็นใครก็ตาม`

ยาโคบโน้มตัวลงถึงดินเจ็ดครั้งต่อหน้าพี่ชาย (ปฐมกาล 33:3) ผู้ที่เขาเรียกหลายครั้งว่า “นายของข้าพเจ้า” (ปฐมกาล 33:8, 13, 15) และระบุตนเองว่าเป็น “ผู้รับใช้ของท่าน” (ปฐมกาล 33:5; เปรียบเทียบกับ ปฐมกาล 32:4, 18, 20) การที่ยาโคบโน้มตัวลงถึงดินเจ็ดครั้งสะท้อนถึงพรเจ็ดประการของบิดา (ปฐมกาล 27:27-29) นอกจากนี้ เมื่อเขาโค้งคำนับ เขากลับคำอวยพรของบิดาที่กล่าวว่า “ขอให้ประชาชาติโน้มลงคำนับเจ้า” (ปฐมกาล 27:29)

ราวกับว่ายาโคบตั้งใจที่จะชำระหนี้คืนพี่ชายและคืนพรที่เขาได้ขโมยไป (ดูใน ปฐมกาล 33:11) เมื่อเอซาวเห็นน้องชายของตนอย่างผิดคาด เขาจึงวิ่งไปหายาโคบและแทนที่จะฆ่าเขา เขากลับ “กอดและซบหน้าลงที่คอจูบเขา ต่างก็ร้องไห้” (ปฐมกาล 33:4)

จากนั้นยาโคบพูดกับเอซาวว่า “เมื่อข้าพเจ้าเห็นหน้าท่านก็เหมือนเห็นพระพักตร์ของพระเจ้า” (ปฐมกาล 33:10) เหตุผลที่ยาโคบกล่าวประโยคที่พิเศษนี้ก็เพราะว่า เขาเข้าใจว่าเอซาวได้อภัยเขาแล้ว คำภาษาฮีบรู (ratsah) “โปรดปราน” (ปฐมกาล 33:10) เป็นคำศัพท์ทางศาสนศาสตร์กล่าวถึง เครื่องถวายบูชาใดก็ตามที่เป็นที่ “โปรดปราน” หรือ “ยอมรับ” โดยพระเจ้า ซึ่งหมายถึงพระเจ้าทรงให้อภัยแล้ว (เลวีนิติ 22:27; อาโมส 5:22)

ประสบการณ์ที่ยาโคบได้สัมผัสกับการให้อภัยของพระเจ้าที่เปนีเอล ที่เขาได้เห็นพระพักตร์พระเจ้า บัดนี้เกิดขึ้นอีกครั้งด้วยการที่เขาได้รับการอภัยจากพี่ชาย ซึ่งเขาระบุเหมือนกับว่าเขาได้เห็นพระพักตร์พระเจ้า ยาโคบมี ประสบการณ์ที่เปนีเอลครั้งที่สอง ซึ่งครั้งแรกนั้นได้จัดเตรียมไว้เพื่อครั้งที่สอง ยาโคบได้รับการอภัยจากพระเจ้าและจากพี่ชายของเขาเอง และในตอนนี้เขา คงเข้าใจถึงความหมายของพระคุณมากขึ้นอย่างแท้จริง

`คุณได้เรียนรู้อะไรเกี่ยวกับพระคุณจากการที่ผู้อื่น (นอกจากพระเจ้า) ให้อภัยคุณ`