---
title:  ชัยชนะเหนือรูปเคารพ
date:  01/06/2022
---

`อ่าน ปฐมกาล 34:30-35:15 เราได้รับบทเรียนอะไรเกี่ยวกับการนมัสการที่แท้จริงจากสิ่งที่เกิดขึ้นในเรื่องนี้`

ทันทีหลังจากที่ยาโคบบ่นถึงสันติภาพกับชาวคานาอันถูกลิดรอนไป (ปฐมกาล 34:30) และหลังจากที่ลูกชายทั้งสองถูกตำหนิ (ปฐมกาล 34:30) พระเจ้าทรงเร่งเร้าให้ยาโคบออกจากเชเคมและกลับไปที่เบธเอลเพื่อทำพันธ-สัญญาใหม่ อันที่จริงพระผู้เป็นเจ้าทรงบอกเขาว่า เมื่อไปถึงที่นั้นให้เขาสร้างแท่นบูชา

ขณะเดียวกัน สิ่งแรกที่บันทึกไว้หลังจากพระบัญชาของพระเจ้าคือ ยาโคบบอกคนของเขาให้กำจัดรูปเคารพของชาวคานาอันที่ไปริบมาจากเมืองเชเคมและรูปเคารพประจำบ้านที่ราเชลขโมยมา (ปฐมกาล 31:19, 32) สิ่งเหล่านี้มีความจำเป็นอย่างยิ่งที่จะต้องกำจัดทิ้ง  มิฉะนั้นพระเจ้าก็มิอาจทำพันธสัญญา ใหม่ได้

รูปเคารพเหล่านี้ถูกเก็บไว้ และบางทีอาจจะได้รับการบูชา ทั้งๆ ที่ยาโคบ ได้ให้คำมั่นสัญญากับพระเจ้าแล้วก็ตาม การที่ยาโคบออกจากเมืองเชเคมเพื่อหลีกหนีอิทธิพลของชาวคานาอันนั้นไม่เพียงพอ ยาโคบต้องกำจัดรูปเคารพในค่ายและในจิตใจของคนของเขาด้วย

กระบวนการกลับใจใหม่ไม่เพียงแต่ประกอบด้วยการเคลื่อนย้ายทางด้านกายภาพจากที่หนึ่งไปยังอีกที่หนึ่ง หรือจากโบสถ์หนึ่งไปยังอีกโบสถ์หนึ่งเท่า นั้น สิ่งที่สำคัญที่สุดคือ เราต้องแสวงหาพระคุณของพระเจ้าเพื่อขจัดรูปเคารพในจิตใจของเรา ไม่ว่าเราจะอยู่ที่ใดก็ตาม เพราะเราสามารถสร้างรูปเคารพจากอะไรก็ได้

เมื่อยาโคบเชื่อฟังพระเจ้าและดำเนินตามพระบัญชาของพระองค์ ในที่สุดพระเจ้าทรงเข้ามาแทรกแซงและ “ความเกรงกลัวพระเจ้า” (ปฐมกาล 35:5) เกิดขึ้นกับผู้คนที่อยู่รอบๆ และพวกเขาก็ไม่กล้าโจมตียาโคบ ดังนั้นยาโคบจึงพร้อมที่จะนมัสการกับ “ทุกคนที่อยู่กับท่าน” (ปฐมกาล 35:6) ซึ่งบ่งบอกว่าความสามัคคีในครอบครัวได้รับการฟื้นฟู ยาโคบจึงตั้งชื่อสถานที่นี้ว่า เอลเบธเอล ซึ่งเป็นเครื่องเตือนใจถึงความฝันของเขาเรื่องบันได เป็นเครื่องหมายถึงการเชื่อมต่อระหว่างสวรรค์และแผ่นดินโลก ซึ่งพังทลายลงมาระยะหนึ่ง แต่บัดนี้ได้รับการซ่อมแซมแล้ว

ในคราวนี้เน้นไปที่พระเจ้าแห่งเบธเอลมากกว่าสถานที่ตั้ง พระเจ้าเตือนยาโคบอีกถึงชื่อ “อิสราเอล” (ปฐมกาล 35:10) และประทานพระพรให้เป็นสองเท่า พรประการแรกคือ ยาโคบจะมีลูกดกทวีคูณ รวมทั้งเชื้อสายของพระเมสสิยาห์และชนหลายชาติในรุ่นต่อๆ ไป (ปฐมกาล 35:11) และพรประการที่สองชี้ไปยังแผ่นดินแห่งพระสัญญา (ปฐมกาล 35:12)

`เราให้การกราบไหว้รูปเคารพหรือการรักสิ่งอื่นมากกว่าพระเจ้าเข้ามาในจิตใจของเราด้วยวิธีใดบ้างและเราจะทำอย่างไรได้บ้าง`