---
title:  ความชั่วร้ายของมนุษย์
date:  14/04/2022
---

`อ่าน ปฐมกาล 4:17-24 มรดกของคาอินคืออะไร และอาชญากรรมของคาอินเปิดทางให้กับความชั่วร้ายของมนุษยชาติเพิ่มขึ้นอย่างไร`

ลาเมคหลานทวดของคาอินก็มีประวัติอาชญากรรมในบริบทของเขาเอง เราได้รับบทเรียนจากการเปรียบเทียบระหว่างอาชญากรรมของคาอินกับลาเมค ในขณะที่คาอินนิ่งเงียบกับอาชญากรรมเพียงอย่างเดียวที่ได้บันทึกไว้ แต่ลาเมคดูเหมือนจะโอ้อวดถึงสิ่งที่เขาทำ โดยการแสดงออกในบทเพลง (ปฐมกาล 4:23, 24) ในขณะที่คาอินขอความเมตตาจากพระเจ้า แต่ลาเมคไม่ได้บันทึกไว้ว่าเขาได้ขอความเมตตานั้น ขณะที่ผู้ที่ทำร้ายคาอินจะมีโทษเจ็ดเท่า แต่ลาเมคเชื่อไปเองว่าผู้ที่ทำร้ายเขาจะต้องรับโทษเจ็ดสิบเท่า (ดูใน ปฐมกาล 4:24) ซึ่งบ่งบอกเป็นนัยว่าเขาตระหนักดีถึงความผิดของเขา

นอกจากนี้คาอินมีคู่สมรสเพียงคนเดียว (ปฐมกาล 4:17) แต่ลาเมคได้ริเริ่มการมีภรรยาหลายคน เพราะพระคัมภีร์เขียนเจาะจงไว้ว่า เขา “ได้ภรรยาสองคน” (ปฐมกาล 4:19) ความชั่วร้ายที่ทวีคูณความรุนแรงขึ้นและยกระดับขึ้นจะส่งผลต่อคนของตระกูลคาอินรุ่นต่อๆ ไปอย่างแน่นอน

หลังจากเหตุการณ์ชั่วร้ายในตระกูลคาอิน พระคัมภีร์ได้บันทึกเหตุการณ์ใหม่ที่ขัดกับแนวโน้มของความชั่วร้ายของครอบครัวคาอินในทันที “อาดัมมีเพศสัมพันธ์กับภรรยาของเขาอีก” (ปฐมกาล 4:25) และผลที่ได้ก็คือ การกำเนิดของเสท ซึ่งเอวาเป็นผู้ตั้งชื่อให้เพื่อบ่งบอกว่า พระเจ้าได้ประทาน “เชื้อสาย” อื่นมาแทนอาเบล

แท้จริงแล้ว ประวัติของชื่อเสทมีมาก่อนอาเบล ชื่อ เสท มาจากคำกริยาภาษาฮีบรู (‘ashit) แปลว่า “เราจะทำให้” (ปฐมกาล 3:15) ซึ่งเป็นการเริ่มต้นของคำพยากรณ์เรื่องพระเมสสิยาห์ พงศ์พันธุ์ของพระเมสสิยาห์จะสืบทอดมาทางเชื้อสายเสท ดังนั้นพระคัมภีร์ได้บันทึกเชื้อสายของพระเมสสิยาห์ที่เริ่มต้นด้วยเสท (ปฐมกาล 5:3) และรวมถึงเอโนช (ปฐมกาล 5:21) เมธูเสลาห์ และจบลงที่โนอาห์ (ปฐมกาล 6:8)

วลีที่กล่าวว่า “บุตรชายของพระเจ้า” (ปฐมกาล 6:2) หมายถึงเชื้อสายของเสท เพราะมีเป้าหมายเพื่อสงวนพระลักษณะของพระเจ้าเอาไว้ (ปฐมกาล 5:1, 4) ในทางตรงกันข้าม “บุตรหญิงของมนุษย์” (ปฐมกาล 6:2) ดูเหมือนจะมีความหมายแฝงเชิงลบ เป็นการเปรียบเทียบความแตกต่างระหว่างบุตรหลานของผู้ที่มีลักษณะตามพระฉายาของพระเจ้ากับผู้ที่มีรูปลักษณ์ของมนุษย์ และภายใต้อิทธิพลของ “บุตรหญิงของมนุษย์” นี้เองที่บรรดาบุตรชายของพระเจ้าได้ “เลือกและรับไว้เป็นภรรยา” (ปฐมกาล 6:2) บ่งบอกว่ามนุษยชาติกำลังมุ่งหน้าไปสู่ทิศทางที่ผิด

`อ่าน ปฐมกาล 6:1-5 ช่างเป็นภาพยืนยันถึงความเสื่อมทราม ของบาปเสียจริง เหตุใดเราจึงต้องทำทุกอย่างเท่าที่จะทำได้ในอำนาจ ของพระเจ้าเพื่อขจัดบาปจากชีวิตเรา`