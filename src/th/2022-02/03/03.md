---
title:  เครื่องบูชาสองแบบ
date:  11/04/2022
---

ความแตกต่างระหว่างคาอินกับอาเบลที่สะท้อนมาจากชื่อของพวกเขา ไม่เพียงแต่เกี่ยวข้องกับบุคลิกภาพของพวกเขาเท่านั้น แต่ยังปรากฏในอาชีพของแต่ละคนอีกด้วย ในขณะที่คาอินเป็น “คนเพาะปลูก” (ปฐมกาล 4:2) ซึ่งเป็นอาชีพที่ต้องทำงานหนัก อาเบลเป็น “คนเลี้ยงแกะ” (ปฐมกาล 4:2) ซึ่ง เป็นอาชีพที่บ่งบอกถึงความอ่อนไหวและเห็นอกเห็นใจ

คาอินเป็นผู้ผลิตผลจากพื้นดิน อาเบลเป็นผู้เลี้ยงแกะ อาชีพทั้งสองนี้ไม่เพียงแต่อธิบายลักษณะของเครื่องบูชาทั้งสองอย่าง (ผลผลิตจากพื้นดินของคาอินและแกะของอาเบล) นอกจากนี้ยังอธิบายถึงความคิดและทัศนคติทางจิตวิทยาที่แตกต่างกันอีกด้วย กล่าวคือ คาอินทำงานเพื่อให้ “ได้รับ” ผลิตผลที่เขาสร้างขึ้นมา ส่วนอาเบล “ดูแล” แกะที่เขาได้รับมาอย่างระมัดระวัง

`อ่าน ปฐมกาล 4:1-5 และ ฮีบรู 11:4 ทำไมพระเจ้าจึงยอมรับเครื่องบูชาของอาเบลและปฏิเสธเครื่องบูชาของคาอิน เราเข้าใจสิ่งที่เกิดขึ้นว่าอย่างไร`

“หากปราศจากการหลั่งของโลหิตแล้ว ก็จะไม่มีการอภัยบาป และพวกเขา (คาอินและอาเบล) จะต้องแสดงความเชื่อในพระโลหิตของพระคริสต์ในพระสัญญาแห่งการไถ่บาป โดยการถวายลูกหัวปีของฝูงแกะให้เป็นเครื่องถวายบูชา นอกจากนี้ พืชผลแรกจากผืนดินโลกจะต้องนำเสนอต่อพระพักตร์พระเจ้าให้เป็นเครื่องบูชาขอบพระคุณ” (เอลเลน จี. ไว้ท์, บรรพชนกับผู้เผย-พระวจนะ, หน้า 71)

ขณะที่อาเบลทำตามคำสั่งของพระเจ้าและถวายเครื่องบูชาพืชผลเพิ่มเติมจากเครื่องถวายบูชาสัตว์ แต่คาอินละเลยที่จะทำเช่นนั้น เขาไม่ได้นำสัตว์มาถวายบูชา เพียงแต่นำ “พืชผลจากผืนดิน” มาถวายเท่านั้น ซึ่งเป็นการกระทำที่ไม่เชื่อฟังอย่างเปิดเผย ตรงข้ามกับทัศคติของน้องชายเขา เรื่องนี้มักถูกมองว่าเป็นกรณีของความรอดโดยความเชื่อ (อาเบลและการถวายบูชาด้วยโลหิต) ตรงข้ามกับการพยายามที่จะได้มาด้วยความรอดโดยการกระทำ (คาอินและพืชผลของแผ่นดิน)

แม้ว่าเครื่องบูชาเหล่านี้จะมีความหมายฝ่ายจิตวิญญาณ แต่ก็ไม่ได้มีความวิเศษอะไรในตัวเอง เป็นเพียงเครื่องหมาย รูปแบบ ที่ชี้ไปยังพระเจ้าผู้ทรงจัดเตรียมสิ่งที่มิใช่เป็นเพียงการช่วยเหลือเท่านั้นแต่เป็นการไถ่คนบาปให้รอด

`อ่าน มีคาห์ 6:7 และอิสยาห์ 1:11 เราจะนำหลักการที่กล่าวถึงในข้อเหล่านี้ไปประยุกต์ใช้ในชีวิตและการนมัสการของเราอย่างไร`