---
title:  คาอินและอาเบล
date:  10/04/2022
---

`อ่านปฐมกาล 4:1, 2 เราเรียนรู้อะไรจากข้อพระคัมภีร์ 2 ข้อนี้ เกี่ยวกับการกำเนิดของชายสองคน`

เหตุการณ์แรกที่ผู้เขียนพระคัมภีร์บันทึกไว้หลังจากที่อาดัมถูกขับไล่ออกจากสวนเอเดนทันทีคือ การให้กำเนิด ในวลีภาษาฮีบรูในปฐมกาล 4:1 คำว่า “พระยาห์เวห์” (YHWH) เชื่อมโยงโดยตรงกับคำว่า “ผู้ชาย” หากแปลตามตัวอักษรจะได้ว่า “ฉันได้รับผู้ชายคนหนึ่ง แท้จริงแล้วคือพระยาห์เวห์พระองค์เอง”

ในพระคัมภีร์ฉบับแปลตามตัวอักษรบ่งชี้ว่า เอวาจำคำพยากรณ์ของ พระเมสสิยาห์ในปฐมกาล 3:15 ได้และเชื่อว่าเธอได้ให้กำเนิดพระผู้ช่วยให้รอด คือ พระยาห์เวห์ “การเสด็จมาของพระผู้ช่วยให้รอดมีพยากรณ์ไว้ในสวนเอเดน เมื่ออาดัมและเอวาได้ยินถึงพระสัญญาในครั้งแรก พวกเขาก็ตั้งตาคอยให้พระสัญญาสำเร็จอย่างรวดเร็ว พวกเขาต้อนรับบุตรหัวปีด้วยความยินดี โดยหวังว่าเขาจะเป็นพระผู้ช่วยให้รอด” (เอลเลน จี. ไว้ท์, ผู้พึงปรารถนาแห่งปวงชน,หน้า 31)

อันที่จริงแล้ว เรื่องราวได้กล่าวถึงคาอินเป็นส่วนใหญ่ เขาไม่ได้เป็น เพียงบุตรหัวปีเท่านั้น แต่เขาเป็นลูกที่พ่อแม่เกือบจะ “บูชา” ในขณะที่เอวา กล่าวถึงการกำเนิดของคาอินอย่างตื่นเต้น แต่เธอก็ไม่ได้เอ่ยถึงการเกิดของ อาเบลเลย อย่างน้อยก็ไม่ได้มีในบันทึกพระคัมภีร์ ผู้เขียนเพียงแค่บันทึกว่า “นางก็ให้กำเนิด” ซึ่งตรงข้ามกับการเกิดของคาอิน (ปฐมกาล 4:2)

ชื่อ คาอิน มาจากคำกริยาภาษาฮีบรู qanah ซึ่งหมายถึง “ได้รับ” และบ่งชี้ถึงการได้รับ ซึ่งเป็นการครอบครองบางสิ่งที่มีค่าและทรงพลัง ในทางกลับกัน ชื่อภาษาฮีบรูของอาเบลคือ Hebel แปลว่า “ไอน้ำ” (สดุดี 62:9) หรือ “ลมหายใจ” (สดุดี 144:4) ซึ่งแสดงถึงการเข้าใจยาก ความว่างเปล่า การไม่มีอยู่ของสสาร คำว่า hebel (อาเบล) เดียวกันนี้ถูกใช้ซ้ำแล้วซ้ำเล่าในพระธรรมปัญญาจารย์ ที่แปลว่า “อนิจจัง” แนวคิดเช่นนี้ก็คือว่า ความหวังของอาดัมและเอวาตั้งอยู่บนคาอินคนเดียวเท่านั้น เพราะพวกเขาเชื่อว่าคาอินคือพระเมสสิยาห์ที่สัญญาไว้ ไม่ใช่น้องของเขา

`มีอะไรในชีวิตบ้างที่แท้จริงแล้วคือ hebel แต่ถูกปฏิบัติราวกับว่ามันสำคัญกว่าที่ควรจะเป็น เหตุใดการรู้ความแตกต่างระหว่างสิ่งสำคัญและสิ่งที่ไม่สำคัญจึงเป็นสิ่งจำเป็น`