---
title:  บทลงโทษของคาอิน
date:  13/04/2022
---

`อ่าน ปฐมกาล 4:9-16 เหตุใดพระเจ้าจึงถามว่า “อาเบลน้องชายของเจ้าอยู่ที่ไหน” คำกล่าวที่ว่า “เจ้าจะต้องหลบหนีและพเนจรไปในโลก” เชื่อมโยงกับบาปของคาอินอย่างไร (ปฐมกาล 4:12)`

คำถามที่พระเจ้าตรัสถามคาอินสะท้อนคำถามของพระเจ้าต่ออาดัม “เจ้าอยู่ที่ไหน” เสียงสะท้อนนี้เชื่อมโยงระหว่างบาปครั้งนี้กับบาปในสวนเอเดน กล่าวคือ บาปครั้งหลัง (ของคาอิน) เป็นผลมาจากบาปครั้งก่อน (ของอาดัม)

อย่างไรก็ตาม คาอินไม่ยอมรับบาปของเขา เขาปฏิเสธ ซึ่งแตกต่างจาก อาดัม แม้ว่าอาดัมจะโยนความผิดให้คนอื่นก็ตาม แต่ในทางตรงกันข้าม คาอินท้าทายพระเจ้าอย่างเปิดเผย พระองค์ไม่ได้ทรงเสียเวลาเผชิญหน้ากับคาอินเพราะอาชญากรรมของเขา เมื่อพระเจ้าตรัสถามคำถามที่สาม “เจ้าทำอะไรลงไป” พระองค์มิได้รอคำตอบด้วยซ้ำ พระองค์เตือนให้คาอินรู้ว่าพระองค์ทรงทราบทุกอย่างดี เพราะโลหิตของอาเบลร้องดังขึ้นมาจากดินถึงพระองค์ (ปฐมกาล 4:10) เป็นภาพลักษณ์ที่แสดงให้เห็นว่าพระเจ้าทรงรู้เกี่ยวกับอาชญกรรมนี้และจะตอบกลับ อาเบลอยู่ในพื้นดิน ซึ่งเป็นการเชื่อมโยงโดยตรงของการล้มลงในบาปกับสิ่งที่พระเจ้าตรัสว่าจะเกิดแก่อาดัม (ดูใน ปฐมกาล 3:19)

`อ่าน ปฐมกาล 4:14 คำพูดของคาอิน “พระองค์ทรงขับไล่ข้าพระองค์...จากพระพักตร์พระองค์ไป” หมายความว่าอย่างไร`

เป็นเพราะโลหิตของอาเบลถูกเทลงบนพื้นดิน ผืนดินจึงถูกสาปอีกครั้งหนึ่ง (ปฐมกาล 4:12) ด้วยเหตุนี้ คาอินจึงถูกประณามให้เป็นผู้พเนจรไปไกลจากพระเจ้า เมื่อคาอินได้ยินคำพิพากษาของพระเจ้าเท่านั้น เขาจึงยอมรับถึงการประทับอยู่ของพระเจ้า เพราะหากปราศจากการประทับของพระเจ้าแล้ว เขาก็กลัวว่าจะมีคนฆ่าเขาเสีย แม้หลังจากการสังหารน้องชายของคาอินอย่างเลือดเย็นและการขัดขืนต่อพระเจ้า แต่พระองค์ก็ยังทรงแสดงความเมตตาต่อเขา และแม้ว่า “คาอินออกไปพ้นพระพักตร์พระยาห์เวห์” (ปฐมกาล 4:16) พระเจ้าก็ยังทรงให้ความคุ้มครองเขา เราไม่รู้ว่า “เครื่องหมาย” ที่พระเจ้าทำไว้ที่ตัวคาอินนั้นเป็นอะไรกันแน่ แต่เกิดขึ้นมาได้เพียงเพราะพระคุณของพระเจ้าที่มีต่อเขาเท่านั้น

`“(ซ่อน) จากพระพักตร์พระองค์” (ปฐมกาล 4:14) อะไรที่ต้องซ่อนจากพระพักตร์พระองค์ ช่างเป็นสถานการณ์ที่น่าเศร้าสำหรับใครก็ตาม เราคนบาปมีวิธีเดียวเท่านั้นที่จะหลีกเลี่ยงสถานการณ์เช่นนี้ได้ วิธีนั้นคืออะไร`