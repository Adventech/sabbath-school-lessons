---
title:  ยาโคบไปหาโยเซฟ
date:  19/06/2022
---

`อ่าน ปฐมกาล 46 การออกเดินทางจากคานาอันของยาโคบมีความสำคัญอย่างไร`

เมื่อยาโคบออกเดินทางจากคานาอัน เขามีความหวังเต็มเปี่ยม ด้วยความมั่นใจว่าเขาจะไม่หิวโหยอีกและข่าวดีคือโยเซฟยังมีชีวิตอยู่ คงเป็นแรงผลักดันให้เขาออกเดินทางจากแผ่นดินแห่งพันธสัญญา การออกเดินทางของยาโคบจากคานาอันสะท้อนประสบการณ์ของอับราฮัม แต่ในกรณีของอับราฮัมเขากำลังมุ่งหน้าไปสู่ดินแดนแห่งพระสัญญา ยาโคบได้ยินพระสัญญาเดียวกันกับที่อับราฮัมได้ยินจากพระเจ้า กล่าวคือ พระองค์จะทรงทำให้เขาเป็น “ประชาชาติใหญ่” (ปฐมกาล 46:3; เปรียบเทียบกับ ปฐมกาล 12:2) การทรงเรียกของพระเจ้าในครั้งนี้เป็นเครื่องเตือนใจให้นึกถึงพันธสัญญาของพระเจ้ากับอับราฮัมอีกด้วย อย่างไรก็ตามพระเจ้าทรงกล่าวคำเดียวกันเพื่อสร้างความมั่นใจให้กับทั้งสองคน คือ “อย่ากลัวเลย” (ปฐมกาล 46:3; เปรียบเทียบกับ ปฐมกาล 15:1) ซึ่งเป็นการดำเนินตามพันธสัญญาแห่งอนาคตอันรุ่งโรจน์

รายชื่อลูกหลานของอิสราเอลรวมถึงลูกสาวที่ไปยังอียิปต์อย่างละเอียด (ปฐมกาล 46:7) เตือนให้นึกถึงพระสัญญาของพระเจ้าที่จะให้ลูกหลานแก่ อับราฮัมอย่างมากมายแม้ในตอนที่เขายังไม่มีบุตร จำนวน “เจ็ดสิบ” (รวมถึง ยาโคบ โยเซฟ และลูกทั้งสองของเขา) คือจำนวนลูกหลานอิสราเอลทั้งหมดที่เดินทางไปอียิปต์ ซึ่งจำนวน 70 ยังสอดคล้องกับจำนวนของประชาชาติอย่างมีนัยสำคัญอีกด้วย (ปฐมกาล 10) ซึ่งบ่งบอกว่าชะตากรรมของประชาชาติทั้งปวงขึ้นอยู่กับการเดินทางของยาโคบ

ความจริงนี้ชัดเจนขึ้นในอีกหลายปีต่อมาหลังจากการตรึงกางเขนและการเปิดเผยแผนการแห่งความรอดที่สมบูรณ์ยิ่งขึ้น ซึ่งแน่นอนว่ามีไว้เพื่อมนุษยชาติทุกคน ทุกแห่งหน และไม่เพียงแต่สำหรับลูกหลานของอับราฮัมเท่านั้น

กล่าวอีกนัยหนึ่งได้ว่า ไม่ว่าเรื่องราวเกี่ยวกับเชื้อสายของอับราฮัมจะน่าสนใจเพียงไร และไม่ว่าเราจะได้รับบทเรียนฝ่ายจิตวิญญาณเช่นใด เรื่องราวเหล่านี้เป็นพระคำของพระเจ้า เพราะเป็นส่วนหนึ่งของประวัติศาสตร์แห่งความรอด เป็นส่วนหนึ่งของแผนการของพระเจ้าในการนำการไถ่บาปมาสู่โลกที่ล้มลงในบาปมากเท่าที่จะทำได้

`“พวกยิวและพวกกรีกนั้นไม่ต่างกัน เพราะว่าองค์พระผู้เป็นเจ้าองค์เดียวทรงเป็นองค์พระผู้เป็นเจ้าของทุกคน และประทานอย่างบริบูรณ์แก่ทุกคนที่ทูลขอต่อพระองค์ เพราะว่าผู้ที่ร้องออกพระนามขององค์พระผู้เป็นเจ้าจะรอด” (โรม 10:12, 13) เปาโลกล่าวอะไรที่แสดงว่าข่าวประเสริฐนั้นสำหรับทุกคน และที่สำคัญกว่านั้น ข้อพระคัมภีร์นี้ยังบอกเราว่า เราในฐานะคริสตจักรควรทำอะไรเพื่อช่วยเผยแพร่ข่าวประเสริฐ`