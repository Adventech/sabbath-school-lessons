---
title:  ยาโคบตั้งถิ่นฐานในอียิปต์
date:  20/06/2022
---

เป็นเรื่องที่น่าสนใจมากที่แม้ยาโคบจะได้ยินทุกอย่างถึงเรื่องที่โยเซฟยังมีชีวิตอยู่ในอียิปต์ พระเจ้ายังคงประทาน “นิมิตในเวลากลางคืน” แก่เขา (ปฐมกาล 46:2) และในนิมิตนั้นก็ตรัสสั่งให้เขาออกเดินทาง ยาโคบออกจากดินแดนแห่งพระสัญญามุ่งหน้าสู่อียิปต์ ซึ่งต่อมากลายเป็นสถานที่แห่งหนึ่งที่ประชากรของพระเจ้าไม่ต้องการไป (เฉลยธรรมบัญญัติ 17:16)

`อ่าน ปฐมกาล 47 ความจริงฝ่ายจิตวิญญาณและหลักการใดที่เราพบได้ในเรื่องนี้`

“โยเซฟเลือกพี่น้องห้าคนไปเข้าเฝ้าฟาโรห์และรับที่ดินเพื่อสร้างบ้านในอนาคต ด้วยความกตัญญูที่ฟาโรห์มีต่อนายกรัฐมนตรีจึงทำให้ฟาโรห์ให้เกียรติพวกเขาด้วยการแต่งตั้งให้ดำรงตำแหน่งของรัฐ แต่โยเซฟผู้ซื่อสัตย์ต่อพระเยโฮวาห์ต้องการช่วยพี่น้องให้รอดพ้นจากการทดลองเพื่อพวกเขาจะได้ไม่ต้องอยู่กับโลกของคนนอกศาสนา ดังนั้นโยเซฟจึงแนะนำพี่น้อง หากกษัตริย์ถามให้ตอบอาชีพของพวกเขาไปโดยตรง ลูกชายของยาโคบทำตามคำแนะนำนี้ โดยการกล่าวอย่างระมัดระวังถึงเหตุผลที่พวกเขาต้องเดินทางมายังแผ่นดินนี้ มิใช่เพื่อมาอาศัยอยู่อย่างถาวร และมีสิทธิที่จะเดินทางออกจากสถานที่แห่งนี้หากพวกเขาตัดสินใจที่จะไป กษัตริย์จึงมอบบ้านให้กับพวกเขาตามข้อเสนอ ในสถานที่ ‘ที่ดีที่สุดของแผ่นดิน’ ในดินแดนโกเชน” (เอลเลน จี. ไว้ท์, บรรพชนกับผู้เผยพระวจนะ, หน้า, 233)

ฟาโรห์ไม่อยากให้นักเดินทางเหล่านี้ต้องกลายเป็นขอทาน  จึงให้พวกเขา อาศัยในดินแดนดีที่สุด ฟาโรห์ถามถึงการ “ทำมาหาเลี้ยงชีพ” ของพวกเขา (ปฐมกาล 47:3) เพื่อที่พวกเขาจะได้ปรับตัวในสภาพแวดล้อมใหม่ ฟาโรห์ยังกระตือรือร้นที่จะให้พวกเขาได้นำความเชี่ยวชาญออกมาใช้ และยังแนะนำให้พวกเขารับใช้ฟาโรห์ในฐานะ “หัวหน้ากองปศุสัตว์” อีกด้วย (ปฐมกาล 47:6)

ยาโคบซึ่งเป็นคนต่างด้าว แม้จะด้อยกว่า มาจากต่างถิ่น แต่เขาก็ยืน อยู่ต่อหน้าผู้นำดินแดนนี้ และตามที่พระคัมภีร์บันทึกไว้ “ยาโคบก็ถวายพระพรแก่ฟาโรห์” (ปฐมกาล 47:7) ยาโคบคนแปลกหน้าที่ต่ำต้อยเป็นผู้ให้พรแก่ฟาโรห์ผู้ปกครองอียิปต์ดินแดนอันยิ่งใหญ่อย่างนั้นหรือ เหตุใดจึงเป็นเช่นนั้น

คำกริยา “เข้าเฝ้า” (‘amad lifney) (ปฐมกาล 47:7) มักใช้ในบริบทของปุโรหิตหลวง (เลวีนิติ 14:11) ในมุมมองของอียิปต์โบราณ ฟาโรห์มีสถานะเป็นปุโรหิตสูงสุด ซึ่งหมายความว่า ในด้านฝ่ายจิตวิญญาณยาโคบมีฐานะเหนือกว่าปุโรหิตสูงสุดของอียิปต์ แม้แต่เหนือกว่าฟาโรห์

`ไม่ว่าสถานะในชีวิตเราจะเป็นอย่างไร การที่เราผู้เป็น “พวกปุโรหิตหลวง เป็นชนชาติบริสุทธิ์  เป็นประชากรอันเป็นกรรมสิทธิ์ของพระเจ้า” (1 เปโตร 2:9) ควรปฏิบัติต่อผู้อื่นอย่างไร ความเชื่อทำให้เรามีพันธะอะไร`