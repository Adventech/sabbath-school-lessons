---
title:  อิสราเอลในแผ่นดินอียิปต์
date:  18/06/2022
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล บทที่ 46; โรม 10:12, 13; ปฐมกาล บทที่ 47; ปฐมกาล บทที่ 48; กิจการ 3:25, 26; ปฐมกาล บทที่ 49; ฟีลิปปี 2:10; ปฐมกาล 49:29 – 50:21

> <p>ข้อควรจำ</p>
> “พวกอิสราเอลอาศัยอยู่ในแผ่นดินอียิปต์ ณ ดินแดนโกเชนพวกเขาได้กรรมสิทธิ์ที่ดินเป็นของพวกเขา และมีลูกหลานทวีขึ้นมากมาย ยาโคบมีชีวิตอยู่ในแผ่นดินอียิปต์” (ปฐมกาล 47:27)

พระธรรมปฐมกาลกล่าวถึงช่วงสุดท้ายของชีวิตยาโคบและโยเซฟพร้อมกัน เราจะเห็นยาโคบ (อิสราเอล) ออกจะคานาอัน (ปฐมกาล บทที่ 46) เพื่อตั้งถิ่นฐานในอียิปต์ (ปฐมกาล บทที่ 47) และเขาก็สิ้นชีวิตที่นั่น (ปฐมกาล 49:29 – 50:21) แม้จะอยู่ในดินแดนอียิปต์ แต่ภาพของแผ่นดินแห่งพันธสัญญาก็ยังคงปรากฏอยู่เบื้องหลัง (ปฐมกาล 50:22-26)

ทันทีที่ยาโคบเดินทางมาถึงอียิปต์ ยาโคบอวยพรฟาโรห์ (ปฐมกาล 47:7-10) ซึ่งเป็นการทำให้พันธสัญญาของอับราฮัมสำเร็จ (บางส่วน) ในการเป็นพรแก่บรรดาประชาชาติ (ปฐมกาล 12:3) ในช่วงต่อมาเมื่อยาโคบกำลังจะสิ้นใจ เขาได้อวยพรลูกชายของโยเซฟ (ปฐมกาล บทที่ 48) ยาโคบยังอวยพรลูกๆ ของเขาเองอีกด้วย (ปฐมกาล 49:1-28) และทำนายถึงสิ่งที่จะเกิดขึ้น 12 ข้อ ซึ่งเกี่ยวข้องกับแต่ละคน คือเผ่าของชนชาติอิสราเอลทั้ง 12 เผ่าในอนาคต (ปฐมกาล 49:1-27)

อย่างไรก็ตามอันที่จริงชนชาติอิสราเอลเป็นผู้ลี้ภัย “อาศัย” ในอียิปต์อย่างคนแปลกหน้า ด้วยความหวังในแผ่นดินแห่งพันธสัญญา แม้ว่าพระธรรมปฐมกาลจะสิ้นสุดลงที่ลูกหลานของอิสราเอลยังอยู่ในอียิปต์ แต่คำกล่าวสุดท้ายของโยเซฟก็ชี้ไปยังดินแดนอื่น “เราจะตายแล้ว แต่พระเจ้าจะเสด็จมาเยี่ยมเยียนพวกท่านแน่ๆ และจะพาออกไปจากดินแดนนี้ ไปสู่ดินแดนที่พระองค์ทรงปฏิญาณไว้กับอับราฮัม อิสอัคและยาโคบ” (ปฐมกาล 50:24)