---
title:  ยาโคบอวยพรลูกๆ ของโยเซฟ
date:  21/06/2022
---

เมื่อยาโคบเริ่มเข้าสู่ช่วงปลายของชีวิต เขาระลึกถึงช่วงที่กลับไปยัง เบธเอลก่อนหน้านี้ (ปฐมกาล 35:1-15) เมื่อครั้งเขาได้รับพระสัญญาแห่ง “กรรมสิทธิ์นิรันดร์” (ปฐมกาล 48:4) อีกครั้งจากพระเจ้าที่เคยให้ไว้กับอับราฮัม(ปฐมกาล 17:8) ดังนั้นความหวังของดินแดนแห่งพันธสัญญาเป็นความคิดที่ปลอบใจหล่อเลี้ยงความหวังในช่วงที่เขารู้ว่าความตายกำลังจะมาเยือน ดังนั้น ยาโคบจึงหันมาหาลูกชายสองคนของโยเซฟที่เกิดในอียิปต์และอวยพรเขาทั้งสอง พรที่ให้นั้นอยู่ในบริบทของพระสัญญาแห่งอนาคตเกี่ยวกับพงศ์พันธุ์ของเขาเอง

`อ่าน ปฐมกาล 48 เหตุใดยาโคบจึงอวยพรลูกชายสองคนของ โยเซฟ แต่ไม่ได้อวยพรหลานชายคนอื่นๆ`

ลูกชายสองคนของโยเซฟคือ มนัสเสห์และเอฟราอิม เป็นเพียงหลานชายสองคนที่ยาโคบอวยพร พวกเขาทั้งสองได้รับการยกระดับสถานะหลานชายไปสู่สถานะบุตรชาย (ปฐมกาล 48:5) แม้ว่าการอวยพรของยาโคบจะบ่งบอกว่าลูกคนที่สอง (เอฟราอิม) เหนือกว่าคนแรก (มนัสเสห์) แต่ขณะเดียวกันพรที่ยาโคบให้แท้จริงแล้วก็เกี่ยวข้องกับโยเซฟ (ปฐมกาล 48:15)

สิ่งที่เราเห็นในเรื่องนี้คือ คำพยานส่วนตัวถึงความสัตย์ซื่อที่พระเจ้ามี ต่อพวกเขาในอดีตและพระสัญญาที่พระองค์มีต่อพวกเขาในอนาคต ยาโคบ กล่าวถึงพระเจ้าของอับราฮัมและอิสอัค (ปฐมกาล 48:15) พระผู้ประทานอาหารและคุ้มครองพวกเขา คือพระเจ้าองค์เดียวกันที่ “ได้ช่วยข้าพเจ้าให้พ้นจากความชั่วร้ายทั้งสิ้น” (ปฐมกาล 48:16) ยาโคบยังระลึกถึง “พระเจ้าแห่งเบธเอล” (ปฐมกาล 31:13) พระผู้ซึ่งเขาปล้ำสู้ด้วย (ปฐมกาล 32:29) และพระผู้ทรง เปลี่ยนชื่อเขาจากยาโคบเป็น “อิสราเอล” (ปฐมกาล 32:26-29)

เมื่อกล่าวถึงประสบการณ์ทั้งหมดที่พระเจ้าทรงเปลี่ยนสิ่งชั่วร้ายให้ กลายเป็นดี ยาโคบแสดงความหวังว่า พระเจ้าจะไม่เพียงแต่ดูแลชีวิตปัจจุบันของหลานชายดังที่พระองค์ทรงดูแลเขาและโยเซฟเท่านั้น แต่เขายังนึกไปถึงอนาคตด้วยในวันที่ลูกหลานของเขาจะกลับไปยังคานาอัน ความหวังนี้เห็นได้ชัดจากการกล่าวถึงเชเคม (ปฐมกาล 48:22) ซึ่งไม่เพียงแต่เป็นดินแดนที่เขาได้มา (ปฐมกาล 33:19) แต่จะเป็นสถานที่ฝังกระดูกโยเซฟอีกด้วย (โยชูวา 24:32) และเป็นดินแดนที่จะแบ่งสรรให้กับเผ่าต่างๆ ของอิสราเอล (โยชูวา 24:1) ท่ามกลางเหตุการณ์ทั้งปวงที่เกิดขึ้น ยาโคบระลึกถึงพระสัญญาของพระเจ้าที่กล่าวว่า โดยผ่านทางครอบครัวนี้ “บรรดาเผ่าพันธุ์ทั่วโลกจะได้พรเพราะเจ้า” (ปฐมกาล 12:3)

`อ่าน กิจการ 3:25, 26 ตามที่เปโตรกล่าว พระสัญญาในปฐมกาล 12:3 จะสำเร็จอย่างไร และเราเองได้รับพรนี้อย่างไร`