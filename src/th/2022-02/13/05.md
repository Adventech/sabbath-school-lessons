---
title:  ยาโคบอวยพรลูกชายทั้งหลาย
date:  22/06/2022
---

`อ่าน ปฐมกาล 49:1-28 เราได้รับบทเรียนฝ่ายจิตวิญญาณอะไรจากการที่ยาโคบอวยพรลูกชายทั้งหลายของเขา`

นอกเหนือจากคำพยากรณ์เกี่ยวกับประวัติศาสตร์ของเผ่าต่างๆ ของอิสราเอลแล้ว ยาโคบยังเห็นถึงพระเมสสิยาห์และความหวังแห่งความรอดอันสูงสุด คำกล่าวเริ่มต้นของยาโคบแสดงให้เห็นความหวังนี้โดยใช้คำว่า “ภายหน้า” (ปฐมกาล 49:1) ซึ่งเป็นสำนวนเฉพาะที่กล่าวถึงการเสด็จมาของพระเมสสิยาห์ผู้เป็นกษัตริย์ (อิสยาห์ 2:2; ดาเนียล 10:14)

พระคัมภีร์ยังบันทึกต่อไปอีกถึงอนาคตของชายเหล่านี้แต่ละคน นี่ไม่ใช่ชะตากรรมที่กำหนดไว้ล่วงหน้า มิใช่ว่าพระเจ้ากำหนดไว้แล้วว่าพวกเขาจะต้องเผชิญกับสิ่งใด แต่คำกล่าวเหล่านี้แสดงถึงลักษณะอุปนิสัยของพวกเขาและลักษณะนิสัยที่ลูกหลานได้รับ ตัวอย่างเช่น การที่พระเจ้าทรงรู้ว่ามีใครบางคนจะฆ่าชายผู้บริสุทธิ์แตกต่างอย่างสิ้นเชิงจากการที่พระเจ้าประสงค์จะให้ฆาตกรทำเช่นนั้น

`อ่าน ปฐมกาล 49:8-12 ข้อพระคัมภีร์เหล่านี้บันทึกคำพยากรณ์อะไร และเหตุใดจึงสำคัญ`

ที่เหนือกว่าเจตจำนงเสรีของมนุษย์ คือพระเจ้าทรงรู้อนาคต และพระองค์ทรงเตรียมการให้พระเมสสิยาห์เสด็จมาทางเชื้อสายของยูดาห์ (ปฐมกาล 49:8-12) ผู้มีสิงห์เป็นตัวแทน (ปฐมกาล 49:9) บ่งชี้ถึงลักษณะของกษัตริย์และได้รับการสรรเสริญ กษัตริย์ดาวิดจะมาจากเชื้อสายของยูดาห์ และชีโลห์ก็จะมาจากเชื้อสายนี้ด้วย คือผู้ที่จะนำชาโลม “สันติสุข” มาให้ (อิสยาห์ 9:6, 7) “ชนชาติทั้งหลายจะเชื่อฟัง” พระองค์ (ปฐมกาล 49:10)

ชาวยิวเชื่อมาเป็นเวลานานแล้วว่าคำพยากรณ์ที่เกี่ยวกับพระเมสสิยาห์ชี้ไปยังพระเมสสิยาห์ที่กำลังจะเสด็จมา และคริสเตียนก็เชื่อเช่นกันว่าข้อพระคัมภีร์นี้ชี้ไปที่พระเยซู “ชนชาติทั้งหลายจะรวบรวมเข้ากับผู้นั้น” (ปฐมกาล 49:10) ซึ่งบางทีอาจเป็นข้อตั้งต้นในพระสัญญาแห่งพระคัมภีร์พันธสัญญาใหม่ที่กล่าวว่า “หัวเข่าทุกหัวเข่า...จะต้องคุกกราบลง นมัสการในพระนามแห่งพระเยซูนั้น” (ฟีลิปปี 2:10)

ดังที่ นางเอลเลน จี. ไว้ท์ เขียนไว้ว่า “สิงห์หนุ่ม ราชาแห่งป่า เป็นสัญลักษณ์ที่เหมาะสมสำหรับเผ่านี้ ดาวิด และชีโลห์บุตรแห่งดาวิด คือ ‘ยูดาห์เป็นลูกสิงห์’ ที่แท้จริงจะมาจากเผ่านี้ อำนาจทั้งหมดจะคุกเข่ากราบลงและทุกประชาชาติจะแสดงความเคารพต่อท่าน” (บรรพชนกับผู้เผยพระวจนะ, หน้า 236)

`เหตุใดเราจึงควรแสดงความเคารพต่อพระเยซูในเวลานี้`