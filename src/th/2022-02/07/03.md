---
title:  อับราฮัมสงสัย
date:  09/05/2022
---

`อ่าน ปฐมกาล 16:1-16 อะไรเป็นเหตุสำคัญทำให้อับรามตัดสินใจเข้าหานางฮาการ์ ทั้งๆ ที่พระเจ้าสัญญากับเขาแล้ว หญิงทั้งสองคนเป็นตัวแทนความเชื่อสองมุมมองอย่างไร (กาลาเทีย 4:21-31)`

เมื่ออับรามสงสัย (ปฐมกาล 15:2) พระเจ้าก็ให้ความมั่นใจแก่เขาอย่างชัดเจนว่า พระองค์จะประทานบุตรชายคนหนึ่ง หลายปีต่อมา อับรามก็ยังไม่มีลูกชาย อับรามดูเหมือนจะสูญเสียความเชื่อไปแล้ว ทั้งๆ ที่ได้รับคำพยากรณ์อันทรงฤทธิ์ครั้งล่าสุดจากพระเจ้า อับรามไม่เชื่อว่าเขาจะมีลูกชายกับนางซารายได้อีกแล้ว และด้วยความรู้สึกสิ้นหวัง นางซารายจึงริเริ่มและรบเร้าให้เขาหันไปใช้แนวปฏิบัติทั่วไปของชาวตะวันออกใกล้ในสมัยนั้นคือ การรับเอาผู้ที่ทำหน้าที่แทน ซึ่งก็คือ นางฮาการ์ผู้เป็นสาวใช้ของนางซารายได้รับแต่งตั้งให้ทำหน้าที่นี้ และระบบนี้ก็ได้ผล น่าแปลกที่กลยุทธ์ของมนุษย์ดูเหมือนจะมีประสิทธิภาพมากกว่าการเชื่อในพระสัญญาของพระเจ้า

ข้อความที่บรรยายถึงความเกี่ยวเนื่องกันของนางซารายกับอับรามสะท้อนเรื่องราวของอาดัมและเอวาในสวนเอเดน ข้อความจากทั้งสองเรื่องมีลักษณะเด่นที่เหมือนกันอยู่หลายส่วน (นางซารายกระตือรือร้นเหมือนเอวา; ส่วนอับรามอยู่เฉยๆ เช่นเดียวกับอาดัม) ซึ่งทั้งสองเรื่องก็ใช้คำกริยาและวลีที่เหมือนกัน (“ฟังเสียง”, “รับเอา” และ “ให้”) ความคล้ายคลึงกันระหว่างเรื่องราวทั้งสองนี้แสดงให้เห็นว่าพระเจ้าไม่อนุมัติแนวทางปฏิบัตินี้

อัครสาวกเปาโลกล่าวถึงเรื่องนี้เพื่อชี้ประเด็นของการประพฤติและพระคุณ (กาลาเทีย 4:23-26) ซึ่งการปฏิบัติทั้งสองแบบให้ผลเหมือนกัน ผลตอบแทนทันทีจากการประพฤติของมนุษย์ที่อยู่นอกเหนือพระประสงค์ของพระเจ้านำไปสู่ปัญหาในอนาคต สังเกตว่าพระเจ้าไม่ได้อยู่ท่ามกลางการปฏิบัติทั้งหมดนี้ นางซารายพูดเกี่ยวกับพระเจ้า แต่ไม่เคยพูดกับพระองค์เลย และพระเจ้าก็มิได้ตรัสกับทั้งสองด้วย การที่ไม่ได้ให้พระเจ้าเข้ามามีส่วนในเรื่องนี้ด้วยนั้นน่าแปลกมาก โดยเฉพาะหลังจากที่พระเจ้าได้ทรงประทับอยู่ด้วยอย่างจริงจังในบทที่แล้ว

พระเจ้าจึงทรงปรากฏต่อนางฮาการ์ แต่หลังจากที่เธอได้ออกจากบ้านของอับรามไปแล้ว การปรากฏของพระเจ้าอย่างไม่คาดฝันนี้เผยให้เห็นว่า พระเจ้ายังคงประทับอยู่ ทั้งๆ ที่มนุษย์พยายามปฏิบัติโดยไม่มีพระองค์ตาม ข้อพระคัมภีร์ที่กล่าวว่า “ทูตของพระยาห์เวห์” (ปฐมกาล 16:7) เป็นการเรียกที่มักระบุว่าเป็นพระเจ้า พระยาห์เวห์ (YHWH) (ดูใน ปฐมกาล 18:1, 13, 22) คราวนี้พระเจ้าเป็นผู้เริ่มก่อนและประกาศแก่นางฮาการ์ว่า เธอจะคลอดบุตรชายชื่อ อิชมาเอล หมายถึง พระยาห์เวห์ทรงรับฟัง (ปฐมกาล 16:11) น่าแปลกที่เรื่องราวซึ่งจบลงด้วยการรับฟัง (shama‘) สะท้อนการรับฟังในช่วงต้นของเรื่อง คือ อับราม “ฟังเสียง” (shama‘) ของนางซาราย (ปฐมกาล 16:2)

`เหตุใดการที่เราขาดความเชื่อในรูปแบบเดียวกันกับที่เกิดขึ้นกับอับรามเป็นเรื่องที่เกิดขึ้นโดยง่าย`