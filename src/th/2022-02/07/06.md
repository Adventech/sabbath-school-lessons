---
title:  โลทในเมืองโสโดม
date:  12/05/2022
---

`อ่าน ปฐมกาล 18:16-19:29 อับราฮัมรู้สึกรับผิดชอบต่อโลทที่อยู่ในเมืองโสโดมอย่างไร`

อับราฮัมเพิ่งได้รับการยืนยันถึงพระสัญญาของพระเจ้าเรื่องบุตรชายอีก ครั้งแต่กระนั้นแทนที่เขาจะเพลิดเพลินกับข่าวดี เขากลับต้องปรึกษาหารือกับพระเจ้าอย่างกระตือรือร้นถึงชะตากรรมของโลทในเมืองโสโดม อับราฮัมไม่เพียงแต่เป็นผู้เผยพระวจนะที่พระเจ้าเปิดเผยพระประสงค์ของพระองค์เท่านั้น แต่เขายังเป็นผู้เผยพระวจนะที่วิงวอนแทนคนชั่วอีกด้วย วลีภาษาฮีบรูที่กล่าวว่า “ยืนเฝ้าเฉพาะพระพักตร์พระยาห์เวห์” (ปฐมกาล 18:22) เป็นสำนวนบ่งชี้ถึงการอธิษฐาน

อันที่จริงแล้ว อับราฮัมต่อรองกับพระเจ้าเพื่อช่วยเมืองโสโดม เมืองที่หลานชายของเขาอาศัยอยู่ เขาต่อรองจาก 50 คน ลงมาถึง 10 คน พระเจ้าจะทรงช่วยหากมีชาวเมืองโสโดมเพียง 10 คนที่ชอบธรรม

แน่นอนว่า หากเราอ่านเรื่องราวที่เกิดขึ้นเมื่อทูตสวรรค์ทั้งสองมาหาโลทเพื่อเตือนเขาถึงสิ่งที่กำลังจะเกิดขึ้น (ปฐมกาล 19:1-10) เราจะเห็นว่าคนในเมืองนั้นน่ารังเกียจและชั่วร้ายเพียงไร เมืองนั้นเป็นเมืองที่ชั่วร้ายจริงๆ เช่นเดียวกับประชาชาติต่างๆ ที่อยู่ล้อมรอบ คงเป็นเหตุผลหนึ่งที่พวกเขาถูกขับไล่ออกจากแผ่นดินในที่สุด (ดูใน ปฐมกาล 15:16)

บัดนี้ค่ำคืนสุดท้ายของเมืองโสโดมมาถึงแล้ว เมฆแห่งการล้างแค้นปกคลุมเมืองชั่วร้ายนี้ไปทั่ว แต่มนุษย์ก็ยังไม่รู้ตัว ในขณะที่ทูตสวรรค์นำภารกิจแห่งการทำลายล้างเข้ามาใกล้ มนุษย์ยังคงฝันหวานถึงความมั่งคั่งและความสนุกสนาน วันสุดท้ายก็เหมือนวันอื่นๆ ที่มาถึงและผ่านพ้นไป เวลาเย็นมาถึงนำภาพความสวยงามและปลอดภัยเข้ามา แสงของอาทิตย์ที่คล้อยต่ำลงสาดส่องลงสู่ภูมิทัศน์ที่งดงามอันหาที่เปรียบมิได้ ความเย็นยะเยือกแห่งยามราตรีร้องเรียกชาวเมืองนั้นให้ออกมา และฝูงชนที่แสวงหาความสุขก็พลุกพล่านไปมา โดยตั้งเป้าไปยังความเพลิดเพลินในชั่วโมงนั้น” (เอลเลน จี. ไว้ท์, บรรพชนกับผู้เผยพระวจนะ, หน้า 157, 158)

ท้ายที่สุด พระเจ้าทรงช่วยเฉพาะโลท ภรรยา และลูกสาวทั้งสองคน (ปฐมกาล 19:15) มีเพียงเกือบครึ่งหนึ่งของจำนวนสิบคนที่ชอบธรรมเท่านั้น ส่วนลูกเขยที่ไม่ได้สนใจคำเตือนของโลทอย่างจริงจังยังคงอยู่ในเมือง (ปฐมกาล 19:14)

ประเทศที่งดงามนั้นก็ถูกทำลาย คำกริยาภาษาฮีบรู “ทำลาย” (hafakh) ถูกใช้หลายครั้งในเรื่องนี้ (ปฐมกาล 19:21, 25, 29) และบ่งชี้ถึงความพินาศ ของเมืองโสโดม (เฉลยธรรมบัญญัติ 29:23; อาโมส 4:11) เรื่องนี้ให้แนวคิด ที่ว่า เมืองนั้น “กลับกัน” เช่นเดียวกับที่น้ำท่วมโลกเป็นการ “กลับกัน” ของ การทรงสร้างดั้งเดิม (ปฐมกาล 6:7) การทำลายเมืองโสโดมเป็นการ “กลับกัน” ของสวนเอเดน (ปฐมกาล 13:10) เมืองโสโดมที่ถูกทำลายเป็นภาพให้เราได้ เห็นการทำลายในยุคสุดท้ายด้วยเช่นกัน (ดูใน ยูดาห์ 7)