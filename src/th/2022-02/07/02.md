---
title:  ความเชื่อของอับราฮัม
date:  08/05/2022
---

`อ่านปฐมกาล 15:1-21 และโรม 4:3, 4, 9, 22 อับรามแสดงให้ เห็นความหมายของการดำเนินชีวิตด้วยความเชื่ออย่างไร การถวายเครื่องบูชาที่พระเจ้าตรัสให้อับรามทำหมายความว่าอย่างไร`

สิ่งแรกที่พระเจ้าทรงตอบความกังวลของอับรามเกี่ยวกับทายาท (ปฐมกาล 15:1-3) คือ อับรามจะมีบุตรที่ “เกิดจากเจ้า” เอง (ปฐมกาล 15:4) ผู้เผยพระวจนะนาธานได้ใช้ภาษาเดียวกันนี้ในการกล่าวถึงพงศ์พันธุ์ของกษัตริย์พระเมสสิยาห์ในอนาคต (2 ซามูเอล 7:12) อับรามได้รับความมั่นใจอีกครั้งและ “เชื่อพระยาห์เวห์” (ปฐมกาล 15:6) เพราะเขาเข้าใจว่าการที่พระสัญญาของพระเจ้าจะสำเร็จผลไม่ได้ขึ้นอยู่กับความชอบธรรมของตัวเขาเอง แต่ขึ้นอยู่กับพระสัญญาของพระเจ้า (ปฐมกาล 15:6; เปรียบเทียบกับ โรม 4:5, 6)

แนวคิดนี้ไม่ธรรมดา โดยเฉพาะอย่างยิ่งกับวัฒนธรรมนั้น ตัวอย่างเช่น สำหรับศาสนาของชาวอียิปต์โบราณ การพิพากษาจะได้รับการประเมินโดยพิจารณาจากจำนวนการกระทำที่ชอบธรรมของมนุษย์คนนั้น เทียบกับความชอบธรรมของเทพธิดามาอัต ผู้ซึ่งเป็นตัวแทนความชอบธรรมของพระเจ้า กล่าวอย่างสั้นๆ ก็คือว่า คุณจะต้องพยายามทำดีเพื่อให้ได้ “ความรอด”

พระเจ้าจึงทรงตั้งพิธีถวายเครื่องบูชาให้อับรามกระทำ แท้จริงแล้วการถวายเครื่องบูชานี้ชี้ไปยังการสิ้นพระชนม์ของพระคริสต์เพื่อบาปของเรา เครื่องบูชานี้เป็นสัญลักษณ์ของการที่มนุษย์ได้รับความรอดโดยพระคุณ ซึ่งเป็นของประทานแห่งความชอบธรรมของพระเจ้า แต่พิธีกรรมที่มีลักษณะเฉพาะนี้สื่อความหมายพิเศษต่ออับราม การที่ฝูงเหยี่ยวบินลงมาที่ซากสัตว์ที่ถวายบูชาเหล่านั้น (ปฐมกาล 15:9-11) หมายความว่าลูกหลานของอับรามจะต้องทนทุกข์ตกเป็นทาสเป็นเวลา “สี่ร้อยปี” (ปฐมกาล 15:13) หรือสี่ชั่วอายุคน (ปฐมกาล 15:16) และลูกหลานของอับรามในชั่วอายุที่สี่ “จะกลับมาที่นี่อีก” (ปฐมกาล 15:16)

ฉากสุดท้ายของพิธีถวายเครื่องบูชานี้น่าทึ่งมาก “คบเพลิงเลื่อนลอยมาระหว่างกลางซีกสัตว์เหล่านั้น” (ปฐมกาล 15:17) ความอัศจรรย์ที่ไม่ธรรมดานี้แสดงถึงความตั้งใจของพระเจ้าที่จะกระทำให้พันธสัญญาในการมอบดินแดนนี้ให้เชื้อสายของอับรามให้สำเร็จ (ปฐมกาล 15:18)

พรมแดนของดินแดนแห่งพันธสัญญานี้ “ตั้งแต่แม่น้ำอียิปต์ไปถึง แม่น้ำใหญ่ คือแม่น้ำยูเฟรติส” (ปฐมกาล 15:18) ทำให้เรานึกถึงพรมแดนของ สวนเอเดน (เปรียบเทียบกับ ปฐมกาล 2:13, 14) ดังนั้นคำพยากรณ์นี้ให้มุม มองที่มากกว่าแค่การอพยพของชนชาติอิสราเอลและบ้านเกิดของพวกเขา ที่สุด ปลายอันไกลโพ้นของคำพยากรณ์ที่ว่า เชื้อสายของอับราฮัมจะยึดครอง ดินแดนคานาอัน เป็นแนวคิดเรื่องของความรอดในวาระสุดท้ายของประชากรของพระเจ้า ผู้ซึ่งจะกลับไปยังสวนเอเดน

เราเรียนรู้ที่จะจดจ่ออยู่กับพระคริสต์และความชอบธรรมของพระองค์ให้เป็นความหวังเดียวในความรอดได้อย่างไร จะเกิดอะไรขึ้นหากเราพยายามเริ่มนับความดีงามของเรา