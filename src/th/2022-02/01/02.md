---
title:  พระเจ้าแห่งการทรงสร้าง
date:  27/03/2022
---

`อ่าน สดุดี 100:1-3 มนุษย์ตอบสนองต่อการทรงสร้างของพระเจ้าอย่างไร และเหตุใดจึงเป็นเช่นนั้น`

ในปฐมกาล บทที่ 1 เรื่องราวของการทรงสร้างเริ่มต้นที่ “พระเจ้า” เราได้อ่านจากข้อพระคัมภีร์แล้วว่า “ในปฐมกาล พระเจ้า” (ปฐมกาล 1:1) ในบรรทัดแรกคำว่า “พระเจ้า” อยู่ตรงกลางของข้อนี้และถูกเน้นด้วยสำเนียงที่หนักแน่นที่สุดในบทสวตามประเพณีของชาวฮีบรูเพื่อเน้นถึงความสำคัญของพระเจ้า ฉะนั้นข้อพระคัมภีร์แห่งการทรงสร้างจึงเริ่มต้นด้วยพระผู้สร้างซึ่งเป็นการเน้นถึงพระเจ้า

อันที่จริงพระธรรมปฐมกาลเริ่มต้นด้วยการนำเสนอพระเจ้าสองตอนที่แตกต่างกัน เรื่องราวการทรงสร้างตอนแรก (ปฐมกาล 1:1-2:4) นำเสนอว่าพระเจ้าทรงห่างไกลจากมนุษย์อย่างไร้ขอบเขต เป็นพระเจ้าผู้ทรงอยู่เหนือทุกสิ่ง ทรงเป็นเอโลฮิม (Elohim) คือพระนามของพระองค์กล่าวถึงอำนาจสูงสุดของพระเจ้า พระนามเอโลฮิมนี้หมายถึงอำนาจและพลังที่เหนือกว่า และการใช้เอโลฮิมในรูปพหูพจน์แสดงถึงแนวคิดว่า  พระองค์ทรงยิ่งใหญ่และอยู่เหนือทุกสิ่ง

เรื่องราวการทรงสร้างตอนที่สอง (ปฐมกาล 2:4-25) นำเสนอว่าพระเจ้าทรงดำรงอยู่ใกล้ชิดและเป็นรู้จักเป็นการส่วนตัว ทรงเป็นพระเจ้าที่ดำรงอยู่ทุกหนทุกแห่ง (YHWH) ซึ่งหลายคนเชื่อว่า พระนามของพระองค์หมายถึงความสัมพันธ์อันใกล้ชิด ดังนั้นข้อพระคัมภีร์ที่เกี่ยวกับการทรงสร้างทั้งหมดนี้จึงเป็นการเรียกร้องให้นมัสการพระเจ้า ประการแรก ให้ตระหนักถึงความยิ่งใหญ่และฤทธานุภาพอันไร้ขอบเขตของพระเจ้า และในขณะเดียวกันก็ให้ยอมรับว่าเราต้องพึ่งพาพระองค์ เพราะพระองค์ทรงสร้างเรา “และเราก็เป็นของพระองค์” (สดุดี 100:3) จึงเป็นเหตุผลที่เพลงสดุดีหลายบทมักเชื่อมโยงการนมัสการกับการทรงสร้าง (สดุดี 95:1-6; สดุดี 139:13, 14 [เปรียบเทียบกับ วิวรณ์ 14:7])

แนวคิดทั้งสองประการนี้ให้มุมมองเกี่ยวกับพระเจ้าผู้ทรงสง่าราศีและทรงอำนาจ และผู้ทรงใกล้ชิด รัก และมีความสัมพันธ์กับเรา ด้วยเหตุนี้จึงให้มุมมองสำคัญถึงวิธีที่เราควรเข้าหาพระเจ้าในการนมัสการ เราจะเข้าหาพระองค์ด้วยความยำเกรงและเคารพควบคู่ไปกับความชื่นชมยินดีและมั่นใจในความใกล้ชิด การอภัยและความรักของพระเจ้า (ดูใน สดุดี 2:11) แม้แต่ลำดับของการนำเสนอพระเจ้าทั้งสองตอนนี้ก็ยังมีความหมาย คือประสบการณ์ในระยะห่างจากพระเจ้าตามมาด้วยประสบการณ์ในความใกล้ชิดกับพระเจ้าและความสนิทสนมในการทรงสถิตของพระองค์ เมื่อเราตระหนักว่าพระเจ้าทรงยิ่งใหญ่แล้วเท่านั้น เราจึงจะซาบซึ้งในพระคุณของพระองค์และมีความชื่นชมยินดีด้วยความยำเกรงเพราะพระองค์ทรงดำรงอยู่ในชีวิตของเราด้วยความมหัศจรรย์และความรัก

`จงนึกถึงอำนาจอันยิ่งใหญ่ของพระเจ้า ผู้ทรงค้ำจุนจักรวาลไว้ กระนั้นพระองค์ก็ยังทรงอยู่ใกล้เราแต่ละคน เหตุใดความจริงอันยิ่งใหญ่นี้จึงน่าอัศจรรย์มาก`