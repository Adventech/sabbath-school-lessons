---
title:  หน้าที่ของมนุษย์
date:  31/03/2022
---

ทันทีที่พระเจ้าทรงสร้างมนุษย์คนแรก พระองค์ทรงประทานของขวัญสามอย่างแก่ชายนั้น คือ สวนเอเดน (ปฐมกาล 2:8) อาหาร (ปฐมกาล 2:16) และผู้หญิง (ปฐมกาล 2:22)

`อ่านปฐมกาล 2:15-17 มนุษย์มีหน้าที่อะไรต่อการทรงสร้างและต่อพระเจ้า หน้าที่ทั้งสองนี้มีความสัมพันธ์กันอย่างไร`

หน้าที่แรกของมนุษย์ที่เกี่ยวข้องกับสภาพแวดล้อมทางธรรมชาติที่พระเจ้ากำหนดให้คือ “ให้ทำและดูแลสวน” (ปฐมกาล 2:15) คำกริยา “ทำ” (‘avad) หมายถึงให้ทำงาน การรับของประทานเพียงอย่างเดียวนั้นไม่เพียงพอ เราจะต้องทำงานและทำให้ของประทานนั้นเกิดผล ซึ่งเป็นบทเรียนที่พระเยซูทรงกล่าวซ้ำในอุปมาเรื่องเงินตะลันต์ (มัทธิว 25:14-30) คำกริยา “ดูแล” (shamar) หมายถึงความรับผิดชอบในการดูแลรักษาสิ่งที่ได้รับ

หน้าที่ที่สองเกี่ยวข้องกับอาหาร เราต้องจำไว้ว่าพระเจ้าประทานอาหารแก่มนุษย์ (ดูใน ปฐมกาล 1:29) พระเจ้าตรัสกับอาดัมว่า “‘เจ้ากินได้ตามใจชอบ’” (ปฐมกาล 2:16) มนุษย์ไม่ได้สร้างต้นไม้หรืออาหารบนต้นไม้นั้น อาหารเหล่านั้นเป็นของขวัญ เป็นของประทานแห่งพระคุณ

แต่ในที่นี้ก็มีบทบัญญัติอยู่เช่นกัน พวกเขาควรจะได้รับและเพลิดเพลินกับของประทานอันมีเมตตาของพระเจ้า คือ “‘ทุกอย่างในสวนนี้’” แต่พระเจ้าทรงเพิ่มข้อจำกัดในส่วนหนึ่งของพระคุณ พวกเขาจะต้องไม่กินผลจากต้นไม้เฉพาะต้นหนึ่ง การเพลิดเพลินโดยไม่มีข้อจำกัดก็จะนำไปสู่ความตาย หลักการนี้อยู่ในสวนเอเดน และหลักการเดียวกันนี้ก็ยังดำรงอยู่ในปัจจุบันในหลายๆ ด้าน

หน้าที่ที่สามของชายนั้นเกี่ยวข้องกับผู้หญิง ซึ่งเป็นของประทานชิ้นที่สามจากพระเจ้า “ผู้ชายจะละจากบิดามารดาของเขาไปผูกพันอยู่กับภรรยา” (ปฐมกาล 2:24) ข้อความที่ไม่ธรรมดานี้เป็นสำนวนที่มีพลังที่เน้นถึงความรับผิดชอบของมนุษย์ที่มีต่อพันธสัญญาแห่งการสมรสและจุดประสงค์ของการเป็น “เนื้อเดียวกัน” ซึ่งหมายถึงคนเดียวกัน (เปรียบเทียบกับ มัทธิว 19:7-9)

เหตุผลที่เป็นผู้ชาย (และไม่ใช่ผู้หญิง) ควรละจากบิดามารดาอาจเกี่ยว ข้องกับความเป็นชายทั่วไปในพระคัมภีร์ ซึ่งบางทีบทบัญญัตินี้ก็ใช้กับผู้หญิงด้วย ไม่ว่าจะทางใด แม้จะเป็นของประทานจากพระเจ้า สายใยแห่งการแต่งงานก็นำมาซึ่งหน้าที่รับผิดชอบของมนุษย์ทันทีที่ได้รับของประทานชิ้นนี้  เป็นหน้าที่รับผิดชอบที่ทั้งชายและหญิงจะต้องทำให้สำเร็จอย่างสัตย์ซื่อ

`ลองนึกถึงทุกสิ่งที่คุณได้รับจากพระเจ้า คุณรับผิดชอบอะไรบ้างในสิ่งที่คุณได้รับ`