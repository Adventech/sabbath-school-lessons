---
title:  วันสะบาโต
date:  29/03/2022
---

`อ่าน ปฐมกาล 2:2, 3 และอพยพ 20:8-11 ทำไมวันสะบาโตวันที่เจ็ดจึงเกี่ยวข้องกับการทรงสร้าง การเชื่อมโยงกันนี้ส่งผลต่อวิธีที่เรารักษาวันสะบาโตอย่างไร`

เพราะ “พระเจ้าทรงสิ้นสุด” การงานแห่งการทรงสร้างของพระองค์ พระองค์จึงทรงสถาปนาวันสะบาโต ดังนั้นวันสะบาโตวันที่เจ็ดจึงเป็นการแสดงออกถึงความเชื่อของเราว่า พระเจ้าทรงเสร็จสิ้นการงานทั้งปวงของพระองค์และทรงเห็นว่า “ดียิ่งนัก” การรักษาวันสะบาโตคือการเข้าร่วมกับพระเจ้าในการยอมรับถึงคุณค่าและความงดงามในการทรงสร้างของพระองค์

เราหยุดพักจากการงานของเราเช่นเดียวกับที่พระเจ้าทรงหยุดพักจากการงานของพระองค์ การรักษาวันสะบาโตหมายถึงการตอบรับการทรงสร้างที่ “ดียิ่งนัก” ของพระเจ้า ซึ่งรวมถึงร่างกายของเราด้วย ตรงข้ามกับความเชื่อโบราณ (และสมัยใหม่) ที่บอกว่าร่างกายนั้นชั่วร้าย ไม่มีข้อความใดในพระคัมภีร์ไม่ว่าจะเป็นพระคัมภีร์เดิมหรือใหม่กล่าวเช่นนั้น แนวคิดนี้เป็นแนวคิดนอกรีตไม่ได้มาจากพระคัมภีร์ แต่ผู้รักษาวันสะบาโตรู้สึกขอบคุณสำหรับการทรงสร้างของพระเจ้า ซึ่งรวมถึงเนื้อหนังของพวกเขาเอง และนั่นคือเหตุผลที่พวกเขาเพลิดเพลินกับการทรงสร้างและดูแลสิ่งทั้งปวง

วันสะบาโตซึ่งถือว่าเป็น “การเสร็จสิ้น” จากการงานครั้งแรกของประวัติศาสตร์มนุษย์ เป็นเครื่องหมายแห่งความหวังสำหรับมนุษย์ที่ทนทุกข์และโลกที่คร่ำครวญ เป็นที่น่าสนใจว่า วลีที่กล่าวว่า “เสร็จสิ้นจากการงาน” นี้ปรากฏอีกครั้งหลังจากที่การก่อสร้างสถานบริสุทธิ์เสร็จสมบูรณ์ (อพยพ 40:33) และถูกใช้อีกครั้งเมื่อการสร้างพระวิหารของซาโลมอนเสร็จสิ้น (1 พงศ์กษัตริย์ 7:40, 51) ข่าวประเสริฐและความรอดเป็นบทเรียนในคำกล่าวจากทั้งสองแหล่งนี้

หลังจากการล้มลงในบาป วันสะบาโตในช่วงสิ้นสุดของสัปดาห์ชี้ไปที่การอัศจรรย์แห่งความรอด ซึ่งจะเกิดขึ้นผ่านทางการอัศจรรย์แห่งการสร้างใหม่เท่านั้น (อิสยาห์ 65:17; วิวรณ์ 21:1) วันสะบาโตเป็นเครื่องหมายที่บ่งบอกว่า เมื่อสิ้นสุดสัปดาห์ของมนุษย์ ความทุกข์ทรมานและการทดลองของโลกนี้จะสิ้นสุดลงด้วย

นี่เป็นสาเหตุที่พระเยซูทรงเลือกวันสะบาโตให้เป็นวันที่เหมาะสมที่สุด ในการรักษาคนป่วย (ลูกา 13:13-16) ตรงข้ามกับประเพณีต่างๆ ที่พวกผู้นำยึดถือ การที่พระเยซูทรงรักษาในวันสะบาโตเป็นการชี้ให้ผู้คนรวมถึงเราด้วยเห็นถึงยุคสมัยที่ความเจ็บปวด ความทุกข์ทรมานและความตายทั้งปวงจะสิ้นสุดลง ซึ่งเป็นบทสรุปสุดท้ายของกระบวนการแห่งความรอด ดังนั้นวันสะบาโตแต่ละครั้งจึงชี้ให้เห็นถึงความหวังของการไถ่ให้รอด

`การหยุดพักในวันสะบาโตช่วยให้เราสัมผัสกับการหยุดพักและความรอดที่เรามีในพระเยซูในขณะนี้ และการหยุดพักสุดท้ายที่จะสำเร็จเมื่อมีการสร้างฟ้าสวรรค์ใหม่และแผ่นดินโลกใหม่ได้อย่างไร`