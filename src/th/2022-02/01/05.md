---
title:  การทรงสร้างมนุษย์
date:  30/03/2022
---

การสร้างมนุษย์เป็นการกระทำท้ายสุดในงานแห่งการทรงสร้างของพระเจ้า อย่างน้อยก็ในเรื่องราวของปฐมกาล มนุษย์เป็นจุดสูงสุดของการสร้างโลกทั้งหมด เป็นจุดประสงค์ในการสร้างโลก

`อ่าน ปฐมกาล 1:26-29 และปฐมกาล 2:7 เรื่องเล่าจากทั้งสองแหล่งนี้เชื่อมโยมกันอย่างไรในเรื่องของการสร้างมนุษย์`

การที่พระเจ้าทรงสร้างมนุษย์ตามพระฉายาของพระองค์ถือเป็นคำกล่าวหนึ่งที่ยิ่งใหญ่ที่สุดในพระคัมภีร์ มีเพียงมนุษย์เท่านั้นที่ถูกสร้างขึ้นตามแบบพระฉายาของพระเจ้า แม้ว่า “พระเจ้าทรงสร้างสัตว์ป่าตามชนิดของมัน” (ปฐมกาล 1:25) แต่ “พระเจ้าทรงสร้างมนุษย์ขึ้นตามพระฉายาของพระองค์”

(ปฐมกาล 1:27) แต่มีหลายคนมักจำกัดคำกล่าวนี้ถึงลักษณะฝ่ายจิตวิญญาณ ของมนุษย์เท่านั้น ซึ่งตีความว่า “พระฉายาของพระเจ้า” ให้เป็นที่เข้าใจกันว่า มีความหมายเฉพาะในการเป็นตัวแทนของพระเจ้าเท่านั้น หรือเป็นความสัมพันธ์ฝ่ายจิตวิญญาณกับพระเจ้าและกับผู้อื่น

แม้ความเข้าใจเหล่านี้จะถูกต้อง  แต่ความเข้าใจนี้ยังไม่รวมถึงความจริงทางกายภาพที่สำคัญของการทรงสร้าง ซึ่งแท้จริงแล้วมิติทั้งคู่นี้รวมอยู่ในคำว่า “ตามฉายา” และ “ตามอย่าง” ที่อธิบายใน ปฐมกาล 1:26 คำภาษาฮีบรู เซเลม (tselem) ที่แปลว่า “ตามฉายา” หมายถึง รูปร่างที่เป็นรูปธรรมของร่างกาย และคำว่า ดิมูท (demute) แปลว่า “ตามอย่าง” หมายถึง คุณลักษณะเชิงนามธรรมที่เทียบได้กับการเป็นบุคคลของพระเจ้า

ดังนั้นแนวความคิดของชาวฮีบรูที่เกี่ยวกับ “พระฉายาของพระเจ้า” จึงควรเข้าใจในรูปแบบองค์รวมของธรรมชาติมนุษย์ในมุมมองของพระคัมภีร์ ข้อพระคัมภีร์ยืนยันว่ามนุษย์แต่ละคน (ชายและหญิง) ถูกสร้างขึ้นตามพระฉายาของพระเจ้าทั้งทางร่างกายและจิตวิญญาณด้วย ดังที่นางเอลเลน จี. ไว้ท์ กล่าวไว้อย่างชัดเจนว่า “เมื่ออาดัมมาจากฝีพระหัตถ์ของพระผู้สร้าง เขามีลักษณะทางร่างกาย จิตใจ และจิตวิญญาณตามอย่างพระผู้สร้างของเขา” (Education, หน้า 15)

อันที่จริงแล้ว การเข้าใจแบบองค์รวมเกี่ยวกับพระฉายาของพระเจ้าที่รวมถึงสภาพทางร่างกายด้วย ได้รับการยืนยันอีกครั้งในเรื่องราวการทรงสร้างอีกตอนหนึ่ง ซึ่งกล่าวว่า “มนุษย์จึงกลายเป็นผู้มีชีวิตอยู่” (ปฐมกาล 2:7) แปลตามตัวอักษรก็คือ “วิญญาณที่มีชีวิต” (nefesh) ซึ่งเป็นผลมาจากการดำเนินงานของพระเจ้าสองครั้งคือ พระเจ้า “ทรงปั้น” และพระเจ้าทรง “ระบายลมปราณ” จงสังเกตว่า “ลมปราณ” มักบ่งชี้ถึงมิติฝ่ายจิตวิญญาณ ซึ่งเป็นส่วนของมนุษย์ที่ถูก “ปั้น...ด้วยผงคลีจากพื้น” แต่คำนี้ก็เชื่อมโยงอย่างใกล้ชิดกับการหายใจทางชีววิทยา ดังนั้น “ลมปราณแห่งชีวิต” คือ ลมปราณ (ฝ่ายจิตวิญญาณ) และชีวิต (ฝ่ายร่ายกาย)

จากนั้นพระเจ้าทรงดำเนินงานเป็นครั้งที่สาม ครั้งนี้เป็นการสร้างผู้หญิงจากร่างกายของผู้ชาย (ปฐมกาล 2:21, 22) ซึ่งเป็นวิธีที่จะย้ำว่าหญิงนั้นมีสภาพเดียวกับชาย