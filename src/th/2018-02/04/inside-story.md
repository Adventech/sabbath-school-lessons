---
title:  ข่าวพันธกิจสำหรับผู้ใหญ่
date:   27/04/2018
---

#### ชาวเม็กซิกันมอบให้ทั้งหมด

_เล่าโดย  เนอร์ลี แม็คเซียส์ ฟิกกูเรา...หมู่เกาะมาร์แชลล์        _

(ถ้าเป็นได้ขอผู้หญิงเป็นผู้เล่าข่าว  ใช้สรรพนาม “ฉัน” แทน มิสซิส เนอร์ลี แม็คเซียส์)

ฉันชื่อ เนอร์ลี แม็คเซียส์ เป็นชาวเม็กซิกัน วันหนึ่งตอนฉันอายุ 17 ปี ฉันได้ถูกขอให้อ่านข่าวมิชชั่นในโบสถ์แอ๊ดเวนตีสซึ่งฉันและครอบครัวไปนมัสการเป็นประจำ เมื่อฉันอ่านทบทวนข่าวมิชชั่นเพื่อเตรียมความพร้อมที่จะนำไปเล่า ฉันรู้สึกประทับใจกับบุคคลในข่าวที่ได้ถวายตัวรับใช้พระเจ้าโดยการเป็นมิชชันนารีเดินทางไปรับใช้พระเจ้าในต่างประเทศ ฉันนึกไว้ในใจว่าเมื่อฉันเรียนจบปริญญาตรีแล้วฉันจะสมัครไปเป็นมิชชันนารียังต่างประเทศสักช่วงหนึ่งของชีวิต        

เมื่อฉันศึกษาในมหาวิทยาลัย เพราะทางบ้านฐานะลำบากฉันจึงทำงานส่งตัวเองเรียน  เมื่อถึงวันรับปริญญาฉันแทบไม่มีเงินเหลือติดกระเป๋าเลย แต่ยังดีฉันไม่ได้ยืมเงินเรียนจึงไม่มีหนี้ที่จะต้องจ่าย  คืนวันนั้นขณะที่เดินทางกลับบ้านฉันอธิษฐานต่อพระเจ้าว่า “พระบิดาเจ้าบนสวรรค์ บัดนี้ข้าพระองค์ศึกษาจบแล้วและพร้อมที่จะไปรับใช้พระองค์ในต่างแดนแต่ข้าพเจ้าไม่ทราบว่าจะไปทำงานเป็นมิชชันนารีที่ไหน และที่สำคัญข้าพเจ้าไม่มีเงินค่าตั๋วเครื่องบินที่จะเดินทางไปด้วย โปรดประทานงานให้ข้าพระองค์ด้วยแล้วข้าพระองค์จะเดินทางไป....”  

สองวันต่อมา ฉันได้รับโทรศัพท์จากชายคนหนึ่ง เขาพูดแนะนำตัวว่า “ผมเป็นเจ้าหน้าที่ของโรงพยาบาล

เซาท์อีสแอ๊ดเวนตีส” ซึ่งตั้งอยู่ที่ “รัฐทาบาสโก” ประเทศเม็กซิโก รัฐนี้อยู่ถัดจากรัฐบ้านเกิดของฉันนั่นเอง

เมื่อฉันเดินทางไปถึงฉันได้งานเป็นหัวหน้าของแผนก “นักโภชนาการ” มีหน้าที่วางแผนสำหรับอาหารทั้งหมดสำหรับคนไข้ทั่วไปและคนไข้เฉพาะโรค และอาหารสำหรับขายให้คนงานและญาติ หรือแขกที่มารับประทานอาหารมังสวิรัติที่โรงพยาบาล” พระเจ้าทรงตอบคำอธิษฐานฉันส่วนหนึ่งคือฉันถูกเรียกให้ไปทำงาน ได้รับใช้พระเจ้าในสถาบันของพระองค์... เพียงแต่ยังไม่ได้รับใช้พระองค์ในต่างประเทศ

หนึ่งปีต่อมาฉันเติมชื่อลงในใบสมัครทางเว็บไซท์ของเซเว่นธ์เดย์แอ๊ดเวนตีสสำหรับการรับใช้เป็นมิชชันนารีแบบจิตอาสา ในเวลาไม่นานฉันได้รับการเรียกจากอาจารย์ใหญ่ “โรงเรียนอีเบเยแอ๊ดเวนตีส” ซึ่งเป็นโรงเรียน มีชั้นอนุบาลถึงชั้นเกรดสิบสอง (ชั้นมัธยมปลาย) โรงเรียนแห่งนี้ตั้งอยู่บนเกาะขนาดเล็กชื่อเกาะอีเบเยซึ่งเป็นเกาะแห่งหนึ่งของหมู่เกาะมาร์แชลล์ในใจกลางมหาสมุทรแปซิฟิก 

ฉันอธิษฐานว่า “พระบิดาโปรดช่วยข้าพระองค์ให้ไปที่เกาะอีเบเยด้วยเถิด”

สามวันก่อนที่ฉันจะซื้อตั๋วเครื่องบิน คุณลุงของฉันเสียชีวิต เขามีหนี้สินจำนวนไม่น้อยและครอบครัวของฉันไม่มีเงินจำนวนมากอย่างนั้นที่จะใช้หนี้ได้พอ ดังนั้นฉันจึงมอบเงินทั้งหมดที่ฉันเก็บสะสมไว้ให้กับทางบ้านไป ฉันโทรทางไกลไปอธิบายให้อาจารย์ใหญ่ของโรงเรียนแอ๊ดเวนตีสอีเบเยว่าฉันเสียใจที่ตอนนี้ฉันไม่มีเงินค่าเดินทางที่จะเดินทางไปและเขาก็เข้าใจในสถานการณ์ของฉัน

คืนนั้นฉันอธิษฐานต่อพระเจ้า “พระบิดาเจ้า พระองค์เป็นผู้ประทานความฝันให้ข้าพระองค์ได้กลายเป็นมิชชันนารี... เหตุใดหนอข้าพระองค์จึงยังเดินทางไปไม่ได้  ขอบคุณพระองค์ที่ทรงประทานงานที่โรงพยาบาลให้ทำ...แต่ข้าพระองค์อยากจะไปรับใช้พระองค์ในต่างประเทศสักช่วงเวลาหนึ่ง”

ฉันยังคงทำงานที่โรงพยาบาลแอ๊ดเวนตีสเหมือนเดิม หนึ่งปีต่อมาฉันเก็บเงินได้จำนวนเพียงพอที่จะเดินทางไปที่โรงเรียนแอ๊ดเวนตีสอีเบเย แต่อยู่ๆน้องสาวถัดจากฉันเกิดบาดเจ็บรุนแรงจากอุบัติเหตุทางรถยนต์ อีกครั้งหนึ่งฉันโทรบอกอาจารย์ใหญ่โรงเรียนแอ๊ดเวนตีสอีเบเยว่าฉันไม่อาจเดินทางมาได้

สองปีผ่านไปและฉันยังเก็บเงินไว้ทุกเดือน ทางโรงพยาบาลพอใจผลงานของฉันและขึ้นเงินเดือนให้ด้วยเรียกว่าฉันมีงานดีรายได้ดี วันหนึ่งขณะฉันนอนอยู่บนเตียง แวบหนึ่งฉันคิดว่าถ้าฉันจะซื้อรถยนต์  เมื่อผ่อนรถยนต์เสร็จและจะซื้อบ้านน่าจะดีไม่น้อย....แต่ในส่วนลึกฉันยังไม่ลืมโรงเรียนแอ๊ดเวนตีสอีเบเย 

ฉันคิดทบทวนเรื่องรถยนต์ เรื่องบ้านและเรื่องเป็นครูจิตอาสาที่หมู่เกาะมาร์แชลล์ กลางมหาสมุทรแปซิฟิกตลอดสัปดาห์ ฉันอธิษฐานต่อพระเจ้าว่าพระองค์ทรงทราบว่าข้าพระองค์จะเดินทางไปเป็นมิชชันนารี

ตอนนี้ข้าพระองค์ไปไม่ได้ แต่ได้รับใช้ในสถาบันของพระองค์นั่นก็ดีแล้ว เหตุใดฉันต้องลาออกจากงานและเดินทางไปยังต่างประเทศ..เมื่อไปกลับมาแล้วยังจะมีงานที่ดีอย่างนี้ให้ฉันทำไหม”

หลายวันต่อมาฉันรอฟังคำตอบจากพระเจ้า มีสิ่งเดียวที่วนเวียนอยู่ในความคิดของฉันคือ “อีเบเย...อีเบเย..อีเบเย...”

ดังนั้นฉันอธิษฐานว่า “โอเค..ถ้าพระองค์ประสงค์ให้ข้าพระองค์เดินทางไป “อีเบเย” ขอรัฐบาลสหรัฐประทับวีซ่าในหนังสือเดินทางของฉันโดยไม่มีอุปสรรคใดๆ” 

เส้นทางถูกที่สุดจากประเทศเม็กซิโกที่จะเดินทางไปเกาะ “อีเบเย” คือจากเม็กซิโกบินไปคาลิฟอร์เนีย จากคาลิฟอร์เนียบินไปโฮโนลูลู แห่งเกาะฮาวาย ซึ่งฉันต้องการวีซ่าของสหรัฐซึ่งไม่ใช่เรื่องง่ายที่ชาวเม็กซิโกจะได้รับจากสถานทูตสหรัฐในประเทศเม็กซิโก ฉันได้โทรไปขอหนังสือรับรองจากโรงเรียนอีเบเยเพื่อนำไปเป็นหลักฐานในการขอวีซ่าจากสถานทูตสหรัฐ

ก่อนที่ฉันจะเดินทางไปสถานทูตสหรัฐเพื่อรับการสัมภาษณ์ ฉันอธิษฐานสั้นๆ ว่า “พระบิดาเจ้าตอนนี้ข้าพระองค์ไม่อยากเดินทางไปเป็นมิชชันนารีอาสาแล้ว เพราะข้าพระองค์ผิดหวังมาสองครั้ง และตอนนี้ข้าพระองค์มีงานดีแล้ว โปรดให้สถานทูตปฏิเสธคำขอ...ขอวีซ่าจากสถานทูตด้วยเพื่อข้าพระองค์จะได้สบายใจว่านั่นเป็นน้ำพระทัยของพระองค์”

ณ สถานทูต เจ้าหน้าที่สถานทูตได้ถามฉันว่า “เหตุใดคุณต้องการวีซ่าจากเรา” ฉันตอบไปว่า “เพราะฉันต้องการเดินทางไปเป็นมิชชันนารีที่เกาะอีเบเย ในหมู่เกาะมาร์แชลล์”    

เจ้าหน้าที่สถานทูตมองดูที่คอมพิวเตอร์ของเขา เขาไม่ได้ขอหนังสือรับรองจากอาจารย์ใหญ่โรงเรียนฯและไม่ขอดูใบรับรองการเงินจากธนาคาร เขาเพียงมองไปที่จอคอมพิวเตอร์ ในที่สุดเขาพูดขึ้นว่า ตกลง..คุณจะได้รับวีซ่าของคุณในหนึ่งเดือนหลังจากนี้...คุณรอรับได้ที่บ้าน เราจะส่งให้คุณทางไปรษณีย์”

จากถ้อยคำเหล่านั้นของเจ้าหน้าที่สถานทูต ฉันตระหนักว่าพระเจ้าทรงเปิดประตูเพื่อให้ฉันไปเป็นมิชชันนารีและฉันต้องรักษาคำสัญญาที่ให้ไว้กับพระองค์ ดังนั้นฉันละทิ้งทุกสิ่งไม่ว่าจะเป็นตำแหน่งงาน ชีวิตอันเป็นสุขในประเทศเม็กซิโกซึ่งเป็นบ้านเกิดของฉัน ฉันพูดคำว่า “ลาก่อน” กับครอบครัวของฉันและออกเดินทางไปเกาะอีเบเย เกาะซึ่งมีประชากร 12,000 คน ซึ่งตั้งอยู่กลางมหาสมุทรแปซิฟิก

หลังจากรับใช้พระเจ้าหนึ่งปีที่เกาะอีเบเยฉันไม่เคยรู้สึกเสียใจ เมื่อฉันเริ่มสอนนักเรียนเกรดห้ามีเด็กเพียงคนเดียวมาจากครอบครัวแอ๊ดเวนตีส ผ่านการช่วยเหลือของเพื่อนคนหนึ่งในเกาะฮาวาย ฉันได้แจกพระคัมภีร์ให้เด็กในห้องเรียนของฉันคนละเล่มในช่วงคริสตมาส มีเด็กห้าคนรับบัพติศมาในปีการศึกษาแรก

บางคนได้ถามฉันว่า “เหตุใดคุณจึงลาออกจากงานที่เม็กซิโกเพื่อเดินทางมาที่นี่ซึ่งตอนนี้คุณไม่มีอะไร (หมายเหตุ : การเป็นครูจิตอาสาในเกาะมาร์แชลล์...เสียค่าเดินทางมาเอง...ไม่มีเงินเดือน แต่มีค่าเลี้ยงชีพพอใช้ในพื้นที่และมีที่พัก-น้ำไฟฟรี..และมีค่าเดินทางกลับให้เท่านั้น) 

ฉันตอบไปว่า “ฉันมีทุกสิ่งทุกอย่าง ฉันมีความสุขที่นี่และฉันทราบว่าพระเจ้าทรงมีแผนการสำหรับฉัน”  

สิ่งน่าทึ่งสำหรับฉันคือ ฉันพยายามจะเดินทางมาสอนที่โรงเรียนแอ๊ดเวนตีสอีเบเยเป็นเวลามากกว่าสี่ปีจึงจะเดินทางมาได้ ฉันมาถึงอีเบเยในปี 2016 ฉันคิดว่าเป็นแผนการของพระเจ้า ฉันไม่ทราบว่าแผนของพระองค์คืออะไร แต่ฉันแน่ใจว่าพระองค์ทรงมีแผนสำหรับฉันและพระองค์จะทรงเปิดเผยให้ทราบเมื่อถึงเวลาอันสมบูรณ์

อาจารย์ไรอัน จี. วิล แลค ครุเอล อาจารย์ใหญ่ของโรงเรียนแอ๊ดเวนตีสอีเบเย ไม่สงสัยเลยว่า มิสเนอร์ลี แม็คเคียส เดินทางมาถึงในเวลาที่เหมาะสม จำนวน 25 เปอร์เซ็นต์ของนักเรียนในชั้นของเธอรับบัพติศมา จะว่าไปนักเรียนในชั้นของเธอมีผู้รับบัพติศมามากที่สุดในปีการศึกษาที่แล้ว 

ส่วนหนึ่งของเงินถวายในวันสะบาโตที่สิบสามของไตรมาสนี้ จะนำไปเป็นกองทุนซ่อมแซมห้องเรียนซึ่งกำแพงห้องแทบจะพังลงมาเพราะถูกใช้งานมาหลายสิบปี...ขอบคุณพี่น้องในพระคริสต์ทั่วโลกที่ถวายเงินถวายเพื่อช่วยพันธกิจของพระเจ้าในหมู่เกาะมาร์แชลล์ซึ่งตั้งอยู่กลางมหาสมุทรแปซิฟิกในครั้งนี้...ขอพระเจ้าทรงอวยพระพรให้ทุกท่านและครอบครัวด้วย...ในนามพระเยซูเจ้า...อาเมน

**สถานที่ตั้งมิชชัน**

- คำที่สำคัญมากในภาษามาร์แชลล์คือ “โยกวี” ซึ่งคล้ายกับภาษาฮาวายว่า “อะโลฮา” ซึ่งมีความหมาย ว่า “ฮัลโล” หรือ “ลาก่อน” และ “รักนะ”    
- มีโรงเรียนแอ๊ดเวนตีสอยู่สามแห่งในหมู่เกาะมาร์แชลล์ (1) โรงเรียนระดับประถมแอ๊ดเวนตีส (2) โรง เรียนระดับ อนุบาล –ประถม- มัธยมปลาย (ชั้น 12) แอ๊ดเวนตีสมาโร (3) โรงเรียนแอ๊ดเวนตีสอีเบเยตั้งอยู่บนเกาะอีเบเย เกาะใหญ่อันดับสองในหมู่เกาะมาร์แชลล์ (มีชั้นอนุบาล- ชั้นสิบสอง) 
- โรงเรียนแอ๊ดเวนตีสแห่งแรกก่อตั้งขึ้นในหมู่เกาะมาร์แชลล์ ตั้งขึ้นในปี ค.ศ. 1968 ซึ่งตั้งขึ้นในชุมชนแห่ง “ลัวรา” บนเกาะ “มาจูโร”
