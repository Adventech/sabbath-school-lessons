---
title:  ข่าวพันธกิจสำหรับผู้ใหญ่
date:   20/04/2018
---

#### อำนาจของเด็กชั้นเก้า

เล่าโดยแคมลิธา บุลเลส วัย 62 และฮาโรลด์ บุลเลส วัย 60 หมู่เกาะมาร์แชลล์        

แคมลิธาได้ยินเกี่ยวกับวันที่เจ็ดเป็นวันสะบาโตจากบุตรชายวัยรุ่นชื่อ “เฟรดริค” ผู้ซึ่งเธอได้ส่งไปเรียนหนังสือในโรงเรียนมิชชั่นแอ๊ดเวนตีสบนเกาะมาร์แชลล์ซึ่งตั้งอยู่กลางมหาสมุทรแปซิฟิก

แต่คุณแม่ของลูกแปดคนได้ตั้งใจว่าจะไม่ออกจากโบสถ์วันอาทิตย์ไปนมัสการในโบสถ์อื่น แคมลิธาบอกกับเฟรดริคผู้เป็นบุตรชายว่า เธอจะไม่เปลี่ยนใจเพียงเพราะว่าลูกชายรู้สึกตื่นเต้นเกี่ยวกับชั้นเรียนพระคัมภีร์ในชั้นเก้าของเขา และเธอจะไม่เปิดใจยอมรับโบสถ์ที่นมัสการในวันเสาร์ซึ่งเป็นวันนมัสการที่ผิดของสัปดาห์

แต่ลูกชายไม่ยอมลดละ เขาบอกกับมารดาว่า “ขอให้คุณแม่ค้นหาความจริงในพระคัมภีร์ แล้วคุณแม่จะมองเห็นว่าผมกำลังบอกความจริง” 

แคมลิธาได้เลือกโรงเรียนเซเว่นธ์เดย์แอ๊ดเวนตีสสำหรับเด็กชายคนโตสุด เพราะเธอต้องการให้เขาได้รับการศึกษาตามแบบคริสเตียน อีกอย่างโรงเรียนที่ว่าอยู่ใกล้บ้านของพวกเขาด้วย ทั้งเป็นโรงเรียนที่มีชื่อเสียง โรงเรียนแอ๊ดเวนตีสมีครูมิชชันนารีมาเป็นครูสอนซึ่งทำให้นักเรียนพูดภาษาอังกฤษสำเนียงดีกว่าที่สอนในโรงเรียนแห่งอื่นๆ

เฟรดริคพยายามแบ่งปันความจริงในพระคัมภีร์กับคุณแม่ของเขา โดยเฉพาะเขาชอบท่องข้อพระคัมภีร์ในพระธรรมมัทธิว 6:33 ซึ่งมีข้อความว่า  “แต่ท่านทั้งหลายจงแสวงหาแผ่นดินของพระเจ้าและความชอบธรรมของพระองค์ก่อน แล้วพระองค์จะทรงเพิ่มเติมสิ่งทั้งปวงเหล่านี้ให้” 

เฟรดริคยังกล่าวปกป้องมิสซิส เอลเลน จี.ไว้ท์ ซึ่งผู้เชื่อในคริสตจักรเซเว่นธ์เดย์เชื่อว่าเป็นผู้สื่อข่าวของพระเจ้า เขากล่าวว่า “ผมไม่ทราบว่ามีบางคนกล่าวต่อต้านมิสซิส เอลเลน จี.ไว้ท์ นับเป็นเรื่องที่แปลกมาก  เพราะงานเขียนทั้งหมดของมิสซิส เอลเลน จี.ไว้ท์ ล้วนชี้ไปที่พระคัมภีร์”

แคมลิธารู้สึกประทับใจกับความมั่นใจและความรู้ในพระคัมภีร์ของลูกชาย แต่เธอต่อต้านการเชิญชวนและปฏิเสธคำเชิญให้ไปเยี่ยมโบสถ์แอ๊ดเวนตีส อย่างไรก็ดีเธอไม่ขัดขวางเมื่อเฟรดริคบอกว่าเขาได้ตัดสินใจที่จะรับบัพติศมา

ในห้องนอนแคมลิธาได้อธิษฐานเป็นการส่วนตัว เธอทูลถามพระเจ้าว่าเธอกำลังไปนมัสการในคริสตจักรที่ถูกต้องหรือเปล่า ถ้าไม่ ขอทรงเปิดเผยคริสตจักรที่แท้จริงให้เธอได้ประจักษ์ด้วย 

ต่อมาทั่วพื้นที่แถบนั้นเกิดแห้งแล้งขาดน้ำจืด เกาะอีเบเยซึ่งมีประชากร 12,000 คน และครึ่งหนึ่งของประชากรมีอายุต่ำกว่า 18 ปี พวกเขาอาศัยอยู่บนพื้นที่เป็นทรายซึ่งทำการเพาะปลูกพืชไม่ได้ ส่วนแคมลิธาร่วมกับผู้หญิงอื่นๆอีกนับร้อยเข็นรถเข็นใส่ถังไปบรรจุน้ำจืดจากฐานทัพอเมริกันใกล้ที่สุดมาใช้ จะว่าไปฐานทัพแห่งนั้นเป็นแหล่งที่จ้างงานหลักของเกาะแห่งนี้

ขณะที่แคมลิธายืนเข้าคิวรอเวลาจะได้เข้าไปรับน้ำ เธอได้พบกับแอนเดรียซึ่งเป็นครูมิชชันนารีอาสาจากอังกฤษและสอนออยู่ที่โรงเรียนแอ๊ดเวนตีส ผู้หญิงทั้งสองพบกันสามครั้งติดกันในเวลาสามวัน และในวันที่สามของการพบกัน แอนเดรียเชิญแคมลิธาศึกษาพระคัมภีร์กับเธอ ซึ่งแอนเดรียได้มาที่บ้านของแคมลิธาทุกวันเป็นเวลาหนึ่งสัปดาห์ 

แคมลิธากล่าวเป็นพยานในภายหลังว่า “เมื่อแอนเดรียอ่านพระวจนะของพระเจ้าให้ฉันฟัง ฉันได้รับการสัมผัสจากพระวิญญาณบริสุทธิ์ของพระเจ้าและฉันต้องการที่จะรับบัพติศมา...ฉันรู้สึกอัศจรรย์ใจที่สมาชิกโบสถ์ต่างๆบนเกาะอีเบเยได้เชิญฉันไปเยี่ยมโบสถ์ของพวกเขา ฉันไม่รู้สึกอยากจะไปแต่ฉันกลับไปเยี่ยมโบสถ์แอ๊ดเวนตีส ซึ่งต่อมาไม่นานแคมลิธาได้ตัดสินใจรับบัพติศมาในโบสถ์แห่งนี้” ซึ่งแน่นอนที่สุดลูกชายคือเฟรดริครู้สึกตื่นเต้นดีใจสุดๆที่คุณแม่ของเขาได้เข้ามาเชื่อในคริสตจักรเดียวกันกับเขา 

ปัจจุบันแคมลิธามีความยินดีในการตัดสินใจอันถูกต้องของเธอ หลังจากการรับบัพติศมาแล้ว แคมลิธาได้รับการชวนให้เข้าทำงานเป็นครูผู้ช่วยในโรงเรียนแอ๊ดเวนตีสและไม่นานต่อมาเธอได้รับเลือกให้เป็นหนึ่งในคณะกรรมการโบสถ์แอ๊ดเวนตีสด้วย

แคมลิธาเริ่มอธิษฐานเพื่อ “ฮาโรลด์” สามีของเธอ เธออธิษฐานอย่างสัตย์ซื่อเป็นเวลาสองปี ฮาโรลด์ซึ่งชอบดื่มสุราทุกเย็นหลังเลิกงานกลับถึงบ้าน ในที่ทำงานฮาโรลด์เป็นหัวหน้าดูแลแผนกอาหารในฐานทัพอเมริกัน ต่อมาฮาโรลด์ตกลงที่จะศึกษาพระคัมภีร์กับศาสนาจารย์แอ๊ดเวนตีสคนหนึ่ง และเวลาผ่านไปหกเดือนฮาโรลด์ได้มอบถวายจิตใจให้กับพระเยซู

สรุปแล้ว แคมลิธาและฮาโรลด์ได้ส่งลูกๆทั้งแปดคนไปเข้าเรียนในโรงเรียนแอ๊ดเวนตีส ถึงตอนที่เขียนข่าวนี้ (ปี 2017) ลูกจำนวนสี่คนได้รับบัพติศมาและในจำนวนลูกแปดคนมีสองคนได้แต่งงานและมีหลานชายหญิงให้ตายายได้ชื่นชม และขอบคุณพระเจ้าที่ตอนนี้หลานสองคนในจำนวนหลายคนโตพอที่จะไปเข้าโรงเรียนได้ และทั้งสองได้ไปเข้าโรงเรียนแอ๊ดเวนตีส สถาบันแห่งเดียวกันกับที่พ่อแม่ของพวกเขาได้เข้าเรียนมาก่อน       

ตอนนี้ฮาโรลด์อายุ 60 ปี ยังคงทำงานในแค้มป์ทหารอเมริกันที่เดิมและฮาโรลด์ได้รับใช้เป็นผู้ปกครองในโบสถ์แอ๊ดเวนตีสแห่งอีเบเย ซึ่งโบสถ์แห่งนี้นมัสการในห้องประชุมหลักของโรงเรียน และมีผู้มานมัสการประมาณ 60 คนทุกๆวันสะบาโต

ฮาโรลด์กล่าวเป็นพยานว่า “พระเจ้าทรงพระกรุณายิ่งใหญ่ พระองค์ทรงเอาพระทัยใส่ชีวิตของเราทั้งหลายและพระองค์ทรงช่วยเราไม่ว่าจะมีอะไรเกิดขึ้น พระองค์อยู่ที่นั่นเสมอเพื่อสนองต่อความต้องการของพวกเรา”

ปัจจุบันแคมลิธาอายุ 62 ปี ได้ทำงานเป็นครูสอนภาษาถิ่นคือภาษา “มาแชลล์” ซึ่งเป็นภาษาของทางการ (อีกภาษาคือ ภาษาอังกฤษ) ที่โรงเรียนแอ๊ดเวนตีส แคมลิธาสอนพระคัมภีร์ให้เพื่อนๆและเพื่อนบ้านในเกาะอีเบเยซึ่งเมื่อปีที่แล้ว (2017) มี 5 คนได้รับบัพติศมา

ตอนนี้แคมลิธากำลังวางแผนจะกลับไปยังชนเผ่า “มาโลแลพ” ซึ่งเป็นเผ่าพื้นเมืองดั้งเดิมของเธอเพื่อก่อสร้างโบสถ์แอ๊ดเวนตีสขึ้น เกาะแห่งนี้มีประชากรอาศัยอยู่ 150 คนไม่มีชาวแอ๊ดเวนตีสเลย

ชีวิตของหลายคนเปลี่ยนแปลงไปในเกาะมาร์แชลล์ เพราะว่า “เฟรดริค” ได้ถูกส่งตัวไปเข้าเรียนหนังสือที่โรงเรียนอีเบเยแอ๊ดเวนตีส (ซึ่งอยู่ในหมู่เกาะมาร์แชลล์)  ในปี ค.ศ. 2003 แคมลิธาผู้เป็นมารดากล่าว แคมลิธากล่าวเป็นพยานเสมอเมื่อมีโอกาสว่า “ข้าพเจ้าขอบคุณพระเจ้า ที่พระองค์ทรงเลือกพวกเราและทำงานในชีวิตของพวกเราอย่างน่าอัศจรรย์ใจ”

ส่วนหนึ่งของเงินถวายในวันสะบาโตที่สิบสามของไตรมาสนี้ จะนำไปช่วยโรงเรียนอีเบเยแอ๊ดเวนตีสเพื่อเสริมสร้างห้องเรียนต่างๆให้แข็งแรง ขอบคุณพี่น้องในพระคริสต์ทั่วโลกที่ให้การสนับสนุนเราด้วยการถวายเงินถวายเพื่อช่วยพันธกิจของพระเจ้าในเกาะอีเบเย แห่งหมู่เกาะมาร์แชลล์ในครั้งนี้...ขอพระเจ้าทรงอวยพระพรให้ทุกท่าน...ในนามพระเยซูเจ้า..อาเมน

**ข้อมูลด่วน**

- หมู่เกาะมาร์แชลล์มีพื้นน้ำใสสะอาดแวดล้อมหมู่เกาะ แหล่งน้ำแห่งนี้เป็นที่อยู่ของปลามากกว่า 1,000 ชนิด และเป็นแหล่งอันอุดมของปะการังซึ่งมีประมาณ 250 สายพันธุ์ มีการกล่าวรับรองว่า เป็นสถานที่ดีที่สุดในโลกแห่งหนึ่งที่จะใช้ “สกูบา” (scuba) เครื่องประดาน้ำเพื่อดำน้ำลงไปชื่นชมใต้ท้องทะเล
- ในเดือนตุลาคมปี 2011 รัฐบาลได้กำหนดเป็นเขตสงวนพันธุ์ฉลามใหญ่ที่สุดบนพื้นที่เกือบ 2,000,000 ล้านตารางกิโลเมตร เพื่อให้เป็นที่อยู่ของพวกมันโดยไม่ให้ถูกรบกวนโดยมนุษย์ในมหาสมุทรแปซิฟิก
- มีฉลามอย่างน้อย 22 สายพันธุ์ (species) อาศัยอยู่รอบเกาะแก่งแห่งมาร์แชลล์อันรวมถึงฉลามสีน้ำเงิน, ฉลามสายไหม, ฉลาม บีเกยี, ฉลามเพลากิค,  ฉลามเธรสเชอร์, ฉลามไวเธอร์ทิพ, และฉลาม ทาวนี่เนอร์ซ และอื่นๆ
