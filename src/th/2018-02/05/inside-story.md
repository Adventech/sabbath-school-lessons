---
title:  ข่าวพันธกิจสำหรับผู้ใหญ่
date:   04/05/2018
---

#### โน้มน้าวมาสู่พระองค์

_เล่าโดย  ดาเนียล กูโบสเฮ วัย 56...รัฐแอลเบอร์ตา ประเทศแคนาดา_

ศาสนาจารย์ประจำโรงเรียนคนใหม่ชื่อ ดาเนียล ไกโบสเฮ ของโรงเรียนมามาเวย์ อะทอสเคย์ตัน ซึ่งเป็นโรงเรียนสำหรับชนเผ่าในรัฐแอลเบอร์ตาประเทศแคนาดา

อาจารย์ดาเนียลเดินทางมาถึงโรงเรียนหลังจากโรงเรียนได้เปิดภาคเรียนการศึกษาไปแล้ว 1 เดือน เขารู้สึกว่าตนเป็นเหมือนคนนอก ทั้งนี้เพราะนักเรียนชาวพื้นเมืองที่มาเข้าเรียนใหม่และครูคนอื่นๆต่างได้ทำความคุ้นเคยต่อกันเป็นที่เรียบร้อยแล้ว แต่มีเด็กหญิงอายุ 11 ปีคนหนึ่งชื่อ “โจโจ โวลฟ์” ได้เดินออกจากกลุ่มเพื่อนๆเข้ามาต้อนรับอาจารย์คนใหม่เป็นพิเศษ หลังจากวันนั้น เวลาพักเที่ยงหรือแม้แต่พักย่อย โจโจก็จะมาพูดคุยด้วยทุกวัน อาจารย์ดาเนียลนึกสงสัยว่า “เหตุใดโจโจจึงคอยติดตามเขาไม่ห่างหากไม่ได้เข้าชั้นเรียน เขานึกหาเหตุผลไม่ได้ แต่รู้ว่าเธอพยายามสนิทสนมกับเขาอย่างชัดเจน” 

ศาสนาจารย์ประจำโรงเรียนและโจโจ เด็กนักเรียนหญิงตัวเล็กมักจะใช้เวลาพูดคุยกันเสมอ บางครั้งโจโจก็ถามอาจารย์เกี่ยวกับการบ้านหรือข้อสงสัยอื่นๆในชั้นเรียน อาจารย์สอนพระคัมภีร์ให้กับโจโจและเพื่อนๆเกี่ยวกับพระเยซูและแผนการแห่งความรอดของพระองค์ โรงเรียนมิชชั่นแอ๊ดเวนตีสเป็นสถานที่แห่งแรกที่เด็กๆชาวพื้นเมืองในประเทศแคนาดาได้ยินเรื่องเกี่ยวพระเยซูเป็นครั้งแรก

วันหนึ่งโจโจทำให้อาจารย์ดาเนียลประหลาดใจด้วยการวาดภาพแมลงปีกแข็งตัวหนึ่งระบายสีม่วงนำมากฝากอาจารย์ โจโจเขียนตัวหนังสือลายมือข้างล่างภาพแมลงตัวนั้นว่า “แด่อาจารย์ใจเย็นที่สุดเท่าที่เคยพบ” และอีกบรรทัดหนึ่งเขียนว่า “อาจารย์ใจดีมากกับหนู” ซึ่งเป็นการใช้ไวยากรณ์ภาษาอังกฤษผิดเล็กน้อยแต่สื่อความหมายได้ดี

สองสามสัปดาห์ถัดมา ตอนเย็นหลังโรงเรียนเลิก อาจารย์ดาเนียลอยู่ที่ห้องพักได้รับโทรศัพท์จากอาจารย์ใหญ่บอกว่า “โจโจ ได้เสียชีวิตแล้ว คืนวันอาทิตย์เมื่อวานนี้ตอนเย็น ก่อนหน้านั้นโจโจใช้เวลาเล่นหัวเราะกับเพื่อนๆ ซึ่งพากันเล่นกับก๊าซฮีเลี่ยม (helium) (ก๊าซเฉื่อนอย่างที่ใช้ถนอมอาหารหรือเติมในบอลลูน) อันเนื่องจากเป็นวันคล้ายวันเกิดของโจโจ ในตอนทานเค้กวันเกิด โจโจบ่นว่าปวดศีรษะเล็กน้อย พอเสร็จงานโจโจรีบเข้านอนและเธอไม่ตื่นขึ้นอีกเลย

อาจารย์ดาเนียลเล่าในภายหลังว่า “ผมรู้สึกช็อค..เข่าอ่อนรู้สึกสงสารโจโจสุดๆ ผมไม่อยากเชื่อเลย โจโจยังเป็นเด็กอายุยังน้อย...ผมคิดถึงช่วงเวลาที่โจโจมาพูดคุยและเรียนรู้อะไรๆจากผม ผมไม่เข้าใจจริงๆทำไมและทำไมมันถึงเกิดขึ้นกระทันหันเช่นนี้ เหตุใดโจโจจึงจากไปไวยิ่งนัก วันนี้ผมไม่ทราบว่าทำไม นี่เป็นหนึ่งในอีกหลายคำถาม ที่ผมจะรอถามพระเยซูเมื่อพระองค์เสด็จกลับมา 

คณะครูและพวกนักเรียนต่างเศร้าโศกในการสูญเสีย และโรงเรียนปิดเรียนเป็นเวลาหนึ่งวัน ครอบครัวของโจโจจัดให้มีการเฝ้าศพตามประเพณีของชนเผ่าเป็นเวลาสามวัน โดยจัดในห้องโถง
สำหรับการพักผ่อนหย่อนใจของโรงเรียน มีผู้คนเดินทางมาจากทั้งใกล้และไกลเพื่อเยี่ยมเยียน และรับประทานอาหารสลับกับจัดให้มีการกล่าวไว้อาลัยเพื่อประโลมใจซึ่งกันและกัน พวกเขาให้การคารวะโลงศพของโจโจ คณะครูและนักเรียนเข้ารวมพิธีไว้อาลัยดังกล่าว โดยครูหลายคนช่วยกันเตรียมอาหารในโรงอาหารของโรงเรียน และนำไปเสริฟที่ห้องโถงสำหรับจัดงานไว้อาลัยให้กับโจโจ

“เพียงการมาในงานไว้อาลัยเป็นการให้การปลอบใจคนในครอบครัวได้มาก” อาจารย์ดาเนียลกล่าว “แม้คุณไม่พูดอะไรเลยสักประโยคกับคนในครอบครัว การมาร่วมงานของเราเหมือนการพูดอะไรที่มีความหมายอย่างเงียบๆ ว่าคุณเอาใจใส่เกี่ยวกับพวกเขาและเศร้าใจในการจากไปของโจโจ”

อาจารย์ดาเนียลยังกล่าวเสริมด้วยว่า “คณะครูและนักเรียนมารวมตัวกันเหมือนเป็นคนในครอบครัวเดียวกัน สะท้อนชื่อเสียงของโรงเรียนมามาเวย์ อะทอสเคย์ตัน ในภาษา “ครี” (Cree) ซึ่งหมายความว่า “การทำงานร่วมกัน” 

ทุกวันนี้ภาพวาดแมลงปีกแข็งพร้อมลายมือของโจโจ ถูกนำไปใส่กรอบแขวนไว้ในห้องทำงานของอาจารย์ดาเนียล นี่เป็นภาพแรกเท่าที่เขาเคยได้รับจากนักเรียน อาจารย์ดาเนียลกล่าวถึงความประทับใจว่า “เธอทำให้ผมรู้สึกเหมือนอยู่บ้านเมื่อผมเดินทางมาถึงโรงเรียนแห่งนี้..ผมต้องการระลึกถึงเธอและสิ่งที่เธอได้ทำเพื่อผม เธอได้แสดงให้เห็นว่าไม่ใช่เกี่ยวกับผมแต่เป็นสิ่งที่เราสามารถทำเพื่อคนอื่น”

เมื่ออาจารย์ดาเนียลพูดกับพวกเด็กๆ เขาพูดเกี่ยวกับสิ่งที่พระเยซูทรงได้ทำเพื่อพวกเขา และพวกเขาสามารถทำอะไรได้บ้างเพื่อคนอื่นๆ อาจารย์ดาเนียลได้เล่าประสบการณ์ของเขากับพระเยซู เป้าหมายหลักของเขาคือการเทิดทูนพระเยซูขึ้น และให้พระวิญญาณบริสุทธิ์ทรงทำงานในส่วนที่เหลือ” “ซึ่งก็เหมือนกับที่พระเยซูทรงตรัสไว้ว่า “เมื่อเราถูกยกขึ้นแล้ว เราจะชักชวนคนทั้งปวงมาหาเรา” อาจารย์ดาเนียลได้กล่าวว่า “ผมได้ยกพระเยซูขึ้น เพื่อให้เด็กได้รับการโน้มน้าวให้มาหาพระองค์”

ส่วนหนึ่งของเงินถวายในวันสะบาโตที่สิบสามของไตรมาสนี้ จะนำไปช่วยขยายรายการการศึกษาของโรงเรียนมามาเวย์ อะทอสเคย์ตัน ซึ่งเป็นโรงเรียนสำหรับคนพื้นเมืองของแคนาดา เพื่อเด็กๆจำนวนมากขึ้นจะได้เข้ามาเรียนเรื่องเกี่ยวกับพระเยซู ขอบคุณพี่น้องในพระคริสต์ทุกท่านที่มีส่วนในพันธกิจของพระเจ้าในประเทศแคนาดา...ขอพระเจ้าทรงอวยพระพรให้ทุกท่าน

**ข้อมูลด่วน**

- ประเทศแคนาดา เป็นประเทศที่มีพื้นที่กว้างใหญ่เป็นอันดับสองในโลก รองจากประเทศรัสเซีย 
- ประเทศแคนาดา มีพื้นที่ชายฝั่งยาวที่สุดในโลก ซึ่งมีความยาวถึง 122,557 ไมล์ (202,080 กิโลเมตร) ถ้าคนหนึ่งเดินตามชายฝั่งได้ชั่วโมงละ 12 ไมล์(20 ก.ม.) ต่อวัน จะต้องเดินถึง 33 ปีจึงไปถึงจุด สุดสิ้นสุด
- เส้นแบ่งเขตแดนระหว่างสหรัฐอเมริกา และแคนาดา ถือว่าเป็นเส้นแบ่งเขตแดนยาวที่สุดในโลก
- ประเทศแคนาดา ได้ชื่อประเทศมาจากภาษาลาติน ซึ่งเป็นคำใช้เรียก “หมู่บ้าน” เหมือนในภาษาของชาวอเมริกันพื้นเมือง ซึ่งใช้เรียก “หุบเขานักบุญลอเรนซ์” ซึ่งสูญหายไปตั้งแต่ปี 1600 ส่วนภาษาอเมริกัน พื้นเมืองที่ยังใช้พูดกันมีลักษณะคล้ายกัน (เช่น โมฮ็อกซ์ คานา:ตา หรือ “เมือง”)
- ประเทศแคนาดามีบันทึกการแข่งกีฬาได้เหรียญทองมากที่สุด คือ 14 เหรียญทองในปี 2010 ซึ่งจัดขึ้นที่เมืองแวนคูเวอร์ แคนาดา สำหรับกีฬาโอลิมปิคฤดูหนาว
- ประเทศแคนาดา มีโรงแรมสร้างขึ้นจากน้ำแข็งชื่อ “โรงแรมเกรซ ใน ควีเบค” ซึ่งต้องสร้างขึ้นใหม่ทุกปี ด้วยก้อนหิมะหนัก 12,000 ตัน ในช่วงฤดูร้อนหิมะจะละลายไป ดังนั้นจึงต้องสร้างขึ้นใหม่ในฤดูหนาว ของปีถัดไป
