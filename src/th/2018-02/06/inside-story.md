---
title:  ข่าวพันธกิจสำหรับผู้ใหญ่
date:   11/05/2018
---

#### ทำการเชื่อมต่อ

_เล่าโดย  ดารีน เธียสเซน วัย 45...รัฐแอลเบอร์ตา ประเทศแคนาดา_

(ถ้าเป็นได้ขอผู้หญิงเป็นผู้เล่าข่าว  ใช้สรรพนาม “ฉัน” แทน ดาลีน)

เด็กชายเกรดแปด ชื่อ “แอ๊ดเรียส” ตายขณะที่ฉันเข้าเป็นครูสอนปีแรกในโรงเรียนมามาเวย์ อะทอสเคย์ตัน ซึ่งเป็นโรงเรียนสำหรับเด็กชาวพื้นเมืองของประเทศแคนาดา โรงเรียนแห่งนี้ถือเป็นโรงเรียนมิชชั่นสำหรับเด็กพื้นเมืองในประเทศแคนาดาซึ่งตั้งอยู่ในรัฐแอลเบอร์ตา

แอ๊ดเรียส ต้องต่อสู้ดิ้นรนกับปัญหาติดสุรา วันหนึ่งขณะที่เมาสุราเขาเดินข้ามถนนและถูกรถชน ฉันรู้สึกตกใจและเสียใจมากในตอนเช้าเมื่อได้ทราบว่าโรงเรียนปิดหนึ่งวัน เพราะนักเรียนคนหนึ่งได้ตายไป

นักเรียนคนที่สองได้ตายไปในช่วงการสอนปีที่สองของฉัน เด็กคนที่ตายชื่อ ฟรานซีส บัฟฟาโล เขาเป็นเด็กหนุ่มร่างใหญ่ แต่มีท่าทีสุภาพและมีบุคลิกดี มีใจกรุณา เขาเสียชีวิตขณะที่ยืนอยู่ข้างรถยนต์ที่จอดอยู่ขณะกำลังพูดคุยกับเพื่อนบางคน รถยนต์คันหนึ่งวิ่งผ่านมาและเสียการควบคุมและชนฟรานซีสเข้าอย่างจังและเขาเสียชีวิตในเกือบจะทันที

การตายของวัยรุ่นชายทั้งสองได้เกิดผลกระทบกับความรู้สึกของฉันอย่างรุนแรง ฉันพยายามสะกดใจไม่ให้น้ำตาไหลออกมาขณะไปในงานศพของเขาทั้งสอง ในฐานะครูฉันรู้สึกผูกพันกับเด็กทั้งสอง จนฉันกลัวว่าจะบังคับให้น้ำตาหยุดไหลไม่ได้ถ้าฉันเริ่มร้องไห้ ฉันรู้สึกเครียดจัดและปวดร้าวไปทั่วตัวจนเหมือนมันจะระเบิดออกมา  

หลังจากงานศพได้ผ่านไป คำถามต่างๆได้เติมเข้ามาในดวงใจของฉัน ฉันสงสัยว่าฉันได้ทำอะไรให้เด็กทั้งสองได้รับการสัมผัสไหม พวกเขาได้มองเห็นความรักของพระเจ้าผ่านตัวของฉัน หรือโรงเรียนไหม เราได้สร้างความเชื่อให้พวกเขาว่ามีพระเจ้าทรงฟังปัญหาของพวกเขาเสมอ ซึ่งเขาอาจร้องขอพระเมตตาจากพระเจ้าในห้วงสุดท้ายในชีวิตของพวกเขาได้

การตายก่อนเวลาอันควรของเด็กชายทั้งสองคน เตือนใจฉันทุกวันว่าฉันจะต้องนำเด็กนักเรียนทั้งหลายให้มาหาพระเยซู ฉันต้องการให้เด็กๆมีความสัมพันธ์กับพระองค์ ซึ่งสิ่งนี้จะเปลี่ยนแปลงชีวิตของพวกเขา ในฐานะครู ฉันมักจะไม่เห็นผลลัพธ์ในทันทีทันใดแต่ฉันมองเห็นแสงแวบหนึ่งซึ่งเติมชีวิตฉันด้วยความหวัง

มีครั้งหนึ่งในช่วงปิดภาคเรียนฉันได้ร่วมเดินทางไปกับเจ้าหน้าที่แอดดร้า (หน่วยงานพัฒนา และบรรเทาทุกข์แอ๊ดเวนตีส) เพื่อสร้างบ้านพักให้เด็กกำพร้าในประเทศโมแซมบิค เมื่อเปิดเทอมฉันเล่าให้เด็กเกรดสามของฉันฟังว่าในช่วงปิดเทอมฉันได้ไปไหน ไปทำอะไร ฉันเล่าให้พวกเด็กๆฟังว่า ฉันรู้สึกตื่นเต้นเพียงใด ฉันเล่าเรื่องให้เด็กๆฟังขณะที่รอให้ครูคนที่จะมาสอนแทนฉันเข้ามาในห้อง

มีเด็กหญิงคนหนึ่งชื่อ ทีแอนดรา บอกกับฉันว่า เธอได้ยินว่าฉันเดินทางไปโมแซมบิค และคิดว่าฉันจะไปเป็นมิชชันนารีและฉันจะไม่กลับมาอีก ดังนั้นเธอจึงประพฤติตนผิดปกติ เป็นลักษณะการประชด จนฉันต้องนำเธอไปที่ห้องทำงานของอาจารย์ใหญ่ เมื่ออาจารย์ใหญ่ถามทีแอนดราว่าเหตุใดจึงประพฤติตนไม่น่ารักเช่นนั้น เธอตอบด้วยน้ำเสียงจริงจังว่า “อาจารย์คงได้ยินเรื่องความวิตกกังวลอันเนื่องมาจากการพลัดพรากมาแล้วเป็นแน่” 

อาจารย์ใหญ่ซึ่งเป็นผู้หญิงต้องเดินออกจากห้องทำงานเพื่อไปหัวเราะ ที่เด็กหญิงตัวเล็กๆเช่น ทีแอนดรา ช่างประชดประชันเหมือนผู้ใหญ่แสดงออกมาเมื่อคิดว่าตนจะถูกทอดทิ้ง

แต่ทีแอนดราถูกต้องที่คิดจากการประเมินของเธอเองว่า เธอประพฤติไม่เหมาะสมเพื่อเป็นการประชดอันเนื่องมาจากคนที่ “เกี่ยวข้องกับเธอ” (คือฉัน) ตอนนี้สายสัมพันธ์กำลังจะถูกตัดขาดไป เพราะเธอคิดว่าฉันกำลังจะทอดทิ้งเธอไป เธอและฉันได้แบ่งปันเรื่องราวต่อกันตลอดมา และเมื่อคิดว่าฉันจะทอดทิ้งเธอไปทำงานกับหน่วยงานแอ๊ดดร้า...(ซึ่งเป็นการเข้าใจผิด)

เมื่อฉันกลับมาที่แคนาดา ฉันใช้เวลาอยู่ที่บ้านหนึ่งวันเพื่อปรับตัวให้หายรู้สึก “เจ็ทแล็ก” คืออาการมึนงงเรื่องเวลาที่ต่างกันเมื่ออยู่ต่างสถานที่กัน..ตอนเย็นอาจารย์ใหญ่โทรถึงฉันพูดว่า “มีใครบางคนอยากจะพูดกับครู..จากนั้นอาจารย์ใหญ่ยื่นมือถือให้ทีแอนดราเป็นคนรับช่วงต่อ” 

“เฮลโล.. เมื่อไรคุณครูจะกลับมาสอนอีกคะ”

“พรุ่งนี้ค่ะ” ฉันตอบ

ทีแอนดรา พูดสรุปว่า “งั้นหนูจะรอพบครูพรุ่งนี้นะคะ” เท่านั้นเองทุกสิ่งกลับเป็นปกติ “สายสัมพันธ์ได้รับการทำให้กลับคืนเหมือนเดิม”  จะว่าไปครูทุกคนมี “สายสัมพันธ์เชื่อมต่อกับเด็กๆ ในชั้นซึ่งเป็นสิ่งที่ทำให้เกิดความแตกต่างมาก ที่เด็กอยู่ในโรงเรียนอยู่ในชั้นได้เห็นใบหน้าของเราทุกวัน

เมื่อปีที่แล้ว เด็กในเกรดสามต่างพากันนิ่งเงียบเมื่อฉันเล่าให้พวกเขาฟังในชั้นว่า “พระเยซูถูกพวกทหารโรมันนำตัวไปตรึงไว้ที่ไม้กางเขน”  ถ้าคุณอยู่ในชั้นกับฉันในเวลานั้น คุณจะมองเห็นใบหน้าของเด็กแสดงออกถึงความหวาดหวั่นที่บุคคลหนึ่งซึ่งรักพวกเขามากกำลังจะถูกฆ่าตาย....ฉันสรุปให้พวกเด็กๆฟังว่า “เป็นการง่ายกว่าที่ฉันจะสละชีวิตเพื่อคนอื่น มากกว่าที่จะมอบลูกชายของฉันให้ไปตายแทนใคร”

ฉันบอกกับเด็กในชั้นว่า “พระเจ้าทรงรักพวกเด็กๆทุกคนมากจนประทานชีวิตพระบุตรของพระองค์ให้มาตายแทนพวกเด็กๆทุกคน”

ใบหน้าของพวกเด็กๆ แสดงให้เห็นว่าเต็มไปด้วยความอัศจรรย์ใจ  เด็กชายคนหนึ่งถามขึ้นว่า จริงๆแล้วพระองค์ทรงตายแทนผมด้วยหรือ

ฉันยังจำได้เด็กหญิงเกรดหนึ่งคนหนึ่ง แสดงใบหน้าสับสนวุ่นวายใจออกมาเมื่อฉันถามเธอมีอะไรวิตกกังวลหรือ  เล่าให้ครูฟังสิ..เธอบอกว่า น้องสาวคนเล็กของเธอถูกนำตัวออกจากบ้านไป และคุณแม่ร้องไห้คร่ำครวญในการจากไปของเธอ พอเธอมาที่โรงเรียนเด็กบางคนเริ่มบอกกับเธอว่า “น้องของเธอตายไปแล้ว” เด็กคนนี้จึงไปร้องไห้สะอึกสะอื้นที่นอกห้องเรียน

ฉันได้ถามเธอว่า ให้ฉันอธิษฐานเพื่อน้องของเธอได้ไหม และเธอพยักหน้าตกลง ฉันจับมือเล็กๆของเธอไว้และอธิษฐานเพื่อน้องของเธอ หลังจากกล่าวคำว่า “อาเมน” แล้ว ฉันพูดกับเด็กคนนี้ว่า “น้องของเธออยู่ในพระหัตถ์ของพระเยซูแล้ว...เธอรู้สึกดีขึ้นไหม” 

ฉันสังเกตเห็นว่า เด็กที่ร้องไห้เศร้าโศกอยู่เมื่อสักครู่ที่ผ่านมา เหมือนแบกของหนักอึ้งไว้บนบ่า ตอนนี้ของหนักอึ้งนั้นได้ถูกยกออกไปแล้ว เธอออกไปนอกห้องเล่นเครื่องเล่นของเด็กกับเพื่อนๆ พูดจา หัวเราะสนุกสนานตามประสาเด็กๆอย่างไร้เดียงสา

ในฐานะที่เป็นครู เรามีหลายช่วงเวลาทำนองนี้ที่เราสามารถจะแสดงให้เด็กๆมองเห็นความรักของพระเยซู ฉันเองต้องการนำนักเรียนไปหาพระองค์ ฉันไม่ต้องการปล่อยโอกาสที่จะสร้างแรงกระทบจิตใจของพวกเขาในเรื่องความรักของพระเยซูซึ่งจะมีผลทำให้ชีวิตนิรันดร์หลุดลอยไป

ส่วนหนึ่งของเงินถวายของวันสะบาโตที่สิบสาม จะนำไปเป็นกองทุนเพื่อขยายโรงเรียนมามาเวย์ อะทอสเคย์ตัน ซึ่งเป็นโรงเรียนสำหรับชาวพื้นเมืองของประเทศแคนานา  ให้ขยายโครงการออกไป เพื่อจะสามารถรับนักเรียนได้มากขึ้น ซึ่งเท่ากับเรามีโอกาสนำเด็กๆมาหาพระเยซูได้มากขึ้น...ขอบคุณพี่น้องในพระเจ้าทั่วโลกที่ได้ถวายเงินช่วยพันธกิจการประกาศ  ผ่านสถาบันการศึกษาในประเทศแคนาดา ขอพระเจ้าอวยพระพรให้กับท่านโดยทั่วกัน..ในนามพระคริสต์เจ้า...อาเมน

**ข้อมูลด่วน**

- ตัว “บีเวอร์” ที่พบเห็นในแถบภาคเหนือของอเมริกา ถือว่าเป็นสัตว์ประจำชาติของประเทศแคนาดา
- รัฐ “แอลเบอร์ตา” ของแคนาดา เป็นพื้นที่ ที่ปราศจากหนูประเภทต่างๆ มานานกว่า 50 ปี
- ลูกหมีชื่อ “วินนี่เพ็ก” ถูกส่งจากแคนาดาไปให้สวนสัตว์ในกรุงลอนดอนในปี 1915 เด็กชายตัวเล็กชื่อ คริสโตเฟอร์ โรบิน ไมลน์ รักที่จะไปเยี่ยมลูกหมีชื่อ “วินนี่เพ็ก” ตัวนี้ทุกบ่อย ความรักผูกพันที่เขามีกับ ลูกหมีตัวนี้ดลใจให้พ่อของเขาชื่อ “มิสเตอร์ ไมล์” ประพันธ์นิทานสำหรับเด็กขึ้น โดยให้ชื่อว่า “วินนี่ หมีพู”  นิทานเรื่องนี้เป็นที่นิยมอ่านของเด็กๆ ยาวนานจนกระทั่งบัดนี้
