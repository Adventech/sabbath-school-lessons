---
title:  ความหวังระยะยาว
date:   26/06/2018
---

`อ่านพระธรรม ทิตัส 2:13 เรามีความหวังยิ่งใหญ่อะไร และเหตุใดเราจึงมี`

นักดาราศาสตร์คนหนึ่งบรรยายสิ่งที่เขาเชื่อเกี่ยวกับการบังเกิดครั้งแรกแห่งจักรวาลของเรา ในการบรรยายครั้งนั้นเขากล่าวว่า ประมาณ 13 พันล้านปีที่แล้ว “มวลสารจำนวนมหาศาลอย่างไม่มีขอบเขตได้เกิดมารวมตัวกัน และค่อยอัดกันแน่นขึ้นและแน่นขึ้น และแล้ววันหนึ่งมันได้เกิดระเบิดออกมา และการระเบิดของมวลสารในครั้งนั้นทำให้ชิ้นส่วนขนาดใหญ่ต่างๆที่ล่องลอย
ออกไป เมื่ออยู่ใกล้ก็เกิดแรงดึงดูดซึ่งกันและกัน ในที่สุดได้อัดแน่นรวมตัวกันเป็นดวงดาวน้อยใหญ่ และได้กลายเป็นจักรวาลตามที่เป็นอยู่” สำหรับเราผู้ที่เป็นคริสเตียนเมื่อฟังแล้ว จะเกิดคำถามขึ้นมาว่า “เพียงการระเบิดของมวลสารขนาดนับไม่ได้เกิดรวมตัวกัน แล้วอัดแน่นจนระเบิดออกมา กลายเป็นดวงดาวน้อยใหญ่ได้หรือ” นักดาราศาสตร์คนนั้นคงตอบคำถามแบบจะแจ้ง
ไม่ได้ เพราะเป็นเรื่องของ “การสันนิษฐานว่า” เขาคงบรรยายตามที่ได้ฟังหรือได้อ่าน ข้อเขียนของนักดาราศาสตร์คนอื่นมา และเขาเพียงแค่ทึกทักเอาว่ามันเป็นเช่นนั้นจริงและเขายอมรับโดยความเชื่อ

ตอนนี้ ขณะที่เราสังเกตข้อความตอนอารัมภบทของบทเรียนสัปดาห์นี้ ที่กล่าวถึง “จากจุดเริ่มต้นเราพบจุดสุดท้าย” นี่คือเหตุผลที่สอดคล้องกับผู้ให้คำบรรยายว่า ถ้าให้เขาเอ่ยถึงตอนจบของชีวิตเราจะไม่มีความหวังอะไรหลังจากที่เราตายไป อย่างน้อยก็ในระยะยาว “เพราะจักรวาลถูกสร้างโดยความบังเอิญ จากการรวมตัวกันของมวลสาร การอัดแน่น และการระเบิดของมัน 
ซึ่งในที่สุดดวงดาวต่างๆ และโลกของเรา และสรรพสิ่งก็จะถึงความหายนะดับสูญไม่มีอะไรเหลืออยู่” ซึ่งแน่นอนรวมไปถึงมวลมนุษย์บนโลกนี้ด้วย

ในการเปรียบเทียบกัน การเชื่อมั่นตามคำสอนของพระคัมภีร์ จุดเริ่มต้นของเราไม่เพียงมีเหตุผลความจริงมากกว่าความเห็นหรือความเชื่อของนักดาราศาสตร์คนนั้น แต่เรายังมีความหวังมากกว่าด้วย ขอบพระคุณพระเจ้าแห่งจุดเริ่มต้นของสรรพสิ่งรวมทั้งมนุษย์เรา ดังนั้นความหวังระยะยาวของเรานั้นวิเศษมาก เรามีความหวังสำหรับอนาคตและความหวังนี้ขึ้นอยู่กับพระสัญญา
ในการเสด็จกลับมาครั้งที่สองของพระเยซู 

`อ่านพระธรรม  2 ทิโมธี 4:6-8 เปาโลกำลังกล่าวถึงอะไรและท่านวางความเชื่อของท่านอยู่บนอะไร`

แม้ท่านเปาโลจะทราบว่าอีกไม่นานท่านจะถูกประหารชีวิต ท่านดำเนินชีวิตอยู่ในความมั่นใจแห่งความรอดและความหวังในการเสด็จกลับมาของพระเยซู ท่านเปาโลมีความหวังในการเสด็จกลับมาว่า “จะทรงประทาน (มงกุฎแห่งความชอบธรรม) แก่คนทั้งปวงที่ยินดีในการเสด็จมาของพระองค์” (2 ทิโมธี 4:8) มงกุฎแห่งความชอบธรรมรอท่านอยู่ แน่นอนไม่ใช่ความชอบธรรมของท่าน (1 ทิโมธี 1:15) แต่เป็นความชอบธรรมของพระเยซู จากการที่ท่านเปาโลมีความมั่นใจในความหวังของท่านในการเสด็จกลับมาครั้งที่สอง ท่านไม่ใส่ใจสถานการณ์เฉพาะหน้าของท่าน ซึ่งน่าจะทำให้ท่านหดหู่ใจอย่างที่สุด (ท่านถูกขังในเรือนจำ รอวันถูกประหาร) ท่านเปาโลทราบถึงความหวังระยะยาวของท่านว่าเป็นสิ่งประเสริฐยิ่ง และนั่นเป็นเพราะท่านกำลังมองไปยัง
ภาพใหญ่ ไม่ใช่โฟกัสไปยังสถานการณ์ที่กำลังจะเกิดในอีกไม่ช้า

`ด้วยการไม่ใส่ใจในสถานการณ์ปัจจุบันของคุณ คุณจะมีความหวังอย่างเดียวกับท่านเปาโลได้อย่างไร เราจะเรียนรู้ที่จะมองภาพใหญ่และหวังในสิ่งที่เสนอให้เราอย่างไร`
