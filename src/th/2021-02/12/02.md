---
title:  สะท้อนจากคาร์วารี
date:  13/06/2021
---

วิถีแห่งความรอดในพระคัมภีร์เดิมภายใต้พันธสัญญาของโมเสสไม่ต่างจากวิถีแห่งความรอดในพระคัมภีร์ใหม่ภายใต้พันธสัญญาใหม่ ไม่ว่าจะเป็นพระคัมภีร์เก่าหรือใหม่ พันธสัญญาเก่าหรือใหม่ ความรอดมาจากความเชื่อเท่านั้น ถ้าหากความรอดมาจากสิ่งอื่น เช่น การกระทำ ความรอดจะเป็นบางสิ่งที่เราเป็นเจ้าของ บางสิ่งที่ผู้สร้างมีหน้าที่ต้องมอบให้เรา มีเพียงผู้ไม่เข้าใจถึงความร้ายแรงของบาปเท่านั้นที่เชื่อว่าพระเจ้าอยู่ภายใต้ข้อผูกมัดบางประการที่จะต้องช่วยเราให้รอด แต่ในทางกลับกัน มีเพียงข้อผูกมัดเดียวเท่านั้น และนั่นคือสิ่งที่เราเป็นหนี้ต่อพระบัญญัติที่เราฝ่าฝืน แน่นอนว่าเราไม่สามารถทำตามข้อผูกมัดนั้นได้ มีเพียงพระเจ้าเท่านั้นที่จะทำให้เราได้

เมื่อชายและหญิงเข้าใจถึงความยิ่งใหญ่ของการสละพระชนม์มากยิ่งขึ้น คือการที่กษัตริย์แห่งสวรรค์สิ้นพระชนม์แทนมนุษย์ ดังนั้นแล้วแผนการแห่งความรอดก็ชัดเจนยิ่งขึ้น และภาพสะท้อนของคาร์วารีจะปลุกให้จิตใจของคริสเตียนมีความรู้สึกอ่อนโยน บริสุทธิ์ และมีชีวิตชีวา การสรรเสริญพระเจ้าและพระเมษโปดกจะอยู่ในจิตใจและริมฝีปากของพวกเขา ความทะนงตนและความหยิ่งในศักดิ์ศรีจะไม่งอกงามในจิตใจที่มีความทรงจำของฉากในคาร์วารีอยู่เสมอ...ความร่ำรวยทั้งหมดในโลกนี้ไม่มีค่าพอที่จะไถ่จิตวิญญาณที่กำลังพินาศให้รอดได้ ในขณะที่พระองค์ทรงตรึงบนกางเขน ทนทุกข์เพราะบาปผิดของมนุษย์ ผู้ใดสามารถวัดความรักที่พระคริสต์มีต่อโลกที่อยู่ในบาปนี้ได้ ความรักนี้มีค่ามากมายและไม่มีที่สิ้นสุด

พระคริสต์ได้แสดงให้เห็นแล้วว่าความรักของพระองค์ยิ่งใหญ่กว่าความตาย พระองค์ประสบความสำเร็จในการให้ความรอดแก่มนุษย์ แม้พระองค์ต้องขัดแย้งกับอำนาจมืดที่น่ากลัวที่สุด ถึงกระนั้นความรักของพระองค์ก็เข้มข้นขึ้นเรื่อย ๆ ท่ามกลางความขัดแย้งนี้ พระองค์ทรงทนกับการที่พระบิดาซ่อนพระพักตร์จากพระองค์ จนกระทั่งพระองค์เปล่งพระสุรเสียงด้วยความขมขื่นจากจิตใจว่า ‘พระเจ้าของข้าพระองค์ พระเจ้าของข้าพระองค์ ไฉนทรงทอดทิ้งข้าพระองค์เสีย’ ได้มีการจ่ายค่าไถ่บาปของมนุษย์แล้ว วิญญาณจิตต่อสู้เป็นครั้งสุดท้าย คำแห่งพระพรถูกเปล่งออกมาเหมือนดังก้องผ่านการทรงสร้างว่า ‘สำเร็จแล้ว’

“ฉากของคาร์วารีให้ความรู้สึกที่ลึกซึ้งที่สุด พระคริสต์ผู้ทรงงามเลิศและไร้ความผิดต้องทนทุกข์กับความตายที่เจ็บปวดเช่นนี้ แบกรับบาปของโลกไว้ ความคิดและจินตนาการของเราไม่อาจเข้าใจได้ทั้งหมด ความยาว ความกว้าง ความสูง ความลึกของความรักอันอัศจรรย์เช่นนี้ เรามิอาจเข้าใจได้ การไตร่ตรองถึงความรักของพระผู้ช่วยให้รอดที่ลึกโดยมิอาจหยั่งได้ควรจะเติมเต็มความคิด สัมผัสและหล่อหลอมจิตวิญญาณ ขัดเกลาและยกระดับความรัก และเปลี่ยนแปลงลักษณะนิสัยทั้งหมดอย่างสมบูรณ์” (เอลเลน จี. ไวท์, Testimonies for the Church, vol.2, หน้า 212, 213)

`อธิษฐานถึงสิ่งที่เอลเลน จี. ไวท์ เขียนไว้ จดจำไว้ในจิตใจ อ่านพระธรรม กาลาเทีย 6:14 แล้วถามตัวคุณเองว่า เราจะประกาศสง่าราศีแห่งกางเขนของพระคริสต์อย่างไรบ้าง`