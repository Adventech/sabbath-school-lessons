---
title:  'ความเชื่อของอับราฮัม: ตอนที่ 2'
date:  16/06/2021
---

อ่านปฐมกาล 15:6 อีกครั้ง เราจะเห็นได้ว่ามีคำแปลที่หลากหลายสำหรับคำว่า “นับว่า” ในภาษาฮีบรู ฮาซา (hasab)หรือ “พิจารณาว่าเป็น” หรือ “ถือว่า” หรือ“คิดว่าเป็น”

คำเดียวกันนี้ใช้ในพระธรรมอื่น ๆ ในหนังสือของโมเสสด้วยบุคคลหนึ่งหรือสิ่งหนึ่ง “พิจารณาว่า” หรือ“ถือว่า” เป็นในบางสิ่งที่บุคคลหรือสิ่งนั้นไม่ได้เป็น ตัวอย่างเช่น ในปฐมกาล 31:15 นางราเชลและนางเลอาห์ยืนยันว่าบิดาของพวกเธอ “นับว่า” (“พิจารณาว่า” หรือ “ถือว่า”) พวกเธอเหมือนแขกเมือง แม้ว่าพวกเธอจะเป็นลูกสาวของเขาก็ตาม สิบลดของชาวเลวีก็ “นับว่า” (“พิจารณาว่า” หรือ “ถือว่า”) เป็นพืชที่ได้มาจากลานนวดข้าว แม้จะเห็นได้ชัดว่าไม่ใช่พืชก็ตาม (กันดารวิถี 18:27, 30)

`การใช้แนวคิดของคำ “นับว่า” ในบริบทของการถวายเครื่องบูชาเป็นอย่างไร (เลวีนิติ7:18, เลวีนิติ17:1-4)`

พระคัมภีร์ฉบับคิงเจมส์ใช้คำ “อ้างว่า” ในการแปลคำว่า ฮาซา (hasab) ถ้าเป็นการถวายเครื่องบูชาที่เจาะจง(“ศานติบูชา”) ไม่ควรนำมารับประทานในวันที่สาม หากทำเช่นนั้นก็จะสูญเสียความหมายของการถวายเครื่องบูชา และจะไม่ “ถือว่า” (เลวีนิติ 7:18 “ฮาซา (hasan)”) เป็นประโยชน์ต่อผู้ถวาย เลวีนิติ 7:18 กล่าวถึงเหตุการณ์ที่เครื่องบูชา “ถือว่า” เป็นประโยชน์ต่อคนบาป (เปรียบเทียบกับ เลวีนิติ 17:1-4) ดังนั้นแล้ว ผู้ใดจะยืนอยู่ต่อพระพักตร์พระเจ้าด้วยความชอบธรรมได้ พระเจ้าทรงถือว่าคนบาปเป็นผู้ชอบธรรม แม้ว่าบุคคลนั้นจะไม่ชอบธรรมเลยก็ตาม

`ใช้เวลาสักพักคำนึงถึงความจริงอันอัศจรรย์นี้ว่า เราแม้จะมีบาปผิดแต่ก็ถือว่าหรือนับว่าเป็นคนชอบธรรมในสายพระเนตรของพระเจ้า เขียนความเข้าใจในเรื่องนี้ด้วยคำพูดของคุณเอง`

ความจริงอันยิ่งใหญ่คือ การได้รับประกาศว่าชอบธรรม มิใช่เพราะการกระทำใด ๆ ของเรา แต่เพราะความเชื่อในสิ่งที่พระคริสต์ทรงกระทำเพื่อเราเท่านั้น นี่คือสาระสำคัญของวลี “ความชอบธรรมโดยความเชื่อ” ถึงกระนั้นก็มิใช่ความเชื่อของเราที่ทำให้เราชอบธรรมได้ แต่ความเชื่อเป็นเหมือนยานพาหนะที่นำของประทานแห่งความชอบธรรมมาสู่เรา นี่คือความงดงาม ความลึกลับ และความประเสริฐของการเป็นคริสเตียน ทุกสิ่งที่เราเชื่อในการเป็นคริสเตียน ในการเป็นผู้ติดตามพระคริสต์ มีรากฐานสำคัญในแนวคิดนี้ เรานับว่าชอบธรรมในสายพระเนตรของพระเจ้าโดยผ่านทางความเชื่อ สิ่งอื่นที่จะตามมาไม่ว่าจะเป็น การเชื่อฟัง การชำระให้บริสุทธิ์ ความบริสุทธิ์ การพัฒนาอุปนิสัย ความรัก จะเติบโตจากความจริงที่สำคัญนี้

`คุณจะตอบอย่างไรกับคนที่พยายามจะเป็นคริสเตียนแต่พูดว่า “แต่ฉันไม่รู้สึกว่าฉันชอบธรรม”`