---
title:  ความคิดเพิ่มเติม
date:  09/04/2021
---

อ่านจากหนังสือของ เอลเลน จี. ไวท์ “อับราฮัมในดินแดนคานาอัน” หน้า 132-138 จากหนังสือ บรรพชนกับผู้เผยพระวจนะและ “ผู้เผยพระวจนะของพระเจ้าช่วยเหลือพวกเขา” หน้า 569-571 จากหนังสือ Prophets and Kings

“แอกที่ผูกเข้ากับการรับใช้คือ พระบัญญัติของพระเจ้า พระบัญญัติที่ยิ่งใหญ่แห่งรักปรากฏในสวนเอเดน ประกาศบนภูเขาซีนาย และในพันธสัญญาใหม่ที่บรรจุในใจ คือสิ่งที่ผูกมัดผู้รับใช้เข้ากับพระประสงค์ของพระเจ้า หากเราทำตามความโน้มเอียงของตัวเราเอง ไปในจุดที่เจตจำนงของเรานำไป เราจะตกอยู่ในตำแหน่งของซาตานและกลายเป็นผู้มีคุณลักษณะของมัน ดังนั้น พระเจ้าจึงทรงจำกัดเราไว้ในพระประสงค์ของพระองค์ ซึ่งสูงส่ง มีเกียรติ และยกระดับเราขึ้น พระองค์ปรารถนาให้เรารับหน้าที่แห่งการรับใช้ด้วยความอดทนและชาญฉลาด แอกแห่งการรับใช้นี้พระคริสต์เองได้ทรงบังเกิดเป็นมนุษย์ พระองค์ตรัสว่า “ข้าพระองค์ปีติยินดีที่กระทำตามน้ำพระทัยพระองค์ พระธรรมของพระองค์อยู่ในจิตใจของข้าพระองค์” สดด. 40:8 “เพราะว่าเราได้ลงมาจากสวรรค์ มิใช่เพื่อกระทำตามความประสงค์ของเราเอง แต่เพื่อกระทำตามพระประสงค์ของพระองค์ผู้ทรงใช้เรามา” ยอห์น6:38 ความรักที่มีต่อพระเจ้า ความกระตือรือร้นต่อพระสิริของพระองค์ และความรักที่มีต่อมนุษยชาติที่ตกอยู่ในบาป นำพาพระเยซูมายังโลกนี้เพื่อทนทุกข์และสิ้นพระชนม์ นี่เป็นฤทธิ์อำนาจที่ควบคุมชีวิตของพระองค์ พระองค์ทรงขอให้เรานำหลักการนี้มาใช้” (เอลเลน จี. ไวท์, ผู้พึงปรารถนาแห่งปวงชน, หน้า 329, 330)

**คำถามเพื่อการอภิปราย**

`พันธสัญญาที่พระเจ้าทรงกระทำกับโนอาห์ อับราม โมเสส และเรา เป็นพันธสัญญาต่อเนื่องที่พระองค์ทรงกระทำกับอาดัม หรือเป็นสิ่งใหม่`

`เหตุใดมุมมองส่วนตัวและลักษณะความสัมพันธ์ของพันธสัญญาจึงมีความสำคัญมาก กล่าวอีกนัยหนึ่ง คุณอาจมี “พันธสัญญา” กับใครบางคน แบบมีข้อผูกมัดตามกฎหมาย โดยไม่ต้องมีปฏิสัมพันธ์ส่วนตัวอย่างใกล้ชิด อย่างไรก็ตาม ลักษณะเช่นนั้นไม่ใช่สิ่งที่พระเจ้าปรารถนาให้มีในความสัมพันธ์แห่งพันธสัญญาของพระองค์กับประชากรของพระองค์ เหตุใดจึงเป็นเช่นนั้น จงอธิบาย`

`การแต่งงานเป็นการเปรียบเทียบที่ดีสำหรับเรื่องพันธสัญญาในด้านใด แต่การเปรียบเทียบเรื่องการแต่งงานไม่สามารถอธิบายถึงพันธสัญญาในเรื่องใดได้`

**บทสรุป**: การเข้ามาของบาปทำลายความสัมพันธ์ที่พระผู้สร้างได้ตั้งไว้ในตอนแรกกับครอบครัวมนุษย์โดยผ่านทางบิดามารดาคู่แรก ตอนนี้พระเจ้าพยายามที่จะสร้างความสัมพันธ์แห่งรักเช่นเดียวกันนี้ขึ้นใหม่โดยผ่านทางพันธสัญญา พันธสัญญานี้แสดงให้เห็นถึงทั้งความสัมพันธ์ที่ผูกมัดระหว่างพระเจ้ากับเรา (เช่นเดียวกับพันธะการแต่งงาน) และการตระเตรียมเพื่อช่วยเราให้รอดและนำเราเข้าสู่ความสามัคคีกันกับพระผู้สร้าง พระเจ้าซึ่งได้รับแรงดลใจจากความรักอันยิ่งใหญ่ที่พระองค์ทรงมีต่อเรา เป็นผู้เริ่มพันธสัญญาแห่งความสัมพันธ์ พระองค์ทรงเชื้อเชิญให้เรารวมเข้าเป็นหนึ่งเดียวกับพระองค์โดยพระสัญญาและการกระทำอันงดงาม