---
title:  พันธสัญญาใหม่- เยเรมีย์31:31-33
date:  08/04/2021
---

พระคัมภีร์เดิมได้กล่าวถึงสิ่งที่เรียกว่า “พันธสัญญาใหม่” ในข้อพระคัมภีร์เหล่านี้เป็นครั้งแรก ที่มีเนื้อหาเกี่ยวกับการกลับมาของชาวอิสราเอลจากการถูกเนรเทศ และกล่าวถึงพระพรที่พวกเขาจะได้รับจากพระเจ้า เช่นเดียวกันกับครั้งอื่น ๆ ที่พระเจ้าเป็นผู้เริ่มพันธสัญญา และพระองค์จะทรงทำให้สำเร็จโดยพระคุณของพระองค์

จงสังเกตภาษาที่ใช้ในที่นี้ด้วย พระเจ้าทรงเรียกพระองค์เองว่าเป็นสามีของพวกเขา พระองค์ตรัสถึงการบรรจุพระพระธรรมไว้ในใจของเขาทั้งหลาย และใช้ภาษาจากพันธสัญญาที่ทรงกระทำกับอับราฮัม พระองค์ตรัสว่า พระองค์จะเป็นพระเจ้าของเขา และเขาจะเป็นประชากรของพระองค์ เช่นเดียวกับบทเรียนก่อนหน้านี้ พันธสัญญาไม่เป็นเพียงข้อผูกมัดทางกฎหมายในศาลยุติธรรมในปัจจุบัน แต่เกี่ยวข้องกับบางอย่างที่มากกว่านั้น

`อ่าน เยเรมีย์31:33 และเปรียบเทียบกับ อพยพ 6:7 ซึ่งให้รายละเอียดของพันธสัญญาส่วนหนึ่งที่กระทำกับอิสราเอล องค์ประกอบหลักที่กล่าวถึงในข้อนี้คืออะไร พระเจ้าต้องการอะไรกับประชากรของพระองค์`

`อ่าน เยเรมีย์31:34 และเปรียบเทียบกับสิ่งที่กล่าวไว้ใน ยอห์น17:3 สิ่งสำคัญอะไรที่พระเจ้าทรงกระทำเพื่อสร้างรากฐานสำหรับความสัมพันธ์นี้`

เราเห็นองค์ประกอบของทั้งพระคุณและการเชื่อฟังในเยเรมีย์31:31-34 เช่นเดียวกับในพันธสัญญาก่อนหน้านี้ด้วยเช่นกันพระเจ้าจะทรงยกบาปของพวกเขา จะทรงเข้าสู่ความสัมพันธ์กับพวกเขา และจะประทานพระคุณของพระองค์ในชีวิตของพวกเขา ผลที่ตามมาคือ ประชากรจะเชื่อฟังพระองค์ด้วยความจริงใจ ไม่ใช่ด้วยกลไกที่กระทำซ้ำแล้วซ้ำอีก แต่เป็นความบริสุทธิ์ใจ เพราะว่าพวกเขารู้จักพระองค์ รักพระองค์ และต้องการรับใช้พระองค์ นี่คือแก่นแท้ของความสัมพันธ์แห่งพันธสัญญาที่พระเจ้าทรงแสวงหากับประชากรของพระองค์

`คุณเข้าใจถึงแนวคิดที่ว่า บรรจุพระธรรมไว้ในใจของเราอย่างไร หมายความว่าพระบัญญัติขึ้นอยู่กับจิตวิสัยและเป็นเรื่องส่วนตัวหรือไม่ เป็นบางสิ่งที่ต้องตีความและประยุกต์ใช้ตามการกำหนดส่วนตัวของจิตใจเราหรือไม่ หรือมีความหมายอย่างอื่น`