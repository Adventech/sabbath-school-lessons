---
title:  พันธสัญญาที่ทรงทำกับโนอาห์
date:  05/04/2021
---

**“แต่เราจะตั้งพันธสัญญาไว้กับเจ้า ให้เจ้าเข้าอยู่ในนาวา ทั้งบุตร ภรรยาและบุตรสะใภ้” (ปฐมกาล6:18)**

ข้อพระคัมภีร์ข้างต้น มีการใช้คำว่า ‘พันธสัญญา’ เป็นครั้งแรกในพระคัมภีร์ ในบริบทนี้พระเจ้าเพิ่งตรัสกับโนอาห์ถึงการตัดสินใจของพระองค์ที่จะทำลายแผ่นดินโลกเนื่องจากบาปที่แพร่กระจายอย่างมากและต่อเนื่อง แม้ว่าการทำลายนี้มาในรูปแบบของน้ำท่วมโลก แต่พระเจ้าก็มิได้ทอดทิ้งโลกที่พระองค์ทรงสร้าง พระองค์ประทานพันธสัญญาแห่งความสัมพันธ์ชุดแรกหลังจากการล้มลงในบาป พระเจ้า “เรา” ผู้ประทานพันธสัญญา พระองค์เองทรงเป็นรากฐานแห่งความปลอดภัยของโนอาห์ พระเจ้าผู้ทรงรักษาพันธสัญญา พระองค์ทรงสัญญาว่าจะปกป้องสมาชิกในครอบครัว ผู้เต็มใจที่จะดำเนินชีวิตอยู่ในความสัมพันธ์แบบอุทิศตนกับพระองค์อันเป็นผลมาจากการเชื่อฟัง

`พันธสัญญาที่ทรงกระทำกับโนอาห์เป็นเพียงการกระทำฝ่ายเดียวหรือไม่ จงจำว่าพันธสัญญาบ่งบอกว่ามีมากกว่าหนึ่งฝ่าย โนอาห์ตกลงทำตามพันธสัญญาหรือไม่ เราได้บทเรียนอะไรจากการตอบคำถามเหล่านี้`

พระเจ้าตรัสกับโนอาห์ว่าจะเกิดน้ำท่วมและโลกจะถูกทำลาย แต่พระเจ้าทรงให้ข้อเสนอแก่เขา คือพระองค์ทรงสัญญาว่าจะช่วยโนอาห์และครอบครัวให้รอด เห็นได้ว่าการเดิมพันนี้ค่อนข้างเสี่ยง เพราะว่าหากพระเจ้าไม่รักษาคำสัญญาแล้ว ไม่ว่าโนอาห์จะทำอะไรก็ตาม เขาก็จะถูกทำลายล้างไปพร้อมกับคนอื่น ๆ ในโลก

พระเจ้าตรัสว่า พระองค์จะทรงทำ “พันธสัญญา” กับโนอาห์ คำนี้แสดงถึงเจตนาที่จะให้เกียรติต่อสิ่งที่คุณพูดว่าจะทำ ไม่ใช่เป็นเพียงถ้อยคำเพ้อฝัน คำนี้เต็มไปด้วยการอุทิศ สมมติว่าพระเจ้าตรัสกับโนอาห์ว่า “ดูสิ โลกกำลังจะจบลงด้วยน้ำท่วมอย่างเลวร้าย และเราอาจจะช่วยเจ้าให้รอด หรือบางทีอาจจะไม่ช่วย แต่ในระหว่างนี้ จงทำสิ่งนี้และสิ่งนั้น แล้วมาดูกันว่าจะเกิดอะไรขึ้น แต่เราจะไม่ให้หลักประกันใด ๆ” ถ้อยคำเช่นนี้ไม่มีความเชื่อมั่นและคำสัญญาที่พบได้ในพันธสัญญา

`บางคนแย้งว่าน้ำท่วมโลกสมัยโนอาห์ไม่ได้เกิดขึ้นทั่วโลก ท่วมแค่บางที่เท่านั้น ถ้าเป็นเช่นนั้น ในบริบทของพระสัญญาที่พระองค์ทรงประทานไว้ในปฐมกาล 9:15 (ดู อิสยาห์54:9) และทุกครั้งที่เกิดน้ำท่วมในบางท้องถิ่นขึ้นอีก (ดูเหมือนว่าจะเกิดขึ้นตลอดเวลา) พระเจ้าทรงผิดพระสัญญาของพระองค์หรือ แต่ในทางกลับกัน ในความเป็นจริงคือ ไม่มีน้ำท่วมทั่วโลกอีกแล้ว สิ่งนี้ได้พิสูจน์ถึงความเที่ยงตรงของพันธสัญญาของพระองค์ เรื่องนี้บอกเราว่า เราควรวางใจในพระสัญญาของพระองค์อย่างไร`