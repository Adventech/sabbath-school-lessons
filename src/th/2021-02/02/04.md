---
title:  พันธสัญญาที่ทรงกระทำกับอับราม
date:  06/04/2021
---

**“เราจะอำนวยพรแก่คนที่อวยพรเจ้า เราจะสาปคนที่แช่งเจ้า บรรดาเผ่าพันธุ์ทั่วโลกจะได้พรเพราะเจ้า” (ปฐมกาล12:3)**

อ่าน ปฐมกาล 12:1-3 เขียนพระสัญญาเจาะจงที่พระเจ้าทรงกระทำกับอับราม

`สังเกตพระสัญญาที่พระเจ้าตรัสกับอับรามว่า “บรรดารเผ่าพันธุ์ทั่วโลกจะได้พรเพราะเจ้า” (ปฐมกาล12:3) หมายความว่าอย่างไร ครอบครัวทั้งหมดทั่วโลกจะรับพรเพราะอับรามได้อย่างไร อ่านกาลาเทีย3:6-9 คุณเห็นพระสัญญาของพระเยซูพระเมสสิยาห์ในพันธสัญญานี้อย่างไรบ้าง อ่านกาลาเทีย3:29`

การเปิดเผยจากพระเจ้าต่ออับรามที่ได้บันทึกไว้ครั้งแรกนั้น พระเจ้าทรงสัญญาว่าจะเข้าสู่ความสัมพันธ์อย่างใกล้ชิดและยั่งยืนกับเขา พระสัญญานี้เกิดขึ้นแม้แต่ก่อนที่พระองค์จะทรงใช้ภาษาใด ๆ ที่บ่งบอกถึงการกระทำพันธสัญญา การกล่าวอ้างอิงโดยตรงถึงพันธสัญญาที่พระเจ้าทรงกระทำนั้นมาทีหลัง (ปฐมกาล 15:4-21, ปฐมกาล 17:1-14) ในขณะนั้น พระเจ้าทรงประทานความสัมพันธ์ที่มีความสำคัญอย่างยิ่งระหว่างพระเจ้ากับมนุษย์ คำกล่าวซ้ำที่ว่า “เราจะ” ในปฐมกาล 12:1-3 ชี้ให้เห็นถึงความลึกซึ้งและความยิ่งใหญ่ของสิ่งที่ทรงประทานและพระสัญญาของพระองค์

นอกจากนี้ อับรามยังได้รับคำสั่ง ซึ่งเป็นคำสั่งเพียงครั้งเดียวแต่ท้าทายว่า “จงออกไป” เขาวางใจด้วยความเชื่อ (ฮีบรู 11:8) มิใช่เพื่อที่จะได้รับพระพรที่ทรงสัญญาไว้ การเชื่อฟังของเขาคือการตอบสนองต่อความเชื่อของเขาที่มีต่อความสัมพันธ์ด้วยความรักซึ่งพระเจ้าทรงปรารถนาให้เกิดขึ้น กล่าวอีกนัยหนึ่งว่า อับรามเชื่อฟังพระเจ้า วางใจในพระเจ้า และมีความเชื่อในพระสัญญาของพระเจ้าอยู่ก่อนแล้ว มิฉะนั้น เขาคงไม่ออกจากครอบครัวและดินแดนบรรพบุรุษเพื่อเริ่มต้นและมุ่งหน้าไปยังสถานที่ที่ไม่รู้จัก การเชื่อฟังของเขาเผยให้เห็นถึงความเชื่อที่เขามีต่อหน้าทั้งมนุษย์และทูตสวรรค์

แม้แต่เวลานั้น อับรามได้แสดงให้เห็นถึงความสัมพันธ์ระหว่างความเชื่อและการกระทำ เราได้รับความรอดโดยความเชื่อ ความเชื่อส่งผลให้เกิดการกระทำด้วยการเชื่อฟัง พระสัญญาแห่งการไถ่ให้รอดมาก่อน และการกระทำจึงตามมา แม้จะไม่มีพันธสัญญาแห่งความสัมพันธ์และไม่มีพระพรหากปราศจากการเชื่อฟัง การเชื่อฟังนั้นเป็นการตอบสนองด้วยความเชื่อต่อสิ่งที่พระเจ้าได้ทรงกระทำไปแล้ว ความเชื่อเช่นนั้นแสดงให้เห็นถึงหลักธรรมใน 1 ยอห์น4:19 “เราทั้งหลายรัก ก็เพราะพระองค์ทรงรักเราก่อน”

`อ่าน ปฐมกาล15:6 แสดงให้เห็นถึงพื้นฐานของพันธสัญญาทั้งหมดอย่างไร เหตุใดพรนี้จึงมีค่าที่สุด`