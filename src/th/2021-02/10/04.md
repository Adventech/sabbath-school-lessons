---
title:  พันธสัญญาเดิมและพันธสัญญาใหม่
date:  01/06/2021
---

**“บรรดาชนต่างชาติผู้เข้าจารีตถือพระเจ้า ปรนนิบัติพระองค์และรักพระนามของพระเจ้า และเป็นผู้รับใช้ของพระองค์ ทุกคนผู้รักษาวันสะบาโต และมิได้เหยียดหยาม และยึดพันธสัญญาของเรามั่นไว้ คนเหล่านี้เราจะนำมายังภูเขาบริสุทธิ์ของเรา และกระทำให้เขาชื่นบานอยู่ในนิเวศอธิษฐานของเรา เครื่องเผาบูชาของเขาและเครื่องสักการบูชาของเขาจะเป็นที่โปรดปรานบนแท่นบูชาของเรา เพราะนิเวศของเราเขาจะเรียกว่าเป็นนิเวศอธิษฐานสำหรับบรรดาชนชาติทั้งหลาย” (อิสยาห์56:6, 7)**

เยเรมีย์กล่าวว่าพันธสัญญาใหม่ต้องทำกับ “ประชาอิสราเอล” (เยเรมีย์31:33) หมายความว่ามีเพียงเชื้อสายของอับราฮัม หรือชาวยิวโดยสายเลือดและกำเนิดเท่านั้นที่จะได้รับพันธสัญญาใช่หรือไม่

ไม่เป็นอย่างนั้น นั่นไม่ใช่ความจริงแม้แต่ในสมัยพระคัมภีร์เดิม แน่นอนว่าการที่ชนชาติฮีบรูทั้งหมดได้รับพันธสัญญาเป็นเรื่องที่ถูกต้อง กระนั้นพันธสัญญาไม่ได้กระทำเพื่อกีดกันคนอื่น ในทางตรงกันข้าม ทุกคนทั้งชาวยิวและคนต่างชาติได้รับการเชื้อเชิญให้มีส่วนร่วมในพระสัญญา แต่จะต้องยินยอมที่จะเข้าสู่พันธสัญญานั้น ซึ่งปัจจุบันก็ไม่แตกต่างกัน

`จากข้อพระคัมภีร์ในอิสยาห์ที่กล่าวมานี้ มีเงื่อนไขอะไรที่ผู้ปรนนิบัติพระเจ้าต้องมี สิ่งที่พระเจ้าตรัสกับพวกเขาและสิ่งที่พระองค์ตรัสกับเราในเวลานี้ มีความแตกต่างหรือไม่ อย่างไร`

แม้ว่าพันธสัญญาใหม่ได้รับการเรียกว่า “ประเสริฐกว่า” (ดูในบทเรียนวันพุธ) จริง ๆ แล้วไม่มีความแตกต่างกันในส่วนขององค์ประกอบพื้นฐานที่ประกอบขึ้นมาเป็นทั้งพันธสัญญาเดิมและใหม่ พระเจ้าองค์เดียวกันประทานความรอดด้วยวิธีเดียวกัน คือผ่านทางพระคุณ (อพยพ 34:6, โรม 3:24) พระเจ้าองค์เดียวกันที่แสวงหาประชากรผู้ร้องขอพระสัญญาแห่งการให้อภัยโดยความเชื่อจากพระองค์(เยเรมีย์31:34, ฮีบรู 8:12) พระเจ้าองค์เดียวกันที่พยายามจารึกพระบัญญัติในจิตใจของผู้ติดตามพระองค์ด้วยความเชื่อในความสัมพันธ์ ไม่ว่าจะเป็นชาวยิวหรือคนต่างชาติ (เยเรมีย์31:33, ฮีบรู 8:10)

ในพระคัมภีร์ใหม่ ชาวยิวตอบสนองพระคุณโดยการยอมรับพระเยซูคริสต์และพระกิตติคุณของพระองค์ พวกเขาเป็นใจกลางของคริสตจักรในช่วงเวลาหนึ่ง เป็น “พวกที่เหลืออยู่...ได้ทรงเลือกไว้โดยพระคุณ” (โรม 11:5) ตรงข้ามกับผู้ที่ “มีใจแข็งกระด้าง” (โรม 11:7) ในขณะเดียวกัน คนต่างชาติที่แต่ก่อนไม่เชื่อ กลับยอมรับพระกิตติคุณและกลายเป็นประชากรที่แท้จริงของพระเจ้า ประกอบไปด้วยผู้เชื่อไม่ว่าจะเป็นเชื้อชาติหรือเผ่าพันธุ์ใดก็ตาม (โรม 11:13-24) ดังนั้น คนต่างชาติ “ครั้งนั้นท่านทั้งหลายเป็นคนอยู่นอกพระคริสต์ ขาดจากการเป็นพลเมืองอิสราเอล และไม่มีส่วนในบรรดาพันธสัญญาซึ่งทรงสัญญาไว้นั้น” (เอเฟซัส2:12) ถูกนำเข้ามาใกล้พระโลหิตของพระคริสต์ พระคริสต์ทรงเป็นผู้กลางแห่ง “พันธสัญญาใหม่” (ฮีบรู 9:15) สำหรับผู้เชื่อทุกคนโดยไม่คำนึงถึงเชื้อชาติหรือสัญชาติ