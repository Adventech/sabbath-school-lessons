---
title:  ปุโรหิตแห่งพันธสัญญาใหม่
date:  03/06/2021
---

พระธรรมฮีบรูเน้นความสำคัญไปที่พระเยซูในฐานะมหาปุโรหิตของเราในสถานศักดิ์สิทธิ์บนสวรรค์ อันที่จริงการอธิบายถึงพันธสัญญาใหม่อย่างชัดเจนที่สุดในพระคัมภีร์ใหม่ปรากฏในพระธรรมฮีบรูซึ่งเน้นไปยังพระคริสต์ในฐานะมหาปุโรหิต นี่ไม่ใช่เรื่องบังเอิญ การปฏิบัติกิจของพระคริสต์ในสวรรค์เกี่ยวข้องกับพระสัญญาในพันธสัญญาใหม่

พิธีในสถานนมัสการของพระคัมภีร์เดิมเป็นสื่อที่ใช้สอนความจริงของพันธสัญญาเดิม ศูนย์กลางของพันธสัญญาเดิมอยู่ที่เครื่องบูชาและการไกล่เกลี่ย สัตว์ได้ถูกฆ่าและเลือดของมันเป็นสื่อกลางผ่านการปฏิบัติกิจของปุโรหิตแน่นอนว่าสิ่งเหล่านี้เป็นสัญลักษณ์ของความรอดที่พบได้ในพระเยซูเท่านั้น ไม่มีความรอดใดพบได้ในสัตว์เหล่านั้นเลย

`อ่านฮีบรู 10:4 เหตุใดจึงไม่พบความรอดในการตายของสัตว์เหล่านี้ เหตุใดการตายของสัตว์ตัวหนึ่งจึงไม่เพียงพอที่จะนำมาซึ่งความรอด`

เครื่องบูชาทั้งหมดที่มาพร้อมกับการเป็นผู้กลางของปุโรหิตบรรลุผลสำเร็จในพระคริสต์ พระเยซูกลายเป็นเครื่องบูชาซึ่งเป็นรากฐานของพระโลหิตแห่งพันธสัญญาใหม่ พระโลหิตของพระคริสต์อนุมัติพันธสัญญาใหม่ ทำให้พันธสัญญาที่ภูเขาซีนายและการถวายบูชานั้น “เก่า” หรือ เป็นโมฆะ การถวายบูชาที่แท้จริงกระทำเพียงครั้งเดียวและเพื่อทุกคน (ฮีบรู 9:26) พระคริสต์ทรงสิ้นพระชนม์เพียงครั้งเดียว ไม่จำเป็นต้องฆ่าสัตว์อีกต่อไป พิธีในสถานนมัสการบนโลกนี้ได้บรรลุผลสำเร็จแล้ว

`อ่านมัทธิว 27:51 กล่าวถึงม่านในสถานนมัสการบนโลกได้ขาดออกเมื่อพระเยซูสิ้นพระชนม์ เหตุการณ์นี้ช่วยให้เราเข้าใจได้อย่างไรถึงการที่สถานนมัสการบนโลกถูกแทนที่`

แน่นอนว่าเครื่องถวายสัตวบูชาเหล่านี้เกี่ยวโยงกับการปฏิบัติกิจของปุโรหิต คือชาวเลวีผู้ที่ถวายและเป็นผู้กลางของเครื่องบูชาเพื่อประชากรทุกคนในสถานนมัสการบนโลก เมื่อการถวายบูชาสิ้นสุดลง ความจำเป็นของการปฏิบัติกิจของพวกเขาก็สิ้นสุดลงด้วยเช่นกัน ทุกอย่างบรรลุผลสำเร็จแล้วในพระเยซู ผู้ซึ่ง ณ ตอนนี้ปฏิบัติกิจด้วยพระโลหิตของพระองค์เองในสถานศักดิ์สิทธิ์บนสวรรค์ (ฮีบรู 8:1-5) พระธรรมฮีบรูเน้นเรื่องของพระคริสต์ผู้เป็นมหาปุโรหิตเสด็จเข้าสู่สวรรค์สถานโดยการหลั่งพระโลหิตของพระองค์ (ฮีบรู 9:12) ทรงไกล่เกลี่ยเพื่อเรา นี่คือรากฐานของความหวังและพระสัญญาที่เรามีในพันธสัญญาใหม่

`เมื่อคุณเข้าใจว่าเวลานี้พระเยซูกำลังปฏิบัติกิจด้วยพระโลหิตของพระองค์ในสวรรค์เพื่อคุณ คุณรู้สึกอย่างไร และสิ่งนี้ช่วยให้คุณมั่นใจมากน้อยเพียงใดเกี่ยวกับความรอด`