---
title:  'พันธสัญญาที่ประเสริฐกว่า – ฮีบรู 8:6'
date:  02/06/2021
---

เมื่อวานเราได้เห็นว่าพันธสัญญาเดิมและพันธสัญญาใหม่นั้นเหมือนกันในเรื่ององค์ประกอบพื้นฐาน สิ่งสำคัญคือความรอดโดยความเชื่อในพระเจ้าผู้ให้อภัยบาปเรา ไม่ใช่ตัวเราคู่ควร แต่เป็นเพราะพระคุณของพระองค์เท่านั้น ผลจากการอภัยบาปนี้ ทำให้เราเข้าสู่ความสัมพันธ์กับพระองค์โดยที่เรายอมจำนนต่อพระองค์ด้วยความเชื่อและการเชื่อฟัง

อย่างไรก็ตาม พระธรรมฮีบรูเรียกพันธสัญญาใหม่ว่า “พันธสัญญาที่ประเสริฐกว่า” เราเข้าใจว่าอย่างไร พันธสัญญาหนึ่งจะดีกว่าพันธสัญญาอื่นได้อย่างไร

`“ข้อบกพร่อง” ของพันธสัญญาเดิมคืออะไร (ฮบ. 8:7, 8)`

ปัญหาของพันธสัญญาเดิมไม่ใช่มาจากตัวพันธสัญญา แต่เกิดจากความล้มเหลวของประชากรในความเชื่อ (ฮีบรู 4:2) ความเหนือกว่าของพันธสัญญาใหม่ตั้งอยู่บนพระเยซู แทนที่จะเป็นการเปิดเผยผ่านการถวายสัตวบูชาเท่านั้น (เหมือนที่เกิดขึ้นในพันธสัญญาเดิม) แต่ตอนนี้ปรากฏในความเป็นจริงแห่งการสิ้นพระชนม์ของพระองค์และการปฏิบัติศาสนกิจของมหาปุโรหิต กล่าวอีกนัยหนึ่งคือ ความรอดที่ประทานให้ในพันธสัญญาเดิมเป็นความรอดเดียวกันกับที่ประทานให้ในพันธสัญญาใหม่ อย่างไรก็ดี การเปิดเผยของพระเจ้าในพันธสัญญาและความรักที่พระองค์ทรงมีให้แก่มนุษย์    ที่ตกอยู่ในบาปในพันธสัญญาใหม่นั้นเปิดเผยได้ยิ่งใหญ่กว่าและสมบูรณ์กว่า ทุกสิ่งทุกอย่างที่ได้สอนผ่านทางสัญลักษณ์และรูปแบบในพระคัมภีร์เดิมได้บรรลุผลสำเร็จในพระเยซูก็ดีกว่า การมีชีวิตที่ปราศจากบาป การสิ้นพระชนม์และปฏิบัติกิจของมหาปุโรหิตของพระองค์ชี้ไปถึงสัญลักษณ์ของพิธีกรรมในสถานศักดิ์สิทธิ์บนโลก (ฮีบรู 9:8-14)

แต่ในตอนนี้เรามีพระเยซูแทนที่สัญลักษณ์ รูปแบบ และตัวอย่าง ไม่เพียงแต่เป็นพระเมษโปดกที่ถูกปลงพระชนม์และหลั่งพระโลหิตของพระองค์เพื่อบาปของเรา (ฮีบรู 9:12) แต่ทรงอยู่ในฐานะมหาปุโรหิตของเราในแผ่นดินสวรรค์ทูลขอเพื่อเรา (ฮีบรู 7:25) แม้ว่าพระองค์จะประทานความรอดในรูปแบบเดียวกัน แต่การเปิดเผยพระองค์ที่สมบูรณ์ยิ่งขึ้นและความรอดที่พบได้ในพระองค์ตามที่เปิดเผยในพันธสัญญาใหม่ทำให้พันธสัญญานั้นเหนือกว่า

`อ่านฮีบรู 8:5 และฮีบรู 10:1 ผู้เขียนใช้คำใดอธิบายพิธีในสถานนมัสการของพันธสัญญาเดิม การใช้คำนี้ช่วยให้เราเข้าใจถึงความเหนือกว่าของพันธสัญญาใหม่อย่างไร`