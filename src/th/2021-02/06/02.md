---
title:  เหนือชนชาติทั้งหลาย
date:  02/05/2021
---

**“เพราะว่าพวกท่านเป็นชนชาติบริสุทธิ์สำหรับพระเยโฮวาห์พระเจ้าของท่าน พระเยโฮวาห์พระเจ้าของท่านทรงเลือกท่านออกจากชนชาติทั้งหลายที่อยู่บนพื้นโลก ให้มาเป็นชนชาติในกรรมสิทธิ์ของพระองค์” (เฉลยธรรมบัญญัติ7:6)**

ไม่สงสัยเลยว่า พระเจ้าทรงเลือกชาวฮีบรูให้เป็นกรรมสิทธิ์พิเศษของพระองค์บนแผ่นดินโลก คำที่แปลว่า “กรรมสิทธิ์” ในข้อพระคัมภีร์ข้างต้น คือ เซกูล่าห์ (segulah)ซึ่งหมายถึง “กรรมสิทธิ์อันล้ำค่า” หรือ “สมบัติพิเศษ” ข้อสำคัญที่ต้องจดจำคือ การเลือกนี้เป็นการกระทำของพระเจ้าโดยสิ้นเชิง เป็นการแสดงออกถึงพระคุณของพระองค์ ไม่มีสิ่งใดในมนุษย์เลยที่ทำให้พวกเขาสมควรได้รับพระคุณนี้ เป็นไปไม่ได้เลยเพราะว่าพระคุณเป็นสิ่งที่ได้รับโดยไม่สมควรได้รับ

`อ่านเอเสเคียล 16:8 ข้อพระธรรมนี้อธิบายถึงการเลือกชนชาติอิสราเอลของพระเจ้าอย่างไร`

“เหตุใดพระเยโฮวาห์ทรงเลือกชนชาติอิสราเอล เป็นสิ่งที่ไม่อาจหยั่งรู้ได้ ชนชาตินี้เป็นชนกลุ่มเล็ก ๆ ที่ไม่มีวัฒนธรรมหรือเกียรติยศยิ่งใหญ่ ไม่มีคุณสมบัติส่วนตัวพิเศษที่จะรับประกันการเลือกดังกล่าว การเลือกเป็นการกระทำของพระเจ้าแต่เพียงผู้เดียว... เหตุผลสูงสุดของการเลือกนั้นอยู่ในความลึกลับแห่งความรักของพระเจ้า ความจริงก็คือว่า พระเจ้าทรงรักอิสราเอลและได้เลือกชนชาตินี้ เพื่อเคารพพระสัญญาของพระองค์ที่มีต่อบรรพบุรุษ... ชนชาตินี้ได้รับการเลือกเนื่องจากความรักอันบริสุทธิ์ของพระเยโฮวาห์ที่มีต่อพวกเขา พวกเขาได้รับการปลดปล่อยจากการเป็นทาสในอียิปต์โดยอำนาจของพระเยโฮวาห์ หากชนชาตินี้เข้าใจข้อเท็จจริงอันยิ่งใหญ่นี้ ก็จะรู้ว่าแท้จริงแล้วพวกเขาเป็นคนศักดิ์สิทธิ์และล้ำค่า ดังนั้น การที่ชนชาตินี้มีแนวโน้มที่จะทิ้งสถานะอันสูงส่งนี้ จึงเป็นเรื่องที่น่าตำหนิอย่างยิ่ง” (J. A. Thompson, Deuteronomy, หน้า 130, 131)

ตามแผนการของพระเจ้า ชาวอิสราเอลจะต้องเป็นเผ่าพันธุ์ที่มีทั้งฐานะกษัตริย์และปุโรหิต ในโลกที่ชั่วร้ายนี้ พวกเขาจะต้องเป็นกษัตริย์ มีศีลธรรมและจิตวิญญาณดี เพื่อพวกเขาจะมีชัยเหนืออาณาจักรแห่งความบาป (วิวรณ์ 20:6) ในฐานะปุโรหิตพวกเขาต้องเข้าใกล้ชิดพระเจ้าโดยการอธิษฐาน สรรเสริญและถวายเครื่องบูชา ในฐานะตัวกลางระหว่างพระเจ้าและชนชาติที่ไม่เชื่อพระเจ้า พวกเขาต้องรับใช้ด้วยการเป็นครูผู้สอน นักเทศน์ และผู้เผยพระวจนะ และต้องเป็นตัวอย่างแห่งการดำเนินชีวิตอันศักดิ์สิทธิ์

`อ่านข้อพระคัมภีร์ของวันนี้ที่พระเจ้าตรัสว่า พระองค์ทรงเลือกพวกเขา “ให้เหนือชนชาติทั้งหลายที่อยู่บนพื้นโลก” พิจารณาจากพระคำทั้งหมดที่สอนเกี่ยวกับคุณธรรมในความอ่อนน้อมถ่อมตนและอันตรายของความทะนงตน คุณคิดว่าพระคัมภีร์ข้อนี้หมายความว่าอย่างไร พวกเขาจะ “เหนือว่า” คนอื่นทางใดได้บ้าง เราจะประยุกต์แนวคิดนี้กับเราในฐานะเป็นคริสตจักรได้อย่างไร`