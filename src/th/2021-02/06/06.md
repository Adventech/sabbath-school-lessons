---
title:  อิสราเอลฝ่ายจิตวิญญาณ
date:  06/05/2021
---

ไม่ว่าชาวอิสราเอลจะผิดพลาดและล้มเหลวเพียงไร พระเจ้าจะไม่ทรงให้แผนการที่จะสร้างผู้สัตย์ซื่อเพื่อรับใช้พระองค์หยุดลง ในความเป็นจริงแล้ว พระคัมภีร์เดิมรอคอยเวลาที่พระเจ้าจะทรงสร้างอิสราเอลฝ่ายจิตวิญญาณ ซึ่งเป็นกลุ่มผู้เชื่อที่สัตย์ซื่อทั้งชาวยิวและคนต่างชาติ ผู้ที่จะดำเนินงานการประกาศพระกิตติคุณไปทั่วโลกต่อไป ยินดีต้อนรับเข้าสู่คริสตจักรยุคแรก

**อ่านกาลาเทีย 3:26 – 29**

`เปาโลกล่าวถึงพันธสัญญาใดในข้อที่ 29`

`อะไรคือองค์ประกอบสำคัญที่ทำให้บุคคลหนึ่งได้เป็นผู้รับมรดกของพระสัญญานี้ (กาลาเทีย3:26)`

`เหตุใดเปาโลจึงทำลายกำแพงความแตกต่างในเรื่องเพศ สัญชาติ และสถานะทางสังคม`

`การเป็น “อันหนึ่งอันเดียวกันโดยพระเยซูคริสต์” หมายความว่าอะไร`

`อ่านโรม 4:16, 17 ช่วยให้เราเข้าใจสิ่งที่เปาโลกล่าวในกาลาเทีย 3: 26-29 อย่างไร`

พระคริสต์ผู้เป็นบุตรของอับราฮัมกลายเป็นผู้รับมรดกแห่งพันธสัญญา เราได้รับสิทธิ์เป็นครอบครัวเดียวกับพระคริสต์โดยผ่านทางการรับบัพติศมา และโดยผ่านทางพระองค์เราได้รับสิทธิ์ในการมีส่วนร่วมในพระสัญญาที่ให้ไว้กับอับราฮัม ดังนั้น ทุกสิ่งที่พระเจ้าทรงสัญญากับอับราฮัมดำรงอยู่ในพระคริสต์ และพระสัญญานั้นกลายเป็นของเรา ไม่ใช่เพราะสัญชาติ เชื้อชาติหรือเพศ แต่เป็นเพราะพระคุณที่พระเจ้าประทานให้เราโดยความเชื่อ

“ของประทานที่มอบแก่อับราฮัมและเชื่อสายของเขาไม่ได้มีเพียงแผ่นดินคานาอัน แต่จะได้ทั้งแผ่นดินโลก ดังที่อัครสาวกกล่าวว่า ‘เพราะว่าพระสัญญาที่ประทานแก่อับราฮัมและผู้สืบเชื่อสายของท่านที่ว่า จะได้ทั้งพิภพเป็นมรดกนั้น ไม่ได้มีมาโดยพระบัญญัติ แต่มีมาโดยความชอบธรรมที่เกิดจากความเชื่อ’ โรม 4:13 และพระคัมภีร์สอนอย่างชัดเจนว่า พระสัญญาที่ทรงกระทำกับอับราฮัมจะบรรลุผลสำเร็จผ่านทางพระคริสต์... [ผู้เชื่อกลายเป็น] ทายาท ‘เพื่อให้ได้รับมรดก ซึ่งไม่รู้เปื่อยเน่า ปราศจากมลทิน และไม่ร่วงโรย’[1 เปโตร 1:4] คือ แผ่นดินโลกได้รับการปลดปล่อยจากคำแช่งสาปของบาป” (เอลเลน จี. ไวท์, บรรพชนกับผู้เผยพระวจนะ, หน้า 170) พระสัญญานี้จะบรรลุผลสำเร็จเป็นจริงเมื่อวิสุทธิชนอาศัยในโลกใหม่ตลอดไปเป็นนิตย์กับพระคริสต์ (ดาเนียล 7:27)