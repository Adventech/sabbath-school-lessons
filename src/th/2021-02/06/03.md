---
title:  'แผ่นดินแห่งคำสัญญา - ปฐมกาล35:12'
date:  03/05/2021
---

พระสัญญาที่ว่าจะมอบแผ่นดินให้กับชาวอิสราเอลประชากรของพระเจ้า ทรงกระทำกับอับราฮัมเป็นครั้งแรก จากนั้นทรงย้ำกับอิสอัคและยาโคบ คำพูดของโยเซฟที่ใกล้จะสิ้นใจได้กล่าวถึงพระสัญญานี้เช่นกัน (ปฐมกาล 50:24) อย่างไรก็ตาม พระเจ้าทรงแจ้งแก่อับราฮัมว่า เวลา “สี่ร้อยปี” ต้องผ่านไปก่อนที่เชื้อสายของอับราฮัมจะได้เข้าครอบครองแผ่นดินนั้น (ปฐมกาล 15:13, 16) พระสัญญาเริ่มบรรลุผลในสมัยของโมเสสและโยชูวา โมเสสย้ำคำตรัสสั่งของพระเจ้าว่า “ดูเถิด เราได้ตั้งแผ่นดินนั้นไว้ตรงหน้าเจ้าทั้งหลาย เจ้าทั้งหลายจงเข้าไปยึดครองแผ่นดิน” (เฉลยธรรมบัญญัติ 1:8)

`อ่านเฉลยธรรมบัญญัติ 28:1, 15 ข้อพระคัมภีร์นี้มีความหมายโดยนัยว่าอย่างไร กล่าวโดยสรุปว่า พวกเขาจะได้รับแผ่นดินนี้ซึ่งเป็นส่วนหนึ่งของพันธสัญญา โดยทั่วไปพันธสัญญาจำต้องมีข้อผูกมัด ชนชาติอิสราเอลมีข้อผูกมัดอะไรบ้าง`

ในส่วนแรกของเฉลยธรรมบัญญัติ 28 กล่าวถึงพระพรที่ชาวอิสราเอลจะได้รับหากทำตามพระประสงค์ของพระเจ้า ในอีกส่วนหนึ่งของบทนี้เกี่ยวกับคำสาปแช่งที่จะเกิดขึ้นหากพวกเขาไม่ปฏิบัติตาม คำสาปแช่งเหล่านี้ “แม้ว่าจะไม่ใช่ทั้งหมด แต่ส่วนใหญ่เกิดจากบาปที่ทำ ส่งให้เกิดผลลัพธ์ที่ชั่วร้าย... ‘ผู้ที่หว่านในย่านเนื้อหนังของตน ก็จะเกี่ยวเก็บความเปื่อยเน่าจากเนื้อหนังนั้น’ (กาลาเทีย 6:8) เช่นเดียวกับน้ำ หากปล่อยให้ไหลเอง ก็จะไหลไม่หยุดจนกว่าจะพบพื้นอีกระดับ เช่นเดียวกับนาฬิกา หากปล่อยทิ้งไว้ ก็จะไม่หยุดเดินจนกว่าถ่านจะหมด เช่นเดียวกับต้นไม้ หากปล่อยให้เติบโตเอง ก็จะออกผลที่เหมาะสม ความบาปก็เช่นเดียวกันมีระดับที่ต้องเสาะหา เส้นทางที่ดำเนินไป ผลที่เติบโต และ ‘ผลสุดท้ายของการเหล่านั้น ก็คือความตาย’ (โรม 6:21)” (The Pulpit Commentary: Deuteronomy, H. D. M. Spence and Joseph S. Exell, vol. 3 หน้า 439)

พระสัญญาเกี่ยวกับแผ่นดินทั้งปวงมิใช่ไม่มีเงื่อนไข แต่เงื่อนไขเหล่านี้เป็นส่วนหนึ่งของพันธสัญญา ชนชาติอิสราเอลจะต้องทำในส่วนของตนให้สำเร็จ มิเช่นนั้นพระสัญญาก็จะเป็นโมฆะ พระเจ้าทรงแจ้งอย่างชัดเจนมากกว่าหนึ่งครั้งว่า หากพวกเขาไม่เชื่อฟัง แผ่นดินนั้นก็จะถูกยึดไปจากพวกเขา อ่าน เลวีนิติ 26:27-33 พระเจ้าให้ความชัดเจนมากกับคำตรัสของพระองค์

`เราผู้เป็นคริสเตียนรอคอยที่จะได้รับและเข้าในแผ่นดินแห่งพันธสัญญา คือแผ่นดินสวรรค์และแผ่นดินโลกใหม่ ซึ่งได้สัญญาให้กับเราเช่นเดียวกับแผ่นดินแห่งพระสัญญาบนโลกนี้ที่ให้กับชาวฮีบรู อย่างไรก็ตามความแตกต่างก็คือ เมื่อเราไปถึงที่นั่นแล้ว เราจะไม่สูญเสียแผ่นดินนั้นอีกเลย (ดาเนียล7:18) ในขณะเดียวกันหากจะไปให้ถึง เราก็ต้องทำตามเงื่อนไข เงื่อนไขเหล่านี้คืออะไร โดยเฉพาะในบริบทของความรอดโดยความเชื่อเท่านั้น`