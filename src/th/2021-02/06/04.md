---
title:  อิสราเอลและพันธสัญญา
date:  04/05/2021
---

**“ถึงกระนั้นเขาทั้งหลายก็ไม่เชื่อฟังหรือเงี่ยหูฟัง แต่ทุกคนดำเนินตามความดื้อกระด้างแห่งจิตใจอันชั่วร้ายของเขา เหตุฉะนี้เราจึงนำซึ่งตามถ้อยคำแห่งพันธสัญญานี้ที่เราได้บัญชาให้เขากระทำ แต่เขามิได้กระทำตามนั้นให้มาตกเหนือเขา” (เยเรมีย์11:8)**

พระเจ้าตรัสว่า พระองค์จะนำ “ถ้อยคำแห่งพันธสัญญานี้” ให้มาตกเหนือเขา พระองค์กำลังตรัสถึงบางสิ่งบางอย่างที่เลวร้าย เรามักคิดว่าพันธสัญญาคือการมอบบางสิ่งบางอย่างที่ดีให้กับเราเพียงเท่านั้น แต่ยังมีอีกด้านหนึ่ง หลักการนี้เห็นได้ในสมัยของโนอาห์ พระเจ้าประทานบางสิ่งที่มหัศจรรย์แก่โนอาห์ คือการช่วยให้รอดพ้นจากการทำลายล้าง แต่โนอาห์จำต้องเชื่อฟังเพื่อได้รับพระพรจากพระคุณของพระเจ้า หากเขาไม่ได้เชื่อฟัง อีกด้านหนึ่งของพันธสัญญาก็จะเกิดขึ้น

`เปรียบเทียบข้อพระคัมภีร์ข้างต้นกับปฐมกาล 6:5 ที่กล่าวถึงโลกก่อนน้ำท่วม มีอะไรบ้างที่คล้ายกัน การที่เราควบคุมความคิดของเรานั้นมีความสำคัญอย่างไร`

น่าเสียดายที่ประวัติศาสตร์ของชนชาติอิสราเอลส่วนใหญ่อยู่ในรูปแบบของการละทิ้งความเชื่อซ้ำแล้วซ้ำเล่า แล้วตามด้วยการพิพากษาของพระเจ้า การกลับใจใหม่ และการเชื่อฟังในช่วงระยะเวลาหนึ่ง

อ่านพระธรรมเยเรมีย์ที่เขียนเกี่ยวกับการละทิ้งความเชื่อของชาวอิสราเอล “ถ้าชายคนใดหย่าภรรยาของตน และเธอก็ไปจากเขาเสีย และไปเป็นภรรยาของชายอีกคนหนึ่ง เขาจะกลับไปหาเธอหรือ แผ่นดินนั้นจะไม่โสโครกมากมายหรือ เจ้าได้เล่นชู้กับคนรักมากมายแล้ว และเจ้าจะกลับมาหาเราหรือ พระเจ้าตรัสดังนี้แหละ...พระเจ้าตรัสว่า เชื้อสายอิสราเอลเอ๋ย แน่นอนทีเดียวที่ภรรยาทรยศละทิ้งสามีของนางฉันใด เจ้าก็ได้ทรยศต่อเราฉันนั้น” (เยเรมีย์3:1, 20)

พันธสัญญาที่พระเจ้าทรงต้องการกระทำกับเราไม่ได้เป็นเพียงข้อตกลงทางกฎหมายที่เย็นชาระหว่างนักธุรกิจที่หาทางจัดสรรข้อตกลงที่ดีที่สุดแก่ตัวเอง ความสัมพันธ์แห่งพันธสัญญาเป็นการให้คำมั่นสัญญาที่จริงจังและศักดิ์สิทธิ์ดั่งการแต่งงาน ซึ่งเป็นเหตุผลที่พระเจ้าทรงบรรยายให้เห็นภาพดังข้อพระคัมภีร์ข้างต้น

ประเด็นก็คือว่า การละทิ้งความเชื่อของชนชาติอิสราเอลไม่ได้มีรากฐานจากการไม่เชื่อฟัง แต่เกิดจากความสัมพันธ์ส่วนตัวที่แตกหักกับพระเจ้า ซึ่งเป็นการแตกหักที่ส่งผลให้เกิดการไม่เชื่อฟัง และในที่สุดก็นำมาซึ่งการลงโทษเหนือพวกเขา

`เหตุใดความสัมพันธ์ส่วนตัวจึงมีความสำคัญอย่างยิ่งต่อชีวิตคริสเตียน ทำไมเราจึงมีแนวโน้มที่จะตกอยู่ในบาปและการไม่เชื่อฟังถ้าความสัมพันธ์ของเรากับพระเจ้าไม่ถูกต้อง คุณจะตอบผู้ที่ถามคำถามนี้ว่าอย่างไร “ฉันจะพัฒนาความสัมพันธ์อันลึกซึ้งและเปี่ยมด้วยความรักกับพระเจ้าได้อย่างไร”`