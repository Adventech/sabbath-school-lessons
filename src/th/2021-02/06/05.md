---
title:  พงศ์พันธุ์ที่เหลืออยู่
date:  05/05/2021
---

**แม้ชนชาติอิสราเอลจะอยู่ในวงจรแห่งการละทิ้งความเชื่อ การพิพากษาจากพระเจ้าและการกลับใจใหม่ซ้ำแล้วซ้ำเล่า ถึงกระนั้นยังมีความหวังใดที่พบได้ในข้อพระธรรมต่อไปนี้**

`อิสยาห์4:3`

`มีคาห์4:6, 7`

`เศฟันยาห์3:12, 13`

แม้ว่าแผนการของพระเจ้าสำหรับอิสราเอลในยุคก่อนถูกทำลายเพราะการไม่เชื่อฟัง แต่ก็ไม่ได้หมดหวังสักทีเดียว ยังคงมีดอกไม้สองสามดอกเติบโตท่ามกลางวัชพืช ผู้เผยพระวจนะในพระคัมภีร์เดิมหลายท่านกล่าวถึงผู้สัตย์ซื่อที่เหลืออยู่นี้ ซึ่งพระเจ้าจะทรงรวบรวมไว้เป็นช่อดอกไม้ที่สวยงาม

พระประสงค์ของพระเจ้าในการทรงสร้างและปกปักรักษาผู้สัตย์ซื่อที่เหลืออยู่ก็เหมือนกับที่ให้ไว้แก่ชาวอิสราเอลทั้งปวง นั่นคือให้พวกเขาเป็นเครื่องมือที่พระเจ้าทรงแต่งตั้งไว้สำหรับการประกาศ “พระสิริของเราท่ามกลางบรรดาประชาชาติ” (อิสยาห์66:19) ด้วยการนี้ คนอื่น ๆ จะเข้าร่วมกับผู้สัตย์ซื่อเพื่อ “นมัสการกษัตริย์คือพระเจ้าจอมโยธา” (เศคาริยาห์14:16) ดังนั้น ไม่ว่าสถานการณ์จะเลวร้ายเพียงใด พระเจ้ายังมีผู้สัตย์ซื่อ ผู้ที่ยังคงธำรงไว้ซึ่งการทรงเรียกและการทรงเลือก แม้จะอยู่ท่ามกลางการละทิ้งความเชื่อในกลุ่มคนที่พระเจ้าทรงเลือกก็ตาม (2 เปโตร 1:10) กล่าวโดยสรุป แม้ว่าบรรดาประชาชาติจะล้มลง แต่ก็ยังมีผู้ที่พยายามรักษาส่วนพันธสัญญาของตนให้ดีที่สุดเท่าที่จะทำได้ (ดูตัวอย่างใน 1 พงศ์กษัตริย์ 19:14-18) แม้ว่าบางทีพวกเขาต้องทนทุกข์ร่วมกับชนชาติของตน (เช่นถูกเนรเทศออกจากแผ่นดิน) แต่ท้ายสุดพันธสัญญาสูงสุดจะเป็นของพวกเขา ซึ่งคือชีวิตนิรันดร์

`อ่านยอห์น10:27, 28 พระเยซูตรัสว่าอย่างไร ประยุกต์พระคำและพระสัญญาของพระองค์กับสถานการณ์การละทิ้งความเชื่อในอิสราเอล พระคำเหล่านี้อธิบายถึงผู้สัตย์ซื่อที่เหลืออยู่อย่างไร`

ไม่กี่ปีที่ผ่านมา มีหญิงสาวคนหนึ่งเลิกนับถือศาสนาคริสต์โดยสิ้นเชิง ส่วนใหญ่เป็นเพราะเธอผิดหวังกับความบาป การละทิ้งความเชื่อ และความหน้าซื่อใจคดที่เธอเห็นในโบสถ์ท้องถิ่นของเธอ เธอกล่าวว่า “คนเหล่านั้นไม่ได้เป็นคริสเตียนจริง ๆ” และใช้คำกล่าวนี้เป็นข้ออ้างในการละทิ้งพระเจ้า จากคำตอบของหลักการที่คุณศึกษาในวันนี้ ทำไมข้ออ้างของเธอจึงฟังไม่ขึ้น