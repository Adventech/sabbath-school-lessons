---
title:  รุ้งเป็นสัญลักษณ์
date:  14/04/2021
---

**“พระเจ้าตรัสว่า ‘นี่แหละเป็นเครื่องหมายแห่งพันธสัญญา ซึ่งเราตั้งไว้ระหว่างเรากับพวกเจ้า ทั้งบรรดาสัตว์มีชีวิตที่อยู่กับเจ้าสืบไปทุกชั่วอายุ คือเราตั้งรุ้งของเราไว้ที่เมฆ และรุ้งนั้นจะเป็นเครื่องหมายแห่งพันธสัญญาระหว่างเรากับโลก’” (ปฐมกาล9:12, 13)**

มีปรากฏการณ์ทางธรรมชาติเพียงไม่กี่อย่างที่สวยงามกว่ารุ้ง ใครบ้างจำตอนเป็นเด็กไม่ได้ถึงครั้งแรกที่หลงใหลและประหลาดใจไปกับแท่งแสงอันน่าอัศจรรย์โค้งงอครอบท้องฟ้าเหมือนประตูสู่สวรรค์ แม้แต่ในผู้ใหญ่ก็แทบจะหยุดหายใจเมื่อเห็นสีที่ระเกะระกะในหมู่เมฆ ไม่น่าแปลกใจเลยที่รุ้งแม้ในปัจจุบัน ก็ถูกใช้เป็นสัญลักษณ์สำหรับหลายสิ่งหลายอย่าง ตั้งแต่องค์กรทางการเมือง ลัทธิ วงดนตรีร็อค ไปจนถึงหน่วยงานการท่องเที่ยว (ลองค้นหาคำว่า “รุ้ง” บนเว็บไซต์) เห็นได้ชัดว่า แถบสีที่สวยงามเหล่านั้นยังคงสัมผัสจิตใจและความคิดของเรา

แน่ทีเดียว นั่นเป็นจุดประสงค์ทั้งสิ้นของพระเจ้า

`ทำไมพระเจ้าจึงตรัสว่า รุ้งเป็นเครื่องหมาย (ปฐมกาล9:12-17)`

พระเจ้าตรัสว่า พระองค์จะทรงใช้รุ้งเป็นเครื่องหมายแห่ง “พันธสัญญาของเรา” (ปฐมกาล 9:15) น่าสนใจเพียงใดที่พระองค์ทรงใช้คำว่า ‘พันธสัญญา’ ในข้อนี้ เพราะในกรณีนี้คำว่าพันธสัญญาแตกต่างจากการใช้ในที่อื่น ตรงกันข้ามกับพันธสัญญาที่กระทำกับอับราฮัมหรือที่ภูเขาซีนาย เป็นพันธสัญญาที่ไม่มีข้อผูกมัดเจาะจงในส่วนของผู้ที่จะได้รับผลประโยชน์จากพันธสัญญา (แม้แต่โนอาห์)พระคำของพระเจ้าที่มีต่อทุกคนในข้อนี้ คือ มีต่อ “บรรดาสัตว์ที่มีชีวิต” (ปฐก9:15) และ “ทุกชั่วอายุ” (ปฐก9:12) พระคำของพระเจ้าเป็นสากล ครอบคลุมทุกคน ไม่ว่าจะเลือกเชื่อฟังพระเจ้าหรือไม่ก็ตาม ในกรณีนี้ แนวคิดของพันธสัญญาที่กล่าวถึงความสัมพันธ์ระหว่างพระเจ้ากับมนุษย์ ไม่ได้มีความหมายเหมือนข้ออื่น ๆ ในพระคัมภีร์

`พันธสัญญานี้แสดงให้เห็นพระคุณของพระเจ้าในด้านใด ใครเป็นผู้เริ่มพันธสัญญานี้ ใครเป็นผู้ได้รับผลประโยชน์สูงสุด`

`แม้ว่าพันธสัญญาดังที่กล่าวไว้ในข้อนี้ ไม่ได้มีข้อผูกมัดเจาะจงในส่วนของเรา (แน่นอนว่า ในส่วนของพระเจ้า คือ จะไม่ทรงทำลายแผ่นดินโลกด้วยน้ำท่วมอีก) ความรู้ของเราเกี่ยวกับสัญลักษณ์ของรุ้งนี้ ส่งผลต่อการดำเนินชีวิตของเราให้อยู่ภายใต้การเชื่อฟังพระเจ้าอย่างไร มีข้อผูกมัดบางอย่างในส่วนของเราเวลาเรามองไปยังท้องฟ้าและเห็นรุ้งหรือไม่ ลองนึกถึงบริบททั้งหมดที่เกี่ยวกับรุ้งและเราสามารถเรียนรู้สิ่งใดจากเรื่องนี้`