---
title:  การทำพันธสัญญากับโนอาห์
date:  13/04/2021
---

**“แต่เราจะตั้งพันธสัญญาไว้กับเจ้า ให้เจ้าเข้าอยู่ในนาวา ทั้งบุตร ภรรยา และบุตรสะใภ้” (ปฐมกาล6:18)**

ในข้อพระคัมภีร์ข้อเดียวนี้ เราเห็นพื้นฐานของพันธสัญญาในพระคัมภีร์ที่พระเจ้าทรงทำกับมนุษยชาติ คือ การที่พระเจ้าและมนุษย์เข้าสู่ข้อตกลงด้วยกัน

องค์ประกอบเริ่มต้นจากการเชื่อฟังในส่วนของมนุษย์ พระเจ้าตรัสกับโนอาห์ให้เขาและครอบครัวเข้าไปในนาวา พวกเขามีส่วนที่ต้องทำ และหากไม่ทำตาม พันธสัญญาก็เป็นโมฆะ เมื่อพันธสัญญาเป็นโมฆะแล้ว พวกเขาก็จะเป็นผู้พ่ายแพ้อย่างที่สุด เพราะท้ายสุดแล้วพวกเขาเป็นผู้ได้รับผลประโยชน์จากพันธสัญญา หากโนอาห์ปฏิเสธพระเจ้าและไม่ต้องการที่จะปฏิบัติตาม หรือตอบรับแล้วแต่เปลี่ยนใจ ผลที่เกิดขึ้นกับเขาและครอบครัวจะเป็นเช่นไร

`พระเจ้าตรัสว่า นี่คือ “พันธสัญญาของเรา” สิ่งนี้บอกอะไรเราเกี่ยวกับลักษณะพื้นฐานของพันธสัญญา แนวคิดเกี่ยวกับพันธสัญญาของเราจะมีความแตกต่างอย่างไรหากพระเจ้าทรงเรียกว่า “พันธสัญญาของเรา”`

อย่างไรก็ตาม เราเห็นพื้นฐานระหว่างมนุษย์กับพระเจ้าพบได้ในพันธสัญญาในข้อพระคัมภีร์นี้ พระเจ้าทรงสำแดงพระคุณของพระองค์อีกครั้งหนึ่งด้วยการทำ “พันธสัญญาของเรา” กับโนอาห์ พระองค์ทรงแสดงให้เห็นว่า พระองค์ทรงเต็มใจเป็นผู้เริ่มเพื่อช่วยมนุษย์ให้รอดจากผลของความบาปของพวกเขา เราต้องไม่มองว่าพันธสัญญานี้เป็นการกระทำอย่างเท่าเทียมกัน ซึ่ง “ผู้ร่วมกระทำ” พันธสัญญาแต่ละฝ่ายต้องพึ่งพาอีกฝ่ายหนึ่ง เราอาจจะบอกว่า พระเจ้าได้รับ “ผลประโยชน์” จากพันธสัญญา แต่ในมุมมองที่แตกต่างอย่างสิ้นเชิงจากสิ่งที่มนุษย์ได้รับ หลังจากสิ้นสุดพันธสัญญานั้น พระองค์ได้รับประโยชน์จากการที่คนที่พระองค์ทรงรักได้รับชีวิตนิรันดร์ แต่นั่นไม่ได้หมายความว่าพระองค์ได้รับประโยชน์ในลักษณะเดียวกับเรา

ลองเปรียบเทียบในลักษณะนี้ ชายคนหนึ่งตกจากเรือท่ามกลางพายุกระหน่ำ มีอีกคนอยู่บนดาดฟ้าเรือบอกว่า จะโยนชูชีพเพื่อดึงเขาเข้ามา อย่างไรก็ตาม ชายที่อยู่ในน้ำจะต้องเห็นด้วยกับ “ข้อตกลง” ที่ว่า เขาต้องยึดและเกาะให้มั่นในสิ่งใดก็ตามที่โยนให้เขา นั่นก็เปรียบได้กับพันธสัญญาระหว่างพระเจ้าและมนุษย์

`เรื่องเปรียบเทียบนี้ช่วยให้คุณเข้าใจแนวคิดเรื่องพระคุณในพันธสัญญาอย่างไร ความสัมพันธ์ของคุณกับพระเจ้าในตอนนี้จำเป็นต้องตั้งอยู่บนพื้นฐานอะไร`