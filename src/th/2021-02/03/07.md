---
title:  ความคิดเพิ่มเติม
date:  16/04/2021
---

อ่านหนังสือของเอลเลน จี. ไวท์ “น้ำท่วมโลก” หน้า 90-104 และ “หลังจากน้ำท่วมโลก” หน้า 105-110 ในหนังสือบรรพชนกับผู้เผยพระวจนะ

“รุ้งซึ่งเป็นปรากฏการณ์กายภาพตามธรรมชาติ เป็นเครื่องหมายที่เหมาะสมกับพระสัญญาของพระเจ้าที่จะไม่ทำลายโลกด้วยน้ำท่วมอีก ในขณะที่สภาพภูมิอากาศของโลกหลังจากน้ำท่วมแตกต่างไปจากเดิมอย่างสิ้นเชิง และฝนก็ตกในพื้นที่ส่วนใหญ่ของโลกแทนที่น้ำค้างหล่อเลี้ยงผืนดินซึ่งเป็นประโยชน์ในอดีต จำเป็นต้องมีบางสิ่งสยบความกลัวของมนุษย์ในแต่ละครั้งเมื่อฝนเริ่มตกการเปิดเผยของพระเจ้าในปรากฏการณ์ธรรมชาติให้แนวคิดฝ่ายจิตวิญญาณด้วยเช่นกัน (ดู โรม 1:20) ดังนั้น รุ้งจึงเป็นหลักฐานให้กับผู้เชื่อว่า ฝนจะนำมาซึ่งพระพรไม่ใช่การทำลายล้าง” (The SDA Bible Commentary, vol. 1, หน้า 265)

**คำถามเพื่อการอภิปราย**

`“ในสมัยนั้นโลกเต็มไปด้วยคนที่ทวีขึ้น โลกก็ส่งเสียงคำรามเหมือนวัวป่า และเทพเจ้าผู้ยิ่งใหญ่ถูกปลุกให้ตื่นด้วยเสียงอึกทึกครึกโครม ชายที่ชื่อ เอ็นลิว ได้ยินเสียงอึกทึกนั้นและพูดกับเทพเจ้าในที่ประชุมว่า ‘เราทนความโกลาหลของมนุษย์ไม่ได้อีกต่อไป และเราก็นอนไม่หลับเพราะบาเบลนั้น’ ดังนั้นเทพเจ้าจึงตกลงที่จะกำจัดมนุษย์” (“เรื่องของน้ำท่วมโลก” หน้า 108) เปรียบเทียบเหตุผลของน้ำท่วมโลกนี้กับเหตุผลจากพระคัมภีร์`

`โนอาห์ได้ทำมากกว่าเตือนคนรุ่นของเขาเกี่ยวกับการพิพากษาที่ใกล้เข้ามาของพระเจ้า จุดประสงค์ของคำเตือนเพื่อช่วยให้ผู้คนรู้ว่าพวกเขาต้องการความรอด เหตุใดความจริงแห่งความรอดจึงไม่เป็นที่นิยมโดยทั่วไป สิ่งใดขัดขวางคนให้ไม่ยอมรับแผนการไถ่ให้รอดของพระเจ้า (ดู ยอห์น3:19, ยอห์น7:47, 48, ยอห์น12:42,43, ยากอบ 4:4)`

**บทสรุป**: บทเรียนสัปดาห์นี้ เรารู้ว่าพันธสัญญาที่พระเจ้าทรงทำกับโนอาห์เป็นพันธสัญญาแรกที่กล่าวถึงอย่างชัดเจนในพระคัมภีร์ แสดงให้เห็นถึงความสนใจอย่างเมตตาของพระองค์ต่อครอบครัวมนุษย์และความปรารถนาของพระองค์ที่จะเข้าสู่ความสัมพันธ์แห่งความรอดกับพวกเขา พระเจ้าทรงยืนยันพันธสัญญาของพระองค์กับโนอาห์อีกครั้ง และเป็นเพราะการยึดมั่นของโนอาห์ที่มีต่อพระเจ้าได้ปกป้องเขาจากการละทิ้งความเชื่อที่มีอยู่ทั่วไป และในที่สุดช่วยเขาและครอบครัวให้รอดพ้นจากการพิพากษาครั้งร้ายแรงจากน้ำท่วมโลก

“เครื่องหมาย (รุ้ง) ในเมฆนี้ยืนยันความเชื่อของทุกคน และสร้างความมั่นใจในพระเจ้า เพราะนี่เป็นสัญลักษณ์แห่งความเมตตาและความดีของพระเจ้าต่อมนุษย์ แม้ว่าพระเจ้าจะถูกยั่วยุให้ทำลายโลกด้วยน้ำท่วม แต่ความเมตตาของพระองค์ก็ยังคงครอบคลุมโลกอยู่” (เอลเลน จี. ไวท์, The Story of Redemption, หน้า 71)