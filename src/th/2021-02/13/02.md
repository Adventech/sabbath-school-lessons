---
title:  ความปลาบปลื้มยินดี
date:  20/06/2021
---

**“เราเขียนข้อความเหล่านี้ เพื่อความปลาบปลื้มยินดีของเราจะได้เต็มเปี่ยม” (1 ยอห์น1:4)**

ศึกษาสิ่งที่ยอห์นเขียนในข้อนี้ เขาได้อธิบายด้วยคำง่าย ๆ ว่าข้อดีที่ยิ่งใหญ่อย่างหนึ่งที่เราผู้เป็นคนของพันธสัญญาจะได้รับคือ พระสัญญาแห่งความปลาบปลื้มยินดี

พวกเราผู้เป็นคริสเตียนมักได้รับการบอกว่าอย่าดำเนินตามความรู้สึก ความเชื่อไม่ใช่ความรู้สึก และเราต้องก้าวข้ามความรู้สึกให้ได้ ซึ่งทั้งหมดนี้ก็เป็นความจริง แต่ในขณะเดียวกันเราจะไม่ใช่มนุษย์ถ้าเราไม่มีความรู้สึกและอารมณ์ เราไม่สามารถปฏิเสธความรู้สึกของเราได้ สิ่งที่เราต้องทำคือเข้าใจและมอบบทบาทที่เหมาะสมให้กับความรู้สึกของเรา ควบคุมให้มากที่สุดเท่าที่จะทำได้ แต่การปฏิเสธความรู้สึกก็เหมือนปฏิเสธความหมายของการเป็นมนุษย์ (เหมือนเราบอกวงกลมว่าไม่ให้กลม) ตามที่ข้อพระคัมภีร์นี้กล่าวว่า เราไม่ควรแค่มีความรู้สึก (ในข้อนี้คือปลาบปลื้มยินดี) แต่จะต้องเต็มเปี่ยม อ่านดูแล้วไม่เหมือนให้เราปฏิเสธความรู้สึกมิใช่หรือ

`อ่านบริบทของข้อพระคัมภีร์ข้างต้น โดยเริ่มตั้งแต่ส่วนแรกของบท ยอห์นเขียนอะไรถึงคริสเตียนยุคแรกที่เขาหวังว่าจะทำให้พวกเขามีความปลาบปลื้มยินดีเต็มเปี่ยม แล้วทำไมจึงต้องให้พวกเขาปลาบปลื้มยินดี`

ยอห์นเป็นหนึ่งในอัครสาวกสิบสองคนแรก เขาอยู่ตั้งแต่พระคริสต์เริ่มพันธกิจสามปีครึ่ง ได้เป็นพยานถึงสิ่งที่อัศจรรย์ที่สุดของพระเยซู (เขาอยู่ที่กางเขน ที่เกทเสมนี และการจำแลงพระกายของพระคริสต์ด้วย) ดังนั้น ยอห์นผู้ได้เห็นเหตุการณ์เหล่านี้จึงมีคุณสมบัติเพียงพอที่จะพูดเกี่ยวกับเรื่องนี้

ให้สังเกตด้วยว่า ยอห์นไม่ได้เน้นความสำคัญที่ตัวเขาเอง แต่เน้นในสิ่งที่พระเยซูได้ทรงกระทำเพื่อสาวก เพื่อพวกเขาจะได้ไม่เพียงแค่มีสามัคคีธรรมซึ่งกันและกันเท่านั้น แต่ยังมีกับพระเจ้าด้วย พระเยซูทรงเปิดทางให้เราเข้าสู่ความสัมพันธ์ใกล้ชิดกับพระเจ้า และผลลัพธ์อย่างหนึ่งของการสามัคคีธรรมหรือของความสัมพันธ์นี้คือ ความปลาบปลื้มยินดี ยอห์นต้องการให้พวกเขารู้ว่าสิ่งที่ได้ยินเกี่ยวกับพระเยซูนั้นเป็นความจริง (เขาได้เห็น สัมผัส รู้สึกและได้ยินพระองค์) และพวกเขาก็สามารถเข้าสู่ความสัมพันธ์แห่งความปลาบปลื้มยินดีกับพระบิดาบนสวรรค์ผู้ทรงรักพวกเขาและประทานพระองค์เองแก่พวกเขาผ่านทางพระบุตรของพระองค์

`ในอีกแง่หนึ่ง ยอห์นกำลังเป็นพยานส่วนตัวให้คนอื่น คำพยานส่วนตัวของคุณบ่งบอกถึงความสัมพันธ์ที่คุณมีกับพระเจ้าอย่างไร คุณจะพูดอะไรได้บ้างเพื่อช่วยเพิ่มความปลายปลื้มยินดีในองค์พระผู้เป็นเจ้าให้บางคนเหมือนที่ยอห์นพยายามทำ`