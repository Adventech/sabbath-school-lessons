---
title:  พันธสัญญาใหม่และดวงใจใหม่
date:  22/06/2021
---

**“เพื่อพระคริสต์จะทรงสถิตในใจของท่านทางความเชื่อ เพื่อว่าเมื่อทางได้วางรากลงมั่นคงในความรักแล้ว ท่านก็จะได้มีความสามารถหยั่งรู้พร้อมกับธรรมิกชนทั้งหมด ถึงความกว้าง ความยาว ความสูง ความลึก คือให้ซาบซึ้งในความรักของพระคริสต์ซึ่งเกินความรู้ เพื่อท่านจะได้รับความไพบูลย์ของพระเจ้าอย่างเต็มเปี่ยม” (เอเฟซัส3:17-19)**

ดังบทเรียนช่วงต้นของไตรมาสนี้แสดงให้เห็นว่าพันธสัญญาใหม่คือพันธสัญญาที่พระเจ้าทรงจารึกพระบัญญัติไว้บนดวงใจของเรา (เยเรมีย์31:31-33) ไม่เพียงแต่พระบัญญัติเท่านั้นที่อยู่บนดวงใจเรา แต่พระคริสต์ก็ทรงสถิตในใจเราด้วยเช่นกันตามที่ข้อพระคัมภีร์สำหรับวันนี้กล่าวไว้ ซึ่งแน่นอนว่าสมเหตุสมผล เพราะพระคริสต์และพระบัญญัติของพระองค์เชื่อมโยงกันอย่างใกล้ชิด ดังนั้นเพราะพระบัญญัติของพระเจ้าจารึกบนดวงใจเรา และพระคริสต์ทรงสถิตอยู่ในใจเราด้วย (คำว่า ‘ทรงสถิต’ ที่แปลจากภาษากรีกหมายถึง “การตั้งถิ่นฐาน” ให้แนวคิดของความมั่นคงถาวร) เราจึงได้รับผลประโยชน์อันยิ่งใหญ่อีกประการหนึ่งของพันธสัญญา คือ ดวงใจใหม่

`เหตุใดเราจึงต้องการดวงใจใหม่ ผู้ที่มีดวงใจใหม่จะมีการเปลี่ยนแปลงอย่างไรบ้าง`

อ่านข้อพระคัมภีร์สำหรับวันนี้อีกครั้ง สังเกตว่าเปาโลเน้นองค์ประกอบของความรักโดยกล่าวว่า ให้ “วางรากลงมั่นคง” ในความรัก ซึ่งบ่งบอกถึงความมั่นคง ความแน่วแน่ และความยั่งยืนในรากฐานของความรัก ความเชื่อของเราจะไม่มีความหมายอะไรเลยหากไม่หยั่งรากลงในความรักต่อพระเจ้าและผู้อื่น (มัทธิว 22:37-39, 1 โครินธ์13) ความรักนี้ไม่ได้เกิดขึ้นจากสุญญากาศ แต่ในทางกลับกัน ความรักเกิดขึ้นเพราะเราได้รับความรักจากพระเจ้า (ความรักที่ “เกินความเข้าใจ”) ซึ่งปรากฏออกมาทางพระเยซู เป็นผลให้ชีวิตของเราเปลี่ยนไป ดวงใจของเราเปลี่ยนไป และเราจะกลายเป็นคนใหม่ที่มีความคิดใหม่ ความปรารถนาใหม่ และมีเป้าหมายใหม่ การเปลี่ยนแปลงดวงใจของเราและปลูกฝังความรักนั้นแก่ผู้อื่นเป็นปฏิกิริยาของเราที่มีต่อความรักของพระเจ้าที่มีต่อเรา บางทีนี่อาจจะเป็นสิ่งที่เปาโลหมายถึง อย่างน้อยก็บางส่วน เมื่อเขากล่าวถึง เพื่อเราจะได้รับ “ความไพบูลย์ของพระเจ้า” อย่างเต็มเปี่ยม

`อ่าน 1 ยอห์น4:16 พระคัมภีร์ข้อนี้เกี่ยวโยงกับสิ่งที่เปาโลเขียนใน เอเฟซัส3:17-19 อย่างไร`

`ดูข้อพระคัมภีร์ที่เราศึกษาในวันนี้ คุณจะทำอะไรได้บ้างเพื่อให้พระสัญญาเหล่านี้เป็นจริงในตัวคุณ มีสิ่งที่คุณต้องเปลี่ยนแปลงหรือไม่ มีสิ่งที่อาจขัดขวางคุณจากประสบการณ์ “ความไพบูลย์ของพระเจ้า” (เอเฟซัส3:19) หรือไม่ จงเขียนสิ่งที่คุณต้องเปลี่ยนแปลงในชีวิต เพื่อแบ่งปันในชั้นเรียน`