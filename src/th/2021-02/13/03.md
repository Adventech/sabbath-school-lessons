---
title:  ปราศจากความผิด
date:  21/06/2021
---

**“เหตุฉะนั้นบัดนี้การปรับโทษจึงไม่มีแก่คนทั้งหลายที่อยู่ในพระเยซูคริสต์ ผู้ไม่ดำเนินตามฝ่ายเนื้อหนัง แต่ตามฝ่ายพระวิญญาณ” (โรม 8:1)**

หญิงสาวคนหนึ่งถูกลอบสังหารอย่างโหดเหี้ยมและไม่ทราบว่าใครคือฆาตกร ตำรวจจึงวางกับดักโดยซ่อนไมโครโฟนที่หลุมศพของเธอ หลายเดือนหลังจากการเสียชีวิตของเธอ เย็นวันหนึ่งมีชายหนุ่มคนหนึ่งเข้ามาใกล้หลุมศพและคุกเข่าร้องไห้ ขอร้องให้หญิงคนนั้นอภัยให้เขา แน่นอนว่าตำรวจแอบฟังคำพูดของเขาและจับกุมเขาข้อหาก่ออาชญกรรม

เหตุใดชายคนนั้นจึงไปที่หลุมศพ เป็นเพราะความรู้สึกผิด แล้วยังมีสาเหตุใดอีก

แน่นอนว่า ไม่มีใครในที่นี่ (หวังว่า) เคยทำอะไรที่เลวร้ายเท่ากับสิ่งที่ชายหนุ่มคนนั้นได้ทำ แต่เราทุกคนก็ทำผิด เราทุกคนเคยทำสิ่งที่เรารู้สึกละอายใจ สิ่งที่เราหวังว่า หากเราย้อนเวลากลับไปเราจะไม่ทำ แต่เราย้อนเวลาไม่ได้

ต้องขอบคุณพระเยซูและพระโลหิตแห่งพันธสัญญาใหม่ ไม่มีใครในพวกเราต้องอยู่ภายใต้ตราบาปของความผิด ตามข้อพระคัมภีร์สำหรับวันนี้ การปรับโทษไม่มีแก่เรา ผู้พิพากษาสูงสุดนับว่าเราไม่มีความผิด นับว่าเราไม่ได้ทำในสิ่งที่เรารู้สึกผิด

`ข้อพระคัมภีร์ต่อไปนี้ช่วยให้เราเข้าใจ โรม 8:1 อย่างไร (ยอห์น5:24, โรม 3:24, 25, 2 โครินธ์5:21)`

พระสัญญาที่ยิ่งใหญ่ประการหนึ่งของการดำรงอยู่ในความสัมพันธ์แห่งพันธสัญญากับพระเจ้า คือเราไม่จำเป็นต้องอยู่ภายใต้ภาระหนักของความรู้สึกผิดอีกต่อไป เพราะว่าพระโลหิตแห่งพันธสัญญาจะยกภาระหนักของความรู้สึกผิดออกจากเราผู้ซึ่งเลือกที่จะเข้าสู่ความสัมพันธ์แห่งพันธสัญญากับพระเจ้า ผู้เลือกที่จะปฏิบัติตามเงื่อนไขของความเชื่อ การกลับใจใหม่ และการเชื่อฟัง  เมื่อซาตานพยายามกระซิบที่หูว่าเรานั้นชั่วร้าย เลว  บาปเกินกว่าที่พระเจ้าจะยอมรับได้ เราสามารถทำสิ่งที่พระเยซูได้ทรงกระทำเมื่อซาตานล่อลวงพระองค์ในถิ่นทุรกันดาร เราสามารถอ้างข้อพระคัมภีร์ได้ และข้อที่ดีที่สุดที่เราจะอ้างได้คือ โรม 8:1 ไม่ได้หมายความว่า เราจะปฏิเสธความจริงของบาปในชีวิตของเรา แต่หมายถึง เราจะไม่อยู่ภายใต้การลงโทษของบาปอีกต่อไป เนื่องจากความสัมพันธ์แห่งพันธสัญญาที่เรามีกับพระเจ้า พระเยซูทรงรับโทษแทนเรา และขณะนี้พระองค์ทรงประทับอยู่เบื้องพระพักตร์พระบิดาวิงวอนเพื่อเราด้วยพระโลหิตของพระองค์เอง ทรงนำเสนอความชอบธรรมของพระองค์แทนความบาปของเรา

`ชีวิตของคุณมีความแตกต่างอย่างไรกับการที่พระเจ้าทรงอภัยบาปให้กับคุณไม่ว่าคุณจะกระทำบาปใดก็ตาม ความจริงนี้ช่วยคุณจัดการกับผู้อื่นที่ทำบาปต่อคุณอย่างไร`