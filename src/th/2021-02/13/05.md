---
title:  พันธสัญญาใหม่และชีวิตนิรันดร์
date:  23/06/2021
---

**“เราเป็นเหตุให้คนทั้งปวงเป็นขึ้นและมีชีวิต ผู้ที่วางใจในเรานั้น ถึงแม้ว่าเขาตายแล้วก็ยังจะมีชีวิตอีก และทุกคนที่มีชีวิตและวางใจในเราจะไม่ตายเลย” (ยอห์น11: 25, 26)**

ชีวิตนิรันดร์มีสองมิติ มิติปัจจุบันทำให้ผู้เชื่อได้รับประสบการณ์การมีชีวิตอย่างครบบริบูรณ์ในขณะนี้ (ยอห์น10:10) ซึ่งรวมถึงพระสัญญามากมายที่เราได้รับเพื่อชีวิตเราในปัจจุบันนี้

มิติอนาคตคือ ชีวิตนิรันดร์ พระสัญญาแห่งการฟื้นขึ้นจากความตาย (ยอห์น5:28, 29, ยอห์น6:39) แม้ว่าจะเป็นเหตุการณ์ในอนาคต แต่ก็เป็นเหตุการณ์หนึ่งที่คุ้มค่า เป็นเหตุการณ์หนึ่งที่ให้ความหวังทั้งหมดแก่เราในการเป็นคริสเตียน

`ศึกษาข้อพระคัมภีร์สำหรับวันนี้ พระเยซูตรัสเกี่ยวกับอะไร ชีวิตนิรันดร์อยู่ที่ไหน เราเข้าใจในพระคำของพระองค์ที่ตรัสว่า ‘ผู้ที่มีชีวิตและวางใจในพระองค์ ถึงแม้ว่าเขาตายแล้วก็ยังจะมีชีวิตอีก’ อย่างไร (อ่าน วิวรณ์2:11, วิวรณ์20:6, 14, วิวรณ์21:8)`

แน่นอนเราทุกคนต้องตาย แต่ตามที่พระเยซูตรัส ความตายนี้เป็นเพียงการนอนหลับ เป็นการหยุดชั่วคราว สำหรับผู้ที่วางใจในพระองค์จะฟื้นขึ้นมามีชีวิตในท้ายที่สุด เมื่อพระคริสต์เสด็จกลับมา ผู้ที่ตายในพระคริสต์จะเป็นขึ้นมาในสภาพอมตะ และผู้ติดตามพระคริสต์ที่ยังเป็นอยู่จะเปลี่ยนเป็นสภาพอมตะในพริบตา ทั้งผู้ที่ตายแล้วและเป็นอยู่ของพระคริสต์จะมีร่างกายฟื้นคืนชีพแบบเดียวกัน สภาพอมตะเริ่มต้น ณ บัดนี้สำหรับประชากรของพระเจ้า

ช่างเป็นความสุขอย่างยิ่งที่ได้รู้ว่าท้ายสุดเราจะไม่จบอยู่ในหลุมศพ แต่จะไม่มีวันสิ้นสุด เราจะมีชีวิตใหม่ที่คงอยู่ตลอดไป

“พระคริสต์ทรงเป็นเนื้อเดียวกับเรา เพื่อเราจะได้เป็นวิญญาณเดียวกับพระองค์ ด้วยการรวมกันอย่างบริสุทธิ์นี้ทำให้เราฟื้นขึ้นจากความตาย ไม่เพียงแต่เพื่อเป็นการสำแดงฤทธิ์เดชของพระคริสต์ แต่เพราะโดยความเชื่อชีวิตของพระองค์จึงกลายเป็นของเรา ผู้ที่มองเห็นพระคริสต์ในลักษณะที่แท้จริงของพระองค์ และรับพระองค์เข้ามาในใจจะมีชีวิตนิรันดร์ พระคริสต์ทรงสถิตอยู่ในเราผ่านทางพระวิญญาณ และเรารับพระวิญญาณของพระเจ้าเข้าสู่จิตใจโดยความเชื่อ นี่เป็นจุดเริ่มต้นของชีวิตนิรันดร์” (เอลเลน จี. ไวท์, ผู้พึงปรารถนาแห่งปวงชน, หน้า 388)

`เราจะสำราญใจกับผลของชีวิตนิรันดร์ในปัจจุบันทางใดได้บ้าง กล่าวอีกนัยหนึ่งว่า พระสัญญานี้ทำอะไรให้กับเราในตอนนี้ เขียนผลประโยชน์ที่คุณจะได้รับจากพระสัญญาแห่งชีวิตนิรันดร์นี้ ที่เกิดขึ้นในชีวิตประจำวันของคุณ คุณจะนำความหวังและพระสัญญานี้ไปแบ่งปันให้กับผู้ที่กำลังดิ้นรน อาจจะเป็นเพราะต้องสูญเสียคนรักไปอย่างไร`