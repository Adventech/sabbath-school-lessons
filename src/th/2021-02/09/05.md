---
title:  หมายสำคัญแห่งการชำระให้บริสุทธิ์
date:  26/05/2021
---

**“เจ้าทั้งหลายจงรักษาวันสะบาโตของเราไว้ เพราะนี่จะเป็นหมายสำคัญระหว่างเรากับเจ้าตลอดชั่วชาติพันธุ์ของเจ้า เพื่อเจ้าจะได้รู้ว่าเราคือพระเจ้าผู้ได้กระทำเจ้าให้บริสุทธิ์” (อพยพ31:13)**

อพยพ 31:12-17 กล่าวถึงวันสะบาโตเป็นพิเศษ และกล่าวตามด้วยพระบัญชาของพระเจ้าในการสร้างสถานนมัสการและการสถาปนาพิธีกรรม (อพยพ 25:1 – อพยพ 31:11)

แนวคิดเรื่องวันสะบาโตในแง่ของ “หมายสำคัญ” คือ หมายสำคัญที่มองเห็นได้ อยู่ภายนอก และเป็นนิรันดร์ระหว่างพระเจ้ากับประชากรของพระองค์ มีการกล่าวถึงเป็นครั้งแรกในพระธรรมข้างต้นนี้ พระธรรมนี้มีแนวคิดที่น่ามหัศจรรย์ใจควรค่าแก่การศึกษา และให้แนวคิดใหม่สองแนวคิดรวมเข้าด้วยกัน ดังนี้

1.	วันสะบาโตเป็นหมายสำคัญของการรู้
2.	วันสะบาโตเป็นหมายสำคัญของการชำระให้บริสุทธิ์

ให้เราพิจารณาหมายสำคัญในรูปแบบของความรู้ การเข้าใจในความรู้ของชาวฮีบรูรวมถึงแนวคิดทางด้านของสติปัญญา ความสัมพันธ์ และอารมณ์ “การรู้” ไม่ได้หมายถึงการรู้ข้อเท็จจริงเพียงอย่างเดียว โดยเฉพาะเมื่อบุคคลมีส่วนเกี่ยวข้อง นอกจากนี้ยังหมายถึงการมีความสัมพันธ์ที่มีความหมายกับบุคคลที่รู้จัก ดังนั้นการรู้จักพระเจ้าหมายถึงการมีความสัมพันธ์ที่ถูกต้องกับพระองค์ เพื่อ “ปรนนิบัติ” พระองค์ (1 พงศาวดาร 28:9) เพื่อ “ยำเกรง” พระองค์ (อิสยาห์11:2) เพื่อ “เชื่อถือ” พระองค์ (อิสยาห์43:10) เพื่อ “วางใจ” ในพระองค์ และ “เสาะแสวงหา” พระองค์ (สดุดี 9:10) เพื่อ “ออกพระนาม” ของพระองค์ (เยเรมีย์10:25)

อ่านข้อพระคัมภีร์แต่ละข้อจากย่อหน้าด้านบน ข้อพระคัมภีร์เหล่านี้ช่วยเราให้เข้าใจความหมายของการ “รู้จัก” พระเจ้าในทางใดบ้าง

นอกจากนี้วันสะบาโตยังมีความสำคัญในแง่ของหมายสำคัญของการชำระให้บริสุทธิ์ หมายความว่า พระเจ้าทรง “ชำระ” ประชากรของพระองค์ (เลวีนิติ 20:8) โดยการทำให้พวกเขา “บริสุทธิ์” (เฉลยธรรมบัญญัติ 7:6)

กระบวนการชำระให้บริสุทธิ์และความรักแห่งการไถ่ของพระเจ้าเป็นพันธกิจแห่งการช่วยให้รอดและไถ่ให้รอดของพระองค์ ทั้งความชอบธรรมและการชำระให้บริสุทธิ์เป็นพันธกิจของพระเจ้า (เราคือพระเจ้าผู้ตั้งเจ้าไว้ให้บริสุทธิ์) (เลวีนิติ 20:8) ดังนั้น วันสะบาโตจึงเป็นหมายสำคัญที่ให้ความรู้เกี่ยวกับพระเจ้าในฐานะพระผู้ชำระให้บริสุทธิ์ “วันสะบาโตที่มอบให้กับโลกนี้เพื่อเป็นหมายสำคัญของพระเจ้าในฐานะผู้สร้าง ก็เป็นหมายสำคัญของพระองค์ในฐานะผู้ชำระให้บริสุทธิ์ด้วย” (เอลเลน จี. ไวท์, Testimonies for the Church, vol. 6, หน้า 350)

`ให้เราพิจารณาถึงวันสะบาโตและกระบวนการชำระให้บริสุทธิ์ที่ การรักษาวันสะบาโตมีบทบาทอะไรในกระบวนการนี้  พระเจ้าจะทรงใช้ประสบการณ์การรักษาวันสะบาโตของเราชำระเราให้บริสุทธิ์ได้อย่างไร`