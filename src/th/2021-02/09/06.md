---
title:  จงระลึกถึงวันสะบาโต
date:  27/05/2021
---

**“จงระลึกถึงวันสะบาโตถือเป็นวันบริสุทธิ์” (อพยพ 20:8)**

วันสะบาโตเป็นหมายสำคัญสำหรับมนุษย์ที่ควร “ระลึกถึง” การใช้คำว่าระลึกถึงสามารถใช้ได้หลากหลายรูปแบบ อย่างแรก การระลึกถึงบ่งบอกถึงการมองย้อนกลับไปในอดีต ในกรณีนี้ วันสะบาโตชี้ไปยังการทรงสร้าง ซึ่งเป็นจุดสำคัญของวันสะบาโตที่เป็นสถาบัน เป็นวันหยุดพักประจำสัปดาห์และเข้าร่วมกับพระเจ้าเป็นพิเศษ

คำตักเตือนให้ระลึกถึงบ่งบอกถึงปัจจุบันด้วย เราไม่เพียงแต่ต้อง “ระลึกถึง” วันสะบาโต (อพยพ 20:8) เราต้อง “ถือรักษา” ด้วย (เฉลยธรรมบัญญัติ 5:12) ดังนั้น วันสะบาโตจึงมีความหมายที่สำคัญสำหรับเรา ณ ปัจจุบัน

ท้ายสุด การระลึกถึงวันสะบาโตเป็นการชี้ไปยังข้างหน้า ผู้ที่ระลึกถึงการรักษาวันสะบาโตจะมีอนาคตที่เต็มไปด้วยความหมาย พระสัญญา และความอุดมสมบูรณ์กับองค์พระผู้เป็นเจ้าแห่งวันสะบาโต ผู้ที่อยู่ในความสัมพันธ์แห่งพันธสัญญาผู้นั้นก็อยู่ในพระเจ้า เมื่อเราเข้าใจว่าพันธสัญญาเป็นความสัมพันธ์ระหว่างพระเจ้ากับมนุษย์ วันสะบาโตซึ่งสามารถช่วยเสริมสร้างความสัมพันธ์นั้น จึงมีความสำคัญเป็นพิเศษ

แท้จริงแล้ว ในการที่ประชากรของพระเจ้าระลึกถึงการทรงสร้างและพระผู้สร้าง พวกเขาก็ระลึกถึงการไถ่ให้รอดของพระเจ้าด้วย (อ่าน เฉลยธรรบัญญัติ 5:14 วันสะบาโตในข้อนี้อยู่ในบริบทของหมายสำคัญแห่งการช่วยออกมาจากอียิปต์ ซึ่งเป็นสัญลักษณ์ของความรอดที่พบได้ในพระเจ้า) การทรงสร้างและการพักผ่อนเป็นของคู่กัน สิ่งที่มีมาก่อนทำให้สิ่งที่มาทีหลังเป็นไปได้ วันสะบาโตเป็นหมายสำคัญที่สื่อว่า พระเจ้าเป็นผู้สร้างโลกและผู้ไถ่ให้รอดของเรา

**“เราแสดงให้เห็นว่า เราเป็นประชากรของพระองค์โดยการรักษาวันสะบาโตของพระองค์ให้บริสุทธิ์ พระวจนะของพระองค์ประกาศว่าให้วันสะบาโตเป็นหมายสำคัญในการแยกแยะประชากรที่รักษาพระบัญญัติ... ผู้ที่รักษาพระบัญญัติของพระเจ้าจะเป็นหนึ่งเดียวกับพระองค์ในสงครามครั้งยิ่งใหญ่ที่เริ่มขึ้นในสวรรค์ระหว่างซาตานและพระเจ้า” (เอลเลน จี. ไวท์, Selected Messages, เล่ม 2, หน้า 160)**

`อะไรทำให้วันสะบาโตแยกเราในฐานะ “ผู้รักษาพระบัญญัติ” ได้มากกว่าพระบัญญัติข้ออื่น ๆ`