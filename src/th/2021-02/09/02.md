---
title:  ต้นกำเนิด
date:  23/05/2021
---

เราได้ยินคำกล่าวว่า “วันสะบาโตดั้งเดิมของชาวยิว” บ่อยแค่ไหน กระนั้นก็ตามพระคัมภีร์ระบุชัดเจนว่า วันสะบาโตมีมานานก่อนที่จะมีชาวยิว ต้นกำเนิดของวันสะบาโตพบได้ในสัปดาห์แห่งการทรงสร้าง

`อ่าน ปฐมกาล 2:2, 3 และอพยพ 20:11 พระธรรมทั้งสองนี้เขียนถึงต้นกำเนิดของวันสะบาโตอย่างชัดเจนและไม่คลุมเครือว่าเกิดขึ้นเมื่อใด`

แม้ว่าในปฐมกาล 2:2, 3 ไม่ได้ระบุว่า “วันที่เจ็ด” เป็นวันสะบาโต (การระบุวันพบครั้งแรกในอพยพ 16:26, 29) แต่ได้เขียนให้เห็นอย่างชัดเจนว่า “พระองค์ทรงหยุดพัก” (ปฐมกาล 2:2) คำว่า หยุดพัก (ชาบัท- shabatในภาษาฮีบรู) เชื่อมโยงกับคำนาม สะบาโต (ชาบัท- shabbat ในภาษาฮีบรู) “คำว่า ‘สะบาโต’ ไม่ได้เขียนไว้ในปฐมกาล 2:2 แต่เป็นที่แน่นอนว่าผู้เขียนต้องการยืนยันว่าพระเจ้าทรงอวยพรและให้วันที่เจ็ดเป็นวันสะบาโตศักดิ์สิทธิ์” (G. F. Waterman, The Zondervan Pictorial Encyclopedia of the Bible, vol. 5, หน้า 183) เห็นได้ชัดว่า ปฐมกาล 2:2, 3 กล่าวถึงที่มาของวันสะบาโตที่เป็นวันแห่งพระพรสำหรับมนุษย์ทั้งปวง

อ่าน มาระโก 2:27 พระเยซูตรัสว่า วันสะบาโตตั้งไว้เพื่อ “มนุษย์” หมายถึงมนุษยชาติโดยรวม ซึ่งไม่ใช่มีไว้แก่ชาวยิวเพียงผู้เดียว

`เหตุใดพระเจ้าทรงหยุดพักในวันที่เจ็ด พระองค์ทรงต้องการหยุดพักหรือไม่ การหยุดพักของพระองค์มีจุดประสงค์อะไรอีกบ้าง`

แม้ว่านักวิจารณ์พระคัมภีร์บางท่านเสนอแนะว่าพระเจ้าทรงต้องการการพักผ่อนทางกายหลังจากการทรงสร้าง แต่จุดประสงค์ที่แท้จริงสำหรับการหยุดพักของพระเจ้าคือการเป็นแบบอย่างให้กับมนุษย์ มนุษย์ก็ต้องทำงานเป็นเวลาหกวันและพักผ่อนในวันสะบาโตที่เป็นวันที่เจ็ด คาร์ล บาร์ธ นักศาสนศาสตร์เสนอแนะว่าการหยุดพักของพระเจ้าในช่วงท้ายของการทรงสร้างเป็นส่วนหนึ่งของ “พันธสัญญาแห่งพระคุณ” ซึ่งมนุษย์ได้รับเชิญให้ “หยุดพักกับพระองค์...เพื่อเข้าร่วมในการหยุดพักกับพระเจ้า” (Church Dogmatics, vol. 3, หน้า 98)

ด้วยความรักของพระองค์ พระเจ้าทรงเรียกชายและหญิงในวันรุ่งขึ้นหลังจากทรงสร้างพวกเขา ให้สามัคคีธรรมในการหยุดพัก เพื่อสร้างความสนิทสนมอย่างใกล้ชิดกับพระองค์ ซึ่งพวกเขาถูกสร้างขึ้นตามพระฉายาของพระองค์ การสามัคคีธรรมและการมีส่วนร่วมกันนั้นตั้งใจจะให้คงอยู่ตลอดไป

`หากมีคนถามคุณว่า การรักษาวันสะบาโตส่งผลดีต่อความสัมพันธ์ที่คุณมีกับองค์พระผู้เป็นเจ้าอย่างไร คุณจะตอบว่าอย่างไร`