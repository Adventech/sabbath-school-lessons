---
title:  'พระสัญญาเกี่ยวกับพระเมสสิยาห์: ตอนที่ 2'
date:  27/04/2021
---

**“เพื่อจะให้ได้รับความสุขที่แท้จริง เราต้องเดินทางไปยังประเทศที่ห่างไกลออกไปมาก แม้แต่ออกจากตัวของเราเอง” Thomas Browne**

`อ่านข้อความข้างต้น ที่เขียนขึ้นในศตวรรษที่ 17 คุณเห็นด้วยหรือไม่ ลองอ่านในบริบทของ 1 เธสะโลนิกา 4:16-18 และ วิวรณ์ 3:12`

ออกัสตินเขียนถึงสภาพมนุษย์ว่า “ชีวิตของเรานี้ หากเป็นชีวิตที่เต็มไปด้วยความเจ็บปวดมากมายเช่นนี้ ก็เรียกได้ว่าเป็นชีวิตที่ถูกต้อง เพราะในความจริงที่ว่า ตั้งแต่เริ่มต้น เผ่าพันธุ์ของมนุษย์ที่ต้องตายเป็นเผ่าพันธุ์ที่ถูกลงโทษ ก่อนอื่นให้คิดถึงห้วงเหวที่น่าสะพรึงกลัวแห่งความเขลา ซึ่งความผิดพลาดทั้งหมดไหลบ่าออกมาจากเหวลึกนี้ และกลืนกินบุตรทั้งหลายของอาดัมในบ่อที่มืดมิด ซึ่งไม่มีใครหลบหนีได้โดยไม่ต้องทนทุกข์ทรมาน หลั่งน้ำตาและความกลัว จากนั้นเราให้ความรักต่อสิ่งเหล่านั้นทั้งหมดที่พิสูจน์แล้วว่าไร้สาระ เป็นพิษและทำให้เกิดความเจ็บปวดใจ ปัญหา ความเศร้าโศก และความกลัว ความสุขอันบ้าคลั่งจากความขัดแย้งกัน การทะเลาะวิวาทและสงคราม การฉ้อโกง ขโมยและการชิงทรัพย์ การคดโกงและความเย่อหยิ่ง การอิจฉาและความทะเยอทะยาน การฆาตกรรมและการสังหาร ความโหดร้ายและป่าเถื่อน ความไร้ระเบียบและตัณหา กิเลสตัณหาที่ผิดศีลธรรมอย่างไร้ยางอาย ไม่ว่าจะเป็นการผิดประเวณีและการล่วงประเวณี การร่วมประเวณีระหว่างพี่น้องและบาปที่ผิดธรรมชาติ การข่มขืนและการผิดศีลธรรมอื่น ๆ อีกนับไม่ถ้วนที่น่ารังเกียจเกินกว่าจะกล่าวถึงได้ ความบาปต่อการต่อต้านศาสนา ไม่ว่าจะเป็นการลบหลู่ศาสนาและความคิดนอกรีต การพูดหมิ่นศาสนาและการสาบานเท็จ ความชั่วช้าต่อเพื่อนบ้านของเรา รวมถึงการใส่ร้ายและการฉ้อโกง การโกหกและเป็นพยานเท็จ ความรุนแรงต่อบุคคลและทรัพย์สิน ความอยุติธรรมของศาล และความทุกข์ทรมานรวมถึงโรคภัยไข้เจ็บอื่น ๆ อีกนับไม่ถ้วนที่เต็มอยู่บนผืนแผ่นดินโลก แต่กลับไม่ได้รับความสนใจ” – Augustine of Hippo, เล่ม 22, บทที่ 22, หน้า 519

ข้อความของออกัสตินประยุกต์ได้กับเมืองสมัยใหม่ส่วนใหญ่ในปัจจุบันนี้ด้วย แม้ว่าเขาจะเขียนขึ้นมามากกว่า 1,500 ปีก่อน มนุษยชาติเปลี่ยนแปลงเพียงเล็กน้อยเท่านั้น ซึ่งเป็นสาเหตุที่ผู้คนต้องการที่จะหลบหนี

แต่ยังโชคดี แม้ว่าสถานการณ์ในตอนนี้จะยากลำบาก แต่อนาคตนั้นสดใส เพียงเพราะสิ่งที่พระเจ้าทรงกระทำเพื่อเราผ่านชีวิต การสิ้นพระชนม์ การฟื้นคืนชีพ และพันธกิจมหาปุโรหิตของพระเยซูคริสต์ ผู้ทรงเติมเต็มพันธสัญญาที่ทำกับอับราฮัมให้สำเร็จ ซึ่งก็คือ บรรดาพงศ์พันธุ์ของมนุษย์โลกจะได้รับพรเพราะเชื้อสายของเขา

`อ่านข้อความที่เขียนโดยออกัสติน แล้วบรรยายสถานการณ์ที่น่าเศร้าของโลกในปัจจุบัน ในขณะเดียวกันให้ค้นหาข้อพระคัมภีร์ที่กล่าวถึงสิ่งที่พระเจ้าทรงสัญญากับเราในพระเยซูคริสต์ (เช่น อิสยาห์25:8, 1โครินธ์2:9, วิวรณ์22:2-5) จงยึดมั่นในพระสัญญาเหล่านั้น ทำให้เป็นของคุณเอง หากทำได้เช่นนั้นคุณก็จะเข้าใจอย่างแท้จริงว่าพันธสัญญานั้นเกี่ยวกับอะไร`