---
title:  โล่ของเจ้า
date:  25/04/2021
---

**“อยู่มาพระดำรัสของพระเจ้ามาถึงอับรามด้วยนิมิตว่า ‘อับรามเอ๋ย เจ้าอย่ากลัวเลย เราเป็นโล่ของเจ้า บำเหน็จของเจ้าจะยิ่งใหญ่’” (ปฐมกาล 15:1)**

`อ่านปฐมกาล 15:1-3 นึกถึงบริบทในข้อพระคัมภีร์นี้ เหตุใดพระเจ้าตรัสกับอับรามเป็นสิ่งแรกว่า “อย่ากลัวเลย” อับรามต้องกลัวอะไร`

สิ่งที่น่าสนใจเป็นพิเศษในข้อนี้คือ พระเจ้าตรัสกับอับรามว่า “เราเป็นโล่ของเจ้า” การใช้คำบุรุษสรรพนามแสดงให้เห็นความสัมพันธ์ส่วนตัว พระเจ้าทรงสื่อสารกับเขาแบบตัวต่อตัว ซึ่งเป็นวิธีที่พระองค์ประสงค์จะสื่อสารกับเราทุกคนด้วย

การให้พระเจ้าเป็น “โล่” ปรากฏในพระคัมภีร์ข้อนี้เป็นครั้งแรก และเป็นเพียงครั้งเดียวที่พระเจ้าทรงใช้คำนี้เพื่อแสดงถึงพระองค์เอง แม้จะมีผู้เขียนพระคัมภีร์ท่านอื่นใช้คำนี้เพื่อกล่าวถึงพระเจ้าก็ตาม (เฉลยธรรมบัญญัติ 33:29, สดุดี 18:30, สดุดี 84:11, สดุดี 144:2)

`เมื่อพระเจ้าทรงเรียกพระองค์เองว่าเป็นโล่ของคนคนหนึ่งหมายความว่าอย่างไร มีความหมายเฉพาะต่ออับรามหรือรวมถึงเราด้วย เราจะอ้างพระสัญญานี้เพื่อตัวเราเองได้หรือไม่ หมายความว่าจะไม่มีอันตรายด้านร่างกายเกิดขึ้นหรือ พระเจ้าทรงเป็นโล่ในทางใดบ้าง เราเข้าใจภาพนี้อย่างไร`

“พระคริสต์ไม่เพียงแค่สนใจเราเท่านั้น แต่ทรงสนใจเรามากกว่าแม่คนหนึ่งที่มีต่อลูกเสียอีก...พระผู้ช่วยให้รอดของเราทรงซื้อเราด้วยความทุกข์ทรมานและความเศร้าโศกแบบมนุษย์ โดยการดูถูกเหยียดหยาม ประณาม ข่มเหง เยาะเย้ย ปฏิเสธและความตาย พระองค์ทรงเฝ้าดูเราผู้เป็นบุตรที่กลัวจนตัวสั่นของพระเจ้า พระองค์จะทรงให้เราปลอดภัยภายใต้การคุ้มครองของพระองค์...ความอ่อนแอในธรรมชาติของมนุษย์ไม่สามารถขวางกั้นการเข้าถึงพระบิดาแห่งสวรรค์ของเราได้ เพราะพระองค์ (พระคริสต์) ทรงสิ้นพระชนม์เพื่อร้องขอแก่เรา” (เอลเลน จี. ไวท์, Sons and Daughters of God, หน้า 77)

`โรลันโดเคยเป็นผู้ติดตามที่สัตย์ซื่อของพระเจ้าซึ่งเห็นได้จากรูปลักษณ์ภายนอกทั้งหมด ในทันใดนั้นเขาเสียชีวิตอย่างกะทันหัน เกิดอะไรขึ้นกับพระเจ้าผู้เป็นโล่ของเขา หรือเราต้องเข้าใจถึงแนวคิดที่ว่าพระเจ้าทรงเป็นโล่ของเราในมุมมองที่แตกต่างออกไป จงอธิบาย  พระเจ้าทรงสัญญาว่าจะป้องกันเราจากอะไรเสมอ (อ่าน1 โครินธ์10:13)`