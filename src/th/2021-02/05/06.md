---
title:  จะให้เจ้ามีชื่อเสียงใหญ่โตเลื่องลือไป
date:  29/04/2021
---

**“เราจะให้เจ้าเป็นชนชาติใหญ่ เราจะอวยพรแก่เจ้า จะให้เจ้ามีชื่อเสียงใหญ่โตเลื่องลือไป แล้วเจ้าจะช่วยให้ผู้อื่นได้รับพร” (ปฐมกาล12:2)**

`ในปฐมกาล 12:2 พระเจ้าทรงสัญญาว่าจะให้อับราฮัมมีชื่อเสียงใหญ่โตเลื่องลือไป ก็คือจะทำให้เขามีชื่อเสียง ทำไมพระเจ้าทรงต้องการทำเช่นนั้นเพื่อคนบาปไม่ว่าจะเชื่อฟังและซื่อสัตย์เพียงใด ผู้ใดสมควรได้รับ “ชื่อเสียงใหญ่โตเลื่องลือ” (ดู โรม 4:1-5, ยากอบ 2:21-24) พระเจ้าประทานความยิ่งใหญ่แก่อับราฮัมเพื่อผลประโยชน์ส่วนตัวของเขาเองใช่หรือไม่ หรือว่าการนี้เป็นสัญลักษณ์ของบางสิ่งที่มากกว่านี้ จงอธิบาย`

`เปรียบเทียบ ปฐมกาล 11:4 กับปฐมกาล 12:2 ทั้งสองเหตุการณ์นี้แตกต่างกันอย่างไร เหตุการณ์หนึ่งเป็นสัญลักษณ์ของการ “รอดโดยการกระทำ” และอีกเหตุการณ์เป็นสัญลักษณ์ของการ “รอดโดยความเชื่อ” อย่างไร`

อย่างไรก็ตาม แผนการแห่งความรอดแทบทั้งสิ้นขึ้นอยู่กับการกระทำของพระคริสต์ที่ทำเพื่อเรา ซึ่งเราผู้รับพระคุณของพระเจ้าต้องมีส่วนด้วย เรามีบทบาทที่ต้องทำ การเลือกโดยเสรีของเรามีความสำคัญ การต่อสู้ระหว่างพระคริสต์และซาตานตลอดยุคสมัยยังคงดำเนินในเรา ทั้งมนุษยชาติและทูตสวรรค์กำลังเฝ้าดูสิ่งที่เกิดกับเราในความขัดแย้งนั้น (1 โครินธ์4:9) ดังนั้น เราเป็นอย่างไร สิ่งที่เราพูด สิ่งที่เราทำ ถ่ายทอดไปทั่วจักรวาล เรานำสง่าราศีมาสู่พระเจ้าผู้ได้ทรงทำเพื่อเรามากมายได้โดยทางคำพูด การกระทำ แม้แต่ทัศนคติของเรา หรือเราจะนำความอับอายมาสู่พระองค์และพระนามของพระองค์ ดังนั้น เมื่อพระเจ้าตรัสกับอับราฮัมว่า พระองค์จะทรงให้เขามีชื่อเสียงใหญ่โตเลื่องลือ แน่นอนพระองค์ไม่ได้กล่าวถึงการมีชื่อเสียงแบบเดียวกับชาวโลก การมีชื่อเสียงใหญ่โตเลื่องลือในสายพระเนตรของพระเจ้าคือ ลักษณะนิสัย ความเชื่อ การเชื่อฟัง ความอ่อนน้อมถ่อมตน และความรักต่อผู้อื่น อุปนิสัยเหล่านี้แม้ว่าจะได้รับความเคารพจากทางโลก แต่มักไม่ใช่ปัจจัยที่โลกถือว่าเป็นการสร้างชื่อเสียง

`ลองนึกถึงชายและหญิงที่มีชื่อเสียง “โด่งดัง” ในโลกปัจจุบัน ไม่ว่าจะเป็นนักแสดง นักการเมือง ศิลปิน คนร่ำรวย อะไรที่ทำให้ผู้คนเหล่านี้มีชื่อเสียง ลองเปรียบเทียบกับชื่อเสียงของอับราฮัม สิ่งเหล่านี้บอกอะไรเราเกี่ยวกับแนวคิดการมีชื่อเสียงของโลกที่ผิดเพี้ยนไป ทัศนคติทางโลกนี้ส่งผลต่อมุมมองของการมีชื่อเสียงของเราอย่างไร`