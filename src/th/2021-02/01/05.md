---
title:  ณ ต้นไม้
date:  31/03/2021
---

**“พระเจ้าจึงทรงบัญชาแก่มนุษย์นั้นว่า บรรดาผลไม้ทุกอย่างในสวนนี้ เจ้ากินได้ทั้งหมด เว้นแต่ต้นไม้แห่งความสำนึกในความดีและความชั่ว ผลของต้นไม้นั้นอย่ากิน เพราะในวันใดที่เจ้าขืนกิน เจ้าจะต้องตายแน่” (ปฐมกาล 2:16, 17)**

บททดสอบนี้เปิดโอกาสให้อาดัมและเอวาได้ใช้เจตจำนงเสรี และยังท้าทายพวกเขาในการตอบสนองต่อความสัมพันธ์กับพระผู้สร้างในทางบวกหรือลบอีกด้วย นอกจากนี้ยังแสดงให้เห็นว่าพระเจ้าทรงสร้างพวกเขาให้เป็นอิสระและมีศีลธรรม หากไม่มีโอกาสที่จะฝ่าฝืน เหตุใดพระเจ้าจึงทรงใส่ใจเตือนให้เชื่อฟังตั้งแต่แรก

“ทุกสิ่งที่เกิดขึ้นก่อนจุดนี้ปูทางไปสู่จุดสำคัญที่สุด (ปฐมกาล 2:16, 17) อนาคตของเผ่าพันธุ์นี้มีจุดศูนย์กลางอยู่ที่ข้อห้ามเพียงข้อเดียว มนุษย์ไม่จำเป็นต้องสับสนกับประเด็นมากมาย เพียงคำนึงถึงบัญญัติจากพระเจ้าเพียงข้อเดียวเท่านั้น ซึ่งการรวมคำตักเตือนให้เหลือเพียงข้อเดียวบ่งบอกถึงพระเมตตาของพระยาเวห์ นอกจากนี้ เพื่อบ่งบอกว่าบัญญัติข้อเดียวนี้ไม่ได้ทำให้ต้องทุกข์ใจ พระเจ้าทรงตั้งขึ้นท่ามกลางสิ่งที่พระองค์ทรงอนุญาตมากมาย ‘บรรดาผลไม้ทุกอย่างในสวนนี้ เจ้ากินได้ทั้งหมด’” (H.C. Leupold, Exposition of Genesis 8, เล่ม 1, หน้า 127)

ในการเรียกให้อาดัมและเอวาเชื่อฟังพระประสงค์ของพระองค์ พระเจ้าตรัสว่า ‘เราเป็นพระผู้สร้างของเจ้า และเราได้สร้างเจ้าตามฉายาของเรา เราเป็นผู้ค้ำจุนชีวิตของเจ้า เพราะเจ้าดำรงอยู่ เคลื่อนไหวและมีชีวิตโดยเรา เราได้ประทานทุกสิ่งทุกอย่างเพื่อให้เจ้ามีความเป็นอยู่ที่ดีและมีความสุข (ปัจจัยยังชีพ บ้าน เพื่อนมนุษย์) และตั้งเจ้าให้เป็นผู้ปกครองโลกนี้ภายใต้เรา ถ้าเจ้าเต็มใจยืนยันความสัมพันธ์นี้กับเราเพราะว่าเจ้ารักเรา เราก็จะเป็นพระเจ้าของเจ้า และเจ้าจะเป็นบุตรของเรา เจ้าจะรับความสัมพันธ์นี้และวางใจโดยปฏิบัติตามคำสั่งที่เจาะจงนี้เพียงเท่านั้น’

ท้ายสุดนี้ ความสัมพันธ์ระหว่างเรากับพระเจ้าจะมีประสิทธิผลและยั่งยืนก็ต่อเมื่อเรามีอิสระในการเลือกที่จะยอมรับพระประสงค์ของพระองค์ การปฏิเสธพระประสงค์ของพระองค์ก็เป็นการเรียกร้องเอกราชจากพระองค์ เป็นการบ่งชี้ว่า เราเชื่อว่าเราไม่ต้องการพระองค์ นั่นเป็นทางเลือกที่ส่งผลให้เกิดการรู้จักความชั่วร้าย และความชั่วร้ายนั้นนำไปสู่ความแปลกแยก ความเหงา ความหงุดหงิด และความตาย

`บททดสอบความภักดีและความเชื่อฟังที่พระเจ้ามอบให้แก่อาดัมและเอวา เพื่อดูว่าพวกเขาจะจงรักภักดีต่อพระผู้สร้างของพวกเขาผู้ประทานทุกสิ่งที่พวกเขาต้องการรวมถึงโลกแห่งความสุขนี้ หรือพวกเขาจะไปตามทางของตนเองเป็นอิสระจากพระประสงค์ของพระองค์ พวกเขาจะมีความเชื่อที่เพียงพอในพระองค์พร้อมปฏิบัติตามพระคำของพระองค์หรือไม่ ต้นไม้แห่งความรู้ดีและรู้ชั่วทดสอบความภักดีและความเชื่อของพวกเขา ในทุกวันนี้เราเผชิญกับการทดสอบคล้าย ๆ กันนี้ทางใดบ้าง เปรียบเทียบพระบัญญัติของพระเจ้ากับคำสั่งในปฐมกาล2:16, 17`