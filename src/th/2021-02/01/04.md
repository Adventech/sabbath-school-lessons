---
title:  พระเจ้าและมนุษย์ร่วมกัน
date:  30/03/2021
---

สังเกตคำตรัสแรกของพระเจ้าต่อมนุษย์ตามที่ปรากฏในพระคัมภีร์ พระองค์ทรงชี้ให้พวกเขาเห็นถึงความสามารถในการให้กำเนิดและสืบพันธุ์ พระองค์ยังทรงชี้ให้พวกเขาเห็นถึงแผ่นดินโลกและสิ่งทรงสร้างต่าง ๆ ทรงบอกพวกเขาให้เสริมสร้าง ครอบครอง และมีอำนาจเหนือสิ่งเหล่านั้น นอกจากนี้พระองค์ยังทรงให้พืชพรรณทั้งปวงเป็นอาหาร กล่าวโดยย่อตามพระคัมภีร์ได้ว่า พระเจ้าตรัสกับชายและหญิงเกี่ยวกับการมีปฏิสัมพันธ์และความสัมพันธ์กับแผ่นดินโลกทางกายภาพโดยเฉพาะ

`ปฐมกาล1:28, 29 พระเจ้ามองแผ่นดินโลกทางกายภาพอย่างไร มีบางสิ่งบางอย่างที่ไม่ดีในโลกและต่อความสุขของเราหรือไม่ เราเรียนรู้บทเรียนอะไรบ้างจากฉากแรกของประวัติศาสตร์มนุษย์เกี่ยวกับวิธีที่เราควรมีปฏิสัมพันธ์กับสิ่งทรงสร้าง`

จากคำตรัสนี้ พระเจ้าทรงดำเนินขั้นตอนแรกในการสร้างความสัมพันธ์กับมนุษยชาติอีกด้วย พระองค์ตรัสกับพวกเขา สั่งและบอกในสิ่งที่พวกเขาต้องทำ มอบความรับผิดชอบที่แฝงอยู่ในคำพูดของพระองค์ พระเจ้าทรงมอบให้พวกเขาปกครองเหนือสิ่งที่พระองค์ทรงสร้างอันมหัศจรรย์ทั้งปวง

`ปฐมกาล1:28 กล่าวว่า พระเจ้าทรงอวยพระพรแก่อาดัมและเอวา หมายความว่าอย่างไร ความสัมพันธ์แบบไหนบ่งบอกถึงความสัมพันธ์ระหว่างพวกเขากับพระผู้สร้าง`

พระเจ้าตรัสกับอาดัมและเอวาผู้เป็นสิ่งมีชีวิตอันชาญฉลาดที่สามารถตอบสนองต่อความเมตตา มีส่วนร่วมและสามัคคีธรรมกับพระองค์ได้ นอกจากนี้อาดัมและเอวาผู้เป็นบุตรธิดาของพระผู้สร้าง พึ่งพาพระพรและการดูแลของพระบิดาซึ่งเป็นพระผู้สร้าง พระองค์ทรงประทานทุกสิ่งที่จำเป็นแก่พวกเขา พวกเขาไม่ได้ทำอะไรเลยที่สมควรได้รับสิ่งที่พระองค์ประทานให้

`เมื่อเราอ่านเกี่ยวกับการทรงสร้างชายและหญิง เราเห็นปัจจัยของความสัมพันธ์ที่พระเจ้าต้องการให้เรามีกับพระองค์ก่อนที่บาปจะเข้ามา ซึ่งในตอนนี้ขณะที่บาปเข้ามาแล้วพระองค์ต้องการให้เรามีความสัมพันธ์เช่นเดียวกัน จงทบทวนบทเรียนในวันนี้และหาแนวทางที่คล้ายคลึงกันที่จะช่วยให้เราเข้าใจว่า เราจะมีความสัมพันธ์กับพระองค์ในขณะที่เราอยู่ในสภาพล้มลงในบาปได้อย่างไร`