---
title:  ทำลายความสัมพันธ์
date:  01/04/2021
---

`โดยสัญชาตญาณเรามักไว้ใจคนที่เรารู้จักและไม่ไว้ใจคนที่ไม่รู้จัก โดยธรรมชาติแล้วเอวาต้องไม่ไว้วางใจซาตาน นอกจากนี้ การโจมตีพระเจ้าโดยตรงใด ๆ ก็ตามควรทำให้เธอตั้งรับป้องกันตนเอง ซาตานทำตามขั้นตอนใดเพื่อเลี่ยงการตั้งรับโดยธรรมชาติของเอวาต่อการล่อลวง (ปฐมกาล3:1-6)`

“การล่วงละเมิดของเอวานำไปสู่วิบัติที่อาจเกิดขึ้นกับครอบครัวมนุษย์เป็นเรื่องช่างน่าเศร้า แต่การเลือกของเธอไม่ได้ทำให้มนุษยชาติตกอยู่ในการลงโทษ แต่เป็นการเลือกโดยเจตนาของอาดัมที่เข้าใจอย่างถ่องแท้ถึงพระบัญชาของพระเจ้ามากกว่าการเลือกของเธอที่ทำให้บาปและความตายเป็นสิ่งที่มนุษย์หลีกเลี่ยงไม่ได้ เอวาถูกหลอกลวง แต่อาดัมไม่ได้ถูกหลอกลวง” (The SDA Bible Commentary, เล่ม 1, หน้า 231)

การละเมิดที่ชัดแจ้งและการเพิกเฉยต่อพระบัญชาของพระเจ้าส่งผลให้ความสัมพันธ์ระหว่างมนุษย์กับพระเจ้าขาดสะบั้นลง การสามัคคีธรรมอย่างเปิดเผยกับพระเจ้ากลายเป็นการหลบหนีจากเบื้องพระพักตร์พระเจ้าด้วยความกลัว (ปฐมกาล 3:8-10) ความเหินห่างและการแยกออกจากกันเข้าแทนที่การสามัคคีธรรมและการติดสนิท ความบาปปรากฏขึ้นและผลลัพธ์ทั้งหมดที่น่าเกลียดน่ากลัวก็ตามมา มนุษยชาติจะมุ่งหน้าไปสู่ความพินาศนิรันดร์หากไม่ทำอะไรเลย

พระเจ้าตรัสคำแห่งความหวังและพระสัญญาใดท่ามกลางโศกนาฏกรรมนี้ (ดูปฐมกาล 3:15)

พระคำแห่งความหวังจากคำพยากรณ์ของพระเจ้าที่กล่าวถึง คำสั่งของพระเจ้าเกี่ยวกับการเป็นศัตรูระหว่างงูกับหญิงนั้น ระหว่างเชื้อสายของเธอกับเชื้อสายของมัน จุดสำคัญอยู่ที่ภาพที่ปรากฏอย่างมีชัยของผู้แทนแห่งพงศ์พันธุ์ของนาง ผู้ที่จะกระทำให้หัวของซาตานฟกช้ำถึงตาย ในขณะที่มันจะทำให้ส้นเท้าของพระเมสสิยาห์ฟกช้ำเท่านั้น

อาดัมและเอวาได้รับความหวังจากพระสัญญาของพระเมสสิยาห์ในเวลาที่พวกเขาหมดหนทาง ความหวังที่จะเปลี่ยนแปลงสภาพการมีชีวิตของพวกเขา เพราะว่าพระเจ้าเป็นผู้ประทานและทรงค้ำจุนความหวังนี้ พระสัญญาของพระเมสสิยาห์และชัยชนะในวาระสุดท้ายได้ยกความมืดมัวจากบาปที่พวกเขาตกอยู่ออกไป แม้ในช่วงเวลานั้นพวกเขาจะเข้าใจเรื่องนี้อย่างคลุมเครือก็ตาม

`อ่านปฐมกาล3:9 พระเจ้าตรัสกับอาดัมและเอวาว่า “เจ้าอยู่ที่ไหน” แน่นอนว่าพระเจ้าทรงทราบว่าพวกเขาอยู่ที่ไหน คำตรัสของพระองค์แทนที่จะเต็มไปด้วยคำประณาม แต่กลับดึงมนุษยชาติที่ตกอยู่ในบาปให้กลับมาหาพระองค์ กล่าวโดยสรุปได้ว่า คำตรัสแรกที่พระเจ้าตรัสกับมนุษย์ที่ตกอยู่ในบาป เต็มไปด้วยความหวังแห่งพระคุณและพระเมตตาของพระองค์ มีทางใดบ้างที่เราจะพบกับพระเจ้าผู้ทรงพยายามเรียกเราให้เข้าสู่พระเมตตาและพระคุณของพระองค์`