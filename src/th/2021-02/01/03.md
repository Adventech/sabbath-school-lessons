---
title:  ตามพระฉายาของพระผู้สร้าง - ปฐมกาล1:27
date:  29/03/2021
---

**พระคัมภีร์กล่าวว่า พระเจ้าทรงสร้างมนุษย์ขึ้นเป็นชายและหญิง “ตามพระฉายาของพระองค์” (ปฐมกาล1:27) ใช้แนวทางนี้ในการตอบคำถามต่อไปนี้**

`1.	พระเจ้าทรงสร้างเราตามพระฉายาของพระองค์หมายความว่าอย่างไร เราอยู่ใน “พระฉายาของพระองค์” แบบใด`

`2.	จากเรื่องราวในปฐมกาล พระเจ้าได้ทรงสร้างสิ่งอื่นนอกเหนือจากมนุษย์ตาม “พระฉายาของพระองค์”อีกหรือไม่ หากไม่ สิ่งนี้บอกอะไรเราเกี่ยวกับสถานะที่เป็นเอกลักษณ์ของเราที่ตรงข้ามกับสิ่งทรงสร้างอื่น ๆ เราได้บทเรียนอะไรจากความแตกต่างนี้`

`3.	มีอะไรอีกบ้างที่พบได้ในเรื่องของการทรงสร้างมนุษย์ ที่ทำให้เผ่าพันธุ์มนุษย์แตกต่างจากสิ่งทรงสร้างอื่น ๆ อ่าน ปฐมกาล2:7, 18-25`

แม้เราพูดถึงพระเจ้าในคำศัพท์ของมนุษย์  เราต้องไม่ลืมว่าพระองค์ทรงเป็นพระวิญญาณ (ยอห์น4:24) ซึ่งมีพระลักษณะอันศักดิ์สิทธิ์ สิ่งที่เรากล่าวได้ก็คือ ธรรมชาติทางร่างกาย จิตใจ และจิตวิญญาณของเราสะท้อนพระเจ้าพระผู้สร้างในบางรูปแบบเท่านั้น ยังมีอีกหลายสิ่งหลายอย่างเกี่ยวกับพระองค์ที่ยังคงปกคลุมไปด้วยความลึกลับ อย่างไรก็ตาม พระคัมภีร์เน้นแนวคิดทางด้านจิตวิญญาณและสติปัญญาของเราที่สามารถพัฒนาและปรับปรุงได้ เพราะความคิดของมนุษย์มีความเป็นเอกลักษณ์ จึงทำให้การสานสัมพันธ์กับพระเจ้าเป็นไปได้ ซึ่งเป็นบางอย่างที่สิ่งทรงสร้างอื่น ๆ ไม่สามารถทำได้

สังเกตความเป็นเอกลักษณ์ที่พระเจ้าทรงสร้างผู้หญิง ทั้งชายและหญิงได้รับสิทธิพิเศษในการได้รับการทรงสร้างตามพระฉายาของพระเจ้า ในการสร้างพวกเขาไม่มีการเกริ่นถึงความด้อยกว่าของคนใดคนหนึ่ง พระเจ้าพระองค์เองทรงสร้างพวกเขาทั้งสองจากวัสดุเดียวกัน พระเจ้าทรงสร้างทั้งสองเท่าเทียมกันตั้งแต่เริ่มแรก และตั้งให้พวกเข้ามีความสัมพันธ์พิเศษกับพระองค์ ทั้งคู่มีโอกาสเดียวกันที่จะพัฒนาอุปนิสัยที่พระเจ้าประทานให้เพื่อนำสง่าราศีมาสู่พระองค์

“พระเจ้าพระองค์เองทรงมอบมิตรสหายแก่อาดัม พระองค์ประทาน ‘คู่อุปถัมภ์แก่เขา’ – เป็นผู้ช่วยที่คู่ควร เป็นเพื่อนที่เหมาะสม และผู้ที่เข้าเป็นหนึ่งเดียวกับเขาด้วยความรักและความเห็นอกเห็นใจ

เอวาถูกสร้างขึ้นจากกระดูกซี่โครงนำมาจากสีข้างของอาดัม แสดงให้เห็นว่าเธอไม่ได้มาเป็นผู้ควบคุมเขาเหมือนศีรษะ หรือถูกเหยียบย่ำใต้เท้าของเขาในฐานะผู้ด้อยกว่า แต่เพื่อยืนเคียงข้างเขาอย่างเท่าเทียมกัน เพื่อเป็นที่รักและได้รับการปกป้องจากเขา” (เอลเลน จี. ไวท์, บรรพชนกับผู้เผยพระวจนะ, หน้า 46)