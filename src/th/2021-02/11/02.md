---
title:  ความสัมพันธ์
date:  06/06/2021
---

**“เราจะอยู่ในหมู่พวกเจ้าและวิญญาณจิตของเราจะไม่เกลียดเจ้า เราจะดำเนินในหมู่พวกเจ้า และจะเป็นพระเจ้าของเจ้า และเจ้าจะเป็นประชากรของเรา” (เลวีนิติ 26:11, 12)**

ประเด็นหนึ่งที่ชัดเจนแล้วในตอนนี้คือ ไม่ว่าในพันธสัญญาเดิมหรือพันธสัญญาใหม่ พระเจ้าทรงแสวงหาความสัมพันธ์ที่ใกล้ชิดและเปี่ยมด้วยความรักกับประชากรของพระองค์ ที่จริงแล้ว พันธสัญญาช่วยสร้างรูปแบบของ “กฎระเบียบ” ของความสัมพันธ์นั้น

ความสัมพันธ์มีความสำคัญต่อพันธสัญญาไม่ว่าจะอยู่ในช่วงเวลาใดหรือบริบทใดก็ตาม เพื่อให้ความสัมพันธ์ดำรงอยู่ได้จึงจำเป็นต้องมีปฏิสัมพันธ์ การสื่อสาร และการติดต่อ โดยเฉพาะสำหรับมนุษย์ที่ตกอยู่ในบาป ข้อผิดพลาด และความสงสัย แน่นอนว่าพระเจ้าทรงทราบเรื่องนี้ จึงได้ทรงริเริ่มเพื่อให้แน่ใจว่าพระองค์จะสำแดงพระองค์ต่อเราในรูปแบบต่าง ๆ เพื่อเราจะมีความสัมพันธ์กับพระองค์อย่างมีความหมายภายใต้ขอบเขตของมนุษยชาติที่ล้มลงในบาปได้

`อ่านอพยพ 25:8 เกี่ยวกับพระบัญชาของพระเจ้าให้อิสราเอลสร้างสถานนมัสการ พระเจ้าทรงให้เหตุผลใดในการให้พวกเขาทำเช่นนั้น`

แน่นอนว่า คำตอบสำหรับคำถามนี้ก่อให้เกิดอีกคำถามหนึ่ง ก็คือ เหตุใดพระเจ้าทรงต้องการประทับอยู่ท่ามกลางประชากรของพระองค์

บางทีอาจพบความจริงได้ในข้อพระคัมภีร์สองข้อสำหรับวันนี้ สังเกตว่า พระเจ้าจะ “ประทับ” ท่ามกลางพวกเขา พระองค์ยังตรัสอีกว่า พระองค์จะไม่ “เกลียด” พวกเขา แล้วพระองค์ตรัสว่า พระองค์จะ “ดำเนิน” ท่ามกลางพวกเขาและจะเป็นพระเจ้าของพวกเขา และพวกเขาจะเป็นประชากรของพระองค์ (เลวีนิติ 26:11, 12) ดูองค์ประกอบที่พบในข้อพระคัมภีร์นี้ จะเห็นได้ชัดเจนอีกครั้งถึงหลักเกณฑ์ของความสัมพันธ์

`ลองใช้เวลาไม่กี่นาทีแยกย่อยรายละเอียดในเลวีนิติ 26:11, 12 และอพยพ 25:8 เขียนองค์ประกอบต่าง ๆ ทั้งหมดที่สอดคล้องกับแนวคิดที่ว่าพระเจ้าทรงแสวงหาความสัมพันธ์กับประชากรของพระองค์`

`อ่านเจาะจงวลีที่พระเจ้าตรัสว่า “วิญญาณจิตของเราจะไม่เกลียดเจ้า” อะไรในสถานนมัสการที่ช่วยให้มนุษย์ที่ล้มลงในบาปได้รับการยอบรับจากพระเจ้าได้ เหตุใดสิ่งนั้นจึงเป็นสิ่งสำคัญมากต่อกระบวนการการสร้างพันธสัญญา`