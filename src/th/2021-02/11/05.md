---
title:  มหาปุโรหิตแห่งพันธสัญญาใหม่
date:  09/06/2021
---

สถานนมัสการบนโลกที่พระเจ้าทรงเลือกที่จะดำรงอยู่กับประชากรของพระองค์ มีศูนย์กลางอยู่ที่สัตวบูชา ถึงกระนั้น พิธีไม่ได้สิ้นสุดลงด้วยการตายของสัตว์เหล่านี้ ปุโรหิตใช้เลือดในการปฏิบัติกิจในสถานนมัสการแทนที่คนบาปหลังจากที่สัตวบูชานั้นถูกฆ่า

อย่างไรก็ตาม พิธีทั้งหมดนี้เป็นเพียงเงา สัญลักษณ์ ของสิ่งที่พระเจ้าจะทำเพื่อโลกใบนี้ เช่นเดียวกับที่สัญลักษณ์ (พิธีในสถานศักดิ์สิทธิ์) ไม่ได้สิ้นสุดลงที่การตายของสัตว์ การปฏิบัติกิจของพระคริสต์เพื่อเราก็ไม่ได้สิ้นสุดลงกับการสิ้นพระชนม์ของพระองค์บนกางเขน

`ศึกษาฮีบรู 8:1-6 สำหรับวันนี้ อธิษฐานในขณะที่ศึกษาข้อเหล่านี้ ขอพระเจ้าช่วยคุณให้เข้าใจในสิ่งที่เขียนไว้และเข้าใจว่าทำไมจึงเป็นสิ่งสำคัญสำหรับเราที่จะต้องเข้าใจ หลังจากที่คุณทำเช่นนี้แล้ว ให้เขียนในสิ่งที่คุณคิดว่าเป็นข้อความจากพระเจ้าส่งตรงถึงคุณผ่านข้องพระคัมภีร์เหล่านี้ด้วยคำของคุณเอง ถามตัวคุณเองด้วยว่า ข้อพระคัมภีร์เหล่านี้ช่วยให้เราเข้าใจถึงพันธสัญญาใหม่อย่างไร`

เช่นเดียวกับที่มีสถานนมัสการบนโลก ปุโรหิต และการปฏิบัติกิจภายใต้พันธสัญญาเดิม ดังนั้นจึงมีสถานศักดิ์สิทธิ์บนสวรรค์ ปุโรหิตศักดิ์สิทธิ์ และการปฏิบัติกิจศักดิ์สิทธิ์ภายใต้พันธสัญญาใหม่ อย่างไรก็ตามสิ่งที่เป็นเพียงสัญลักษณ์ แบบ และเงา (ฮีบรู 8:5) ในพันธสัญญาเดิมกลายเป็นสิ่งที่เกิดขึ้นจริงในพันธสัญญาใหม่

นอกจากนี้แล้ว แทนที่เราจะมีสัตว์ที่ไม่มีศีลธรรมเป็นตัวแทนของเรา แต่เรามีพระเยซูผู้ปราศจากบาป แทนที่เราจะมีเลือดของสัตว์ แต่เรามีพระโลหิตของพระคริสต์ แทนที่สถานนมัสการที่มนุษย์สร้างขึ้น แต่เรามี “เต็นท์แท้ซึ่งพระเจ้าได้ทรงตั้งไว้ ไม่ใช่มนุษย์ตั้ง” (ฮีบรู 8:2) และแทนที่จะเป็นปุโรหิตที่เป็นมนุษย์ตกอยู่ในความผิดบาป แต่เรามีพระเยซูผู้เป็นมหาปุโรหิตของเราปฏิบัติกิจแทนเรา เมื่อคำนึงถึงข้อความข้างต้นนี้ให้เราอ่านคำกล่าวของเปาโล “ถ้าเราละเลยความรอดอันยิ่งใหญ่แล้ว เราจะรอดพ้นไปอย่างไรได้” (ฮีบรู 2:3)

`ลองคำนึงถึงสิ่งเหล่านี้: พระเยซูทรงดำเนินชีวิตที่ปราศจากบาปแทนคุณ สิ้นพระชนม์แทนคุณ และขณะนี้ดำรงอยู่ในสวรรค์ ปฏิบัติกิจในสถานศักดิ์สิทธิ์แทนคุณ ทั้งหมดนี้เพื่อช่วยคุณให้รอดจากผลสุดท้ายของบาปที่เลวร้าย ลองวางแผนในวันถัดไปเพื่อพูดคุยกับใครบางคนเกี่ยวกับข่าวดีนี้ คนที่คุณคิดว่าจำเป็นต้องได้ยิน เตรียมสิ่งที่คุณจะพูดล่วงหน้าโดยอาศัยบทเรียนในวันนี้`