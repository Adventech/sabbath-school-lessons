---
title:  'พระราชกิจในสวรรค์ - ฮีบรู 9:24'
date:  10/06/2021
---

ศึกษาฮีบรู 9:24 โดยเฉพาะในส่วนที่อธิบายถึงพระราชกิจของพระคริสต์ในสวรรค์เพื่อเราหลังจากการสิ้นพระชนม์เป็นเครื่องบูชาไถ่บาปแทนเรา แม้ว่ามีหลายประเด็นที่ต้องศึกษา แต่ให้เรามุ่งไปยังประเด็นหนึ่งในวลีท้ายสุด ซึ่งกล่าวว่าพระคริสต์เสด็จไปสวรรค์เพื่อเข้าเฝ้าพระเจ้าเพื่อเราทั้งหลาย

ลองคิดดูว่าสิ่งนี้หมายถึงอะไร เราเป็นมนุษย์ที่ผิดบาปและล้มลงในบาป หากเราต้องเผชิญในตอนนี้ เราจะถูกความสว่างแห่งพระสิริของพระเจ้าเผาผลาญ ไม่ว่าเราจะเคยเลวร้ายเพียงใดหรือละเมิดพระบัญญัติอันศักดิ์สิทธิ์ของพระเจ้าอย่างโจ่งแจ้งเพียงใด แต่เรามีผู้หนึ่งที่จะเข้าเฝ้าพระเจ้าเพื่อเราทั้งหลาย เรามีพระผู้แทนยืนอยู่ต่อพระพักตร์พระบิดาแทนเรา ให้เราคำนึงว่าพระคริสต์ทรงรัก อภัยบาปและยอมรับเราเพียงใดในขณะที่พระองค์ทรงดำเนินอยู่บนโลก พระองค์ผู้เป็นองค์เดียวกันนี้เป็นผู้กลางให้เราบนสวรรค์ในขณะนี้ด้วย

นี่คืออีกส่วนหนึ่งของข่าวดี พระเยซูไม่เพียงแต่จ่ายค่าความบาปให้กับเรา โดยการแบกรับบาปของเราไว้ในพระกายของพระองค์ที่กางเขน (1 เปโตร 2:24) แต่ขณะนี้พระองค์ประทับอยู่ต่อเบื้องพระพักตร์พระเจ้าเป็นผู้กลางระหว่างสวรรค์และโลก ระหว่างมนุษยชาติและพระเจ้า

พระเยซูผู้ซึ่งเป็นทั้งพระเจ้าและมนุษย์ (มนุษย์สมบูรณ์ที่ไร้บาป) เป็นเพียงผู้เดียวที่สามารเชื่อมช่องว่างที่เกิดจากบาประหว่างมนุษยชาติและพระเจ้าได้ ประเด็นสำคัญที่จำเป็นต้องจดจำ (แม้ว่าจะมีหลายประเด็น) ก็คือในตอนนี้มี พระผู้ทรงสภาพมนุษย์ ผู้สามารถเชื่อมโยงกับปัญหา ความเจ็บปวด และการทดลองของเราได้ (ฮีบรู 4:14, 15) ซึ่งเป็นผู้แทนเราต่อพระพักตร์พระบิดา

`“ด้วยเหตุว่ามีพระเจ้าองค์เดียว และมีคนกลางแต่ผู้เดียวระหว่างพระเจ้ากับมนุษย์ คือพระเยซูคริสต์ผู้ทรงสภาพเป็นมนุษย์ ผู้ทรงประทานพระองค์เองเป็นค่าไถ่สำหรับคนทั้งปวง เหตุการณ์นี้เป็นพยานในเวลาอันเหมาะ” (1 ทิโมธี2:5, 6) บทบาทสองประการของพระเยซูที่ข้อพระคัมภีร์นี้กล่าวถึงคืออะไร และสถานนมัสการบนโลกได้พยากรณ์ล่วงหน้าถึงบทบาทนี้อย่างไร`

ข่าวดีของพันธสัญญาใหม่ในตอนนี้คือ เนื่องด้วยพระเยซู คนบาปที่กลับใจใหม่จึงมีพระผู้หนึ่งเป็นผู้แทนในสวรรค์ต่อพระพักตร์พระบิดา พระผู้หนึ่งที่ทำให้พวกเขาได้รับในสิ่งที่พวกเขาไม่เคยจะได้รับ และนั่นก็คือความชอบธรรมที่สมบูรณ์ เป็นความชอบธรรมเดียวที่สามารถยืนอยู่ต่อพระพักตร์พระเจ้าได้ พระเยซูด้วยความชอบธรรมที่สมบูรณ์แบบนั้นปฏิบัติกิจในชีวิตของพระองค์ด้วยความทุกข์ทรมาน (ฮีบรู 2:10) ยืนอยู่ต่อพระพักตร์พระเจ้าอ้างการอภัยบาปและอำนาจเหนือบาปแก่เรา หากปราศจากสิ่งเหล่านี้แล้ว เราก็ไม่มีความหวังซึ่งไม่เพียงแต่ในตอนนี้แต่ในการพิพากษาด้วย

`อธิษฐานและใคร่ครวญถึง พระผู้ทรงสภาพมนุษย์ ผู้ทรงเคยถูกล่อลวงให้ทำบาป ยืนอยู่ต่อพระพักตร์พระเจ้าในสวรรค์ มีความหมายต่อคุณเป็นการส่วนตัวอย่างไร และนำมาซึ่งความหวังและกำลังใจแบบใด`