---
title:  การเป็นผู้แทน
date:  08/06/2021
---

**“พระเยซูทรงสละพระองค์เองเพราะบาปของเราทั้งหลาย เพื่อช่วยเราให้พ้นจากยุคปัจจุบันอันชั่วร้ายตามน้ำพระทัยพระบิดาเจ้าของเรา” (กาลาเทีย 1:4)**

ไม่สงสัยเลยว่า ประเด็นหลักประเด็นหนึ่งในพระคัมภีร์ใหม่คือ การที่พระเยซูคริสต์สิ้นพระชนม์ในฐานะเครื่องบูชาสำหรับบาปทั้งปวงของโลก ความจริงนี้เป็นพื้นฐานของแผนการแห่งความรอดทั้งหมด หลักศาสนศาสตร์ใดก็ตามที่ปฏิเสธการไถ่บาปโดยพระโลหิตของพระคริสต์ก็ปฏิเสธหัวใจและวิญญาณจิตของคริสต์ศาสนา กางเขนที่ปราศจากพระโลหิตไม่สามารถช่วยผู้ใดให้รอดได้

`ใคร่ครวญถึงข้อพระคัมภีร์ของวันนี้และตอบคำถามต่อไปนี้ พระเยซูทรงอาสาที่จะสิ้นพระชนม์หรือไม่ พระองค์สิ้นพระชนม์เพื่อใคร การสิ้นพระชนม์ของพระองค์นำมาซึ่งความสำเร็จใด`

การเป็นผู้แทนเป็นกุญแจหลักของแผนการแห่งความรอดทั้งหมด เพราะบาปของเรา เราจึงสมควรต้องตาย ด้วยความรักของพระคริสต์ที่มีต่อเราทรง “สละพระองค์เองเพราะบาปของเราทั้งหลาย” (กาลาเทีย 1:4) พระองค์สิ้นพระชนม์แทนความตายที่เราสมควรจะได้รับ การสิ้นพระชนม์ของพระคริสต์ในฐานะที่พระองค์ทรงเป็นผู้แทนของคนบาปทั้งปวง เป็นความจริงยิ่งใหญ่ที่ส่งต่อให้กับความจริงอื่น ๆ ความหวังในการได้รับการกลับสู่สภาพเดิม อิสรภาพ การอภัยชีวิตนิรันดร์ในแผ่นดินสวรรค์ ตั้งอยู่บนการปฏิบัติกิจของพระเยซู นั่นคือการประทานพระองค์เองเพื่อบาปของเรา หากปราศจากสิ่งนี้ ความเชื่อของเราก็จะไร้ความหมาย ความรอดมาจากพระโลหิตของพระคริสต์เพียงเท่านั้น

`อ่านข้อพระคัมภีร์ต่อไปนี้ มัทธิว26:28, เอเฟซัส2:13, ฮีบรู9:14, 1 เปโตร1:19 ข้อเหล่านี้บอกอะไรเราเกี่ยวกับพระโลหิต พระโลหิตมีบทบาทอะไรในแผนการแห่งความรอด`

“ไม่ใช่พระประสงค์ของพระเจ้าที่คุณจะคลางแคลงใจและทรมานจิตวิญญาณของคุณด้วยความกลัวที่ว่าพระเจ้าจะไม่ยอมรับคุณ เพราะว่าคุณเป็นคนบาปและไม่คู่ควร.... คุณสามารถพูดได้ว่า ‘ข้ารู้ว่าข้าเป็นคนบาป และนี้เป็นเหตุผลที่ข้าต้องการพระผู้ช่วยให้รอด.... ข้าไม่มีคุณค่าหรือความดีอะไรที่จะใช้อ้างเพื่อรับเอาความรอดได้เลย แต่ข้าได้นำพระโลหิตแห่งการไถ่ให้รอดของพระเมษโปดกของพระเจ้าที่ไร้ที่ติมาถวายต่อพระเจ้า ซึ่งพระโลหิตนั้นได้นำเอาความบาปของโลกไป นี่คือคำวิงวอนขอเพียงข้อเดียวของข้า” (เอลเลน จี. ไวท์, The Faith I Live By, หน้า 100)

`จากข้อความของ เอลเลน ไวท์ จงบรรยายความกลัวหรือความเจ็บปวดของคุณ พร้อมกับอธิบายว่าพระโลหิตแห่งพันธสัญญาใหม่ให้ความหวังอะไรแก่คุณ`