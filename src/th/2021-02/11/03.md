---
title:  'บาป การถวายบูชา และการยอมรับ - ฮีบรู 9:22'
date:  07/06/2021
---

การถวายสัตวบูชาเป็นวิธีที่พระเจ้าทรงกำหนดไว้ในพันธสัญญาเดิมสำหรับคนบาปเพื่อให้เป็นอิสระจากบาปและความผิด การถวายเครื่องบูชาของชนชาติอิสราเอลบันทึกไว้ในเลวีนิติ 1 – 7 ลองศึกษาอย่างรอบคอบถึงการใช้และการกำจัดเลือดของเครื่องบูชาชนิดต่าง ๆ บทบาทของเลือดในพิธีกรรมถวายบูชาเป็นหนึ่งในคุณลักษณะของการถวายเครื่องบูชาของชนชาติอิสราเอล

บุคคลที่ทำบาป และด้วยเหตุนี้ได้ทำลายความสัมพันธ์แห่งพันธสัญญาและพระบัญญัติ สามารถกลับคืนสู่การสามัคคีธรรมกับพระเจ้าและมนุษย์ได้อย่างสมบูรณ์ โดยการนำเครื่องถวายสัตวบูชาให้มาเป็นตัวแทน เครื่องบูชาและพิธีกรรมเป็นสื่อกลางที่พระเจ้ากำหนดไว้เพื่อชำระคนบาปจากบาปและความผิด เครื่องบูชาเหล่านี้จัดตั้งขึ้นเพื่อชำระคนบาป โอนบาปและความผิดของแต่ละบุคคลไปยังสถานมนัสการโดยการประพรมเลือด ก่อตั้งความสัมพันธ์ขึ้นอีกครั้งหนึ่ง และจัดตั้งการสามัคคีธรรมอย่างเต็มรูปแบบระหว่างผู้สำนึกผิดกับองค์พระผู้เป็นเจ้าพระผู้ช่วยให้รอดส่วนตัวของเขา

`แนวคิดที่แสดงไว้ข้างต้นช่วยเราให้เข้าใจคำถามท้ายบทของบทเรียนเมื่อวานนี้อย่างไร`

`การถวายสัตวบูชามีความหมายทางคำพยากรณ์อย่างไร (อิสยาห์53:4-12, ฮีบรู10:4)`

การถวายสัตวบูชาในพันธสัญญาเดิมได้รับการกำหนดจากพระเจ้าเพื่อกำจัดบาปและความผิดออกจากคนบาป เป็นการเปลี่ยนสถานะของคนบาปจากผู้มีความผิดและสมควรตายมาเป็นการได้รับการอภัยและสถาปนาพันธสัญญาแห่งความสัมพันธ์ระหว่างพระเจ้ากับมนุษย์ใหม่อีกครั้ง การถวายสัตวบูชาเป็นลักษณะของคำพยากรณ์ ท้ายที่สุดแล้วไม่มีสัตว์ตัวใดสามารถเป็นตัวแทนของการชำระบาปและความผิดของมนุษย์ได้ ผู้เขียนพระธรรมฮีบรูกล่าวในภาษาของตนว่า “เพราะเลือดโคผู้และเลือดแพะไม่สามารถชำระบาปให้หมดสิ้นไปได้” (ฮีบรู 10:4) ดังนั้น การถวายสัตวบูชาจึงเป็นการมองไปยังการเสด็จมาของพระองค์ผู้รับใช้ของพระเจ้า ผู้ซึ่งสิ้นพระชนม์เพื่อเป็นผู้แทนบาปของโลกนี้ คนบาปได้รับการให้อภัยและรับการยอมรับจากพระเจ้าผ่านกระบวนนี้ รากฐานของความสัมพันธ์แห่งพันธสัญญาจึงได้ก่อตั้งขึ้น

`ลองจินตนาการว่าคุณเป็นบุคคลหนึ่งที่มีชีวิตอยู่ในสมัยพระคัมภีร์เดิม ในช่วงที่มีการถวายสัตวบูชาที่สถานนมัสการ จำไว้ด้วยว่าการปศุสัตว์มีความสำคัญต่อเศรษฐกิจ วัฒนธรรม และวิถีชีวิตทั้งหมดเพียงใด เครื่องบูชาเหล่านี้สอนอะไรพวกเขาถึงค่าจ้างของความบาป`