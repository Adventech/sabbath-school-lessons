---
title:  ความมั่นคงของพระบัญญัติของพระเจ้า
date:  19/05/2021
---

`การที่พระบัญญัติของพระเจ้าอยู่ในความสัมพันธ์แห่งพันธสัญญาสอนอะไรเราเกี่ยวกับพระลักษณะที่สำคัญของพระองค์ (มาลาคี3:6, ยากอบ 1:17)`

พระบัญญัติของพระเจ้าเป็นการแสดงออกทางวาจาหรือลายลักษณ์อักษรของพระประสงค์ของพระองค์ (เปรียบเทียบกับ สดุดี 40:8) เนื่องจากพระบัญญัติเป็นสำเนาของพระลักษณะของพระองค์ การที่พระบัญญัติอยู่ในพันธสัญญาจึงทำให้เรามั่นใจถึงความมั่นคงถาวรและความเชื่อถือได้ของพระเจ้า แม้ว่าเราอาจไม่สามารถมองเห็นผลของการมีอยู่ของพระองค์เสมอ แต่เราก็รู้ว่าพระองค์ทรงไว้วางใจได้

“ความมั่นใจที่ว่าพระเจ้าไว้วางใจได้และเชื่อถือได้นั้นตั้งอยู่บนความจริงที่ว่าพระองค์ทรงเป็นพระเจ้าแห่งพระบัญญัติ พระประสงค์และพระบัญญัติของพระองค์เป็นอันหนึ่งอันเดียวกัน พระเจ้าตรัสว่าสิ่งนั้นถูกต้องเพราะอธิบายถึงความสัมพันธ์ที่เป็นไปได้ที่สุด ดังนั้นพระบัญญัติของพระเจ้าจึงไม่ใช่สิ่งที่ไร้เหตุผลหรือขึ้นอยู่กับความคิดเพ้อฝันและจินตนาการ แต่เป็นสิ่งที่มั่นคงที่สุดในจักรวาล” (Walter R. Beach, Dimensions in Salvation, หน้า 143)

`หากพระบัญญัติของพระเจ้าไม่สามารถช่วยคนให้รอดจากบาปได้ เหตุใดพระองค์จึงทรงให้พระบัญญัติเป็นส่วนหนึ่งของพันธสัญญา (อ่าน อาโมส 3:3)`

โดยทั่วไปแล้วความสัมพันธ์กำหนดให้มีข้อตกลงและความสอดคล้องกัน เนื่องจากพระเจ้าไม่เพียงเป็นผู้สร้างโลกเท่านั้น แต่เป็นผู้ปกครองที่มีศีลธรรมด้วย พระบัญญัติจึงจำเป็นต่อความสุขของสิ่งมีชีวิตอันชาญฉลาดที่ทรงสร้างขึ้น เพื่อพวกเขาจะอยู่ร่วมกับพระองค์อย่างปรองดองได้ พระบัญญัติของพระองค์คือการแสดงออกถึงพระประสงค์ของพระองค์ เป็นการสถาปนาการปกครองของพระองค์ โดยธรรมชาติแล้วพระบัญญัติเป็นบรรทัดฐานและข้อผูกมัดของพันธสัญญาและความสัมพันธ์ วัตถุประสงค์ของพระบัญญัติไม่ใช่เพื่อช่วยให้รอด แต่เพื่อกำหนดหน้าที่ของเราต่อพระเจ้า (พระบัญญัติข้อที่ 1-4) และหน้าที่ของเราต่อเพื่อนมนุษย์ (พระบัญญัติข้อที่ 5-10) กล่าวอีกนัยหนึ่งคือ พระบัญญัติเป็นการกำหนดลักษณะชีวิตที่พระเจ้าทรงออกแบบให้บุตรธิดาแห่งพันธสัญญาของพระองค์ดำรงอยู่ เพื่อความผาสุกและความเป็นอยู่ที่ดีของพวกเขาเอง ช่วยปกป้องชนชาติอิสราเอลจากการนำปรัชญาอื่นมาใช้เป็นแนวทางในการดำเนินชีวิต พระบัญญัติเป็นจุดประสงค์ของความสัมพันธ์แห่งพันธสัญญาที่จะนำผู้เชื่อให้เข้าสอดคล้องกับพระประสงค์และพระลักษณะของพระเจ้าผ่านพระคุณแห่งการเปลี่ยนแปลงของพระองค์

`ลองมองไปรอบ ๆ คุณไม่เห็นผลร้ายแรงของการละเลยกฎหมายหรือ แม้แต่ในชีวิตของคุณเอง คุณไม่เห็นความเสียหายที่เกิดขึ้นจากการฝ่าฝืนพระบัญญัติของพระเจ้าหรือ ความจริงเหล่านี้ช่วยยืนยันความดีงามของพระบัญญัติของพระเจ้าในทางใดบ้าง และเหตุใดพระบัญญัติจึงควรเป็นส่วนสำคัญของความสัมพันธ์ของเรากับพระองค์`