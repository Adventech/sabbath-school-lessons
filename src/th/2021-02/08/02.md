---
title:  'การทรงเลือกชนชาติอิสราเอล- เฉลยธรรมบัญญัติ7:7'
date:  16/05/2021
---

ประเพณีของชาวยิวสอนว่า พระเจ้าทรงทำพันธสัญญากับชนชาติอิสราเอลเท่านั้น เพราะประชาชาติอื่น ๆ ปฏิเสธพันธสัญญาก่อน แม้ไม่มีหลักฐานทางพระคัมภีร์สนับสนุนแนวคิดนี้ พระเจ้าทรงเลือกชนชาติฮีบรูไม่ว่าจะด้วยเหตุผลใดก็ตาม แต่ไม่ใช่เพราะพวกเขาสมควรได้รับเกียรติอันสูงส่งและสิทธิพิเศษที่พระเจ้าประทานแก่พวกเขา พวกเขาไม่มีความดีในตัวของพวกเขาเองที่คู่ควรกับความรักของพระเจ้าและการทรงเลือกให้เป็นประชากรของพระองค์ พวกเขามีจำนวนน้อย เป็นชนเผ่าที่เป็นทาสถูกกดขี่ อ่อนแอทางการเมืองและทางทหาร นอกจากนี้ หากมองในมุมของวัฒนธรรมและศาสนา พวกเขาถูกผสมกลมกลืนและไม่มีอิทธิพลมากนัก ดังนั้นเหตุผลพื้นฐานในการเลือกชนชาติอิสราเอลอยู่ในความลึกลับแห่งความรักและพระคุณของพระเจ้า

**อย่างไรก็ตาม ในขณะเดียวกันเราต้องระวังเมื่อพิจารณาถึงแนวคิดเรื่องการทรงเลือกนี้ เพราะเป็นไปได้ที่จะทำให้เกิดการเข้าใจผิดทางศาสนศาสตร์ พระเจ้าทรงเลือกชนชาติอิสราเอลเพื่ออะไร เพื่อให้พวกเขาได้รับการไถ่ให้รอด ในขณะที่ชนชาติอื่นได้รับเลือกให้ปฏิเสธและสูญเสียชีวิตนิรันดร์หรือ หรือพวกเขาได้รับเลือกเพื่อให้เป็นพาหนะที่จะนำสิ่งที่พวกเขาได้รับไปสู่ผู้อื่นในโลกนี้ ข้อพระคัมภีร์ต่อไปนี้ช่วยให้เราเข้าใจคำถามเหล่านี้อย่างไรบ้าง**

`อพยพ 19:6`

`อิสยาห์56:7`

`ฮีบรู 2:9`

เราผู้เป็นเซเว่นธ์เดย์แอ๊ดเวนตีสมักมองตนเองเป็นเหมือนคู่ขนานของอิสราเอลในยุคปัจจุบัน ที่ได้รับการทรงเรียกจากพระเจ้า ไม่ใช่เป็นเพียงกลุ่มเดียวที่ได้รับการไถ่ให้รอด แต่จะต้องประกาศข่าวสารแห่งการไถ่ให้รอดในบริบทของข่าวของทูตสวรรค์สามองค์ไปทั่วโลก สรุปได้ว่า เราเชื่อว่าเรามีบางอย่างที่ต้องประกาศออกไป เป็นสิ่งที่ไม่มีใครประกาศ นี่คือสถานการณ์เดียวกันกับที่เกิดขึ้นกับชนชาติอิสราเอล วัตถุประสงค์ของการทรงเลือกอิสราเอลไม่ใช่เพื่อเปลี่ยนชนชาติฮีบรูให้กลายเป็นกลุ่มชนพิเศษที่เก็บรวบรวมพระสัญญาแห่งการช่วยให้รอดและการไถ่ไว้กับตนเองเพียงผู้เดียว แต่ในทางกลับกัน หากเราเชื่อว่าพระคริสต์ทรงสิ้นพระชนม์เพื่อมนุษยชาติทั้งมวล (ฮีบรู 2:9) ดังนั้นแล้ว การไถ่ให้รอดที่พระเจ้าประทานแก่อิสราเอลก็ประทานให้กับคนทั่วโลกด้วยเช่นเดียวกัน แท้จริงแล้วอิสราเอลควรจะเป็นพาหนะในการประกาศเรื่องการไถ่ให้รอดนี้ คริสตจักรของเราก็ได้รับการเรียกให้ทำในสิ่งเดียวกัน

`มองดูบทบาทของตัวคุณเองในคริสตจักร คุณจะทำอะไรได้บ้างเพื่อช่วยส่งเสริมงานที่เราได้รับการทรงเรียก จำไว้ว่า หากคุณไม่ได้ช่วยเหลืออย่างขยันขันแข็ง คุณก็มีแนวโน้มที่จะยืนขวางทาง`