---
title:  ความสัมพันธ์ที่ผูกมัด
date:  17/05/2021
---

**“พระองค์ทรงประกาศพันธสัญญาของพระองค์แก่ท่าน ซึ่งพระองค์ทรงบัญชาให้ท่านทั้งหลายปฏิบัติตามคือ พระบัญญัติสิบประการ และพระองค์ทรงจารึกไว้บนศิลาสองแผ่น” (เฉลยธรรมบัญญัติ 4:13)**

อย่างไรก็ตามเราเน้นอยู่เสมอว่าพันธสัญญาเป็นพันธสัญญาแห่งพระคุณ ซึ่งเป็นผลมาจากการที่พระเจ้าประทานความช่วยเหลือที่ไม่สมควรได้รับให้กับผู้ที่เข้าสู่ความสัมพันธ์แห่งความรอดกับพระองค์ พระคุณไม่ใช่ใบอนุญาตให้ฝ่าฝืนได้ แต่ในทางกลับกัน พันธสัญญาและพระบัญญัติเป็นของคู่กัน ในความเป็นจริงแล้วทั้งคู่แยกจากกันไม่ได้

`ดูข้อความที่ยกมาด้านบน พันธสัญญาและพระบัญญัติเชื่อมโยงกันอย่างเหนียวแน่นมากแค่ไหน พระบัญญัติเป็นพื้นฐานของพันธสัญญาอย่างไร`

เมื่อคุณคิดว่าพันธสัญญาคืออะไร แนวคิดเรื่องพระบัญญัติเป็นส่วนสำคัญของพันธสัญญาก็สมเหตุสมผล ถ้าเราเข้าใจว่าพันธสัญญาเป็นเหมือนความสัมพันธ์แล้ว ก็ต้องมีการกำหนดกฎเกณฑ์และขอบเขตบางอย่าง การแต่งงานหรือความเป็นเพื่อนหรือการเป็นหุ้นส่วนทางธุรกิจจะอยู่ได้นานแค่ไหนหากไม่มีขอบเขตหรือกฎเกณฑ์ ไม่ว่าจะเป็นการแสดงออกอย่างเจาะจงหรือการเข้าใจโดยปริยาย สามีตัดสินใจมีชู้ หรือเพื่อนที่หยิบกระเป๋าสตางค์ของเรา หรือหุ้นส่วนธุรกิจเชิญคนอื่นเข้าร่วมลงทุนโดยไม่บอกอีกฝ่าย การกระทำเหล่านี้เป็นการละเมิดข้อบังคับ กฎหมายและหลักการ ความสัมพันธ์เช่นนี้จะยาวนานแค่ไหนภายใต้สถานการณ์ที่ไม่มีกฎหมาย นี่คือเหตุผลจำเป็นที่ต้องมีการกำหนดขอบเขต ข้อบังคับและกฎระเบียบ สิ่งเหล่านี้เท่านั้นที่จะรักษาความสัมพันธ์ได้

แท้จริงแล้ว คำต่าง ๆ มากมาย เช่น กฎหมาย (สดุดี 78:10) กฎเกณฑ์ (สดุดี 50:16) พระโอวาท (สดุดี 25:10) ข้อบังคับ (สดุดี 103:18) พระวจนะ (เฉลยธรรมบัญญัติ 33:9) พบว่ามีความสัมพันธ์ใกล้ชิดกับ (ถ้าไม่ใช่มีความหมายเกือบใกล้เคียงกับ) คำว่าพันธสัญญา เห็นได้ชัดเจนว่า “ถ้อยคำในพันธสัญญานี้” (เยเรมีย์11: 3, 6, 8) เป็นถ้อยคำแห่งกฎหมาย กฎเกณฑ์ พระโอวาท และข้อบังคับของพระเจ้า

พันธสัญญาของพระเจ้ากับอิสราเอลประชากรของพระองค์มีข้อกำหนดหลากหลายที่สำคัญยิ่งต่อการรักษาความสัมพันธ์พิเศษที่พระองค์แสวงหาที่จะมีกับประชากรของพระองค์ มีความแตกต่างบ้างหรือไม่ในทุกวันนี้

`ให้นึกถึงคนที่คุณมีความสัมพันธ์ใกล้ชิดด้วย ทีนี้ลองนึกดูว่าจะเกิดอะไรขึ้นกับความสัมพันธ์นั้นหากไม่มีกฎระเบียบ บรรทัดฐาน หรือกฎหมายผูกมัดแต่คุณเชื่อว่าคุณมีอิสระอย่างเต็มที่ที่จะทำอะไรก็ได้ที่คุณต้องการ แม้คุณจะบอกว่า คุณรักบุคคลนั้นและความรักนั้นเพียงอย่างเดียวจะเป็นตัวตัดสินว่าคุณจะมีความเกี่ยวข้องอย่างไรกับเขาหรือเธอ ถ้าอย่างนั้นแล้วทำไมจึงยังคงต้องมีกฎระเบียบ จงอภิปราย`