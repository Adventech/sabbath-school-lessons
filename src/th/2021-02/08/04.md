---
title:  'พระบัญญัติภายในพันธสัญญา – เฉลยธรรมบัญญัติ 10:12, 13'
date:  18/05/2021
---

ความคิดแรกของคุณคืออะไรเมื่อคุณนึกถึงคำว่ากฎหมาย คุณจะนึกถึงเจ้าหน้าที่ตำรวจ ใบสั่งจราจร ผู้พิพากษา และเรือนจำหรือไม่ หรือคุณจะนึกถึงข้อจำกัด กฎระเบียบ ผู้ปกครองเผด็จการ และการลงโทษ หรือบางทีคุณจะนึกถึงระบบระเบียบ ความปรองดอง และความมั่นคง หรือคุณอาจจะนึกถึง....ความรัก

คำภาษาฮีบรูโตราห์ (torah) ในพระคัมภีร์แปลว่า “บทบัญญัติ” หมายถึง “การสอน” หรือ “กฎเกณฑ์” คำนี้สามารถใช้เมื่อกล่าวถึงคำสั่งสอนทั้งหมดของพระเจ้า ไม่ว่าจะเป็นทางด้านศีลธรรม พลเมือง สังคม หรือศาสนา มีความหมายถึงคำแนะนำที่ดีงามทั้งหมดที่พระเจ้ามอบให้กับประชากรของพระองค์ด้วยความเมตตา เพื่อพวกเขาจะได้พบเจอกับชีวิตที่บริบูรณ์ทั้งทางร่างกายและจิตวิญญาณ ไม่แปลกใจเลยที่ผู้ประพันธ์เพลงสดุดีเรียกผู้ที่ได้รับพระพรว่า “ความปีติยินดีของผู้นั้นอยู่ในพระธรรมของพระเจ้า เขาภาวนาพระธรรมของพระองค์ทั้งกลางวันและกลางคืน” (สดุดี 1:2)

ขณะที่เราอ่านบทบัญญัติหรือโตราห์ (Torah) หรือกฎเกณฑ์และคำสั่งสอนในพระคัมภีร์ที่โมเสสเขียนซึ่งเป็นส่วนหนึ่งของพันธสัญญาของอิสราเอล เราจะประทับใจกับคำสั่งสอนที่หลากหลาย บทบัญญัติมีผลกับวิถีชีวิตทุกส่วนของอิสราเอล ไม่ว่าจะเป็นในเรื่องของเกษตรกรรม การปกครองพลเมือง ความสัมพันธ์ทางสังคม และการนมัสการ

`ทำไมพระเจ้าจึงประทานกฎเกณฑ์มากมายให้กับชนชาติอิสราเอล (อ่านเฉลยธรรมบัญญัติ10:13) กฎเกณฑ์เหล่านี้ให้สิ่งที่ “ดี” แก่พวกเขาทางใดบ้าง`

การทำงานของ “บทบัญญัติ” ภายใต้พันธสัญญา คือการให้แนวทางชีวิตใหม่แก่ผู้มีส่วนในพันธสัญญา บทบัญญัติแนะนำสมาชิกของพันธสัญญาให้รู้จักพระประสงค์ของพระเจ้า ซึ่งพวกเขาจะเข้ามารู้จักกับพระองค์อย่างเต็มล้นโดยผ่านทางการเชื่อฟังพระบัญญัติและพระประสงค์อื่น ๆ ของพระองค์โดยความเชื่อ

บทบัญญัติมีบทบาทในชีวิตจริงของความสัมพันธ์แห่งพันธสัญญาแสดงให้เห็นว่าอิสราเอลทำตามวิถีทางของชนชาติอื่น ๆ ไม่ได้ พวกเขาจะดำรงอยู่โดยใช้กฎธรรมชาติ ความต้องการของมนุษย์ ความปรารถนา หรือแม้แต่ความจำเป็นทางสังคม การเมืองและเศรษฐกิจเพียงอย่างเดียวไม่ได้ พวกเขาจะดำเนินต่อไปในฐานะชนชาติบริสุทธิ์ อาณาจักรปุโรหิต และกรรมสิทธิ์ของพระเจ้าได้ก็ต่อเมื่อในทุกส่วนของชีวิตของพวกเขาเชื่อฟังอย่างมั่นคงต่อพระประสงค์ของพระผู้เป็นเจ้าผู้กระทำพันธสัญญาซึ่งเปิดเผยแก่พวกเขา

`เช่นเดียวกับชาวอิสราเอลในยุคสมัยนั้น เซเว่นธ์เดย์แอ๊ดเวนตีสได้รับคำแนะนำมากมายสำหรับการดำเนินชีวิตแบบคริสเตียนในทุกรูปแบบผ่านการสำแดงจากของประทานแห่งคำพยากรณ์ เหตุใดเราควรมองว่าคำแนะนำเหล่านี้เป็นของประทานจากพระเจ้ามากกว่ามองว่าเป็นการสูญเสียอิสรภาพทางความคิดและการกระทำ  ในขณะเดียวกันจะเกิดอันตรายอะไรกับเราบ้างหากเราเปลี่ยนของประทานนั้นให้กลายเป็นกฎที่มาควบคุมเราเช่นเดียวกับที่ชนชาติอิสราเอลได้กระทำกับของประทานที่พวกเขาได้รับ (อ่านโรม 9:32)`