---
title:  พระเยโฮวาห์และพันธสัญญาอับราฮัม
date:  18/04/2021
---

**“แล้วพระองค์ตรัสแก่อับรามว่า ‘เราคือพระเจ้าที่พาเจ้าออกจากเมืองเออร์ของชาวเคลเดีย เพื่อจะยกดินแดนนี้ให้เป็นกรรมสิทธิ์ของเจ้า’” (ปฐมกาล15:7)**

บางครั้งชื่อก็เหมือนเครื่องหมายเฉพาะตัว ซึ่งเชื่อมโยงอย่างใกล้ชิดกับความคิดของเรา ด้วยลักษณะบางอย่างที่เมื่อเราได้ยินชื่อเราก็จะนึกถึงลักษณะนิสัยเหล่านี้ทันที ตัวอย่างเช่น คุณนึกถึงลักษณะนิสัยใดเมื่อคุณได้ยินชื่อเหล่านี้ อัลเบิร์ต ไอน์สไตน์, มาร์ติน ลูเธอร์ คิง จูเนียร์, คานธี, หรือโดรคัส แต่ละชื่อมีความเกี่ยวข้องกับลักษณะนิสัยและอุดมคติ

ในสมัยพระคัมภีร์ ผู้คนในตะวันออกใกล้ให้ความสำคัญมากกับความหมายของชื่อ “ชาวฮีบรูมักจะตั้งชื่อที่บ่งบอกถึงลักษณะส่วนบุคคลของผู้ตั้งชื่อ หรือความคิดและอารมณ์ของผู้ตั้งชื่อ หรือสถานการณ์ในช่วงเวลาที่ตั้งชื่อ”  (The SDA Bible Commentary, vol. 1, หน้า 523)

เมื่อพระเจ้าเข้าสู่ความสัมพันธ์แห่งพันธสัญญากับอับรามเป็นครั้งแรก พระองค์ทรงเรียกพระองค์เองว่า “เยโฮวาห์- YHWH” (ปฐมกาล 15:7 – KJV อ่านว่า ยาเวห์- Yahweh) ดังนั้น ปฐมกาล 15:7 อ่านตามตัวอักษรว่า “เราคือเยโฮวาห์ (YHWH) ที่ได้พาเจ้าออกจาก...”

แม้ว่าพระนาม เยโฮวาห์ (YHWH) ปรากฏ 6,828 ครั้งในพระคัมภีร์เดิม แต่ก็ยังเต็มไปด้วยความลึกลับ พระนามนี้ดูเหมือนว่าจะเป็นรูปแบบหนึ่งของคำกริยา ฮายาห์ (hayah)  ซึ่งมีความหมายว่า “พระผู้เป็น” ซึ่งในกรณีนี้จะหมายถึง“พระผู้เป็นนิรันดร์”, “พระผู้ดำรงอยู่”, “พระผู้มีชีวิตอยู่ด้วยตนเอง”, “พระผู้พึ่งพาตน” หรือ “พระผู้มีชีวิตอยู่ชั่วนิรันดร์”คุณลักษณะของพระเจ้าที่ดูเหมือนจะได้รับความสำคัญกับการเรียกพระนามนี้คือ พระผู้มีชีวิตอยู่ด้วยตนเองและพระผู้สัตย์ซื่อ พระนามเหล่านี้ชี้ไปยังพระเจ้าในฐานะ พระผู้ทรงพระชนม์ พระผู้เป็นแหล่งของชีวิต ซึ่งตรงข้ามกับเทพเจ้าของคนที่ไม่เชื่อในพระเจ้าที่แท้จริง ซึ่งเทพเจ้าเหล่านั้นไม่มีชีวิต นอกเหนือจากจินตนาการของคนที่กราบไหว้

พระเจ้าพระองค์เองทรงอธิบายความหมายของ พระเยโฮวาห์ ในอพยพ 3:14 “เราเป็นผู้ซึ่งเราเป็น” ความหมายนี้แสดงถึงความเป็นจริงของการดำรงอยู่ของพระเจ้าอย่างไม่มีเงื่อนไข ขณะเดียวกันก็แสดงถึงการปกครองของพระองค์เหนืออดีต ปัจจุบัน และอนาคต

พระเยโฮวาห์ยังเป็นพระนามส่วนตัวของพระเจ้าด้วย การแสดงพระองค์ในฐานะพระเยโฮวาห์เป็นพระผู้นำอับรามออกจากเมืองเออร์บ่งบอกถึงการประกาศพันธสัญญาของพระเจ้ากับเขาในปฐมกาล 12:1-3 พระเจ้าทรงต้องการให้อับรามรู้จักพระนามของพระองค์ เพราะว่าพระนามนี้เผยให้เห็นลักษณะตามธรรมชาติ และลักษณะนิสัยของพระองค์ ด้วยความรู้นี้ เราเรียนรู้ที่จะวางใจในพระสัญญาของพระองค์ได้ (สดุดี 9:10, สดุดี 91:14)

`เมื่อคุณคิดหรือได้ยินพระนาม พระเยโฮวาห์ คุณจะนึกถึงคุณลักษณะหรืออุปนิสัยใดโดยอัตโนมัติ คุณจะนึกถึงลักษณะของความรัก ความเมตตา และความห่วงใย หรือความกลัว ความเคร่งครัด และระเบียบวินัย และเมื่อคุณได้ยินพระนาม พระเยซู คุณจะนึกถึงคุณลักษณะใดโดยอัตโนมัติ`