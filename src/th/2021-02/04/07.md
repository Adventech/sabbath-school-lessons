---
title:  ความคิดเพิ่มเติม
date:  23/04/2021
---

อ่านหนังสือของเอลเลน จี. ไวท์ “The Call of  Abraham”, หน้า 125 – 131, บรรพชนกับผู้เผยพระวจนะ; “Jew and Gentile,” หน้า 188 – 200, The Acts of the Apostles

รุ้งเป็นสัญลักษณ์ของพันธสัญญาของพระเจ้ากับโนอาห์ อ่านปฐมกาล 17:10 เพื่อค้นหาสัญลักษณ์แห่งพันธสัญญาของพระเจ้ากับอับราฮัม การเข้าสุหนัต “กำหนดไว้เพื่อ (1) แยกเชื้อสายของอับราฮัมจากคนต่างชาติ (เอเฟซัส2:11) (2) ทำให้ความทรงจำแห่งพันธสัญญาของพระเยโฮวาห์ยืนหยัดถาวร (ปฐมกาล 17:11) (3) ส่งเสริมการปลูกฝังให้มีศีลธรรมบริสุทธิ์ (เฉลยธรรมบัญญัติ 10:16) (4) เป็นตราแห่งความชอบธรรมโดยความเชื่อ (โรม 4:11) (5) เป็นสัญลักษณ์ของการเข้าสุหนัตทางจิตใจ (โรม 2:29) (6) ชี้ล่วงหน้าไปยังพิธีบัพติศมาของคริสเตียน (โคโลสี 2:11, 12)” (The SDA Bible Commentary, เล่ม 1, หน้า 322, 323)

รุ้งจะยังคงเป็นสัญลักษณ์ของพระสัญญาของพระเจ้าจนถึงวันสิ้นโลก แต่สัญลักษณ์ของการเข้าสุหนัตจะหมดไป ตามที่อัครสาวกเปาโลกล่าวว่า การเข้าสุหนัตเป็นตราแห่งความชอบธรรม อับราฮัมได้รับโดยความเชื่อในพระเจ้า (โรม 4:11) แต่ตลอดหลายศตวรรษที่ผ่านมา การเข้าสุหนัตกลายเป็นมีความหมายว่าได้รับความรอดโดยการเชื่อฟังพระบัญญัติ ในสมัยพระคัมภีร์ใหม่ การเข้าสุหนัตก็หมดความสำคัญ แต่องค์ประกอบที่สำคัญคือ ความเชื่อในพระเยซูคริสต์ ซึ่งนำไปสู่การเชื่อฟังและการเปลี่ยนแปลงชีวิต อ่าน กาลาเทีย 5:6, กาลาเทีย 6:15, และ 1 โครินธ์7:18, 19

**คำถามเพื่อการอภิปราย**

`อภิปรายความสัมพันธ์ระหว่างความเชื่อและการกระทำ เราจะมีเพียงอย่างใดอย่างหนึ่งได้หรือไม่ ถ้าไม่ เพราะเหตุใด`

`“มีหลายคนยังคงถูกทดสอบเช่นเดียวกับอับราฮัม พวกเขาอาจไม่ได้ยินพระสุรเสียงของพระเจ้าที่ตรัสโดยตรงจากสวรรค์ แต่พระองค์ทรงเรียกพวกเขาด้วยคำสอนจากพระวจนะของพระองค์ พวกเขาอาจต้องละทิ้งอาชีพที่ให้ความมั่งคั่งและเกียรติยศ ออกจากสังคมที่ดีงามและให้ผลกำไร และแยกตัวออกจากเครือญาติ เพื่อเข้าสู่สิ่งที่ดูเหมือนว่าเป็นเส้นทางแห่งการปฏิเสธตนเอง ความยากลำบาก และการเสียสละ พระเจ้าทรงมีงานให้พวกเขาทำ แต่ชีวิตที่สุขสบายและอิทธิพลของเพื่อนและเครือญาติขัดขวางการพัฒนาลักษณะที่จำเป็นต่อการประสบความสำเร็จ พระองค์ทรงเรียกพวกเขาให้ออกห่างจากอิทธิพลและการช่วยเหลือของเพื่อนมนุษย์ และนำเขาให้รู้สึกถึงความต้องการความช่วยเหลือจากพระองค์ และพึ่งพาพระองค์เพียงผู้เดียว เพื่อจะได้เปิดเผยพระองค์แก่พวกเขา ผู้ใดบ้างพร้อมรับการทรงเรียกของพระเจ้าในการละทิ้งแผนการที่ตนชื่นชอบและสังคมที่คุ้นเคย” (เอลเลน จี. ไวท์, บรรพชนกับผู้เผยพระวจนะ, หน้า 126, 127) ยกตัวอย่างของคนที่คุณรู้จักที่ยอมรับการทรงเรียกเช่นนี้`

**บทสรุป**: พระเจ้าทรงเรียกอับราฮัมให้เข้าสู่ความสัมพันธ์พิเศษกับพระองค์ ซึ่งเป็นความสัมพันธ์ที่จะเปิดเผยแผนการแห่งความรอดสู่โลกนี้