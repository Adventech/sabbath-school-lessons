---
title:  'ลำดับขั้นของพันธสัญญา- ปฐมกาล12:1, 2'
date:  21/04/2021
---

ข้อพระคัมภีร์สองข้อนี้กล่าวถึงขั้นแรกของพันธสัญญาที่พระเจ้าทรงกระทำกับอับราฮัม (มีสามขั้นด้วยกัน) พระเจ้าทรงเข้าหาอับราม ออกคำสั่ง และทรงกระทำพันธสัญญากับเขา แนวทางนี้เป็นการแสดงออกถึงการเลือกอย่างงดงามของพระเจ้าในการให้อับรามเป็นบุคคลสำคัญคนแรกของพันธสัญญาแห่งพระคุณอันพิเศษของพระองค์ คำสั่งนั้นรวมถึงการทดสอบความเชื่ออย่างเต็มล้นในพระเจ้า (ฮีบรู 11:8) พระสัญญา (ปฐมกาล 12:1-3, 7) แม้ว่าจะเป็นการกระทำเฉพาะกับลูกหลานอับราม แต่ท้ายที่สุดก็รวมถึงพระสัญญาที่ให้ไว้กับพงศ์พันธุ์มนุษย์ทั้งหมด (ปฐมกาล 12:3, กาลาเทีย 3:6-9)

**ขั้นที่สองของพันธสัญญาที่พระเจ้าทรงกระทำกับอับรามปรากฏในปฐมกาล 15:7-18 พระคัมภีร์ข้อใดที่เราพบวิธีการที่คล้ายกันกับที่ปรากฏในขั้นแรก**

`พระเจ้าเข้าหามนุษย์ ข้อพระคัมภีร์`

`การทรงเรียกให้มนุษย์เชื่อฟัง ข้อพระคัมภีร์`

`พระสัญญาของพระเจ้า ข้อพระคัมภีร์`

ในพิธีกรรมอันศักดิ์สิทธิ์ของขั้นที่สอง พระเจ้าทรงปรากฏต่ออับรามและทรงผ่านท่ามกลางชิ้นส่วนของเนื้อสัตว์ที่จัดเรียงไว้อย่างพิถีพิถัน สัตว์ทั้งสามชนิดถูกเชือดและผ่ากลางตัว วางข้างละซีกตรงกันโดยมีช่องว่างระหว่างกัน นกนั้นถูกฆ่าแต่หาได้ผ่าไม่ ผู้ที่เข้าสู่พันธสัญญาจะต้องเดินระหว่างชิ้นส่วนที่ถูกแบ่งครึ่งนั้น ซึ่งเป็นสัญลักษณ์สาบานว่าจะเชื่อฟังข้อกำหนดที่ตกลงกันตลอดไป

`อธิบายถึงสิ่งที่เกิดขึ้นในขั้นที่สามซึ่งเป็นขั้นสุดท้ายของการกระทำพันธสัญญาของพระเจ้ากับอับราฮัม (อ่าน ปฐมกาล17:1-14)`

ชื่อของอับราฮัมมีความหมายเน้นย้ำถึงความปรารถนาและจุดประสงค์ของพระเจ้าที่จะช่วยผู้คนให้รอด คำว่า “ประชาชาติมากมาย” รวมทั้งชาวยิวและคนต่างชาติ พระคัมภีร์ใหม่ช่วยให้เข้าใจชัดเจนอย่างมากว่า ลูกหลานที่แท้จริงของอับราฮัมคือผู้ที่มีความเชื่อของอับราฮัมและผู้ที่วางใจในพระคุณของพระเมสสิยาห์ที่ได้ทรงสัญญาไว้ (ดู กาลาเทีย 3:7, 29) ด้วยเหตุนี้ พระประสงค์ของพระเจ้าคือต้องการช่วยมนุษย์ให้รอดให้ได้มากที่สุดเท่าที่จะทำได้ ไม่ว่าจะมีเชื้อชาติใด ในปัจจุบันนี้ก็เช่นเดียวกัน

`อ่านวิวรณ์ 14:6, 7 เกี่ยวกับข่าวทูตสวรรค์องค์ที่หนึ่ง เปรียบเทียบสิ่งที่ทูตสวรรค์กล่าวกับสิ่งที่เกิดขึ้นในพันธสัญญากับอับราฮัม มีประเด็นอะไรบ้างที่เหมือนกัน`