---
title:  พระเจ้าผู้ทรงมหิทธิฤทธิ์
date:  19/04/2021
---

**“เมื่ออายุอับรามได้เก้าสิบเก้าปี พระเจ้าทรงปรากฏแก่อับรามและตรัสแก่ท่านว่า ‘เราเป็นพระเจ้าผู้ทรงมหิทธิฤทธิ์ จงดำเนินอยู่ต่อหน้าเราและเป็นคนดีพร้อม” (ปฐมกาล17:1)**

พระเยโฮวาห์ทรงปรากฏแก่อับรามหลายครั้งก่อนหน้านี้ (ปฐมกาล 12:1, 7, ปฐมกาล 13:14, ปฐมกาล 15:1, 7, 18) จากข้อพระคัมภีร์ข้างต้น พระเยโฮวาห์ปรากฏแก่อับรามอีกครั้ง สำแดงพระองค์เองว่า “เป็นพระเจ้าผู้ทรงมหิทธิฤทธิ์” ซึ่งเป็นพระนามที่ใช้ในพระธรรมปฐมกาลและพระธรรมโยบเท่านั้น พระนาม “พระเจ้าผู้ทรงมหิทธิฤทธิ์” ประกอบด้วยส่วนแรกคือคำว่า “El” ซึ่งเป็นพระนามพื้นฐานของพระเจ้าที่ใช้ในหมู่ชาวเซไมต์ แม้ว่าความหมายที่แน่นอนของคำว่า “Shaddai” ยังไม่เป็นที่แน่ชัด แต่การใช้คำว่า “ผู้ทรงมหิทธิฤทธิ์ (Almighty)” เป็นคำแปลที่ถูกต้องที่สุด (เปรียบเทียบใน อิสยาห์13:6 และ โยเอล 1:15) แนวคิดที่สำคัญที่สุดในการใช้พระนามนี้ดูเหมือนจะเป็นความแตกต่างระหว่าง ฤทธิ์และอำนาจของพระเจ้า กับความอ่อนแอและความเปราะบางของมนุษย์

`อ่านปฐมกาล 17:1-6 ซึ่งจะช่วยให้เห็นภาพในบริบทที่กว้างขึ้น เหตุใดพระเจ้าทรงต้องการเน้นย้ำถึงฤทธิ์และอำนาจของพระองค์แก่อับรามในเวลานั้น พระเจ้าตรัสอะไรที่ต้องการให้อับรามวางใจในฤทธิ์และอำนาจนั้น ให้ดูข้อ 6 เป็นพิเศษ`

คำแปลตามตัวอักษรของปฐมกาล 17:1-6 จะเป็นเช่นนี้ “พระเยโฮวาห์ทรงปรากฏแก่อับราม และตรัสแก่ท่านว่า ‘เราเป็นพระเจ้าผู้ทรงมหิทธิฤทธิ์ (‘El-Shaddai)จงดำเนินอยู่ต่อหน้าเราและเป็นคนดีพร้อม เราจะทำพันธสัญญาของเราระหว่างเรากับเจ้า เราจะทวีพงศ์พันธุ์ของเจ้าให้มากขึ้นอย่างยิ่ง...เจ้าจะเป็นบิดาของประชาชาติมากมาย...เราจะกระทำให้เจ้ามีพงศ์พันธุ์มากอย่างยิ่ง’” พระนามเดียวกันนี้ยังปรากฏในปฐมกาล 28:3 ที่อิสอัคกล่าวว่า พระเจ้าผู้ทรงมหิทธิฤทธิ์ทรงอวยพระพรแก่เจ้า และโปรดให้เจ้ามีลูกดกทวียิ่งขึ้น

พระสัญญาที่คล้ายกันของพระผู้ทรงมหิทธิฤทธิ์ยังพบได้ใน ปฐมกาล 35:11, ปฐมกาล 43:14, ปฐมกาล 49:25 เป็นข้อความที่กล่าวถึงความอุดมสมบูรณ์ที่พระเจ้าทรงมอบให้ คำว่า ‘El หมายถึง พระเจ้าผู้เปี่ยมไปด้วยฤทธานุภาพและอำนาจ Shaddai หมายถึง พระเจ้าแห่งความมั่งมีอันไม่สิ้นสุด ความมั่งมีที่พระองค์เต็มใจมอบให้กับผู้แสวงหาพระองค์ด้วยความไว้วางใจและเชื่อฟัง

`มีคำกล่าวที่ว่า หากเรียกดอกกุหลาบในชื่ออื่น มันก็ยังคงให้กลิ่นหอมหวานแบบเดิม จึงให้แนวคิดที่ว่าชื่อไม่ใช่ใจความสำคัญ ถึงกระนั้น คุณจะมีความสบายใจหรือความหวังมากเพียงใดหากพระนามของพระเจ้าคือ “พระเจ้าผู้เปราะบาง” หรือ “พระเจ้าผู้อ่อนแอ” อ่านพระคัมภีร์สำหรับวันนี้ แล้วแทนพระนาม “พระเจ้าผู้ทรงมหิทธิฤทธิ์” ด้วยชื่อทั้งสองนี้ คุณจะมีความไว้วางใจและเชื่อในพระองค์ได้อย่างไรหากพระองค์สำแดงพระองค์เองในรูปลักษณ์เช่นนั้น ในอีกทำนองหนึ่ง พระนาม พระผู้ทรงมหิทธิฤทธิ์ (‘El Shaddai) ช่วยให้เราสบายใจได้อย่างไร`