---
title:  ข้อผูกมัดทางพันธสัญญา
date:  22/04/2021
---

**“เพราะเราเลือกเขาแล้ว เพื่อเขาจะได้กำชับลูกหลาน และครอบครัวที่สืบมา ให้รักษาพระมรรคาของพระเจ้า โดยทำความชอบธรรมและความยุติธรรม เพื่อว่าพระเจ้าจะได้ประทานสิ่ง ซึ่งพระองค์ทรงสัญญาไว้แล้วให้แก่อับราฮัม” (ปฐมกาล 18:19)**

ดังที่เราเรียนรู้แล้วว่า พันธสัญญาเป็นพันธสัญญาแห่งพระคุณเสมอ พระเจ้าทรงกระทำเพื่อเราในสิ่งที่เราไม่สามารถทำเพื่อตัวเองได้ ไม่มีข้อยกเว้นในพันธสัญญากับอับราฮัม

พระเจ้าทรงเลือกอับราฮัมด้วยพระคุณของพระองค์ ให้เป็นเครื่องมือในการช่วยประกาศแผนการแห่งความรอดให้กับโลก อย่างไรก็ตาม การบรรลุผลของพระเจ้าในพันธสัญญาของพระองค์เชื่อมโยงกับความเต็มใจของอับราฮัมที่จะกระทำอย่างชอบธรรมและเชื่อฟังพระองค์ด้วยความเชื่อ หากปราศจากความเชื่อฟังในส่วนของอับราฮัม พระเจ้าก็ไม่สามารถใช้เขาได้

`ปฐมกาล 18:19 แสดงให้เห็นว่าพระคุณและพระบัญญัติเชื่อมโยงกันอย่างไร เริ่มต้นด้วยพระคุณ (“เราเลือกเขาแล้ว”) และตามด้วยความจริงที่ว่าอับราฮัมเป็นผู้เชื่อฟังพระเจ้าและให้ครอบครัวเชื่อฟังด้วยเช่นกัน ดังนั้นแล้ว ความเชื่อและการประพฤติก็ปรากฏควบคู่กันอย่างใกล้ชิด (ดู ยากอบ 2:17)`

สังเกตวลีในปฐมกาล 18:19 โดยเฉพาะในช่วงท้าย ได้กล่าวอะไรเกี่ยวกับการเชื่อฟังของอับราฮัม แม้ว่าการเชื่อฟังไม่ใช่หนทางแห่งความรอด แต่ข้อนี้กล่าวถึงใจความสำคัญอะไร จากข้อพระคัมภีร์นี้ หากปราศจากสิ่งนั้นพันธสัญญาจะสำเร็จได้หรือไม่ อธิบายคำตอบของคุณ

เราจะไม่พอใจและไม่สามารถรักษาพระพรแห่งพันธสัญญาได้ เว้นแต่ผู้ได้รับผลประโยชน์จะปฏิบัติตามเงื่อนไขบางประการ แม้ไม่จำเป็นต้องมีเงื่อนไขในการสร้างพันธสัญญา แต่เงื่อนไขนั้นเป็นการตอบสนองด้วยความรัก ความเชื่อ และการเชื่อฟัง เป็นการแสดงให้เห็นถึงความสัมพันธ์ระหว่างมนุษย์กับพระเจ้า การเชื่อฟังเป็นวิธีการที่พระเจ้าจะทรงให้พันธสัญญาของพระองค์ที่กระทำกับมนุษย์สำเร็จได้

พันธสัญญาถูกทำลายโดยการไม่เชื่อฟัง เป็นการไม่ซื่อสัตย์ต่อความสัมพันธ์ที่ตั้งขึ้น เมื่อพันธสัญญานั้นถูกทำลาย สิ่งที่ถูกทำลายนั้นไม่ใช่เงื่อนไขของผู้มอบแต่เป็นเงื่อนไขของการทำให้บรรลุผล

`จากประสบการณ์ส่วนตัวของคุณกับพระเจ้า เหตุใดการเชื่อฟังจึงสำคัญมาก มีตัวอย่างบ้างหรือไม่ ที่การไม่เชื่อฟังทำให้พันธสัญญาไม่บรรลุผลสำเร็จ ไม่ว่าจะมาจากพระคัมภีร์หรือจากประสบการณ์ส่วนตัวของคุณเอง และวิธีการแก้ไขคืออะไร`