---
title:  'จากอับรามสู่อับราฮัม- ปฐมกาล17:4, 5'
date:  20/04/2021
---

แม้ว่าพระนามของพระเจ้ามาพร้อมกับความหมายฝ่ายจิตวิญญาณและทางศาสนศาสตร์ สิ่งนี้ไม่เพียงจบลงที่พระนาม พระเจ้า ชื่อของผู้คนในตะวันออกใกล้สมัยโบราณไม่ได้เป็นเพียงวิธีการระบุตัวตนอย่างไร้ความหมายเช่นเดียวกับในยุคของเรา การตั้งชื่อว่า แมรี่ หรือ ซูซี่ ไม่บ่งบอกความแตกต่างมากนักในปัจจุบัน อย่างไรก็ตามสำหรับชาวเซไมต์โบราณ ชื่อของมนุษย์มาพร้อมกับความหมายฝ่ายจิตวิญญาณที่สำคัญอย่างมาก ชื่อชาวเซไมต์ทั้งหมดมีความหมายและมักประกอบด้วยวลีหรือประโยคสั้น ๆ ที่รวมถึงคำอวยพรหรือการแสดงออกถึงความกตัญญูต่อผู้ปกครอง อย่างเช่น ดาเนียล หมายถึง “พระเจ้าผู้พิพากษา” โยเอล หมายถึง “พระเยโฮวาห์ทรงเป็นพระเจ้า” หรือ นาธาน หมายถึง “ของประทานจากพระเจ้า”

เนื่องจากความหมายที่แนบมากับชื่อนั้นสำคัญ ฉะนั้นจึงมักมีการเปลี่ยนชื่อเพื่อสะท้อนถึงการเปลี่ยนแปลงครั้งใหญ่ในชีวิตและสถานการณ์ของบุคคลนั้น

**อ่านข้อพระคัมภีร์ต่อไปนี้ กำลังกล่าวถึงสถานการณ์ใด และเหตุใดจึงมีการเปลี่ยนชื่อในสถานการณ์เหล่านั้น**

`ปฐมกาล 32:28`

`ปฐมกาล 41:45`

`ดาเนียล 1:7`

อย่างไรก็ตาม ไม่ใช่เรื่องยากแม้แต่สำหรับคนยุคใหม่ที่จะเข้าใจความสำคัญของความหมายของชื่อคนคนหนึ่ง ซึ่งบางครั้งก็เป็นเรื่องละเอียดอ่อน หากมีการเรียกบุคคลหนึ่งว่า “ไอ้เขลา” หรือ “น่าเกลียด” อยู่เสมอ และหากมีคนจำนวนมากเรียกชื่อนั้น ๆ ให้กับบุคคลนั้นอยู่ตลอดเวลา ไม่ช้าก็เร็วชื่อเหล่านั้นอาจส่งผลกระทบต่อวิธีที่บุคคลนั้นมีทัศนะต่อตนเองก็เป็นได้ ในทำนองเดียวกัน การตั้งชื่อพิเศษให้กับใครบางคนหรือเปลี่ยนชื่อของเขา ก็เป็นไปได้ว่าชื่อนั้นจะมีอิทธิพลต่อวิธีที่เขาจะมองตัวเองและส่งผลต่อการกระทำของเขา

ด้วยเหตุนี้จึงไม่ยากนักที่จะเข้าใจว่าทำไมพระเจ้าจึงทรงต้องการเปลี่ยนชื่ออับรามเป็นอับราฮัม อับรามหมายถึง “บิดาผู้เป็นที่ยกย่อง” พระเจ้าทรงเปลี่ยนให้เป็นอับราฮัม ซึ่งหมายถึง “บิดาของประชาชาติมากมาย” เมื่อเราดูพันธสัญญาที่พระเจ้าตรัสว่า “เราจะกระทำให้เจ้ามีพงศ์พันธุ์มากอย่างยิ่ง เราจะกระทำเจ้าให้เป็นชนหลายชาติ และกษัตริย์หลายองค์จะเกิดมาจากเจ้า” (ปฐมกาล 17:6) การเปลี่ยนชื่อนั้นให้ความหมายลึกซึ้งขึ้น บางทีอาจเป็นวิธีของพระเจ้าในการช่วยอับราฮัมให้วางใจในพันธสัญญา ซึ่งกระทำกับชายวัย 99 ปีที่แต่งงานกับหญิงชราผู้ซึ่งเป็นหมัน กล่าวโดยสรุป คือ พระเจ้าทรงกระทำเพื่อช่วยเพิ่มความเชื่อในพระสัญญาของพระองค์แก่อับราฮัม