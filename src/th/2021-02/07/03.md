---
title:  รูปแบบของความรอด
date:  10/05/2021
---

**“เหตุฉะนี้จงกล่าวแก่ชนชาติอิสราเอลว่า ‘เราคือพระเยโฮวาห์ เราจะนำพวกเจ้าไปให้พ้นจากงานตรากตรำที่ชาวอียิปต์เกณฑ์ให้ทำ และจะให้พ้นจากการเป็นทาสเขา เราจะช่วยกู้เจ้าด้วยแขนที่เงื้อง่า และด้วยการพิพากษาอันใหญ่หลวง เราจะรับพวกเจ้าเป็นประชากรของเรา และเราจะเป็นพระเจ้าของพวกเจ้า พวกเจ้าจะรู้ว่า เราคือพระเยโฮวาห์พระเจ้าของเจ้า ผู้นำเจ้าไปให้พ้นจากงานตรากตรำที่ชาวอียิปต์เกณฑ์ให้ทำ’” (อพยพ 6:6, 7)**

`อ่านข้อพระคัมภีร์ข้างต้น เราเห็นหลักการอะไรเกี่ยวกับบทบาทของพระเจ้าที่มีต่อมนุษย์ในความสัมพันธ์แห่งพันธสัญญา (ดูคำว่า “เรา” ที่ปรากฏหลายครั้ง)`

การช่วยชนชาติอิสราเอลให้พ้นจากการเป็นทาสของชาวอียิปต์ และการช่วยโนอาห์และครอบครัวให้รอดจากน้ำท่วมโลก เป็นเหตุการณ์แห่งการไถ่ให้รอดที่โดดเด่นสองเหตุการณ์ในหนังสือของโมเสส ทั้งสองเหตุการณ์ให้ข้อมูลเชิงลึกเกี่ยวกับศาสตร์แห่งความรอด โดยเฉพาะในเหตุการณ์อพยพของชนชาติอิสราเอลที่แสดงให้เห็นถึงรูปแบบพื้นฐาน

เมื่อพระเจ้าตรัสกับอิสราเอล (ผ่านโมเสส) ว่า “เราจะช่วยกู้เจ้า” (อพยพ 6:6) ตามตัวอักษรในข้อนี้ พระองค์ตรัสว่า “เราจะเป็นญาติผู้ไถ่”หรือ ผู้ไถ่บาป (go’el)

“คำว่า ‘ช่วยกู้’ ในข้อ 6 (อพยพ 6) หมายถึง การที่สมาชิกคนหนึ่งในครอบครัวจ่ายค่าไถ่หรือไถ่ตัวสมาชิกอีกคนในครอบครัว โดยเฉพาะอย่างยิ่งเมื่อสมาชิกคนนั้นตกอยู่ในการเป็นทาสเพื่อใช้หนี้หรือกำลังจะตกเป็นทาส เห็นได้ชัดว่าชนชาติอิสราเอลไม่มีญาติพี่น้องทางโลกที่จะมาไถ่พวกเขา แต่ตอนนี้พระเจ้าทรงเป็นญาติของชนชาติอิสราเอล คือญาติผู้ไถ่” (Bernard L. Ramm, His Way Out, หน้า 50)

`คุณเข้าใจแนวคิดเรื่องพระเจ้าจ่าย “ค่าไถ่” ประชากรของพระองค์จากการเป็นทาสอย่างไร ราคาเท่าใดที่ต้องจ่าย สิ่งนี้บอกอะไรเราเกี่ยวกับคุณค่าของเรา (อ่าน มาระโก 10:45, 1ทิโมธี2:6, วิวรณ์5:9)`

พระเจ้าตรัสใน อพยพ 3:8 ว่า พระองค์ทรง “ลงมา” เพื่อจะช่วยชนชาติอิสราเอลให้รอด คำนี้เป็นคำกริยาภาษาฮีบรูที่ใช้ทั่วไปสำหรับการมีปฏิสัมพันธ์ระหว่างพระเจ้ากับมนุษย์ พระเจ้าทรงสถิตบนสวรรค์ และเราอยู่ในแผ่นดินโลก พระเจ้าจะทรงไถ่เราให้รอดได้ หากพระองค์ “ลงมา” ยังโลกนี้เท่านั้น ตามความหมายที่แท้จริงของแนวคิดนี้ เราจะได้รับการไถ่บาปก็ต่อเมื่อ พระเยซูเสด็จลงมา ดำรงอยู่ ทนทุกข์ สิ้นพระชนม์ และฟื้นคืนพระชนม์ “พระวาทะได้ทรงบังเกิดเป็นมนุษย์และทรงอยู่ท่ามกลางเรา (ยอห์น1:14) ข้อพระธรรมนี้บ่งบอกว่าพระเจ้าเสด็จลงมาเพื่อช่วยเราให้รอด