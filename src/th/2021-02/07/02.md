---
title:  ดุจดังปีกนกอินทรี
date:  09/05/2021
---

เนื่องจากชนชาติอิสราเอลจมอยู่ในศาสนานอกรีตของอียิปต์มานานหลายศตวรรษ ไม่เป็นที่สงสัยเลยว่าประสบการณ์ที่พวกเขาได้รับทำให้ความรู้เกี่ยวกับพระเจ้า พระประสงค์และความดีของพระองค์นั้นจางหายไป

พระเจ้าทรงเอาชนะและนำพวกเขากลับมาหาพระองค์อย่างไร

เริ่มแรก พระองค์แสดงให้ชนชาติอิสราเอลเห็นถึงความรักที่แท้จริงของพระองค์ที่มีต่อพวกเขาผ่านทางการช่วยให้รอด พระองค์ทรงเริ่มจากขอให้ชนชาตินี้ตอบสนองต่อข้อเสนอของพันธสัญญาของพระองค์ด้วยความรัก พระองค์ทรงให้ชนชาตินี้ระลึกถึงการกระทำอันเมตตาเพื่อพวกเขาที่ภูเขาซีนาย

**ข้อพระคัมภีร์ต่อไปนี้อธิบายถึงรูปแบบที่พระเจ้าทรงนำอิสราเอลออกจากอียิปต์ไปยังภูเขาซีนายอย่างไร**

`อพยพ 19:4, เฉลยธรราบัญญัติ 32:10-12`

`เฉลยธรรมบัญญัติ 1:29-31, โฮเชยา 11:1`

`ตัวอย่างเหล่านี้สอนอะไรแก่ชนชาติอิสราเอล (และเรา) เกี่ยวกับทัศนคติของพระเจ้าที่มีต่อประชากรของพระองค์`

ข้อพระคัมภีร์เหล่านี้บ่งบอกว่าพระเจ้าของเราทรงตระหนักดีถึงความอ่อนแอของเรา อ่านสดุดี 103:13, 14 การใช้คำอุปมาทั้งในรูปแบบของนกอินทรีและพ่อแม่ที่อุ้มชูลูก ทำให้เรารู้สึกได้ถึงความห่วงใยของพระเจ้าที่มีต่อความเป็นอยู่ของเรา ความปรารถนาของพระองค์คือ การนำพาเราให้ไปถึงการเจริญเติบโตอย่างเต็มรูปแบบด้วยความอ่อนโยน สนับสนุน ปกป้องและให้กำลังใจ

“นกอินทรีเป็นที่รู้จักกันดีในเรื่องของการทุ่มเทให้กับลูกของมันเป็นพิเศษ นกอินทรีอาศัยอยู่บนยอดเขา ในการสอนลูกของมันให้บิน มันจะให้ลูก ๆ เกาะบนหลังแล้วบินไปยังที่สูงมากจนมองไม่เห็นที่ราบซีนาย จากนั้นจะปล่อยพวกลูก ๆ ให้ตกลงไป ถ้าลูกนกนั้นยังเล็กเกินไปหรือสับสนเกินกว่าที่จะบินได้ พ่อนกอินทรีจะโฉบลงมาข้างใต้และรองรับลูกไว้ให้เกาะบนปีก แล้วพาบินขึ้นไปบนหน้าผาอีกครั้ง และพระสุรเสียงของพระเจ้าตรัสว่า นั่นคือ ‘วิธีที่เราพาเจ้าออกจากอียิปต์ให้มาหาเรา’” (George A. F. Knight, Theology of Narration, 1976, หน้า 128)

`เปรียบเทียบข้อแตกต่างระหว่างความสนใจของพระเจ้าที่มีต่อเรากับความสนใจที่เรามีต่อผู้อื่น ความห่วงใยที่พระองค์ทรงมีต่อเราส่งผลต่อความห่วงใยที่เรามีให้แก่ผู้อื่นอย่างไร`

`จากประสบการณ์ส่วนตัวของคุณ มีตัวอย่างใดบ้างที่อธิบายความห่วงใยอันไม่เห็นแก่ตัวของพระเจ้าที่มีต่อเรา ลองหาตัวอย่างที่แสดงให้เห็นภาพ หรือจากประสบการณ์ของคุณ หรือจากวัฒนธรรมที่คุณอาศัยอยู่ และแบ่งปันในชั้นเรียน`