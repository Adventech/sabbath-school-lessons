---
title:  พระเจ้ากับอิสราเอล
date:  12/05/2021
---

**“เหตุฉะนี้ถ้าเจ้าฟังเสียงเรา และรักษาพันธสัญญาของเราไว้ เจ้าจะเป็นกรรมสิทธิ์ของเราที่เราเลือกสรรจากท่ามกลางชนชาติทั้งปวง เพราะแผ่นดินทั้งสิ้นเป็นของเรา เจ้าทั้งหลายจะเป็นอาณาจักรปุโรหิต และเป็นชนชาติบริสุทธิ์สำหรับเรา นี่เป็นถ้อยคำที่เจ้าต้องบอกให้คนอิสราเอลฟัง” (อพยพ19:5, 6)**

จากข้อพระคัมภีร์นี้ พระเจ้าทรงเสนอที่จะมอบพันธสัญญาของพระองค์ให้กับลูกหลานชนชาติอิสราเอล แม้พระเจ้าได้ทรงเรียกเขา แต่การเลือกสรรนั้นไม่ได้มอบให้พวกเขาอย่างอัตโนมัติโดยที่พวกเขาไม่ต้องเลือก พวกเขาต้องร่วมมือ แม้แต่การช่วยกู้จากอียิปต์พวกเขาก็ยังต้องให้ความร่วมมือ หากไม่ทำตามที่พระเจ้าตรัสสั่ง (เช่น ทาเลือดที่เสาประตู) พวกเขาก็จะไม่ได้รับการช่วยกู้

เช่นเดียวกัน พระเจ้าไม่ได้ตรัสบอกพวกเขาว่า “ไม่ว่าเจ้าจะชอบหรือไม่ก็ตาม เจ้าจะเป็นกรรมสิทธิ์ของเราและจะเป็นชนชาติปุโรหิต” นั่นไม่ใช่วิธีที่เกิดขึ้น และไม่ใช่สิ่งที่ข้อพระคัมภีร์กล่าวไว้

`อ่านอพยพ 19:5, 6 ในบริบทของความรอดโดยความเชื่อคุณเข้าใจอย่างไรถึงสิ่งที่พระเจ้าตรัสในข้อนี้ พระบัญชาที่ให้เชื่อฟังพระเจ้าทำให้แนวคิดเรื่องความรอดโดยพระคุณเป็นโมฆะหรือไม่ ข้อพระคัมภีร์ต่อไปนี้ช่วยให้คุณเข้าใจมากขึ้นอย่างไร โรม 3:19-24, โรม 6:1, 2, โรม 7:7, วิวรณ์14:12`

“เราไม่ได้รับความรอดเป็นค่าจ้างตอบแทนการเชื่อฟัง เพราะว่าความรอดเป็นของประทานของพระเจ้าที่ประทานให้เปล่า ๆ ซึ่งเราจะรับมาได้โดยความเชื่อ แต่การเชื่อฟังเป็นผลของความเชื่อ” (เอลเลน จี. ไวท์, ก้าวตามพระคริสต์, หน้า 61)

ลองนึกถึงสิ่งที่พระเจ้าประสงค์ที่จะทำเพื่อชนชาติอิสราเอล พระองค์ไม่เพียงแต่ช่วยกู้พวกเขาให้พ้นจากการเป็นทาสของอียิปต์อย่างน่าอัศจรรย์ แต่พระองค์ทรงต้องการทำให้พวกเขาเป็นกรรมสิทธิ์ของพระองค์เอง เป็นชนชาติปุโรหิต พระเจ้าทรงพยายามที่จะยกพวกเขาขึ้นในด้านฝ่ายจิตวิญญาณ สติปัญญาและศีลธรรมให้อยู่ในระดับที่ซึ่งจะทำให้พวกเขาเป็นที่มหัศจรรย์ใจของโลกในยุคสมัยนั้น โดยยึดจากความสัมพันธ์ของพวกเขากับพระองค์ในเรื่องความรอด (ทั้งฝ่ายโลก เช่น จากการเป็นทาสของชาวอียิปต์ และฝ่ายชีวิตนิรันดร์) ทั้งหมดนี้มีจุดประสงค์เพื่อให้พวกเขาประกาศพระกิตติคุณไปยังประชาชาติ สิ่งที่พวกเขาต้องทำในการตอบสนองคือการเชื่อฟัง

`ประสบการณ์ส่วนตัวของเรากับพระเจ้าสะท้อนถึงสิ่งที่เราศึกษาในวันนี้อย่างไร`