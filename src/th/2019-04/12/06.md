---
title:  วันพฤหัสบดี การแต่งงานในปัจจุบัน
date:   19/12/2019
---

จากสิ่งต่างๆที่เราได้เห็นในเอสราและเนหะมีย์ เกี่ยวกับการแต่งงานระหว่างคนที่ต่างความเชื่อ เป็นที่ชัดเจนว่า พระเจ้าทรงนับการแต่งงานเป็นเรื่องจริงจัง และนั่นหมายความว่า เราควรถือเป็นเรื่องสำคัญเช่นกัน เราควรใช้เวลาในการอธิษฐานนานๆ และไตร่ตรองความเป็นไปได้ของผู้จะเป็นคู่ชีวิต และรวมพระเจ้าเป็นส่วนหนึ่งในการตัดสินใจ และเราควรตัดสินใจที่จะเป็นผู้เชื่อที่สัตย์ซื่อต่อหลักการของพระเจ้า ซึ่งสามารถจะปกป้องเราจากความโศกเศร้า และความยุ่งยากลำบากต่างๆได้

`จงดูวิธีที่อัครทูตเปาโลแนะนำคริสเตียนที่แต่งงานก่อนที่เขาจะรับเชื่อเป็นคริสเตียน ในพระธรรม 1 โครินธ์ 7:10-17 ว่าเราควรจะให้คำแนะนำหรือช่วยเหลือคู่สมรสที่มีความเชื่อต่างกันในปัจจุบันนี้อย่างไร`

เพราะว่าเราไม่ได้รับพระบัญชาในรายละเอียดประณีตในพระคัมภีร์ว่าควรจะดำเนินการอะไรบ้างกับคู่สมรสที่มีความเชื่อต่างกัน จึงไม่เป็นการฉลาด และอาจทำไปในลักษณะต่อต้านเจตนารมณ์ของข้อพระคัมภีร์และหลักการ หากจะคะยั้นคะยอให้ฝ่ายที่เชื่อพระเจ้าแยกทางกับคู่สมรสที่ไม่เชื่อ โดยถือเอาแนวปฏิบัติของเอสรา ทั้งนี้เพราะเรื่องในเอสรา และเนหะมีย์เป็นเหตุการณ์ครั้งเดียวที่เกิดขึ้น และสอดคล้องกับน้ำพระทัยของพระเจ้า (เอสรา 10:11) อนึ่งถ้าเอสราไม่ทำอะไร ในอนาคตอันใกล้ การนมัสการของชุมชนทั้งมวลของอิสราเอลจะเกิดความเสี่ยง พวกเขากำลังจะสูญเสียเอกลักษณ์ในฐานะเป็นผู้นมัสการพระเจ้าผู้ทรงพระชนม์อยู่

เราทราบว่าในจัดตั้งหลักแหล่งอาศัยของคนอิสราเอลครั้งใหญ่ระดับช้างในประเทศอียิปต์ (ซึ่งเกิดขึ้นในลักษณะเดียวกันกับเอสราและนาหะมีย์) พวกผู้นำอนุญาตให้คนอิสราเอลแต่งงานกับบุคคลต่างความเชื่อได้ และในเวลาอันสั้นได้เกิดผสมผสานระหว่างศาสนาของพระยาห์เวห์ และศาสนาของคู่สมรสที่ไม่เชื่อในพระเจ้า ดังนั้นเทพธิดา “อานัท” (Anat) จึงได้เข้ามาสู่ชาวอิสราเอล ซึ่งได้ทำให้ต้นตระกูลเชื้อสายของพระเมสสิยาห์ตกอยู่ในอันตราย ดังนั้นเหตุการณ์ครั้งเดียวครั้งนั้นไม่ควรถูกถือเสมือนใบสั่งของพระเจ้า เพื่อทำให้คู่สมรส หรือครอบครัวที่มีลักษณะดังกล่าวหย่าร้างจากกัน ซึ่งแน่นอนพระเจ้าได้ทรงวางคุณค่าสูงส่งไว้ว่า ให้แต่งงานกับคู่ชีวิตที่มีความเชื่อในพระเจ้าองค์เดียวกัน ซาตานมีความสุขมาก เมื่อเราทำให้คู่ชีวิตที่มีความเชื่อต่างกันแยกทางกัน ทั้งนี้เพราะซาตานทราบว่าหากคู่สามีภรรยามีความเชื่อในพระยาห์เวห์องค์เดียวกัน เขาทั้งสองจะหนุนใจซึ่งกันให้มีความเข้มแข็งในความเชื่อ และพวกเขาจะร่วมกันรับใช้พันธกิจของพระองค์ได้ผลดีมากกว่ามีฝ่ายเดียวที่สัตย์ซื่อทำการรับใช้

ขณะที่พระคัมภีร์ชัดเจนในเรื่องให้คำปรึกษาต่อต้านการเข้าเทียมแอกกับอีกคนที่ไม่เชื่อ (2 โครินธ์ 6:14) เราได้พบข้อความตอนที่พระเจ้าทรงขยายพระคุณครอบคลุมไปยังผู้ที่เลือกคู่ครองที่ต่างความเชื่อไปก่อนหน้าแล้ว โดยหนุนใจให้เขาสัตย์ซื่อต่อพระเจ้าและคู่ชีวิตของตน พระเจ้าไม่ทรงละทิ้งเราแม้เราเคยตัดสินใจเลือกสิ่งที่ต่อต้านกับน้ำพระทัยของพระองค์ และถ้าเราขอพระองค์ให้ช่วยพระองค์จะทรงจัดหาให้ นี่ไม่ได้หมายความว่าเราจะทำสิ่งใดๆ ได้ตามที่เราต้องการ และคาดหวังว่าพระเจ้าจะทรงอวยพระพรให้เราไม่ว่าเราจะทำอะไร แต่หมายความว่าเมื่อเราเข้ามาหาพระองค์พร้อมกับความต้องการ และขอให้พระองค์ช่วยด้วยความถ่อมใจลง พระองค์ทรงรับฟังเสมอ ถ้าปราศจากพระคุณของพระเจ้า จะไม่มีความหวังเหลือให้กับเราคนหนึ่งคนใด เพราะเราทั้งหลายล้วนเป็นคนบาปด้วยกันทุกคน