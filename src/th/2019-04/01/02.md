---
title:  การเดินทางกลับเที่ยวแรกของผู้พลัดถิ่น
date:   29/09/2019
---

`อ่านเยเรมีย์ 25:11, 12 และ 29:10 และดาเนียล 9:1, 2 การเดินทางกลับเที่ยวแรกของชาวอิสราเอลผู้พลัดถิ่นเกิดขึ้นเมื่อไร คำพยากรณ์เรื่องใดกล่าวถึงเหตุการณ์นี้`

องค์พระผู้เป็นเจ้าทรงดลใจกษัตริย์ไซรัส ให้อนุญาตชาวอิสราเอลพลัดถิ่นเดินทางกลับเที่ยวแรกสำเร็จตามคำพยากรณ์ 70 สัปดาห์ ที่เยเรมีย์ได้เขียนว่า แผ่นดินยูดาห์ได้ถูกทิ้งให้รกร้างเป็นเวลา 70 ปีขณะอยู่ภายใต้การปกครองของบาบิโลน (สิ่งนี้เกิดขึ้นจากปี ก.ค.ศ. 606/605 จนถึงปี ก.ค.ศ. 537/536) แต่เมื่อพระเจ้าจะทรงเปิดประตูสำหรับชาวยิวพลัดถิ่นให้เดินทางกลับ ตามที่ดาเนียลศึกษาข้อเขียนของเยเรมีย์ ท่านรู้ว่าถึงเวลาที่จะได้กลับไปสู่บ้านเกิดเมืองนอนแล้ว

ในดาเนียลบทที่ 9 ดาเนียลมีจิตใจว้าวุ่นเพราะช่วงเวลา 70 ปีกำลังจะสิ้นสุดลง แต่ดูเหมือนไม่มีสัญญาณการเปลี่ยนแปลงใดๆ ปรากฏให้เห็น และอาณาจักรเปอร์เซียใหม่กำลังขึ้นมาสู่อำนาจ ดาเนียลไว้ทุกข์ และหันไปทูลอ้อนวอนพระเจ้าเพื่อขอพระเมตตา ให้สำเร็จสมจริงตามพระสัญญาที่พระองค์ทรงให้ไว้ ในดาเนียล 9:24-27 พระเจ้าทรงให้ความมั่นใจแก่ท่านว่า พระองค์กำลังทรงเฝ้าดูทุกสิ่งทุกอย่าง และทรงเตรียมแผนการสำหรับอนาคตไว้แล้ว แม้แต่แผนข้างหน้าว่าใครจะเป็นผู้ปลดปล่อย และตายเพื่อเป็นการไถ่บาปของมนุษย์ทั้งหลาย และประทานความชอบธรรมให้ผู้เชื่อทั้งปวง และภายหลังที่ระบบการถวายไถ่บาปด้วยสัตวบูชาจะสิ้นสุดลง ในการตอบสนองต่อการทูลของดาเนียล พระเจ้าตรัสว่า “ดาเนียล อย่าเป็นกังวลเลย ในเมื่อพระผู้ช่วยตัวจริง (พระเยซู) จะเสด็จมาแน่นอน เราจะส่งผู้ปลดปล่อยสำหรับท่าน ณ บัดนี้” หลังจากนั้นไม่นาน พระเจ้าทรงดลใจกษัตริย์ไซรัสแห่งอาณาจักรเปอร์เซีย ให้ออกคำสั่งปลดปล่อยชาวยิวผู้พลัดถิ่น พระเจ้าทรงรักษาถ้อยคำในพระสัญญาของพระองค์ไว้เสมอ (ดู ดาเนียล บทที่ 10 ว่าพระเจ้าทรงเข้าแทรกแซงอย่างไรเพื่อจะให้เกิดความเจริญรุ่งเรืองกับประชากรของพระองค์ในแผ่นดินบ้านเกิด)

พระธรรมเอสรา บทที่ 1 บันทึกคำประกาศของกษัตริย์ไซรัสว่า ชนชาติอิสราเอลได้รับการปลดปล่อยเป็นอิสระ หากต้องการ พวกเขาสามารถเดินทางกลับกรุงเยรูซาเล็ม และร่วมกันสร้างพระนิเวศขององค์พระผู้เป็นเจ้า พระบัญชาได้ประกาศออกมาระหว่างปี ก.ค.ศ. 539-537 ไม่เพียงกษัตริย์ไซรัสอนุญาตให้พวกเขาเดินทางกลับบ้านเกิดได้ แต่พระองค์ทรงให้ความมั่นใจว่า พวกเขาจะกลับไปด้วยของประทาน และของถวายแด่พระเจ้า รวมถึงเครื่องใช้ทั้งหลายที่ถูกนำมาจากพระวิหารตั้งแต่สมัยกษัตริย์เนบูคัดเนสซาร์เข้ายึดเยรูซาเล็ม กษัตรย์ไซรัสก็ได้ถวายกลับคืนไปด้วย เหตุการณ์นี้ช่วยให้เราระลึกถึงตอนที่ชาวอิสราเอลกำลังจะเดินทางออกจากอียิปต์เมื่อหลายปีก่อน ที่พระเจ้าทรงดลใจชาวเมือง ให้มีใจกรุณามอบสิ่งของมีค่าแก่ชาวอิสราเอลก่อนที่พวกเขาจะเดินทางออกจากประเทศอียิปต์ ชาวอิสราเอลพลัดถิ่นกลุ่มแรกที่เดินทางกลับแผ่นดินยูดาห์ ประกอบด้วยผู้คนประมาณ 50,000 คน รวมผู้หญิงและเด็กด้วย ประกอบด้วยครอบครัวของชาวอิสราเอลที่อาศัยอยู่ในกรุงบาบิโลนและที่อื่นด้วย

`มีคำพยากรณ์ในประวัติศาสตร์ช่วงอื่นๆ อะไรอีกที่ได้สำเร็จสมจริงไปแล้วตรงตามพระสัญญาที่ได้ตรัสไว้ในพระวจนะของพระเจ้าทุกอย่าง และเราสามารถรับ “การปลอบประโลม”จากพระสัญญาของพระเจ้าที่ทรงทราบเกี่ยวกับอนาคต และเราสามารถไว้วางใจในพระสัญญาของพระองค์ที่ตรัสไว้กับเราอย่างไร`