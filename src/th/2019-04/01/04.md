---
title:  การเดินทางกลับเที่ยวที่สองของผู้พลัดถิ่น
date:   01/10/2019
---

ใน เอสรา 7:1-10 และ 8:1-14  เราทราบว่ากษัตริย์ อารทาเซอร์ซีส ที่ I อนุญาตให้เอสราเดินทางกลับไปยังกรุงเยรูซาเล็ม (ในปี ก.ค.ศ. 457) และเอสรายินดีให้ทุกคนที่ปรารถนาจะเดินทางกลับประเทศบ้านเกิดเมืองนอนให้ร่วมเดินทางไปด้วย  เราไม่ทราบถึงความสัมพันธ์ระหว่างกษัตริย์ และเอสรามากนัก ทั้งไม่ทราบว่าเอสราทำงานในราชสำนักหรือไม่ เอสราเขียนรายชื่อของหัวหน้า 8 ครอบครัวผู้เข้าร่วมเดินทางกลับในคณะเดินทางของท่าน เริ่มต้นด้วยครอบครัวของปุโรหิต ตามมาด้วยครอบครัวซึ่งเป็นเชื้อพระวงศ์ และจบลงด้วยครอบครัวของประชาชนชาวยิวทั่วไป เอสรากล่าวถึง 12 ครอบครัวเป็นพิเศษ ทำให้ผู้อ่านบันทึกนี้เกิดความรู้สึกประทับใจว่า นี่เป็นเจตนาเตือนใจถึงชนอิสราเอล 12 เผ่า

ข้อความตอนนี้นับจำนวนบัญชีรายชื่อผู้ชายได้ประมาณ 1,500 คน ซึ่งอาจนับเป็นรายบุคคลได้ประมาณ 5,000- 6,000 คน จำนวนนี้นับผู้หญิงและเด็กๆ ด้วย ซึ่งมีจำนวนน้อยกว่ากลุ่มที่เดินทางครั้งแรกโดยการนำของเศรุบาเบล

`อ่านเอสรา 7:1-10 ข้อความตอนนี้สอนเราเกี่ยวกับเอสราอะไรบ้าง`

เอสราเป็นอาลักษณ์ผู้สอนบัญญัติของชาวยิว (ธรรมาจารย์ ในสมัยพระเยซู) ท่านเกิดในเผ่าเลวี ซึ่งเป็นเชื้อสายของอาโรน พี่ชายของโมเสส ท่านจึงได้ทำหน้าที่ปุโรหิตด้วย สอดคล้องกับเรื่องราวที่บันทึกในเอสราและในธรรมเนียมของชาวยิว ชื่อ “เอสรา” เป็นชื่อที่ได้รับการยกย่องอย่างสูงแม้ในปัจจุบัน ไม่แน่ว่าท่านทำหน้าที่เป็นอาลักษณ์ของกษัตริย์อารทาเซอร์ซีสหรือไม่ ไม่เป็นที่ประจักษ์ ดังนั้นคำบรรยายว่าเอสราเป็นอาลักษณ์คนหนึ่งถ้าไม่อ้างถึงงานรับผิดชอบในอดีตช่วงหนึ่งของท่าน ก็จะเป็นความสามารถเชิงอักษร และในทางกฎหมาย ตลอดจนในบทบัญญัติของท่าน ซึ่งท่านได้ใช้ความสามารถพิเศษนี้ภายหลังที่ท่านเดินทางไปถึงแผ่นดินยูดาห์ อย่างไรก็ดีท่านคงได้ทำงานรับใช้กษัตริย์อย่างใกล้ชิดเต็มความสามารถบางอย่าง ด้วยเหตุนี้กษัตริย์จึงเลือกท่านให้เป็นผู้นำคณะเดินทางกลับแผ่นดินยูดาห์ในเที่ยวนี้

ในเอสรา 7:6 และ 10 เอสราได้รับการยกย่องว่าเป็นอาลักษณ์ หรือเป็นครู ผู้ชำนาญที่อุทิศตัว ตามตัวอักษรหมายถึงความคล่องแคล่วว่องไว บ่งบอกถึงผู้มีความเข้าใจเรื่องต่างๆ อย่างรวดเร็ว อีกทั้งมีสติปัญญาแตกฉาน มีแผนแยบยลในการจัดการกับสิ่งต่างๆ ซึ่งท่านมีความรู้ความเข้าใจ และตัดสินใจได้ฉับพลัน เป็นที่ยอมรับว่าท่านมีความรู้ มีเชาว์ปัญญา และความแม่นยำเกี่ยวกับพระบัญญัติของพระเจ้า ยิ่งกว่านั้นข้อเท็จจริงที่ว่ากษัตริย์ได้เลือกท่านเป็นผู้นำคณะเดินทางกลับแผ่นดินยูดาห์ เป็นพยานบ่งบอกว่าท่านมีความกล้าหาญ และความสามารถในการเป็นผู้นำ

`ข้อสังเกต เอสรา “ได้ตั้งใจของท่านที่จะศึกษาธรรมบัญญัติของพระยาห์เวห์ และทำตาม และสอนกฏเกณฑ์ และกฎหมายของพระองค์ในอิสราเอล” (เอสรา 7:10) เราทั้งหลายสามารถนำหลักการนี้มาใช้กับชีวิตของเราได้อย่างไร`