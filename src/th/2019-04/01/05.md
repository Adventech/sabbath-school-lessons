---
title:  พระราชกฤษฎีกาของกษัตริย์อารทาเซอร์ซีส
date:   02/10/2019
---

`อ่านเอสรา 7:11-28 อะไรคือส่วนประกอบสำคัญของพระราชกฤษฎีกาของกษัตริย์ เหตุใดคำสั่งสอนเหล่านี้จึงสำคัญสำหรับชาวอิสราเอล`

พระราชกฤษฎีกาของกษัตริย์อารทาเซอร์ซีสมีลักษณะคล้ายกับพระราชกฤษฎีกาฉบับที่หนึ่งของกษัตริย์ไซรัส กษัตริย์ให้คำปรึกษาทุกคนที่มีความเต็มใจ โดยเฉพาะคนจากเชื้อสายของปุโรหิต เพื่อเดินทางกลับไปเยรูซาเล็ม ตามเอกสารทางประวัติศาสตร์มูราชุ ได้บันทึกว่าประชาชนชาวยิวพลัดถิ่น (ที่ถูกกวาดต้อนไปตั้งแต่สมัยกษัตริย์เนบูคัดเนสซาร์ ปี ก.ค.ศ. 606/605) ส่วนใหญ่ยังคงใช้ชีวิตอยู่ในอาณาจักรเปอร์เซีย (อย่างเรื่องของพระนางเอสเธอร์เป็นหนึ่งในจำนวนนั้น) ชาวยิวส่วนใหญ่ที่ไม่เดินทางกลับแผ่นดินแม่ ยังคอยโอกาสที่จะกลับไปเริ่มชีวิตใหม่ในแผ่นดินของบรรพบุรุษ กษัตริย์ทรงแนะนำให้บรรดานายคลังในมณฑลฟากตะวันตกของแม่น้ำยูเฟรติส ให้ช่วยหาสิ่งสิ่งที่ต้องการแก่เอสรา ในการบูรณะตัวเมือง ให้กลับสู่สภาพเดิม เพราะพระยาห์เวห์เป็น“ผู้ดลพระทัยของกษัตริย์ให้เสริมความงามแก่พระนิเวศของพระยาห์เวห์ซึ่งอยู่ในเยรูซาเล็ม” (เอสรา 7:27) ในที่สุดกษัตริย์ทรงมอบอำนาจให้เอสราเป็นผู้นำในการถือรักษาพระบัญญัติของพระเจ้าอย่างถูกต้อง ขณะเดียวกันถือรักษากฎหมายของแผ่นดินไว้อย่างเหมาะสม พร้อมทั้งให้จัดฟื้นฟูธรรมเนียมปฏิบัติของชาวยิว และจัดตั้งระเบียบบริหารตามพระบัญชา เพราะเป็นสิ่งสำคัญที่จะเสริมสร้างสังคมให้ดีขึ้น ยิ่งกว่านั้นกษัตริย์ยังทำบางสิ่ง ซึ่งได้ทำให้เอสราและชาวอิสราเอลบูรณะซ่อมแซมแผ่นดินบ้านเกิดได้ง่ายขึ้นด้วย

การที่กษัตริย์มีความห่วงใยในการสร้างกรุงเยรูซาเล็ม และพระวิหารขึ้นใหม่ บ่งบอกว่ากษัตริย์เชื่อพระเจ้าของเอสราหรือ  และการที่กษัตริย์อารทาเซอร์ซีสเอ่ยพระนามพระเจ้าด้วยการสั่งว่า “ให้นำเงินและทองคำซึ่งกษัตริย์ และที่ปรึกษาของพระองค์ สมัครใจถวายแด่พระเจ้าแห่งอิสราเอลผู้ประทับในเยรูซาเล็ม” (เอสรา 7:15) คำศัพท์ที่กษัตริย์ใช้เอ่ยถึงพระเจ้าของอิสราเอลบอกเป็นนัยว่า กษัตริย์มองเห็นองค์พระผู้เป็นเจ้าเสมือนเป็นเทพเจ้าประจำถิ่นอีกองค์หนึ่ง ผู้ซึ่งจะชื่นชอบในสิ่งของ และอวยพรแก่ผู้นำสิ่งมีค่ามาถวาย กษัตริย์ไม่ต้องการให้พระหรือเทพท้องถิ่นพิโรธพระองค์ หรือโอรสของพระองค์ (เอสรา 7:23) เราควรสังเกตว่าในปี ก.ค.ศ. 457 เป็นปีที่ประเทศอียิปต์ก่อการกบฏต่อรัฐบาลเปอร์เซีย ซึ่งเป็นไปได้ว่าความอ่อนน้อมของกษัตริย์เปอร์เซียเป็นการหวังผลจากความจงรักภักดีของคนในแคว้นยูดาห์ด้วย

น่าเสียดายไม่น้อย แม้กษัตริย์จะมีปฏิกิริยาอันดีทั้งต่อเอสราและเนหะมีย์ แต่ก็ไม่ได้ทำให้พระองค์เป็นผู้เชื่อในพระเจ้า เพราะไม่มีพระคัมภีร์ข้อใดบ่งบอกว่ากษัตริย์กลายเป็นผู้เชื่อ กระนั้นเรื่องที่เกิดขึ้นเป็นการเปิดเผยให้ทราบว่า องค์พระผู้เป็นเจ้าสามารถใช้คนที่ยังไม่กลับใจใหม่ให้ทำตามน้ำพระทัยของพระองค์บนแผ่นดินโลกได้

`แม้ว่าจะอยู่ท่ามกลางความเจ็บปวด และความทุกข์ยากลำบาก เราสามารถจะเรียนรู้ที่จะไว้วางใจในอำนาจการปกครองเหนือโลกของพระเจ้าได้ ตามที่เราได้เห็นตรงนี้อย่างไร`