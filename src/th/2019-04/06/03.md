---
title:  วันจันทร์ การอ่านและฟังพระบัญญัติ
date:   04/11/2019
---

เอสรานำหนังสือ “ธรรมบัญญัติของพระเจ้า” มาอ่านให้คนอิสราเอลที่มาชุมนุมกันฟัง ส่วนที่เป็นหนังสือธรรมบัญญัติของพระเจ้า เป็นที่เข้าใจว่าเป็นหนังสือห้าเล่มของโมเสส (ปฐมกาล, อพยพ, เลวีนิติ. กันดารวิถี, และเฉลยธรรมบัญญัติ) ซึ่งหนังสือทั้งห้าเล่มเรียกว่า “โทราห์” (Torah) หมายถึง “บัญญัติ” อย่างไรก็ดี ผู้อ่านจะเลือกหนังสือเหล่านั้นบางตอนมาอ่าน ส่วนที่เป็น “พระบัญญัติสิประการ” จะถูกนำมาอ่านทวนซ้ำหลายรอบในตลอดครึ่งวัน สรุปแล้วหัวข้อที่นำมาอ่านอาจเรียกว่า “เป็นคำสั่งสอน” ซึ่งกล่าวเน้นในคำสั่งสอนของพระเจ้าซึ่งจะทำให้พวกเขาสามารถรับรู้วิถีชีวิตเพื่อพวกเขาจะเดินไม่พลาดจากเป้าหมาย เมื่อเอสราอ่านประวัติศาสตร์ของพวกเขาในฐานะเป็นประชากรของพระเจ้า เริ่มตั้งแต่พระเจ้าทรงสร้างโลก จนกระทั่งถึงสมัยของโยชูวาผ่านข้อความที่บันทึกไว้, บทเพลง, คำอวยพระพร และธรรมบัญญัติต่างๆ พวกเขาได้รับการเตือนความทรงจำให้ระลึกถึงการต่อสู้ดิ้นรนของพวกเขาในขณะที่พวกเขาติดตามพระเจ้า และพระเจ้าทรงสัตย์ซื่อต่อพวกเขา หนังสือชุด “โทราห์” มีส่วนที่เป็น “ธรรมบัญญัติ” แต่สิ่งที่มีมากกว่านั้น หนังสือเล่มต่างๆ ได้รวมเอาประวัติศาสตร์เกี่ยวกับประชากรของพระเจ้าเข้าไปด้วย โดยเฉพาะอย่างยิ่งได้เปิดเผยถึงการทรงนำของพระเจ้า ผลที่สุดคือทำให้คนอิสราเอลเป็นชนชาติที่มีรากเหง้าในพระเจ้า และเป็นชาติที่มีเอกลักษณ์เฉพาะตัว

`อ่านเนหะมีย์ 8:3; เฉลยธรรมบัญญัติ 4:1; 6:3, 4; โยชูวา 1:9; สดุดี 1:2; สุภาษิต 19:20; เอเสเคียล 37:4 และมัทธิว 17:73  ข้อพระคัมภีร์เหล่านี้สอนเราเกี่ยวกับพระวจนะของพระเจ้าอย่างไร`

การที่ชาวอิสราเอลมีความปรารถนาจะรับฟังพระวจนะของพระเจ้าส่วนใหญ่เป็นผลมาจากการที่เอสราได้อ่าน และสอนพระวจนะให้กับพวกเขานับตั้งแต่พวกเขาได้เดินทางมาถึงกรุงเยรูซาเล็มเมื่อประมาณ13 ปีที่แล้วต่อเนื่องกัน เอสราได้อุทิศชีวิตของท่านให้กับภารกิจของพระเจ้า ความมุ่งมั่นเช่นนี้ได้สร้างความประทับใจให้กับผู้คน พระวจนะของพระเจ้ากลายเป็นสิ่งที่จริง และมีพลังอำนาจสำหรับผู้คนที่ได้ยินจากท่าน ผลที่เกิดขึ้นคือ พวกเขาได้ตัดสินใจจากจิตสำนึกที่จะรับฟัง และเชื่อฟังเพราะพวกเขาเชื่อว่าพระเจ้าตรัสกับพวกเขาผ่านสิ่งที่อยู่ในหนังสือเหล่านั้น ดังนั้นในโอกาสที่มีการชุมนุมกันเช่นในครั้งนี้ พวกเขาเชื่อถือหนังสือ “โทราห์” อย่างยิ่ง และมีความปรารถนาจะเรียนรู้มากขึ้นจากสิ่งบันทึกไว้ในหนังสือชุดนี้ การอิ่มด้วยพระวจนะของพระเจ้า ทำให้เรามีความปรารถนาที่จะติดตามพระองค์มากยิ่งขึ้นในชีวิตของเรา

`คุณมีความสัมพันธ์กับพระวจนะของพระเจ้าอย่างไร คุณแสดงออกในชีวิตของคุณอย่างไร และถ้าคุณไม่เชื่อในพระวจนะของพระเจ้าชีวิตของคุณจะเป็นอย่างไร`