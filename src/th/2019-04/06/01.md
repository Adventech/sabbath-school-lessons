---
title:  การอ่านพระวจนะ
date:   02/11/2019
---

### อ่านข้อพระคัมภีร์สำหรับบทเรียนสัปดาห์นี้
เนหะมีย์ 8:1-8; เฉลยธรรมบัญญัติ31:9-13; มัทธิว17:5; กิจการฯ8:26-38; เนหะมีย์ 8:9-12; เลวีนิติ23:39-43

> <p>ข้อควรจำ</p>
> “พวกเขาอ่านจากหนังสือ จากธรรมบัญญัติของพระเจ้าอย่างชัดเจน และเขาก็อธิบายความหมาย ประชาชนจึงเข้าใจข้อความที่อ่านนั้น” (เนหะมีย์ 8:8)

กำแพงกรุงเยรูซาเล็มได้ถูกสร้างเสร็จ จากนั้นเป็นการติดตั้งประตูทั้งสี่ทิศ ชาวอิสราเอลทั้งหลายภายใต้การนำของเนหะมีย์ ได้ร่วมใจกันทำงานหนักจนสำเร็จเรียบร้อย เมื่อกำแพงอันสูงตระหง่านได้แล้วเสร็จ ชนชาติต่างๆ ที่อยู่แวดล้อมต่างพากันเกรงขาม และยอมรับว่า“งานนี้สำเร็จได้ก็เพราะพระเจ้าของเราทรงช่วยเหลือ” (เนหะมีย์ 6:16) พวกศัตรูพากันตระหนักว่า พระเจ้าแห่งอิสราเอลเป็นพระเจ้าองค์เที่ยงแท้ เพราะว่า แม้จะอยู่ในสถานการณ์ที่เหลือเชื่อ แม้ชาวอิสราเอลได้รับประสบการณ์การถูกขัดขวาง และเป็นที่เกลียดชัง แต่พวกเขายังสามารถสานต่องานที่คนรุ่นก่อนได้เริ่มต้นไว้ และปล่อยทิ้งร้างไว้หลายปี ให้สำเร็จลงได้

หลังจากที่งานก่อสร้างกำแพงกรุงเยรูซาเล็มได้เสร็จสิ้นลงเนหะมีย์ได้ทำการแต่งตั้งข้าหลวงแห่งกรุงเยรูซาเล็มคือ “ฮานานี” (น้องชายของท่าน) และแต่งตั้ง “ฮานันยาห์” เป็นผู้บัญชาการป้อมปราการ บุคคลทั้งสองถูกเลือกบนพื้นฐานในความสุจริต ความซื่อสัตย์ ความจงรักภักดี มีคุณธรรม เป็นบุคคลที่ไว้วางใจได้ เป็นผู้ยำเกรงพระเจ้ามากว่าคนอื่น (เนหะมีย์ 7:2) นับเป็นการเลือกจากคุณสมบัติของบุคคลมากกว่าเป็นการเลือกโดยการลำดับญาติ กำแพงเมืองสร้างแล้วเสร็จในวันที่ 25 เดือน “เอลูล” (Elul) ซึ่งเป็นเดือนที่ หก ; (เนหะมีย์ 6:15) ภารกิจต่อจากนี้คืออะไร ในหลายบทต่อมาของเนหะมีย์ (เนหะมีย์ บทที่ 8-10) พรรณนาถึงเหตุการณ์สำคัญ ซึ่งเกิดขึ้นต่อเนื่องกันเป็นชุดในเดือน “ทิชริ” (Tishri)  คือเดือนที่ 7 (เนหะมีย์ 8:2)  ในข้อพระคัมภีร์เหล่านี้เราสามารถมองเห็นตัวอย่างหลายตัวอย่าง ของการที่พลไพร่อิสราเอลมีความตั้งใจที่จะเชื่อฟังพระวจนะของพระเจ้า และเราจะได้ทราบว่าพวกเขามีความยินดีในพระวจนะอย่างไร