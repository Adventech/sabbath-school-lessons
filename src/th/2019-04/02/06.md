---
title:  เนหะมีย์เตรียมตัวทำภารกิจ
date:   10/10/2019
---

ไม่มีคำถามใดๆ ว่าองค์พระผู้เป็นเจ้าทรงเรียกเนหะมีย์ให้ดำเนินภารกิจนี้ และพระองค์จะทรงจัดหาสิ่งทั้งปวงที่ท่านต้องการให้ เปรียบแล้วท่านมียุทธปัจจัย ด้วยความรู้แห่งพระสัญญาของพระเจ้า และการทรงเรียกอันแน่นอนจากพระองค์ ท่านเริ่มดำเนินการ แต่ท่านขับเคลื่อนไปข้างหน้าอย่างระมัดระวัง และทำการอธิษฐานอย่างจริงจัง หรือกล่าวได้อีกอย่างว่า แม้ท่านจะทราบว่าพระเจ้าทรงสถิตอยู่กับท่าน แต่การรับรู้นี้ไม่ได้ทำให้ท่านละเว้นจากพื้นฐานการคิดใคร่ครวญอย่างรอบด้านว่าจะทำอะไรต่อไปอย่างมีขั้นตอน

`อ่านเนหะมีย์ 2:11-20 เนหะมีย์เตรียมอะไรเพื่อสร้างกำแพงเมืองขึ้นมาใหม่`

- บทเรียนการเป็นผู้นำ ข้อที่ 1: เนหะมีย์ไม่บอกกับใครเลย ว่าอะไรคือแผนงาน “ข้าพเจ้าไม่ได้บอกให้ใครทราบ เรื่องที่พระเจ้าของข้าพเจ้า ทรงดลใจให้ข้าพเจ้าให้ทำเพื่อเยรูซาเล็ม” (เนหะมีย์ 2:12) ไม่เพียงเท่านั้นท่านไม่บอกกับศัตรูในเรื่องนี้ อีกทั้งท่านไม่เผยให้ผู้นำชาวยิวรู้ด้วย เริ่มแรกท่านออกไปสำรวจพื้นที่ เพื่อจะทราบว่ามีอะไรต้องทำบ้าง
- บทเรียนการเป็นผู้นำ ข้อที่ 2: ก่อนการนำเสนอสิ่งใด เนหะมีย์ทำการบ้าน โดยทำการวางแผนการทำงานทั้งหมดที่จะต้องทำ
- บทเรียนการเป็นผู้นำ ข้อที่ 3: เมื่อท่านพูดเกี่ยวกับภารกิจ ก่อนอื่นท่านรายงานโครงสร้างว่าพระเจ้าได้ทรงทำอะไรบ้างแล้วในการเดินทางมาเที่ยวนี้ จากนั้นท่านเพิ่มเติมด้วยถ้อยคำของกษัตริย์ เสร็จแล้วท่านขอรับฟังคำมั่นสัญญาจากพวกเขา งานที่พวกเขาทุ่มเททำไปไม่ใช่การอัศจรรย์ที่บังเกิดขึ้นในเวลาอันสั้น ชาวยิวทั้งหลายได้ตอบสนองเนหะมีย์อย่างน่าชื่นชม พวกเขาตัดสินใจลงมือก่อสร้าง แม้ทราบว่าการต่อต้านจะตามมา พระเจ้าได้ทรงจัดเตรียมไม่เพียงการสนับสนุนจากกษัตริย์ผ่านการอธิษฐาน และการอดอาหารของเนหะมีย์เท่านั้น แต่ทรงเตรียมทีมงานชาวยิวไว้รองรับด้วย พวกเขาตอบสนองถ้อยคำของเนหะมีย์อย่างกล้าหาญ

`อ่านเนหะมีย์ 2:19, 20 ข้อพระคัมภีร์ตรงนี้บอกเราเกี่ยวกับความเชื่อของเนหะมีย์อะไรบ้าง และข้อพระคัมภีร์ใน เฉลยธรรมบัญญัติ 7:9, สดุดี 23:1-6 และกันดารวิถี 23:19 ได้ช่วยเนหะมีย์อย่างไร`

การสนทนาของเราเปิดเผยว่าเราเป็นใคร และเราเชื่อจริงใจในสิ่งใด เนหะมีย์มีความโน้มเอียงจะพูดหนุนใจ ท่านไม่กลัวที่จะรวมพระเจ้าเข้าไปในทุกเรื่องราวที่ท่านพูด และถวายพระสิริแด่พระองค์เช่นกัน แม้ว่าผู้คนที่ท่านสนทนาด้วยจะเย้ยหยัน หรือหัวเราะเยาะท่าน หรือแม้ท่านจะทราบว่าศัตรูรู้สึกดูหมิ่นดูแคลนท่านก็ตาม ท่านก็จะไม่พูดเรื่องพระเจ้าด้วยเสียงอ่อนลงหรือยกพระเจ้าออกจากการสนทนา ซึ่งก็เหมือนกับโยเซฟที่ใช้ชีวิตในประเทศอียิปต์หลายทศวรรษก่อนหน้านั้น เนหะมีย์ไม่กลัวที่จะเชิดชูพระเจ้าของท่านท่ามกลางผู้คนที่ยังไม่เชื่อในพระองค์