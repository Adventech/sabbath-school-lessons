---
title:  "เนหะมีย์ลงมือปฏิบัติ (ปี ก.ค.ศ. 444)"
date:   23/10/2019
---

`อ่านพระธรรมเนหะมีย์ บทที่ 4 ชาวยิวทำอะไรภายใต้การเป็นผู้นำของเนหะมีย์ในการเตรียมความพร้อมสำหรับการต่อสู้กับฝ่ายขัดขวาง เหตุใดจึงสำคัญสำหรับพวกเขาในการเตรียมความพร้อมสำหรับการต่อสู้ แทนที่จะไม่ทำอะไร โดยการเชื่อว่าพระเจ้าจะทรงปกป้องพวกเขา`

หลังจากการได้เริ่มทำการก่อสร้างไปแล้ว และต้องหยุดชะงักลง ชาวยิวได้ลงแรงทำงานต่ออีกครั้งหนึ่ง ก่อนลงมือทำงาน เนหะมีย์นำชาวยิวอธิษฐานขอการทรงนำ และการปกป้องจากพระเจ้า ท่านได้จัดกองทหารรักษาการณ์ขึ้น กำชับให้ตื่นตัวเฝ้าดูสถานการณ์รอบด้าน ส่วนคนทำงานได้จัดแบ่งออกเป็นกะ สลับกันทำงานระหว่างกลางวันและกลางคืน เพื่อเป็นการเตรียมความพร้อมในการต่อสู้กับศัตรูที่อาจปรากฏตัวขึ้นได้ทุกเมื่อ นอกจากนี้เนหะมีย์ยังจัดกองกำลังติดอาวุธให้ประจำการอยู่รอบกำแพงพร้อมจะทำการต่อสู้ ท่านแบ่งผู้รับใช้ออกเป็นสองกลุ่ม ขณะที่กลุ่มหนึ่งลงมือทำงาน ให้อีกกลุ่มหนึ่งถืออาวุธไว้ปกป้อง มีการจัดเตรียมสิ่งที่ต้องการไว้เป็นพิเศษสำหรับผู้ทำงานทั้งปวงที่ทำงานสร้างกำแพง เพราะว่าพวกเขาทำงานด่านหน้าใกล้อันตรายมากกว่า ดังนั้นคนงานเหล่านั้นแต่ละคนต้องถือดาบไว้ในมือข้างหนึ่งอีกข้างหนึ่งจัดเรียงก้อนอิฐ หรือก้อนหินพร้อมทั้งการโบกปูน พวกเขาเตรียมพร้อมที่จะเผชิญกับกองกำลังของฝ่ายต่อต้าน พวกเขาทำงานส่วนของพวกเขา และพระเจ้าทรงทำการในส่วนที่เหลือ เนหะมีย์เชื่อในการปกป้องของพระเจ้า สิ่งนี้ได้ดลใจให้มีพลังเต็มเปี่ยม อย่างไรก็ดีท่านไม่นั่งบัญชาการบนเก้าอี้เบาะอ่อนนุ่ม และคาดหวังให้พระเจ้าทำทุกสิ่งทุกอย่าง แต่ท่านและพวกคนงานทั้งหลายเตรียมความพร้อมไว้อย่างดี และเต็มความสามารถ

มีข้อพระคัมภีร์สองตอน ตอนหนึ่งกล่าวว่า “ข้าพเจ้าจึงตั้งประชาชนไว้ในส่วนที่ต่ำที่สุดข้างหลังกำแพงในส่วนที่ยังเปิดอยู่ ตามตระกูลของเขา โดยให้ถือดาบ หอก และคันธนู” (เนหะมีย์ 4:13) และอีกตอนหนึ่งกล่าวว่า “ข้าพเจ้าพูดกับขุนนาง และเจ้าหน้าที่ทั้งปวงกับคนนอกนั้นว่า “การงานก็ใหญ่โต และกระจายกันไปมาก เพราะเราแยกกันอยู่บนกำแพงห่างจากกัน เมื่อพวกท่านได้ยินเสียงเป่าเขาสัตว์อยู่ตรงไหน จงวิ่งกรูกันไปหาพวกเราที่นั่น พระเจ้าของเราทั้งหลายจะทรงต่อสู้เพื่อพวกเรา” (เนหะมีย์ 4:19, 20) ทั้งสองตอนนี้เป็นข้อพระวจนะให้การหนุนใจด้านจิตวิญญาณได้ดีที่สุด ชาวยิวผู้ทำการก่อสร้างควรได้หยุดงานอีกรอบหนึ่ง เพราะว่าพวกเขาได้รับการต่อต้านอย่างไม่รามือ แต่ในครั้งนี้ แทนที่จะให้ความกลัวเข้าครอบงำ พวกเขายึดมั่นในพระเจ้าว่าจะทรงต่อสู้เพื่อพวกเขา เมื่อเราเผชิญกับการต่อต้านสำหรับพระนามของพระเจ้า สำหรับความเชื่อของเรา หรือสิ่งที่พระเจ้าทรงเรียกเราให้ทำ เราควรจะระลึกถึงว่า “พระเจ้าจะทรงต่อสู้เพื่อเรา”

ในตอนท้ายสุด ชาวยิวตระหนักว่าองค์พระผู้เป็นเจ้าทรงอยู่เบื้องหลังสิ่งที่พวกเขากำลังทำ สิ่งนี้ได้ทำให้พวกเขาเกิดความกล้าหาญที่จะก้าวไปข้างหน้า

`เหตุใดจึงสำคัญที่จะทราบว่า สิ่งที่คุณกำลังทำอยู่เป็นน้ำพระทัยของพระเจ้าหรือไม่ ดังนั้น คำถามสำคัญที่จะนำมาถามคือ: ข้าพเจ้าจะทราบได้อย่างไรว่า สิ่งที่ข้าพเจ้ากำลังทำอยู่เป็นน้ำพระทัยของพระเจ้า`