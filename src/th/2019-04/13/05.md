---
title:  วันพุธ จุดประสงค์และภาระใจ
date:   25/12/2019
---

`ข้อพระคัมภีร์ต่อไปนี้สอนอะไรเราเกี่ยวกับแรงผลักดันในชีวิตของเอสราและเนหะมีย์ (เนหะมีย์ 2:1-10 เอสรา 7:8-10)`

ในสิ่งทั้งปวงที่เอสราและเนหะมีย์ได้ทำไป ทั้งสองได้แสวงหาก่อนว่า เป็นไปตามพระทัยของพระเจ้าหรือไม่ กระนั้นที่ผ่านมาผู้คนได้ทำให้เกิดความยุ่งเหยิง พวกเขาต้องได้รับการลงโทษสำหรับสิ่งนั้นแต่พระเจ้าทรงสัตย์ซื่อต่อพระสัญญาในการนำกลับสู่สภาพเดิม พระเจ้าทรงเป็นผู้เปิดเส้นทางสำหรับประชากรของพระองค์ให้กลับมาสู่แผ่นดินแห่งพระสัญญา และถ้าพวกเขาสัตย์ซื่อ เติมเต็มเป้าหมายต่างๆ ที่พระองค์ได้ทรงตั้งไว้เพื่อพวกเขา และองค์พระผู้เป็นเจ้า ในพระสติปัญญาของพระองค์ ได้ทรงเลือกชายที่อุทิศถวายกายและใจให้พระองค์ ซึ่งจะว่าไปมีลักษณะบางประการคล้ายกับโมเสส เป็นผู้ดำเนินบทบาทส่วนกลางในแผนการนำกลับสู่สภาพเดิมนี้ คล้ายกับที่พระองค์ได้ใช้โมเสสในหลายชั่วอายุคนก่อนหน้านี้

ผู้นำยิ่งใหญ่เช่นชายทั้งสองนี้มีเป้าหมายหนึ่งเดียว พวกเขามีวัตถุประสงค์สำหรับการมีชีวิตอยู่ซึ่งนี่เป็นแรงผลักดันพวกเขาในทุกการกระทำ อาจพูดได้ว่าทั้งเอสราและเนหะมีย์มีวัตถุประสงค์ในชีวิต ทั้งสองมีนิมิต คือมองเห็นเป้าหมายที่จะนำประชากรของพระเจ้าไปให้ถึง จากนั้นทั้งสองต่างทุ่มเททุกสิ่งทุกอย่างเพื่อทำให้เป้าหมายนั้นบรรลุผลสำเร็จ

เอสราทำสิ่งนี้ผ่านการศึกษาพระคัมภีร์ และสอนประชาชนด้วยพระวจนะ เนหะมีย์หนุนใจผู้คนให้ทำในสิ่งที่ถูกต้อง และยืนขึ้นอย่างกล้าหาญเพื่อพระเจ้า ชายทั้งสองต้องการมองเห็นกรุงเยรูซาเล็มได้รับการช่วยกู้สู่สภาพเดิม แต่ไม่ใช่เป็นการกู้สู่สภาพเดิมในด้านวัตถุเท่านั้น พวกเขาต้องการมองเห็นการฟื้นฟู และการปฏิรูปในด้านจิตวิญญาณของผู้คนที่จะเข้าอาศัยในตัวเมืองด้วย เหตุนี้พวกเขาจึงช่วยกันแก้ไข และกล่าวตำหนิ และในบางกรณีอาจต้องใช้บทลงโทษสำหรับการกระทำ ผู้นำยิ่งใหญ่เชื่อในความสำเร็จเหนือกว่าสิ่งธรรมดา หรือมีค่าแค่ปานกลางเท่านั้น เอสราและเนหะมีย์เชื่อในพระเจ้าผู้ทรงฤทธานุภาพ และมีพระทัยเต็มไปด้วยความรัก พระเจ้าผู้ทรงทำการอัศจรรย์ และผู้นำทั้งสองต้องการให้พี่น้องร่วมชาติทุกคนมีความสัมพันธ์ลึกซึ้งกับองค์พระผู้เป็นเจ้า

เริ่มต้นบทที่หนึ่งของพระธรรมเนหะมีย์ ผู้อ่านรู้สึกประทับใจกับการอุทิศถวายชีวิตของเนหะมีย์แด่ภารกิจของพระเจ้า และความทุกข์ใจของท่านต่อความยากลำบากของชาวยิวในแผ่นดินยูดาห์ ในบทที่ 1 ท่านร้องไห้เมื่อท่านเขียนถึงความทุกข์ยากในการดำเนินชีวิตของชนอิสราเอลในแผ่นดินยูดาห์ ท่านคุกเข่าลงและปฏิญาณกับพระเจ้าว่า จะทำทุกอย่างที่พระเจ้าเรียกให้ท่านทำ เนหะมีย์มีกำลังใจ และถูกผลักดันจากแนวคิดของการทำให้เกิดความแตกต่างเกิดขึ้นในโลก  ท่านเป็นนักปฏิบัติการสำหรับพระเจ้า ทั้งนี้ไม่ใช่เพราะท่านจะได้รับการเลื่อนสู่ตำแหน่งที่สูงกว่า ซึ่งจะได้รับเงินเดือนสูงขึ้น หรือมีตำแหน่งเด่นกว่า (ซึ่งเนหะมีย์ มีอยู่ก่อนแล้วทั้งตำแหน่ง และความมั่งคั่งในเปอร์เซีย) แต่โดยการเดินทางไปแผ่นดินยูดาห์ซึ่งไม่อยู่ในสภาพเจริญรุ่งเรือง อีกทั้งมีการต่อต้านทุกย่างก้าว แต่ท่านก้าวออกมาด้วยความเชื่อ โดยไม่คำนึงถึงอุปสรรคขวางหน้าใดๆ