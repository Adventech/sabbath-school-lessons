---
title:  วันอาทิตย์ การอดอาหารและนมัสการ
date:   10/11/2019
---

`อ่านเนหะมีย์ 9:1-3 เพราะเหตุใดพวกเขาจึงแยกตัวเองออกจากชาวต่างชาติ`

แม้ว่าก่อนหน้านี้เนหะมีย์มีความต้องการอย่างยิ่งจะให้ประชาชนรู้สึกปลื้มใจในเวลาแห่งความยินดี แต่บัดนี้ท่านได้นำชนอิสราเอลสวมผ้ากระสอบ อดอาหาร และบอกให้พวกเขาถ่อมจิตใจลงต่อพระพักตร์พระเจ้า และโปรยฝุ่นผงบนศีรษะของพวกเขา ในการสารภาพครั้งนี้คนต่างชาติไม่มีส่วนร่วมในความบาปของชาวอิสราเอล ชาวอิสราเอลคือสายเลือดของชาวฮีบรู ซึ่งทราบว่าความบาปของพวกเขาจำเป็นต้องได้รับการอภัย ความรู้ในเรื่องความบาปของพวกเขา ว่าเป็นสาเหตุทำให้พวกเขาต้องถูกกวาดต้อนไปเป็นเชลยยังต่างแดน

การรวมใจกันเป็นหนึ่งในการอธิษฐาน และการสารภาพความบาป เผยให้เห็นว่า พวกเขาเข้าใจในธรรมชาติของความบาป คนอิสราเอลเวลานั้นไม่ได้รู้สึกโกรธบรรพบุรุษของพวกเขาที่เป็นเหตุของความบาปใหญ่หลวง ซึ่งทำให้ผู้คนทั้งชาติต้องถูกกวาดต้อนไปเป็นเชลย อีกทั้งพวกเขาไม่ใช้เวลาในการบ่นว่า หรือคร่ำครวญเกี่ยวกับการเลือกของอดีตผู้นำ และประชาชนในเวลานั้นซึ่งขาดความเลื่อมใสในพระเจ้า อันเป็นสาเหตุทำให้พวกเขาได้รับผลของการกระทำ และบัดนี้พวกเขาเป็นเพียงคนกลุ่มเล็กที่ได้เดินทางกลับมา เมื่อเปรียบเทียบกับคนทั้งชาติ และแทนที่พวกเขาจะยึดติดกับความเกลียดชัง และความคับข้องใจ พวกเขาได้หันมาหาพระเจ้าด้วยการถ่อมใจลง และ สารภาพบาปของพวกเขา

เนหะมีย์ 9:3 รายงานว่าประชาชนอ่านหนังสือธรรมบัญญัติเป็นเวลาหนึ่งในสี่ของวัน (6 ชั่วโมง) และเวลาอีกหนึ่งในสี่ของวัน พวกเขาใช้ในการสารภาพบาป และนมัสการพระเจ้า นี่เป็นการอ่านคัมภีร์โทราห์รอบที่สาม การอ่านคัมภีร์โทราห์ถือเป็นศูนย์กลางของการสารภาพบาป เพราะพระธรรมดังกล่าวเป็นความจริงมาจากพระเจ้า การอ่านพระคัมภีร์ของเรา เท่ากับเรา และพระเจ้าได้เข้ามาอยู่ใกล้กันมากขึ้นขณะเดียวกันพระวิญญาณบริสุทธิ์ได้ตรัสกับเรา และสอนเรา ความจริงแห่งพระวจนะของพระองค์ได้หล่อหลอมความนึกคิด ความเข้าใจ และหนุนใจให้ชีวิตของเรากล้าแข็งขึ้น ขณะที่ชาวอิสราเอลต่างก็สารภาพบาป พวกเขารู้สึกเสียใจ และร้องไห้ เพราะการที่ได้ใช้เวลาในความบริสุทธิ์จากการเสด็จมาสถิตอยู่ของพระเจ้า ทำให้เราได้รับรู้ถึงความงดงาม และความดีของพระองค์ และเรารู้สึกอัศจรรย์ใจที่พระเจ้า พระผู้ทรงสร้างแห่งจักรวาลเลือกที่จะมาสถิตอยู่กับเรา แม้ว่าตัวเราจะไม่มีคุณค่าพอ ดังนั้นเราตระหนักว่าถ้าปราศจากพระเจ้าในชีวิตของเรา เราก็จะไม่แตกต่างจากบรรพบุรุษของเราที่ครั้งหนึ่งอ่อนแอในความเชื่อ มีเพียงพระเจ้าเท่านั้นที่กระทำกิจในตัวเรา พระองค์จึงทรงสามารถจะทำให้เราเป็นคนที่พระองค์ทรงประสงค์จะให้เราเป็นได้

`อ่านดาเนียล 9:4-19 เราจะนำวิธีอธิษฐานของดาเนียลมาใช้ในชีวิตส่วนตัวและในคริสตจักรได้อย่างไร`