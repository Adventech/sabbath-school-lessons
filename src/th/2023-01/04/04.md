---
title:  วันอังคาร การถวายและนมัสการ
date:   24/01/2023
---

พระคัมภีร์ไม่ได้กล่าวถึงลำดับการนมัสการ แต่ดูเหมือนว่ามีอย่างน้อยสี่สิ่งที่ปรากฏในการนมัสการ ทั้งสี่รายการนี้มีในพระคัมภีร์พันธสัญญาใหม่คือ ศึกษา/เทศนา อธิษฐาน ดนตรี และสิบลดหนึ่งและเงินถวาย

ชายอิสราเอล (และครอบครัว) ทุกคนจะต้องปรากฏตัวต่อพระพักตร์พระเจ้าในกรุงเยรูซาเล็มปีละสามครั้ง และ “อย่าให้เขาไปเข้าเฝ้าพระยาห์เวห์มือเปล่า” (เฉลยธรรมบัญญัติ 16:16) กล่าวอีกนัยหนึ่งว่า ส่วนหนึ่งในประสบการณ์การนมัสการคือการคืนสิบลดและการถวาย บุตรหลานของพระเจ้านำสิบลดหนึ่งและของถวายมาในเทศกาลปัสกา เพนเทคอสต์ และเทศกาลอยู่เพิง จึงเป็นการยากที่จะจินตนาการว่า หากจะมีใครบางคนมาในงานเทศกาลเหล่านั้นโดยไม่ถืออะไรมาเลย

กล่าวอีกนัยหนึ่งได้ว่า สำหรับชนชาติอิสราเอลแล้ว การคืนสิบลดหนึ่งและการถวายเป็นส่วนสำคัญของการนมัสการ การนมัสการที่แท้จริงไม่ใช่เพียงแค่เป็นการแสดงออกทางคำพูดหรือการร้องเพลงและการอธิษฐานแสดงการขอบพระคุณพระเจ้าเพียงเท่านั้น แต่ยังเป็นการแสดงความขอบคุณและความกตัญญูต่อพระเจ้าด้วยการนำเครื่องบูชามายังพระนิเวศของพระเจ้า พวกเขานำมายังพระวิหาร เราก็เช่นกันนำมาที่โบสถ์ในวันสะบาโต (วิธีหนึ่งในการคืนสิบลดและเงินถวาย) ซึ่งเป็นการนมัสการในทางปฏิบัติ

`อ่าน 1 พงศาวดาร 16:29; สดุดี 96:8, 9; และสดุดี 116:16-18 เราจะนำหลักการเหล่านี้ไปใช้กับการนมัสการของเราอย่างไร`

ในฐานะบุตรธิดาขององค์พระผู้เป็นเจ้า เราได้รับมอบหมายให้รับผิดชอบกิจการของพระองค์บนแผ่นดินโลก ถือเป็นสิทธิพิเศษ โอกาส และความรับผิดชอบในการนำของมาถวาย ถ้าพระเจ้าประทานลูกให้เราเลี้ยงดูเพื่อพระองค์ เราควรสอนลูก ๆ ด้วยความชื่นชมยินดีในการคืนสิบลดหนึ่งและเงินถวายให้กับโรงเรียนสะบาโตและการนมัสการในคริสตจักร ในบางแห่งผู้คนก็คืนสิบลดทางออนไลน์หรือด้วยวิธีอื่น ๆ ไม่ว่าเราจะใช้วิธีใดก็ตาม การคืนสิบลดและเงินถวายเป็นส่วนหนึ่งของประสบการณ์การนมัสการของเรากับพระเจ้า

`คุณมีประสบการณ์อย่างไรกับการคืนสิบลดหนึ่งและเงินถวายเพื่อให้เป็นส่วนหนึ่งของการนมัสการ การปฏิบัตินี้ส่งผลต่อความสัมพันธ์ของคุณกับพระเจ้าอย่างไร`