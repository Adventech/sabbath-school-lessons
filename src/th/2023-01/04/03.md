---
title:  วันจันทร์ จำนวนเงินถวายควรเป็นเท่าใด
date:   23/01/2023
---

`อ่าน เฉลยธรรมบัญญัติ 16:17 พระเจ้าทรงใช้เกณฑ์อะไรเป็นพื้นฐานสำหรับจำนวนเงินถวายของเรา`

การถวายของเราเป็นการยอมรับและการแสดงความสำนึกในพระคุณของพระเจ้าสำหรับของประทานแห่งชีวิต การไถ่ การบำรุงเลี้ยงดู และพระพรมากมายที่ไหลมาอย่างต่อเนื่อง ดังที่กล่าวไว้ข้างต้น จำนวนเงินถวายขึ้นอยู่กับพระพรที่เราได้รับ “คนที่ได้รับมาก จะต้องเรียกเอาจากคนนั้นมาก” (ลูกา 12:48)

`อ่าน สดุดี 116:12-14 เราควรตอบคำถามข้อ 12 อย่างไร เงินมีส่วนในคำตอบนี้อย่างไร`

เราจะตอบแทนพระเจ้าสำหรับพระพรทั้งหมดที่พระองค์ประทานแก่เราได้อย่างไร คำตอบง่าย ๆ ก็คือ เราไม่มีวันทำได้ ดูเหมือนว่าสิ่งที่ดีที่สุดที่เราทำได้คือ มีจิตใจแห่งการให้ที่กว้างต่องานพันธกิจของพระเจ้าและในการช่วยเหลือเพื่อนมนุษย์ เมื่อพระเยซูส่งสาวกของพระองค์ออกไปเพื่อเดินทางเผยแผ่ศาสนา พระองค์ตรัสกับพวกเขาว่า “ท่านทั้งหลายได้รับเปล่าๆ ก็จงให้เปล่าๆ” (มัทธิว 10:8) เงินถวายของเรามีส่วนช่วยพัฒนาอุปนิสัยให้เหมือนพระคริสต์ เราจึงเปลี่ยนจากความเห็นแก่ตัวเป็นความรัก กล่าวคือ เราจะห่วงใยผู้อื่นและพันธกิจของพระเจ้าดังที่พระคริสต์เคยกระทำ

ให้เราระลึกไว้เสมอว่า “พระองค์ทรงรัก...จนได้ประทาน” (ยอห์น 3:16) เมื่อกลางวันล่วงไปกลางคืนก็มา ซึ่งจะเป็นอย่างนั้นอยู่เสมอ เช่นเดียวกัน ยิ่งเรากักตุนเพื่อตนเองมากเท่าไร เราก็ยิ่งเห็นแก่ตัวมากขึ้นเท่านั้น และเราก็จะรู้สึกเป็นทุกข์มากขึ้นเช่นกัน

การกำหนดจำนวนเงินถวายและผู้ที่จะรับขึ้นอยู่กับตัวเราเอง แต่การนำเงินถวายแด่องค์พระผู้เป็นเจ้าเป็นหน้าที่ของคริสเตียนที่มีความเกี่ยวข้องชีวิตฝ่ายจิตวิญญาณและศีลธรรม การละเลยที่จะถวายจะสร้างความเสียหายฝ่ายจิตวิญญาณแก่ตัวเราเอง บางครั้งอาจจะเสียหายมากกว่าที่เราคิดไว้เสียอีก

`การถวายของคุณและทัศนคติในการให้บอกถึงความสัมพันธ์ระหว่างคุณกับพระเจ้าอย่างไร`