---
title:  เงินถวายเพื่อพระเยซู
date:   21/01/2023
---

### อ่านข้อพระคัมภีร์สำหรับบทเรียนสัปดาห์นี้
2 โครินธ์ 9:6, 7; เฉลยธรรมบัญญัติ 16:17; สดุดี 116:12-18; 1 พงศาวดาร 16:29; มาระโก 12:41-44; มาระโก 14:3-9

> <p>ข้อควรจำ</p>
> “ข้าพเจ้าจะเอาอะไรตอบแทนพระยาห์เวห์ สำหรับความดีทั้งสิ้นของพระองค์ที่มีต่อข้าพเจ้า ข้าพเจ้าจะยกถ้วยแห่งความรอด และร้องออกพระนามพระยาห์เวห์ ข้าพเจ้าจะแก้บนแด่พระยาห์เวห์ ต่อหน้าประชาชนทั้งปวงของพระองค์” (สดุดี 116:12-14)

นอกจากสิบลดหนึ่งแล้ว ยังมีเงินถวายซึ่งมาจากทรัพย์สินของเราที่เหลือจากสิบลดที่คืนแก่พระเจ้าอีก 90 เปอร์เซ็นต์ นี่เป็นส่วนของการให้ด้วยใจยินดี ประชากรของพระเจ้ามอบเงินถวายที่แตกต่างกัน เช่น ถวายเพื่อไถ่บาป ถวายเพื่อเป็นการตอบแทนพระคุณของพระเจ้าหรือถวายเพื่อขอบพระคุณ ถวายเพื่อน้อมรับการปกป้องจากพระเจ้า และถวายเพื่อขอบพระคุณที่พระองค์ประทานสุขภาพ ความเจริญรุ่งเรือง และการค้ำจุน นอกจากนี้ ยังมีการถวายเพื่อคนยากจน และการถวายเพื่อการสร้างและทะนุบำรุงโบสถ์ที่เป็นสถานที่แห่งการนมัสการ

เมื่อเราพิจารณาถึงความสำคัญของของประทานที่พระเจ้ามอบให้เราแล้ว เราจะเริ่มเห็นว่าการให้ของเรานั้นเป็นมากกว่าการสร้างที่จอดรถหรือซื้อเสื้อคลุมให้กับคณะนักร้อง เรานำของถวายมาเพื่อตอบสนองต่อสิ่งที่พระเจ้าทรงทำเพื่อเรา โดยเฉพาะการสละพระชนม์ของพระเยซู “เรารัก ก็เพราะพระองค์ทรงรักเราก่อน” (1 ยอห์น 4:19) ดังนั้นแล้ว คริสตจักรไม่ว่าจะเป็นท้องถิ่น คอนเฟอเรนซ์ หรือทั่วโลก ใช้เงินถวายของเราเพื่อความก้าวหน้าในงานของพระเจ้า สัปดาห์นี้เราจะศึกษาการกล่าวถึงเงินถวายในพระคัมภีร์ว่าเป็นส่วนหนึ่งของสิ่งที่เราต้องทำในการดูแลพันธกิจของพระเจ้าบนแผ่นดินโลก