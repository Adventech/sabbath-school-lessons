---
title:  'วันพฤหัสบดี โครงการพิเศษ: ขวดโหลใบใหญ่'
date:   26/01/2023
---

งานวิจัยพบว่าทรัพย์สินของเรามีเพียง 9% ที่เป็นสินทรัพย์สภาพคล่อง และนำไปใช้ได้ในเวลาอันสั้น สินทรัพย์สภาพคล่องทั่วไปได้แก่ เงินสด เช็ค ออมทรัพย์ กองทุนรวมตลาดเงิน เป็นต้น เงินของเราส่วนใหญ่ประมาณ 91% เป็นเงิน “ลงทุน” ในอสังหาริมทรัพย์เช่น บ้าน ปศุสัตว์ (ถ้าเราอยู่ในชนบท) หรืออื่นๆ

ความแตกต่างในเปอร์เซ็นต์ของสินทรัพย์สภาพคล่องและที่ไม่ใช่สินทรัพย์สภาพคล่องอธิบายได้โดยการใส่เหรียญบาท 1,000 เหรียญไว้ในขวด โหลสองใบที่แตกต่างกัน โดย 10 เหรียญแทนแต่ละเปอร์เซ็นต์ ดังนั้นแล้วคุณจะมี 90 เหรียญในขวดโหลใบเล็ก แทนสินทรัพย์สภาพคล่อง 9% และใส่ 910 เหรียญในขวดโหลใบใหญ่ แทนที่ไม่ใช่สินทรัพย์สภาพคล่อง 91%

คนส่วนใหญ่นำเงินถวายหรือเงินบริจาคมาจากขวดโหลใบเล็ก ซึ่งมาจากสินทรัพย์สภาพคล่อง เป็นส่วนที่อยู่ในบัญชีเงินฝากหรือกระเป๋าสตางค์ แต่ก็มีบางคนที่ได้รับแรงดลใจจากบางสิ่ง แล้วนำเงินถวายมาจากขวดโหลใบใหญ่ ซึ่งพระคัมภีร์ก็ได้เล่าเรื่องราวเช่นเดียวกันไว้มากมาย

`อ่าน มาระโก 14:3-9 และยอห์น 12:1-8 ใครเป็นแขกรับเชิญในงานเลี้ยงของซีโมน ของถวายของมารีย์มีมูลค่าเท่าใด เหตุใดเธอจึงชโลมพระเยซูในเวลานั้น`

ของถวายของมารีย์มีมูลค่ากว่า 300 เดนาริอัน เทียบเท่ากับค่าจ้างเต็มปี น่าจะเป็นของถวายที่นำมาจาก “ขวดโหลใบใหญ่” หลังจากเหตุการณ์นี้ ยูดาสทรยศพระเยซูด้วยเงินเพียงแค่หนึ่งในสามของเงินจำนวนนี้ กล่าวคือเป็นเงิน 30 เหรียญเงิน (มัทธิว 26:15) เทียบกับการนำมาจาก “ขวดโหลใบเล็ก” ซึ่งจะต้องใช้ความรักอย่างแท้จริงและความมุ่งมั่นที่จะนำของถวายมาจากขวดโหลใบใหญ่คือ จากเงินลงทุนของเรา แต่หากเราโลภมากเหมือนยูดาส เราอาจขายจิตวิญญาณของเราโดยเปล่าประโยชน์ก็เป็นได้

งานและกิจกรรมต่าง ๆ ของบารนาบัสถูกกล่าวถึง 28 ครั้งในพระคัมภีร์พันธสัญญาใหม่ โดยพื้นฐานเรารู้จักบารนาบัสในฐานะคู่หูของอัครสาวกเปาโลและมิชชันนารีผู้ยิ่งใหญ่ แต่รากฐานทั้งหมดนี้อยู่ในข้อแรกที่กล่าวถึงเขา ในกิจการ 4:36, 37 เราอ่านถึงการถวายจาก “ขวดโหลใบใหญ่” อย่างแท้จริง ตามคำตรัสของพระคริสต์ที่ว่า “เพราะว่าทรัพย์สมบัติของท่านอยู่ที่ไหน ใจของท่านก็อยู่ที่นั่นด้วย” (มัทธิว 6:21) 

`เหตุใดการถวายด้วยใจเสียสละจึงสำคัญกับทั้งผู้ให้และผู้รับ`