---
title:  วันอาทิตย์ แรงดลใจในการถวาย
date:   22/01/2023
---

เรารักพระเจ้าเพราะพระองค์ทรงรักเราก่อน การที่เราให้นั้นก็เป็นการตอบสนองต่อของประทานอันอัศจรรย์ที่พระองค์มอบแก่เรา อันที่จริง “องค์พระผู้เป็นเจ้ามิได้ทรงต้องการเงินถวายจากเรา เราไม่อาจทำให้พระองค์เพิ่มพูนขึ้นได้ด้วยเงินถวายของเรา ผู้ประพันธ์กล่าวว่า ‘สิ่งของทุกอย่างมาจากพระองค์ ข้าพระองค์ทั้งหลายได้ถวายของที่มาจากพระองค์แด่พระองค์’ ทว่าพระเจ้าอนุญาตให้เราแสดงความซาบซึ้งในพระเมตตาคุณของพระองค์ ด้วยการเสียสละตนเองเพื่อขยายโอกาสแก่ผู้อื่น นี่เป็นหนทางเดียวที่เราจะแสดงความกตัญญูและความรักต่อพระเจ้าได้” (เอลเลน จี. ไว้ท์, Counsels of Stewardship, หน้า 18)

แท้จริงแล้วเมื่อเรามอบเงิน “ของเรา” ให้แก่พระเยซูก็เป็นการเสริมสร้างความรักที่เรามีต่อพระองค์และผู้อื่น ดังนั้น เงินสามารถเป็นพลังที่ดีอย่างแท้จริงได้ พระเยซูใช้เวลากล่าวถึงเรื่องเงินและความมั่งคั่งมากพอกับเรื่องอื่น ๆ หนึ่งในทุก ๆ หกข้อในพระธรรมมัทธิว มาระโก และลูกาเป็นเรื่องเกี่ยวกับเงินข่าวประเสริฐในพระกิตติคุณคือ พระเจ้าสามารถช่วยเราให้พ้นจากการใช้เงินในทางที่ผิดและพ้นจากความรักเงินอย่างไม่ถูกต้อง

`อ่าน มัทธิว 6:31-34 และเฉลยธรรมบัญญัติ 28:1-14 พระเจ้าทรงสัญญาว่าจะทำอะไรให้เราถ้าเราเชื่อฟังพระองค์`

เงินถวายของเราเป็นเครื่องพิสูจน์ว่า เราเต็มใจเสียสละตนเพื่อพระเจ้า ซึ่งอาจเป็นประสบการณ์ฝ่ายจิตวิญญาณอย่างลึกซึ้ง เป็นการแสดงออกว่าชีวิตเรามอบทุกสิ่งแด่องค์พระผู้เป็นเจ้า อย่างที่สำนวนภาษาอังกฤษกล่าวว่า “อย่าดีแต่พูด” คุณพูดได้ว่า คุณรักพระเจ้า แต่การถวายด้วยใจกว้างนั้นจะช่วยเผยให้เห็นความรักนั้น

การถวายมาจากใจที่วางใจในพระเจ้าเป็นการส่วนตัว คือพระผู้ทรงจัดเตรียมให้ตามความต้องการของเราตามที่พระองค์เห็นดีที่สุด การถวายของเราอยู่บนความเชื่อมั่นว่า เรามั่นใจในความรอดของพระคริสต์ การถวายนั้นมิใช่เพื่อเอาอกเอาใจหรือแสวงหาการยอมรับจากพระเจ้า แต่การถวายของเราจะหลั่งไหลออกมาจากใจที่ยอมรับพระคริสต์ โดยเชื่อว่าเป็นหนทางแห่งพระคุณและการไถ่ซึ่งเป็นหนทางเดียวและเพียงพอ

`อ่าน 2 โครินธ์ 9:6, 7 องค์พระผู้เป็นเจ้าตรัสอะไรกับเราในข้อนี้ การให้ “ตามที่เขาคิดหมายไว้ในใจ” หมายความว่าอย่างไร เราเรียนรู้ที่จะให้ด้วยใจยินดีได้อย่างไร`