---
title:  วันพุธ พระเจ้าทรงรับรู้การถวายของเรา
date:   25/01/2023
---

`อ่าน มาระโก 12:41-44 ไม่ว่าเราจะรวยหรือไม่ก็ตาม เราได้รับบทเรียนอะไรจากเรื่องนี้ เรื่องนี้สอนหลักการอะไรแก่เรา และเรานำมาใช้กับการนมัสการของเราเองอย่างไร`

พระเยซูและสาวกอยู่ในลานพระวิหารที่ตู้เก็บเงินถวายตั้งอยู่ และพระองค์ทรงเฝ้าดูผู้ที่นำของมาถวาย พระองค์ทรงอยู่ใกล้พอที่จะเห็นว่าหญิงม่ายคนหนึ่งถวายเหรียญทองแดงสองอัน เธอได้ถวายทั้งหมดที่เธอมี “แต่พระเยซูทรงเข้าใจถึงแรงจูงใจของเธอ เธอเชื่อว่างานต่าง ๆ ในพระวิหารเป็นไปตามที่พระเจ้าทรงกำหนด และเธอพยายามทำทุกวิถีทางที่จะทำได้เพื่อค้ำจุนงานนั้น เธอทำในสิ่งที่ทำได้ และการกระทำของเธอได้กลายเป็นอนุสรณ์แห่งความทรงจำของเธอตลอดไปและเป็นความสุขนิรันดร์ จิตใจของเธออยู่กับของถวายนั้น มูลค่าของของถวายนั้นไม่ได้ขึ้นอยู่กับมูลค่าของเหรียญ แต่ขึ้นกับความรักที่มีต่อพระเจ้าและความสนใจในพันธกิจของพระองค์ที่กระตุ้นให้เกิดการกระทำ” (เอลเลน จี. ไว้ท์, Counsels on Stewardship, หน้า 175)

อีกประเด็นที่สำคัญมากคือ นี่เป็นของถวายเดียวที่พระเยซูได้ยกย่อง เป็นของที่ถวายแด่คริสตจักรที่กำลังจะปฏิเสธพระองค์ คริสตจักรที่เบี่ยงเบนจากการทรงเรียกและพันธกิจไปอย่างมาก

`อ่าน กิจการ 10:1-4 ทำไมทูตสวรรค์จึงได้มาเยือนนายร้อยชาวโรมัน การกระทำอะไรของเขาสองอย่างถูกบันทึกไว้ในสวรรค์`

เห็นได้ชัดว่า ไม่เพียงคำอธิษฐานของเราที่ได้ยินถึงสวรรค์ แต่แรงจูงใจในของถวายของเราก็ถูกบันทึกไว้ด้วย ข้อพระคัมภีร์ระบุว่า โครเนลิอัสเป็นผู้ให้ที่ใจกว้าง “เพราะว่าทรัพย์สมบัติของท่านอยู่ที่ไหน ใจของท่านก็อยู่ที่นั่นด้วย” (มัทธิว 6:21) ใจของโครเนลิอัสอยู่ที่ของบริจาค เขาพร้อมที่จะเรียนรู้จากพระเยซูเพิ่มเติม การอธิษฐานและการบริจาคมีความเกี่ยวข้องกันอย่างใกล้ชิด และเป็นการแสดงถึงความรักที่เรามีต่อพระเจ้าและเพื่อนมนุษย์ หลักการในพระบัญญัติของพระเจ้าที่สำคัญสองประการคือ “พวกท่านจงรักองค์พระผู้เป็นเจ้าผู้เป็นพระเจ้าของท่านด้วยสุดใจของท่าน ด้วยสุดจิตของท่าน ด้วยสุดกำลังของท่าน และด้วยสุดความคิดของท่าน” และ “จงรักเพื่อนบ้านเหมือนรักตนเอง” (ลูกา 10:27) ประการแรกแสดงให้เห็นในคำอธิษฐาน ประการที่สองในการบริจาค