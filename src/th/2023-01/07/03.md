---
title:  วันจันทร์ พระเจ้าทรงจัดเตรียมเพื่อคนยากจน
date:   13/02/2023
---

ผู้เขียนพระคัมภีร์หลายท่านได้รวบรวมเรื่องราวของการที่พระเจ้าทรงจัดเตรียมเพื่อคนยากจน คนแปลกหน้า หญิงม่าย และเด็กกำพร้าไว้ในงานเขียนของพวกเขา เรามีบันทึกงานเขียนเช่นนี้ย้อนกลับไปตั้งแต่สมัยภูเขาซีนาย“ตลอดหกปีจงหว่านพืชในนาของเจ้าและเกี่ยวเก็บผล แต่ปีที่เจ็ดนั้นจงงดเสีย ปล่อยให้นานั้นว่างอยู่ เพื่อให้ประชาชนที่ยากจนของเจ้าเก็บกิน ส่วนที่เหลือนั้นก็ให้สัตว์ป่ากิน ส่วนสวนองุ่นและสวนมะกอกเจ้าจงทำเช่นเดียวกัน” (อพยพ 23:10, 11)

`อ่าน เลวีนิติ 23:22 และเฉลยธรรมบัญญัติ 15:11 แม้ว่าบริบทจะแตกต่างจากชีวิตเราในทุกวันนี้ เราได้รับหลักการอะไรจากข้อพระคัมภีร์นี้`

โดยทั่วไปแล้วเป็นที่เข้าใจกันว่า “พี่น้อง” ในที่นี้หมายถึงเพื่อนชาวอิสราเอลหรือเพื่อนร่วมความเชื่อ เรายังถือว่าพวกเขาเป็น “คนใดคนหนึ่งที่เล็กน้อยที่สุดในพี่น้องของเรา” ผู้ประพันธ์เพลงสดุดีให้แนวทางว่าเราควรปฏิบัติต่อคนขัดสนอย่างไร “จงให้ความยุติธรรมแก่คนอ่อนแอและเด็กกำพร้า จงปกป้องสิทธิของผู้ทุกข์ยากและผู้ขัดสน จงช่วยคนอ่อนแอและคนขัดสนให้พ้นภัย จงช่วยกู้พวกเขาให้พ้นจากมือของคนอธรรม” (สดุดี 82:3) ข้อพระคัมภีร์นี้บ่งบอกว่า เราควรมีส่วนช่วยคนเหล่านี้มากกว่าการจัดหาอาหารให้พวกเขา

นอกจากนี้ยังมีพระสัญญาสำหรับผู้ที่ช่วยเหลือคนขัดสน “ผู้ที่ให้แก่คนยากจนจะไม่ขัดสน” (สุภาษิต 28:27) “ถ้าพระราชาพิพากษาคนจนด้วยความเที่ยงธรรม พระที่นั่งของพระองค์จะตั้งอยู่เป็นนิตย์” (สุภาษิต 29:14) และกษัตริย์ดาวิดบันทึกไว้ว่า “ผู้ใดเอาใจใส่คนจน ก็เป็นสุข พระยาห์เวห์จะทรงช่วยกู้เขาในวันยากลำบาก” (สดุดี 41:1) ดังนั้นแล้ว เรื่องนี้จึงมีความสำคัญกับชนชาติอิสราเอลมาโดยตลอด แม้ว่าบางครั้งผู้คนอาจจะไม่เห็นความสำคัญไปบ้าง 

ในทางตรงกันข้ามแม้แต่ในสมัยปัจจุบันโดยเฉพาะในอังกฤษ ภายใต้อิทธิพลของสิ่งที่เรียกว่า “ทฤษฎีดาร์วินทางสังคม” หลายคนคิดว่าไม่เพียงแต่ไม่มีความจำเป็นทางศีลธรรมที่จะช่วยเหลือคนยากจนเท่านั้น แต่ในความเป็นจริง การช่วยเหลือคนยากจนเป็นสิ่งที่ผิด แทนที่จะให้การช่วยเหลือ กลับยึดถือกฎแห่งธรรมชาติที่กล่าวว่า คนที่แข็งแกร่งเอาตัวรอดได้ด้วยการเหยียบคนที่อ่อนแอกว่า “ทฤษฎีดาร์วินทางสังคม” เชื่อว่าการช่วยเหลือคนยากจน คนป่วยคนยากไร้จะก่อให้เกิดความเสียหายต่อสังคม เพราะหากคนเหล่านี้เพิ่มจำนวนมากขึ้น ก็จะมีแต่ทำให้โครงสร้างทางสังคมของชาติอ่อนแอลง แนวคิดเช่นนี้โหดร้ายเพียงไร ซึ่งเป็นผลสืบเนื่องมาจากความเชื่อในวิวัฒนาการ

`เราจะให้ข่าวประเสริฐและแนวคิดที่ว่าพระคริสต์ทรงสิ้นพระชนม์เพื่อทุกคนส่งผลต่อวิธีที่เราปฏิบัติต่อคนอื่น ๆ ไม่ว่าคนเหล่านั้นจะเป็นใครได้อย่างไร`