---
title:  วันอังคาร เศรษฐีหนุ่ม
date:   14/02/2023
---

เราไม่รู้เรื่องราวมากมายของเศรษฐีหนุ่มผู้นี้ นอกจากว่าเขาเป็นคนหนุ่ม เป็นขุนนางและร่ำรวย และเขาก็สนใจเรื่องฝ่ายจิตวิญญาณด้วย เขากระตือรือร้นเป็นอย่างมากจนวิ่งมาหาพระเยซู (มาระโก 10:17) เขาตื่นเต้นที่จะได้เรียนรู้เกี่ยวกับชีวิตนิรันดร์ เรื่องราวนี้มีความสำคัญมากจนได้บันทึกไว้ในพระกิตติคุณทั้งสามเล่ม คือ มัทธิว 19:16-22; มาระโก 10:17-22; ลูกา 18:18-23

`อ่าน มัทธิว 19:16-22 เมื่อพระเยซูตรัสกับเขาว่า “ถ้าท่านต้องการจะเป็นคนดีพร้อม จงไปขายทรัพย์สิ่งของที่ท่านมีอยู่แจกจ่ายให้คนยากจน แล้วท่านจะมีทรัพย์สมบัติในสวรรค์ และจงตามเรามา” (มัทธิว 19:21) พระองค์หมายความว่าอย่างไร`

พระเยซูมิได้ทรงขอให้เราส่วนใหญ่ขายทุกสิ่งทุกอย่างที่เรามี แล้วมอบเงินให้กับคนยากจน แต่เงินคงเป็นพระเจ้าของชายหนุ่มผู้นี้ และแม้ว่าคำตอบของพระเยซูอาจดูค่อนข้างรุนแรง พระองค์ทรงทราบว่านี้เป็นความหวังเดียวของชายคนนี้ที่จะได้รับความรอด

พระคัมภีร์ตรัสว่า ชายคนนี้จากไปด้วยความเศร้าโศกอย่างมาก เพราะเขาร่ำรวยมาก ซึ่งพิสูจน์ให้เห็นได้ว่าเขาบูชาเงินของเขามากแค่ไหน เขาได้รับข้อเสนอแห่งชีวิตนิรันดร์และจะได้เป็นผู้ติดตามวงในของพระเยซู (“จงตามเรามา” – เป็นคำเดียวกับที่พระเยซูทรงใช้เรียกสาวกทั้ง 12 คน) กระนั้น เราไม่ได้ยินเรื่องราวของชายหนุ่มคนนี้อีกเลย เขาแลกชีวิตนิรันดร์กับทรัพย์สินฝ่ายโลก

ช่างเป็นการแลกเปลี่ยนที่เลวร้ายอะไรเช่นนี้ ช่างเป็นตัวอย่างที่น่าเศร้าของการไม่มีความ “อดทนรอคอย” (ดูเนื้อหาสัปดาห์ที่แล้ว) การเลือกเช่นเดียวกับชายหนุ่มผู้นี้เป็นการถูกหลอกลวง เพราะไม่ว่าความร่ำรวยทางวัตถุใดที่เรามีในตอนนี้ ไม่ช้าก็เร็วเราทุกคนต่างต้องตายและเผชิญกับความเป็น นิรันดร์ และในขณะเดียวกันเศรษฐีหลายคนได้ค้นพบว่าความมั่งคั่งของพวกเขาไม่ได้ให้ความสงบสุขและความชื่นชมยินดีที่พวกเขาหวังไว้ แท้จริงแล้วในหลาย ๆ กรณี ดูเหมือนสิ่งที่เกิดขึ้นนั้นตรงกันข้าม ชีวประวัติมากมายที่เขียนเกี่ยวกับคนร่ำรวยหลายคนที่เศร้าหมอง อันที่จริง การพรรณนาที่ดีที่สุดเท่าที่เคยมีมาในบันทึกประวัติศาสตร์ทั้งหมดที่กล่าวถึงความร่ำรวยที่มิได้นำมาซึ่งความพึงพอใจพบได้ในพระธรรมปัญญาจารย์ ไม่ว่าเราจะเรียนรู้บทเรียนอื่นใดอีกจากพระธรรมนี้ แต่ประเด็นหนึ่งที่ชัดเจนคือ เงินไม่สามารถซื้อความสงบสุขและความสุขได้

`“เพราะว่าใครต้องการจะเอาชีวิตรอด คนนั้นจะเสียชีวิต แต่ใครยอมเสียชีวิตเพราะเห็นแก่เราและข่าวประเสริฐ คนนั้นจะได้ชีวิตรอด เพราะเขาจะได้ประโยชน์อะไรถ้าได้สิ่งของสิ้นทั้งโลก แต่ต้องเสียชีวิตของตน คนนั้นจะเอาอะไรไปแลกชีวิตของตนกลับคืนมา” (มาระโก 8:35-37) เสียชีวิตของตนเพื่อข่าวประเสริฐหมายความว่าอย่างไร`