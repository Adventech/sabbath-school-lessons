---
title:  วันพฤหัสบดี จงพิจารณาดูโยบ
date:   16/02/2023
---

`อ่าน โยบ 1:8 พระเจ้าทรงพรรณนาถึงโยบอย่างไร`

เป็นเรื่องดีทีเดียวที่แม้แต่พระเจ้าก็ทรงเรียกโยบว่า “เป็นคนดีพร้อมและเที่ยงธรรม” (โยบ 1:8) ดีพร้อมและเที่ยงธรรมจนไม่มีใครในโลก ณ เวลานั้น เทียบกับเขาได้ และนี่เป็นคำตรัสของพระเจ้าเกี่ยวกับโยบอีกครั้ง

แม้หลังจากที่โยบเผชิญกับภัยพิบัติครั้งแล้วครั้งเล่า พระเจ้าตรัสถึงสิ่งที่พระองค์เคยตรัสเกี่ยวกับโยบครั้งแรกซ้ำอีกว่า ไม่มีใครในโลกเหมือนโยบเลย ที่ดีพร้อมและเที่ยงธรรมและอื่น ๆ นอกจากนี้ยังมีองค์ประกอบใหม่เพิ่มเข้ามาในคำตรัสของพระองค์ที่ว่า “ถึงแม้เจ้าชวนเราให้ต่อสู้กับเขา เพื่อทำลายเขาโดยไม่มีเหตุ” (โยบ 2:3)

แม้เราได้เห็นความดีพร้อมและความเที่ยงธรรมของโยบจากการที่เขาปฏิเสธที่จะละทิ้งพระเจ้า ทั้ง ๆ ที่เกิดเหตุการณ์ทั้งหมดนี้ขึ้นและถึงแม้ภรรยาผู้เคราะห์ร้ายของเขาจะเย้ยหยัน “เธอยังจะยึดมั่นในความซื่อสัตย์อยู่อีกหรือ จงแช่งพระเจ้าและตายเสียเถอะ” (โยบ 2:9) พระคัมภีร์เปิดเผยชีวิตของโยบในอีกแง่มุมหนึ่งก่อนที่เรื่องราวเหล่านี้จะคลี่คลาย

`อ่าน โยบ 29:12-16 พรรณนาภาพอะไรที่ช่วยให้เราเข้าใจเคล็ดลับของลักษณะนิสัยของโยบมากขึ้น`

บางทีสิ่งที่ลึกซึ้งที่สุดในข้อนี้คือคำกล่าวของโยบ “ข้าเป็นบิดาให้คนขัดสนและข้าเป็นธุระคดีความให้ผู้ที่ข้าไม่รู้จัก” (โยบ 29:16) กล่าวอีกนัยหนึ่ง โยบไม่เพียงแต่รอคอย อย่างเช่น รอให้คนขอทานเข้ามาหา แต่โยบกลับกระตือรือร้นที่จะแสวงหาสิ่งที่จำเป็นต่อคนขัดสนนั้นและช่วยเหลือเขา

นางเอลเลน จี. ไว้ท์ แนะนำว่า “อย่ารอให้พวกเขา [คนยากจน] เรียกร้องให้คุณสนใจความต้องการของพวกเขา จงกระทำเช่นเดียวกับโยบ สิ่งที่โยบไม่รู้ เขาก็ค้นหา จงออกไปสำรวจดูและเรียนรู้ว่าอะไรจำเป็นต่อคนเหล่านั้นและจะจัดหาด้วยวิธีใดได้บ้าง” (คำพยานสำหรับคริสตจักร, vol. 5, หน้า 151) นี่เป็นลักษณะการจัดการเงินและการดูแลทรัพย์สินของพระเจ้าที่ของบุตรธิดาหลายคนของพระเจ้าไม่ได้ปฏิบัติในทุกวันนี้

`อ่าน อิสยาห์ 58:6-8 เราจะนำคำสอนจากยุคของโยบมาประยุกต์ใช้กับเราในทุกวันนี้ได้อย่างไร`