---
title:  คนใดคนหนึ่งที่เล็กน้อยที่สุด
date:   11/02/2023
---

### อ่านข้อพระคัมภีร์สำหรับบทเรียนสัปดาห์นี้
ลูกา 4:16-19; อิสยาห์ 62:1, 2; เฉลยธรรมบัญญัติ 15:11; มัทธิว 19:16-22; ลูกา 19:1-10; โยบ 29:12-16

> <p>ข้อควรจำ</p>
> “ขณะนั้น พระมหากษัตริย์จะตรัสกับพวกผู้ที่อยู่เบื้องขวาพระหัตถ์ของพระองค์ว่า ‘ท่านทั้งหลายที่ได้รับพรจากพระบิดาของเรา จงมารับเอาราชอาณาจักรซึ่งเตรียมไว้สำหรับท่านทั้งหลายตั้งแต่แรกสร้างโลก’ ” (มัทธิว 25:34)

พระคัมภีร์พูดถึงคนแปลกหน้า (บางครั้งเรียกว่า คนต่างด้าว) เด็กกำพร้า และหญิงม่ายอยู่บ่อยครั้ง คนกลุ่มนี้อาจเป็นกลุ่มที่พระเยซูทรงเรียกว่า “คนใดคนหนึ่งที่เล็กน้อยที่สุดในพี่น้องของเรา” (มัทธิว 25:40)

เราจะระบุกลุ่มคนลักษณะนี้ได้อย่างไรในทุกวันนี้ คนแปลกหน้าหรือคนต่างด้าวในยุคสมัยพระคัมภีร์คือ คนที่ต้องออกจากบ้านเกิดของตน บางทีอาจเป็นเพราะสงครามหรือการกันดารอาหาร ซึ่งอาจเทียบเท่ากับผู้ลี้ภัยหลายล้านคนที่อดอยากในยุคของเรา เนื่องจากสถานการณ์ที่พวกเขาไม่ได้เลือก

เด็กกำพร้าคือ เด็กที่สูญเสียบิดาเนื่องจากสงคราม อุบัติเหตุ หรือความเจ็บป่วย เด็กกลุ่มนี้อาจรวมถึงผู้ที่บิดาอยู่ในเรือนจำหรืออยู่ที่อื่น ยังมีพื้นที่กว้างมากมายสำหรับงานการรับใช้

หญิงม่ายคือ ผู้ที่สูญเสียคู่สมรสด้วยเหตุผลเดียวกับเด็กกำพร้า หญิงม่ายหลายคนเป็นหัวหน้าครอบครัว เป็นแม่เลี้ยงเดี่ยว ซึ่งคริสตจักรสามารถให้ความช่วยเหลือได้

ดังที่เราจะศึกษาในสัปดาห์นี้ เนื่องจากเราเป็นผู้ดูแลพันธกิจของพระเจ้า การช่วยเหลือคนขัดสนจึงไม่ใช่เป็นเพียงทางเลือก แต่เป็นการปฏิบัติตามแบบอย่างของพระเยซูและเชื่อฟังพระบัญชาของพระองค์