---
title:  วันพุธ ศักเคียส
date:   15/02/2023
---

ศักเคียสเป็นชาวยิวผู้ร่ำรวยซึ่งหาเงินจากการทำงานเป็นคนเก็บภาษีให้กับชาวโรมันที่เกลียดชัง เนื่องจากเขาและคนเก็บภาษีคนอื่น ๆ เรียกเก็บภาษีมากกว่าที่ควรจะเป็น ผู้คนจึงเกลียดชังศักเคียสและเรียกเขาว่า “คนบาป”

ศักเคียสอาศัยอยู่ในเมืองเยรีโค ซึ่งตั้งอยู่บนเส้นทางการค้าที่มีการค้าขายมากมาย การที่ศักเคียสได้พบกับพระเยซูนั้นมิใช่เรื่องบังเอิญ เห็นได้ว่าศักเคียสอยู่ภายใต้กระบวนการเปลี่ยนแปลงฝ่ายจิตวิญญาณและต้องการเปลี่ยนแปลงอะไรบางอย่างในชีวิต เขาเคยได้ยินเกี่ยวกับพระเยซูและต้องการพบพระองค์ ข่าวคงจะกระจายออกไปว่า กลุ่มที่เดินทางพร้อมกับพระเยซูจะมาถึงเมืองเยรีโคในวันนั้น ในการเดินทางครั้งสุดท้ายของพระเยซูจากกาลิลีไปยังกรุงเยรูซาเล็มต้องผ่านกรุงเยรีโค คำแรกที่พระคริสต์ตรัสกับศักเคียสเผยให้เห็นว่า แม้ก่อนที่พระเยซูจะทรงเข้าเมือง พระองค์ทรงทราบทุกอย่างอยู่ก่อนแล้ว

`อ่าน ลูกา 19:1-10 ประสบการณ์ที่ชายผู้ร่ำรวยนี้มีกับพระเยซูแตกต่างอย่างไรกับประสบการณ์ของเศรษฐีหนุ่ม`

ศักเคียสและเศรษฐีหนุ่มมีบางอย่างที่เหมือนกัน ทั้งสองร่ำรวย ทั้งสองต้องการพบพระเยซู และทั้งสองต้องการชีวิตนิรันดร์ แต่ความคล้ายคลึงกันหยุดอยู่ที่ตรงนี้

สังเกตว่าเมื่อศักเคียสบอกว่า เขาจะให้ “ทรัพย์สิ่งของ...ครึ่งหนึ่ง” (ลูกา 19:8) แก่คนยากจน พระเยซูทรงยอมรับท่าทีนี้ว่าเป็นการแสดงออกถึงประสบการณ์การกลับใจใหม่ที่แท้จริง พระองค์มิได้ทรงกล่าวกับเขาว่า ขอโทษนะศักเคียส เจ้าต้องให้ทั้งหมด ไม่เช่นนั้นก็ไม่ต้องให้อะไรเลยเช่นเดียวกับเศรษฐีหนุ่ม ทำไมจึงเป็นเช่นนั้น เป็นไปได้ว่า เพราะทรัพย์สมบัติเหล่านั้นมิได้เป็นพระเจ้าของศักเคียส แม้เขาจะชอบความร่ำรวยก็ตาม ซึ่งไม่เหมือนกับเศรษฐีหนุ่ม ในความเป็นจริง แม้เราจะไม่รู้ว่าพระเยซูตรัสอะไรเป็นพิเศษกับเขา แต่ศักเคียสก็เป็นคนกล่าวถึงการให้เงินกับคนยากจนก่อน ในทางกลับกัน พระเยซูเป็นผู้บอกเศรษฐีหนุ่มให้บริจาคทรัพย์สินทุกสิ่ง มิฉะนั้นสิ่งเหล่านี้จะทำลายเขา ศักเคียสก็เหมือนกับเศรษฐีคนอื่น ๆ ที่ต้องระมัดระวังถึงอันตรายของความร่ำรวย ดูเหมือนว่าเขาจะคุมตัวเองได้ดีกว่าเศรษฐีหนุ่ม

“เมื่อเศรษฐีหนุ่มหันไปจากพระเยซู เหล่าสาวกต่างประหลาดใจกับถ้อยคำของพระอาจารย์ว่า ‘คนมั่งมีจะเข้าในแผ่นดินของพระเจ้าก็ยากจริง ๆ’ พวกเขาจึงถามกันและกันว่า ‘ถ้าอย่างนั้นใครจะรอดได้’ บัดนี้พวกเขาได้เห็นตัวอย่างความจริงในพระคำของพระเจ้าแล้ว ‘ส่วนมนุษย์ก็เหลือกำลังที่จะทำได้ แต่ไม่เหลือกำลังของพระเจ้า เพราะว่าพระเจ้าทรงทำให้สำเร็จได้ทุกสิ่ง’ มาระโก 10:24, 25; ลูกา 18:27 พวกเขาได้เห็นแล้วว่าเศรษฐีหนุ่มจะเข้าในอาณาจักรของพระเจ้าได้โดยพระคุณของพระเจ้า” (เอลเลน จี. ไว้ท์, ผู้พึงปรารถนาแห่งปวงชน, หน้า 555)