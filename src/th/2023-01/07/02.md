---
title:  วันอาทิตย์ ชีวิตและพันธกิจของพระเยซู
date:   12/02/2023
---

ในช่วงต้นของพันธกิจการประกาศ พระเยซูเสด็จไปยังนาซาเร็ธแคว้นกาลิลี ซึ่งเป็นบ้านเกิดของพระองค์ คนท้องถิ่นเคยได้ยินงานและการอัศจรรย์ของพระองค์มาก่อนแล้ว ตามธรรมเนียมของพระองค์ พระเยซูทรงเข้าร่วมพิธีในวันสะบาโตในธรรมศาลา แม้ว่าพระเยซูจะไม่ใช่ธรรมจารย์ผู้ประกอบพิธี แต่ผู้ดูแลก็ยื่นหนังสือม้วนพระธรรมอิสยาห์ให้พระองค์และขอให้อ่านพระคัมภีร์ พระเยซูทรงเปิดอ่านใน อิสยาห์ 61:1, 2

`อ่าน ลูกา 4:16-19 และเปรียบเทียบกับอิสยาห์ 61:1, 2 (ดูใน ลูกา 7:19-23) คุณคิดว่าเหตุใดพระเยซูจึงทรงเลือกพระคัมภีร์ข้อนี้ ทำไมพระธรรมข้อนี้ในอิสยาห์จึงชี้ว่าเป็นพระเมสสิยาห์ งานของพระเมสสิยาห์คืออะไร`

เนื่องจากเห็นได้ชัดว่าผู้นำศาสนามองข้ามคำพยากรณ์ที่กล่าวถึงพระเมสสิยาห์ที่ต้องทนทุกข์ และใช้คำพยากรณ์ที่ชี้ไปยังสง่าราศีแห่งการเสด็จกลับมาครั้งที่สองผิดไป (ซึ่งควรเป็นเครื่องเตือนใจแก่เราถึงความสำคัญของการเข้าใจคำพยากรณ์) คนส่วนใหญ่เชื่อในแนวคิดผิดที่กล่าวว่า พันธกิจของ พระเมสสิยาห์คือการปลดปล่อยชนชาติอิสราเอลจากศัตรูและผู้กดขี่ข่มเหง คือพวกโรมัน ถ้าจะคิดว่าพันธกิจของพระเมสสิยาห์เป็นแบบที่ อิสยาห์ 61:1, 2 กล่าวก็คงจะทำให้ผู้คนตกใจไม่น้อย

คนยากจนมักถูกเจ้าหน้าที่ที่ไม่มีศีลธรรมเหยียดหยาม เช่น คนเก็บภาษี นักธุรกิจ และแม้แต่เพื่อนบ้านของพวกเขาเอง เป็นเรื่องปกติที่จะคิดว่าความยากจนเป็นคำสาปมาจากพระเจ้าและสภาพโชคร้ายของเขาเหล่านั้นมาจากความผิดของเขาเอง ด้วยแนวคิดเช่นนี้ น้อยคนนักที่จะห่วงใยคนยากจนและสภาพที่ไม่มีความสุขของพวกเขา

ทว่าความรักของพระเยซูที่มีแก่คนยากจนเป็นหลักฐานสำคัญที่สุดประการหนึ่งของความเป็นพระเมสสิยาห์ ดังที่เห็นได้จากวิธีที่พระเยซูทรงตอบคำถามของยอห์นผู้ให้บัพติศมาที่ถามเกี่ยวกับพระองค์ในฐานะพระเมสสิยาห์ (ดูในมัทธิว 11:1-6) “เช่นเดียวกับสาวกของพระผู้ช่วยให้รอด ยอห์นบัพติศมาไม่ได้เข้าใจในลักษณะแห่งอาณาจักรของพระคริสต์ เขาคาดหวังว่าพระเยซูจะขึ้นครองบัลลังก์ของดาวิด และเมื่อเวลาผ่านไป พระผู้ช่วยให้รอดมิได้ทรงอ้างสิทธิ์ในอำนาจแห่งกษัตริย์ ยอห์นจึงเริ่มสับสนและกังวลใจ” (เอลเลน จี. ไว้ท์, ผู้พึงปรารถนาแห่งปวงชน, หน้า 215)

`“ธรรมะที่บริสุทธิ์ไร้มลทินเฉพาะพระพักตร์พระเจ้าพระบิดานั้น คือการช่วยเหลือเด็กกำพร้าและหญิงม่ายที่มีความทุกข์ร้อน และการรักษาตัวให้พ้นจากราคีของโลก” (ยากอบ 1:27) พระคัมภีร์ข้อนี้ช่วยให้เราจัดลำดับความสำคัญทางศาสนาอย่างไร`