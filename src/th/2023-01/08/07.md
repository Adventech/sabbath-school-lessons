---
title:  วันศุกร์ ศึกษาเพิ่มเติม
date:   24/02/2023
---

“แผนการธุรกิจหรือแผนชีวิตที่ครอบคลุมชีวิตปัจจุบันเพียงไม่กี่ปี แต่ไม่ได้เตรียมการไว้สำหรับอนาคตอันไม่มีที่สิ้นสุด ไม่มีแผนใดที่ฟังดูดีหรือสมบูรณ์แบบเลย... ไม่มีมนุษย์คนใดที่สะสมทรัพย์สมบัติไว้ในสวรรค์ โดยไม่พบว่าชีวิตของตนบนแผ่นดินโลกนั้นมั่งคั่งและสูงส่ง” (เอลเลน จี. ไว้ท์, Education, หน้า 145)

“รากฐานของความซื่อสัตย์ทางธุรกิจและความสำเร็จที่แท้จริงคือ การรับรู้ว่าพระเจ้าทรงเป็นเจ้าของ พระผู้สร้างสรรพสิ่ง พระองค์ทรงเป็นเจ้าของดั้งเดิม เราเป็นผู้ดูแลทรัพย์สินของพระองค์ สิ่งที่เรามีทั้งหมดคือ การได้รับความไว้วางใจจากพระองค์ให้ใช้ตามแนวทางของพระองค์” (เอลเลน จี. ไว้ท์, Education, หน้า 137)

เนื่องจากแรงกดดันที่เราต้องหาเลี้ยงครอบครัว หลายครั้งเราคิดว่างานของเราเป็นเพียงการหารายได้ แต่ในฐานะที่เป็นคริสเตียน เราต่างต้องมีส่วนในภารกิจอันยิ่งใหญ่ที่พระเยซูมอบให้กับผู้ติดตามพระองค์ทุกคน หลังจากที่นาง เอลเลน จี. ไว้ท์เขียนข้อพระคัมภีร์ใน มาระโก 16:15 เธอก็เขียนต่อไปว่า “มิใช่ทุกคนได้รับการทรงเรียกให้เป็นศาสนาจารย์หรือมิชชันนารี แต่ทุกคนสามารถเป็นผู้รับใช้พระองค์ได้ด้วยการประกาศ “ข่าวดี” แก่เพื่อนมนุษย์ พระบัญชานี้มอบไว้แก่ทุกคนไม่ว่าจะเป็นผู้ยิ่งใหญ่หรือเล็กน้อย ผู้มีการศึกษาหรือผู้ด้อยการศึกษา คนชราหรือเด็ก” (เอลเลน จี. ไว้ท์, Education, หน้า 264)

“เราจำต้องปฏิบัติตามแผนการแห่งชีวิตที่พระเจ้าประทานให้อย่างระมัดระวังมากขึ้น คือการทำงานให้ดีที่สุด อุทิศทางของเราแด่พระเจ้า และเฝ้าสังเกตสัญญาณการทรงนำของพระองค์ กฎเกณฑ์สำคัญเหล่านี้จะนำทางเราไปในงานที่เราเลือกทำในชีวิตนี้อย่างปลอดภัย” (เอลเลน จี. ไว้ท์, Education, หน้า 267)

**คำถามเพื่อการอภิปราย**

`เราผู้เป็นคริสเตียนนิยามชีวิตที่ “ประสบความสำเร็จ” อย่างไร นิยามที่โลกกำหนดว่าเป็นความสำเร็จแตกต่างกับสิ่งที่เราควรกำหนดอย่างไร เช่น ตัวอย่างของยอห์นผู้ให้บัพติศมา คุณจะให้คำจำกัดความชีวิตของเขาซึ่งจบลงอย่างไร้ความปราณีในคุกอย่างไร คุณจะเรียกชีวิตของยอห์นว่าประสบความสำเร็จหรือไม่ จงอธิบาย`

`เราจะอธิบายอย่างไรในกรณีที่มีคนมากมายที่ “ประสบความสำเร็จ” ซึ่งเขาเหล่านั้นไม่ได้ปฏิบัติตามหลักพระคัมภีร์ในเรื่องของการจัดการทรัพย์สินหรือการใช้ชีวิต หรือผู้ที่พยายามปฏิบัติตามคำสอนในพระคัมภีร์ แต่ชีวิตไม่ประสบความสำเร็จล่ะ บางทีอาจเป็นเพราะอาการเจ็บป่วยหรือเกิดภัยพิบัติ เราจะอธิบายสถานการณ์เหล่านี้ได้อย่างไร`