---
title:  วันจันทร์ พระพรแห่งการทำงาน
date:   20/02/2023
---

ถ้าคุณไม่ได้เป็นมหาเศรษฐี หรือได้รับผลประโยชน์จากกองทุนที่คุณแม่หรือคุณพ่อตั้งขึ้นไว้ให้คุณ จนคุณไม่จำเป็นต้องทำงานอะไรเลยในชีวิต (แต่ถ้าคุณได้อ่านเรื่องราวมากมายเกี่ยวกับเด็ก ๆ เหล่านี้ที่เงินเหมือนจะเป็นพระพร แต่บ่อยครั้งมักนำไปสู่โศกนาฏกรรมเมื่อพวกเขาเป็นผู้ใหญ่) ไม่ช้าก็เร็วคุณจะต้องทำงานหาเลี้ยงชีพ และหลักการของงานในอุดมคติก็คือ ให้คุณหาบางสิ่งที่ชื่นชอบที่สามารถเป็นรายได้ที่ดีแก่คุณได้ ฝึกฝนทำสิ่งนั้น หางานเกี่ยวกับสิ่งเหล่านั้นทำ และทำงานในช่วงปีการทำงานของคุณ แน่นอนว่าสิ่งที่คุณอ่านมานี้เป็นงานในอุดมคติ แต่หลายครั้งชีวิตไม่ได้เป็นแบบนี้เสมอไป

`อ่าน ปฐมกาล 2:15 (ดูใน ปัญญาจารย์ 9:10 และ 2 เธสะโลนิกา 3:8-10) ก่อนที่บาปจะเข้ามา อาดัม (และแน่นอน เอวาด้วย) ได้รับมอบหมายให้ทำงาน เรื่องนี้สำคัญอย่างไร ทำไมการทำงานจึงสำคัญสำหรับมนุษย์`

แน่นอนว่าการทำงานนี้ไม่ใช่เป็นการลงโทษ แต่ถูกออกแบบมาเพื่อประโยชน์ของพวกเขา กล่าวคือ แม้แต่ในสวรรค์ แม้ในโลกที่ไม่มีบาป ไม่มีความตาย และไม่มีความทุกข์ พระเจ้าทรงทราบดีว่ามนุษย์จำเป็นต้องทำงาน

“และอาดัมได้รับมอบหมายงานให้ดูแลสวน พระผู้สร้างทรงทราบดีว่าอาดัมจะไม่มีความสุขหากไม่ได้ทำงาน ความงดงามของสวนทำให้เขาปลาบปลื้มใจ แต่แค่นี้ไม่เพียงพอ อาดัมจะต้องออกแรงเพื่อให้อวัยวะอันอัศจรรย์ของร่างกายได้ออกกำลังกาย ถ้าความสุขเกิดจากการไม่ทำอะไรเลย มนุษย์เมื่อครั้งอยู่ในสภาพบริสุทธิ์ ก็คงไม่ได้รับมอบหมายให้ทำงาน แต่พระองค์ผู้ทรงสร้างมนุษย์ทรงทราบดีว่าอะไรคือความสุขของมนุษย์ และไม่นานหลังจากที่พระองค์ทรงสร้างเขา พระองค์ก็ทรงมอบงานให้เขาทำ พระสัญญาแห่งสง่าราศีในอนาคตและพระราชกฤษฎีกาที่ให้มนุษย์ต้องตรากตรำเพื่ออาหารประจำวันมาจากบัลลังก์เดียวกัน” (เอลเลน จี. ไว้ท์, Our High Calling, หน้า 223)

อย่างไรก็ตาม หลังจากที่บาปเข้ามา เมื่อการทำงาน (และทุกสิ่งทุกอย่าง) ต้องด่างพร้อยด้วยบาป พระเจ้าตรัสกับอาดัมว่า “แผ่นดินจึงต้องถูกสาปเพราะเจ้า เจ้าจะต้องหากินบนแผ่นดินด้วยความทุกข์ลำบากตลอดชีวิต” (ปฐมกาล 3:17) ขอให้สังเกตว่า พระเจ้าทรงสาปแช่งแผ่นดิน “เพราะเจ้า” เพื่อเห็นแก่อาดัม การทำงานจึงเป็นสิ่งจำเป็นแก่เขา โดยเฉพาะในสถานะที่ล้มลงในบาป

`ทำไมการทำงานจึงเป็นพรแก่เรา การทำงานช่วยเราได้อย่างไร ทำไมเราผู้เป็นคนบาปจึงต้องทำงาน`