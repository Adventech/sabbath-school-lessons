---
title:  วันพฤหัสบดี แสวงหาคำแนะนำจากพระเจ้า
date:   23/02/2023
---

มีผู้เชี่ยวชาญทางด้านการเงินฝ่ายโลกหลายคนรอบตัวเรา แต่พระเจ้าทรงเตือนเราไม่ให้ปรึกษาเขาเหล่านั้นในเรื่องของการจัดการทรัพย์สินที่พระองค์ทรงมอบหมายแก่เรา “บุคคลผู้เป็นสุขคือ ผู้ไม่เดินตามคำแนะนำของคนอธรรม ไม่ยืนอยู่ในทางของคนบาป ไม่นั่งอยู่ในที่นั่งของคนที่ชอบเยาะเย้ย แต่ความปีติยินดีของผู้นั้นอยู่ในธรรมบัญญัติของพระยาห์เวห์ เขาใคร่ครวญธรรมบัญญัติของพระองค์ทั้งกลางวันและกลางคืน เขาเป็นเหมือนต้นไม้ที่ปลูกไว้ริมธารน้ำซึ่งเกิดผลตามฤดูกาล และใบก็ไม่เหี่ยวแห้ง ทุกอย่างที่เขาทำก็จำเริญขึ้น” (สดุดี 1:1-3)

ดังนั้น ผู้ที่ยินดีในบัญญัติของพระเจ้า (คำว่าบัญญัติในที่นี้ให้ความหมายกว้าง รวมถึงพระคำของพระเจ้า) จะได้รับพระพร เป็นสิ่งที่ง่ายเพียงไร และผู้นั้นจะเจริญและประสบผลสำเร็จ

`อ่าน สุภาษิต 3:5-8 เราจะนำหลักการนี้ไปใช้ในการจัดการเรื่องการเงินขั้นพื้นฐานอย่างไร`

คำแนะนำในพระคัมภีร์เกี่ยวกับการจัดการด้านการเงินให้แนวทางที่มีค่ามากแก่เรา ซึ่งเราควรปฏิบัติตาม ให้เรามาศึกษา 7 ประเด็นดังต่อไปนี้

1. จัดระเบียบ วางแผนการใช้จ่าย (สุภาษิต 27:23, 24) หลายครอบครัวใช้เงินหมดทุกครั้งที่ได้รับเงินมา โดยไม่มีการวางแผนแบบง่ายในรายได้ รายจ่าย และการออม ชีวิตเช่นนี้อาจอยู่ในความตรึงเครียดอย่างมาก
2. ใช้จ่ายน้อยกว่าที่ได้รับ จงมุ่งมั่นที่จะดำเนินชีวิตให้อยู่ภายใต้รายได้ของคุณ (สุภาษิต 15:16) หลายครอบครัวในประเทศทางตะวันตกมักใช้จ่ายมากกว่ารายได้ที่ได้รับ การกระทำเช่นนี้เกิดขึ้นได้ เพราะระบบสินเชื่อและหนี้สิน ทำให้เกิดปัญหามากมายกับผู้ที่มีหนี้สินล้นตัว
3. ออมเงินส่วนหนึ่งไว้จากรายรับทุกงวด (สุภาษิต 6:6-8) เราเก็บออมเพื่อที่จะซื้อสินค้าจำนวนมากขึ้นในอนาคต และเพื่อเตรียมพร้อมสำหรับรายจ่ายที่ไม่ได้วางแผนไว้ เช่น อุบัติเหตุหรือการเจ็บไข้ได้ป่วย เราอาจวางแผนออมเงินไว้บางส่วนสำหรับช่วงเวลาที่ไม่สามารถประกอบอาชีพได้เนื่องจากอายุที่มากขึ้น
4. หลีกเลี่ยงการเป็นหนี้เหมือนหลีกเลี่ยง โควิด19 (สุภาษิต 22:7) หากคุณเป็นหนี้ คุณจำเป็นต้องจ่ายดอกเบี้ย เมื่อบุคคลหนึ่งหรือครอบครัวหนึ่งเป็นหนี้ กล่าวคือ การยืมเงิน หมายถึง การใช้ชีวิตในปัจจุบันด้วยเงินที่คาดหวังว่าจะได้รับในอนาคต หากการเปลี่ยนแปลงใด ๆ เกิดขึ้นกับชีวิต อาจส่งผลให้เกิดความลำบากใจทางการเงินอย่างร้ายแรงได้
5. ทำงานด้วยความขยันขันแข็ง “ความต้องการของคนเกียจคร้านก็มีอยู่ แต่จะไม่ได้อะไรเลย ส่วนความต้องการของคนขยันจะได้รับการตอบสนองอย่างจุใจ” (สุภาษิต 13:4)
6. สัตย์ซื่อในด้านการเงินต่อพระเจ้า (เฉลยธรรมบัญญัติ 28:1-14) ไม่มีครอบครัวใดสามารถอยู่ได้โดยปราศจากพระพรจากพระเจ้า
7. จงจำไว้ว่าโลกนี้ไม่ใช่บ้านแท้จริงของเรา การจัดการเงินของเราแสดงให้เห็นว่าเราให้ความสำคัญกับสิ่งใดสูงสุด (ดูใน มัทธิว 25:14-21)