---
title:  วางแผนเพื่อความสำเร็จ
date:   18/02/2023
---

### อ่านข้อพระคัมภีร์สำหรับบทเรียนสัปดาห์นี้
ปัญญาจารย์ 2:15; 1 ทิโมธี 5:8; โคโลสี 3:23, 24; ปฐมกาล 39:2-5; สุภาษิต 3:5-8

> <p>ข้อควรจำ</p>
> “ไม่ว่าพวกท่านจะทำสิ่งใด ก็จงทำด้วยความเต็มใจเหมือนทำถวายองค์พระผู้เป็นเจ้า ไม่ใช่เหมือนทำต่อมนุษย์ ท่านทั้งหลายก็รู้ว่า ท่านจะได้รับมรดกจากองค์พระผู้เป็นเจ้าเป็นบำเหน็จ เพราะท่านกำลังรับใช้พระคริสต์องค์พระผู้เป็นเจ้าอยู่” (โคโลสี 3:23, 24)

คนส่วนใหญ่ต้องการมีชีวิตที่ “ประสบความสำเร็จ” และมีความสุข แน่นอนในโลกที่ล้มลงในบาปนี้ ที่ซึ่งโศกนาฏกรรมและความหายนะเกิดขึ้นได้ในชั่วพริบตา ก็คงไม่ง่ายเสมอไปที่จะบรรลุเป้าหมายความสำเร็จ

นอกจากนี้แล้ว ก็ยังมีคำถามที่ว่า เรานิยาม “ความสำเร็จ” อย่างไร เช่นในกรณีของโยเซฟแห่งอียิปต์ ถ้าพูดถึงชีวิตที่ประสบความสำเร็จ ย่อมแน่นอนว่าเป็นชีวิตของโยเซฟมิใช่หรือ ชีวิตจากเรือนจำไปสู่ราชวัง ในทางกลับกัน แล้วยอห์นผู้ให้บัพติศมาล่ะ ที่มีชีวิตจากเรือนจำไปสู่หลุมฝังศพ ชีวิตของเขาประสบความสำเร็จอย่างไร ซึ่งก็ขึ้นอยู่กับว่าคุณนิยามคำว่า “ความสำเร็จ” อย่างไร

สัปดาห์นี้เราจะศึกษาแนวคิดของคำว่า “ความสำเร็จ” ในบริบทของการดูแลทรัพย์สินขั้นพื้นฐานและหลักการทางการเงิน ไม่ว่าเราจะเป็นใครหรืออยู่ที่ไหน การเงินและแหล่งรายได้เป็นส่วนหนึ่งของชีวิต ไม่ว่าเราจะชอบหรือไม่ก็ตาม ดังนั้นแล้ว ขั้นตอนและแนวทางปฏิบัติอะไรบ้างที่เราจะทำตามได้ แม้จะไม่รับประกัน “ความสำเร็จ” แต่จะช่วยเราหลีกเลี่ยงหลุมพรางและข้อผิดพลาดที่อาจทำให้ความสำเร็จทางการเงินเป็นไปได้ยากขึ้น