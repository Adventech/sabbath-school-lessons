---
title:  วันพุธ ทำงานด้วยความซื่อตรง
date:   22/02/2023
---

อีกช่วงหนึ่งของชีวิตที่ “ประสบความสำเร็จ” ซึ่งเป็นช่วงสุดท้ายของชีวิต เป็นช่วงที่มีแนวโน้มที่จะมีความสุขที่สุด หากการตัดสินใจในช่วงต้นของชีวิตเป็นไปอย่างชาญฉลาดและไม่ถูกเหตุการณ์ไม่คาดฝันทำลายไป สถานการณ์ในอุดมคติคือ พ่อแม่เลี้ยงลูก ๆ ให้กลายเป็นผู้ใหญ่ที่พึ่งพาตนเองได้ จ่ายค่าบ้านได้ทั้งหมด มีรถขับ ไม่มีหนี้ค้างชำระ และมีรายได้เพียงพอสำหรับช่วยดูแลผู้อาวุโสในครอบครัว

พระเจ้าทรงเรียกบุตรธิดาของพระองค์ให้มีมาตรฐานในการทำงานและชีวิตที่สูงขึ้น มาตรฐานนั้นก็คือ พระบัญญัติของพระเจ้าที่เขียนไว้ในใจเรา (ดูใน เยเรมีย์ 31:33) และสะท้อนออกมาทางอุปนิสัยของเรา ในขณะที่สังคมเสื่อมโทรมและคำสอนคริสเตียนถูกทำให้เจือจางและไม่เห็นค่า จึงเป็นสิ่งสำคัญมากที่คริสเตียนแต่ละคนจะต้องดำเนินชีวิตและทำงานให้อยู่ในระดับที่ไม่มีใครตำหนิได้ พระคัมภีร์กล่าวว่า “ชื่อเสียงดีนั้นควรเลือกยิ่งกว่าความมั่งคั่งมากมาย และมีคนนับถือก็ดีกว่ามีเงินมีทอง” (สุภาษิต 22:1)

พระคัมภีร์บันทึกตัวอย่างของนายจ้างที่ตระหนักว่าตนได้รับพระพรเนื่องจากมีลูกจ้างที่เชื่อในพระเจ้า เมื่อยาโคบตัดสินใจที่จะออกจากลาบันพ่อตาของตนและกลับไปยังบ้านเกิดเมืองนอนพร้อมกับครอบครัว ลาบันอ้อนวอนไม่ให้เขาจากไปโดยกล่าวว่า “อยู่ต่อเถิด ถ้าเจ้าจะช่วยลุง ลุงหยั่งรู้เหตุการณ์ได้ว่า พระยาห์เวห์ทรงอวยพรลุงเพราะเจ้า” (ปฐมกาล 30:27) และเมื่อโยเซฟถูกขายเป็นทาสในอียิปต์ โปทิฟาร์นายของเขาได้สังเกตงานของโยเซฟในทำนองเดียวกันและให้รางวัลแก่เขาตามการงานของเขา

`อ่าน ปฐมกาล 39:2-5 แม้พระคัมภีร์ข้อนี้จะไม่ได้บอกเรา แต่คุณคิดว่าโยเซฟได้ทำอะไรที่ทำให้นายของเขาชื่นชอบเขามาก`

“เพราะฉะนั้นเมื่อพวกท่านจะรับประทาน จะดื่ม หรือจะทำอะไรก็ตาม จงทำเพื่อถวายพระเกียรติแด่พระเจ้า” (1 โครินธ์ 10:31) ดังนั้น ในการทำงานและการจัดการเงินของเรา และไม่ว่าเราจะทำอะไรก็ตาม เราควรทำทุกอย่างเพื่อถวายเกียรติแด่พระเจ้า พระองค์คือพระผู้ทรงประทานความรู้และความแข็งแกร่งแก่เรา เพื่อให้เราประสบความสำเร็จในชีวิต “ข้าแต่พระยาห์เวห์ ความยิ่งใหญ่ ฤทธานุภาพ สง่าราศี ชัยชนะ และความโอ่อ่าตระการเป็นของพระองค์ เพราะทุกสิ่งที่มีอยู่ในฟ้าสวรรค์ และในแผ่นดินโลกเป็นของพระองค์ ข้าแต่พระยาห์เวห์ ราชอาณาจักรเป็นของพระองค์ และพระองค์ทรงเป็นที่ยกย่องเป็นจอมของสิ่งสารพัด ทั้งความมั่งคั่งและเกียรติมาจากพระองค์ และพระองค์ทรงครอบครองอยู่เหนือทุกสิ่ง ฤทธิ์อำนาจและฤทธานุภาพอยู่ในพระหัตถ์ของพระองค์ และอยู่ที่พระหัตถ์ของพระองค์ที่จะทรงกระทำให้ใหญ่ยิ่งและประทานกำลังแก่คนทั้งปวง” (1 พงศาวดาร 29:11, 12)

`คุณปฏิบัติตามหลักการอะไร ไม่เพียงแค่เรื่องการทำงาน แต่ในชีวิตโดยทั่วไปคุณจำเป็นต้องเปลี่ยนแปลงอะไรบ้าง`