---
title:  วันอาทิตย์ สิ่งสำคัญอันดับแรก
date:   19/02/2023
---

`อ่าน ปัญญาจารย์ 12:1 เราได้รับบทเรียนอะไรจากข้อนี้`

เมื่อวัยรุ่นเติบโตเป็นผู้ใหญ่ก็จะมีความคิดที่จะจัดหาสิ่งจำเป็นพื้นฐาน เช่น อาหาร เสื้อผ้า และที่อยู่อาศัย พระเยซูได้บอกเราถึงวิธีจัดลำดับความสำคัญความต้องการของเรา พระองค์ตรัสว่า “แต่พวกท่านจงแสวงหาแผ่นดินของพระเจ้า และความชอบธรรมของพระองค์ก่อน แล้วพระองค์จะทรงเพิ่มเติมสิ่งทั้งปวงนี้ให้” (มัทธิว 6:33) สำหรับผู้ที่มีอายุมากกว่าและไม่ได้รับพระเยซูเป็นพระผู้ช่วยให้รอดในขณะที่ยังอยู่ในวัยหนุ่มสาว แน่นอนว่ายังไม่สายเกินไปที่จะตัดสินใจจัดการกับการเงินให้ถูกต้อง

ดังที่เราได้อ่านใน ปฐมกาล 28:20-22 ยาโคบได้เลือกสิ่งสำคัญสำหรับชีวิตทั้งฝ่ายจิตวิญญาณและด้านการเงิน องค์พระผู้เป็นเจ้าทรงแนะนำพระองค์เองแก่ยาโคบในนิมิตว่า “เราคือยาห์เวห์พระเจ้าของอับราฮัมบิดาของเจ้า และพระเจ้าของอิสอัค” (ปฐมกาล 28:13) จากนั้นในส่วนของคำปฏิญาณของยาโคบต่อพระเจ้า เขากล่าวว่า “พระยาห์เวห์จะทรงเป็นพระเจ้าของข้าพระองค์” (ปฐมกาล 28:21)

`อ่าน ปฐมกาล 29:9-20 ลำดับเวลาของเหตุการณ์ในชีวิตของยาโคบมีความสำคัญอย่างไร กล่าวคือ เราจะต้องทำอะไรก่อนที่เราจะตัดสินใจครั้งใหญ่ในชีวิต`

หลังจากที่ยาโคบให้คำมั่นสัญญาฝ่ายจิตวิญญาณและด้านการเงินกับพระเจ้าแล้ว องค์พระผู้เป็นเจ้าทรงนำเขาไปหาราเชลที่บ่อน้ำ (ดูใน ปฐมกาล 29:9-20) เป็นการเหมาะสมที่จะตัดสินใจในชีวิตฝ่ายจิตวิญญาณและการทำงานก่อนที่จะตกลงแต่งงาน คู่สมรสในอนาคตของคุณควรรู้ว่า “พวกเขากำลังจะไปสู่ทิศทางไหน” คู่ของเราเป็นคริสเตียนที่มุ่งมั่นหรือไม่ เขาหรือเธอจะทำงานประเภทใด เขาจะเป็นคุณครู พยาบาล ทนายความ กรรมกร หรืออะไรก็ตาม ฉันจะต้องผูกมัดอยู่กับชีวิตแบบไหน ยังมีคำถามอื่น ๆ อีกที่จำเป็นต้องได้รับคำตอบก่อนที่จะตัดสินใจแต่งงาน เช่น จบการศึกษาระดับใด จำนวนหนี้สินที่จะเข้าสู่ชีวิตสมรส ฉันพร้อมที่จะยอมรับสถานการณ์นี้โดยให้เป็นเป็นส่วนหนึ่งในความรับผิดชอบของฉันหรือไม่

`อ่าน 2 โครินธ์ 6:14, 15 เหตุใดหลักการนี้จึงสำคัญมากในการพิจารณาหาคู่ชีวิต แม้หลักการนี้ไม่ได้รับประกันว่าจะให้ชีวิตสมรสที่ดี แต่จะช่วยเพิ่มโอกาสให้มีชีวิตสมรสดีมากยิ่งขึ้น`