---
title:  วันอาทิตย์ โนอาห์พบพระคุณ
date:   05/02/2023
---

เป็นที่น่าสังเกตว่าผู้ที่แสวงหาทรัพย์สมบัติในแผ่นดินสวรรค์มักได้รับการทรงเรียกจากพระเจ้าให้มีการเปลี่ยนแปลงชีวิตครั้งใหญ่ในโลกนี้จงเตรียมพร้อมหากจะต้องเผชิญกับเหตุการณ์เช่นนี้

`อ่าน ปฐมกาล 6:5-14 มีการเปลี่ยนแปลงครั้งใหญ่อะไรเกิดขึ้นกับโนอาห์เนื่องจากเขาเชื่อฟังพระเจ้า หลักการอะไรที่เราพบได้จากเรื่องนี้ สำหรับเราผู้อยู่ในโลกที่จำเป็นต้องได้รับคำเตือนเกี่ยวกับหายนะที่ใกล้จะมาถึง`

โนอาห์สามารถที่จะใช้เวลาและทรัพยากรในการสร้างบ้านสำหรับตนเอง แต่เขาเลือกที่จะเปลี่ยนแปลงชีวิตครั้งใหญ่ และใช้เวลา 120 ปีของชีวิตสร้างนาวาตามการทรงเรียกของพระเจ้า

หลายคนในทุกวันนี้ที่สงสัยในพระคำเมินเฉยเรื่องราวของน้ำท่วมโลก ถือว่าเป็นเพียงตำนาน คนเหล่านี้มักอิงกฎธรรมชาติที่พวกเขาเข้าใจกับการคาดคะเนทางวิทยาศาสตร์ นี่ไม่ใช่เรื่องใหม่ “ผู้คนในยุคก่อนน้ำท่วมโลกให้เหตุผลว่ากฎของธรรมชาติได้รับการกำหนดมานานหลายศตวรรษ ฤดูกาลที่หมุนเวียนเกิดขึ้นตามลำดับ บัดนั้น ฝนยังไม่เคยตก โลกได้รับน้ำจากหมอกหรือน้ำค้าง น้ำในแม่น้ำไม่เคยออกจากเขตของมัน แต่อยู่ในสายน้ำส่งต่อไปยังทะเลโดยสวัสดิภาพ กฎที่กำหนดไว้ก่อนแล้วรักษาน้ำไว้ไม่ให้ล้นตลิ่ง” (เอลเลน จี. ไว้ท์, บรรพชนกับผู้เผยพระวจนะ, หน้า 96) ก่อนที่น้ำจะท่วมโลก ผู้คนต่างโต้แย้งกันว่าไม่มีวันที่จะเกิดน้ำท่วมได้ แต่เนื่องจากความเข้าใจในความเป็นจริงที่ผิดพลาด พวกเขาจึงโต้แย้งว่าน้ำนั้นไม่เคยท่วมมาก่อน ดังที่พระคัมภีร์กล่าวว่า “ไม่มีสิ่งใดใหม่ภายใต้ดวงอาทิตย์” (ปัญญาจารย์ 1:9)

ในขณะเดียวกัน พระคัมภีร์ยังกล่าวด้วยว่า ผู้คนก็จะสงสัยในเหตุการณ์ยุคสุดท้ายเช่นเดียวกับที่พวกเขาสงสัยในน้ำท่วมโลก (ดูใน 2 เปโตร 3:3-7) แล้วเราจะเตรียมตัวให้พร้อมต่อความพินาศที่จะมาถึงได้อย่างไร การตัดสินใจอย่างมีสติที่เรียกว่า “อดทนรอคอย” โดยพื้นฐานแล้วคำนี้หมายความว่า เราควรทำงานที่พระเจ้าทรงเรียกเราให้ทำด้วยความอดทนด้วยความหวังว่าจะได้รับรางวัลอันรุ่งโรจน์ในอนาคต เราไม่รู้ว่าพระคริสต์จะเสด็จกลับมาเมื่อไร ซึ่งมองในแง่หนึ่งก็ไม่สำคัญ แต่สิ่งที่สำคัญคือ เราทำในสิ่งที่พระเจ้าทรงเรียกให้เราทำในช่วงเวลารอคอยนี้ เช่นเดียวกับโนอาห์ แม้จะหมายถึงการเปลี่ยนแปลงชีวิตครั้งใหญ่เหมือนโนอาห์ก็ตาม

`คุณพร้อมเพียงใดที่จะเปลี่ยนแปลงชีวิตครั้งใหญ่เพื่อพระเจ้า หากคุณได้รับการทรงเรียกให้ทำเช่นนั้น เช่นเดียวกับโนอาห์ (ดูใน ลูกา 16:10)`