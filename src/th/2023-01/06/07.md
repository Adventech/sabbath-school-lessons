---
title:  วันศุกร์ ศึกษาเพิ่มเติม
date:   10/02/2023
---

พระเจ้าทรงเติมเต็มในส่วนพันธสัญญาของพระองค์ด้วยการอวยพรอับราฮัม และอับราฮัมให้เกียรติพระเจ้าโดยการไม่สะสมทรัพย์สมบัติไว้บนโลกนี้ “มรดกที่พระเจ้าทรงสัญญาแก่ประชากรของพระองค์ไม่ได้อยู่ในโลกนี้ อับราฮัมไม่มีกรรมสิทธิ์ในแผ่นดิน ‘ไม่ให้มีแม้แต่ขนาดเท่าฝ่าเท้า’ กิจการ 7:5 เขามีทรัพย์สมบัติมากมาย และอับราฮัมก็ใช้เพื่อถวายเกียรติแด่พระเจ้าและทำดีเพื่อเพื่อนมนุษย์ แต่เขาไม่ได้มองว่าโลกนี้เป็นบ้านของเขา องค์พระผู้เป็นเจ้าทรงเรียกอับราฮัมให้ละทิ้งเพื่อนร่วมชาติที่บูชารูปเคารพ พร้อมกับให้สัญญาว่าจะมอบแผ่นดินคานาอันให้เป็นกรรมสิทธิ์ถาวร แต่กระนั้น ทั้งอับราฮัมและลูกชายและลูกของลูกชายก็ไม่ได้รับแผ่นดินนั้น เมื่ออับราฮัมเสาะหาสถานที่ฝังศพของตน เขาต้องซื้อที่นั้นจากคนคานาอัน กรรมสิทธิ์เพียงอย่างเดียวของเขาในแผ่นดินแห่งพันธสัญญาคือ หลุมศพในถ้ำแห่งมัคเป-ลาห์” (เอลเลน จี. ไว้ท์, บรรพชนกับผู้เผยพระวจนะ, หน้า 169)

ขณะที่เราดำเนินชีวิต บ่อยครั้งเราถูกเย้ายวนให้มุ่งไปสู่ความมั่งคั่งและความสุขสบาย เราต้องมีความเชื่ออย่างแรงกล้าที่จะฝึกฝนการอดทนรอคอย “ราชวังอันวิจิตรของฟาโรห์และบัลลังก์ของกษัตริย์ถูกยกขึ้นเพื่อชักจูงโมเสส แต่เขารู้ว่าความเพลิดเพลินในบาปที่ทำให้มนุษย์ลืมพระเจ้านั้นอยู่ในราชวังของกษัตริย์ เขามองเหนือกว่าราชวังอันสง่างาม เหนือกว่ามงกุฎของกษัตริย์ มองไปยังเกียรติยศอันสูงส่งที่จะมอบให้กับวิสุทธิชนขององค์ผู้สูงสุดในอาณาจักรที่ไม่ได้รับมลทินจากบาป ด้วยความเชื่อโมเสสเห็นมงกุฎที่ไม่มีวันเสื่อมสลายซึ่งพระผู้เป็นกษัตริย์แห่งสวรรค์จะทรงสวมไว้บนหน้าผากของผู้มีชัย ความเชื่อเช่นนี้นำเขาให้หันหลังจากผู้ยิ่งใหญ่ของโลกและเข้าร่วมกับประชาชาติที่ต่ำต้อย ยากจน และถูกดูหมิ่น ซึ่งเขาเลือกที่จะเชื่อฟังพระเจ้ามากกว่าที่จะรับใช้บาป” (เอลเลน จี. ไว้ท์, บรรพชนกับผู้เผยพระวจนะ, หน้า 246)



**คำถามเพื่อการอภิปราย**

`เมื่อพระเยซูเสด็จมาจะเกิดอะไรขึ้นกับทรัพย์สมบัติของเรา(ดูใน 2 เปโตร 3:10) อันที่จริง อาจจะมีอะไรเกิดขึ้นกับทรัพย์สินนั้นแม้แต่ก่อนที่พระเยซูจะเสด็จมาก็ได้ (ดูใน มัทธิว 6:20) เหตุใดการมีมุมมองที่ถูกต้องจึงเป็นสิ่งสำคัญ`

`พระเยซูเตือนเกี่ยวกับ “ความลุ่มหลงในทรัพย์สมบัติ” (มาระโก 4:19) พระองค์ตรัสเกี่ยวกับอะไร ความร่ำรวยจะล่อลวงเราได้อย่างไร`

`จงอภิปรายในชั้นเรียน หากโมเสสตัดสินใจที่จะอยู่ในอียิปต์แทนที่จะละทิ้งทุกอย่างแล้วหนีไปยังทะเลทรายที่แห้งแล้งกับพวกทาสก็ฟังดูสมเหตุสมผลดี อะไรทำให้โมเสสตัดสินใจทำในสิ่งที่เขาทำลงไป`