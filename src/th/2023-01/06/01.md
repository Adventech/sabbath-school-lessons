---
title:  สะสมทรัพย์สมบัติในสวรรค์
date:   04/02/2023
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 6:5-14; ฮีบรู 11:8-13, 2 โครินธ์ 4:18; ปฐมกาล 13:10-12; ปฐมกาล 32:22-31; ฮีบรู 11:24-29

> <p>ข้อควรจำ</p>
> “เพราะเขาจะได้ประโยชน์อะไรถ้าได้สิ่งของสิ้นทั้งโลก แต่ต้องเสียชีวิตของตน คนนั้นจะเอาอะไรไปแลกชีวิตของตนกลับคืนมา” (มาระโก 8:36, 37)

พระเยซูประทานกลยุทธ์การลงทุนที่ดีที่สุดในโลกแก่เราเมื่อพระองค์ตรัสว่า “อย่าสะสมทรัพย์สมบัติเพื่อตัวพวกท่านเองไว้ในโลก ที่อาจเป็นสนิมและที่แมลงกินเสียได้ และที่ขโมยอาจทะลวงลักเอาไปได้ แต่จงสะสมทรัพย์สมบัติเพื่อตัวพวกท่านเองไว้ในสวรรค์ ที่ไม่มีแมลงจะกินและไม่มีสนิมจะกัด และที่ไม่มีขโมยทะลวงลักเอาไปได้” (มัทธิว 6:19, 20) พระเยซูสรุปกลยุทธ์การลงทุนด้วยคำกล่าวที่ว่า

“เพราะว่าทรัพย์สมบัติของท่านอยู่ที่ไหน ใจของท่านก็อยู่ที่นั่นด้วย” (มัทธิว 6:21) กล่าวอีกนัยหนึ่งได้ว่า จงแสดงให้เราเห็นว่าเจ้าใช้เงินไปกับสิ่งใด และเราจะแสดงให้เจ้าเห็นว่าใจของเจ้าอยู่ที่ไหน เพราะไม่ว่าเจ้าจะใช้เงินไปกับอะไร ใจของเจ้าก็จะตามไปอยู่กับสิ่งนั้นไปด้วย หรือใจของเจ้าอาจจะอยู่กับสิ่งนั้นก่อนแล้วก็เป็นได้

คุณต้องการให้ใจของคุณอยู่กับอาณาจักรของพระเจ้าหรือไม่ ถ้าเป็นเช่นนั้น จงใช้เงินของคุณกับสิ่งที่คุณจะเก็บเกี่ยวรางวัลนิรันดร์ จงใช้เวลาและเงินของคุณพร้อมกับการอธิษฐานให้กับพันธกิจของพระเจ้า ถ้าคุณทำเช่นนี้ ในไม่ช้าคุณจะสนใจในพันธกิจนั้น และใจของคุณก็จะตามไปอยู่ด้วย สัปดาห์นี้เราจะศึกษาข้อพระคัมภีร์และตัวอย่างที่แสดงวิธีสะสมทรัพย์สมบัติในสวรรค์และเก็บเกี่ยวรางวัลนิรันดร์ในท้ายที่สุด