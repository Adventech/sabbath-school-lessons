---
title:  วันพฤหัสบดี โมเสสในแผ่นดินอียิปต์
date:   09/02/2023
---

อุปนิสัยของโมเสสมีอิทธิพลในช่วงปีแรก ๆ ของประวัติศาสตร์อันศักดิ์สิทธิ์ เขามีชีวิตรอดได้ด้วยการจัดเตรียมของพระเจ้า พระผู้ทรงทำงานผ่านมารดาผู้กล้าหาญและพี่สาวที่ห่วงใย เมื่อธิดาฟาโรห์พบทารกโมเสสในตะกร้าเรือ เธอขอให้มารดาชาวฮีบรูของเขาช่วยดูแลและจ่ายเงินสำหรับการดูแลนั้นด้วย ช่างเป็นพรที่ท้าทายสำหรับคุณแม่วัยสาวที่ถูกเนรเทศและเป็นทาสเสียจริง โยเคเบดมีเวลาเพียง 12 ปีในการสอนลูกของเธอให้อธิษฐาน วางใจและให้เกียรติพระเจ้า และหล่อหลอมอุปนิสัยของเขาสำหรับชีวิตแห่งการรับใช้ โมเสสได้รับการฝึกฝนหลายปีในราชสำนักของอียิปต์ “โมเสสจึงได้รับการสอนในเรื่องวิชาการทุกอย่างของชาวอียิปต์ มีความสามารถในการพูดและในกิจการต่าง ๆ” (กิจการ 7:22) เมื่อโมเสสเติบโตเป็นผู้ใหญ่ เขาตัดสินใจอย่างมีสติในการเปลี่ยนชีวิตและประวัติศาสตร์

`อ่าน ฮีบรู 11:24-29 ลองนึกถึงสิ่งที่โมเสสต้องทิ้งไว้เบื้องหลังและสิ่งที่เขาต้องเผชิญ ลองมองเรื่องนี้จากตำแหน่งของโมเสสก่อนที่เขาจะทำการเลือกครั้งยิ่งใหญ่ เขาต้องสละอะไร และเขาเลือกที่จะยอมรับอะไร`

อียิปต์เป็นหนึ่งในมหาอำนาจที่ยิ่งใหญ่ที่สุดในโลกแห่งยุคโบราณในสมัยนั้น แม่น้ำไนล์ทำให้ดินแดนอุดมสมบูรณ์เต็มไปด้วยพืชผล จนอียิปต์กลายเป็นประเทศที่มั่งคั่งและมีอำนาจ และโมเสสเองก็อาจเป็นผู้สูงสุดของอาณาจักรนี้ ยากที่จะจินตนาการว่า สิ่งยั่วยวนใจของโลกนั้นล่อใจเพียงใด โลกของอียิปต์และทรัพย์สมบัติทั้งหมดคงเป็นของโมเสสตั้งแต่อายุยังน้อย แน่นอนว่าเขาต้องพบกับการได้รับเกียรติ ความสนุกสนาน ความร่ำรวยที่น่าดึงดูดใจ ไม่ต้องสงสัยเลยว่า เขามีเหตุผลที่จะอยู่มากกว่าที่จะออกไปกับพวกทาสจำนวนมากที่ดูหมิ่นเขา

แต่กระนั้น พระคัมภีร์กล่าวว่า เขาเลือก “การร่วมทุกข์กับประชากรของพระเจ้าแทนการเริงสำราญชั่วคราวในบาป” (ฮีบรู 11:25) และเมื่อพูดถึงความทุกข์ยาก พระธรรมอพยพส่วนใหญ่กล่าวถึงการดิ้นรนและความยากลำบากของโมเสส ผู้ซึ่งหลังจากผ่านเหตุการณ์เหล่านั้นทั้งหมดก็ยังคงไม่สามารถข้ามไปยังดินแดนแห่งพระสัญญาได้ (ดูใน กันดารวิถี 20:12) กระนั้น ท้ายที่สุดเราต่างรู้ว่าโมเสสได้เลือกในสิ่งที่ถูกต้อง แม้ว่าในบางครั้งเขาคงสงสัยในตัวเองว่าเขาเลือกสิ่งที่ถูกต้องจริง ๆ หรือ

`จากมุมมองทางโลก โมเสสควรอยู่ในอียิปต์ อย่างไรก็ตาม ในฐานะคริสเตียนเราได้เห็นมุมมองความจริงที่จะนำเราไปไกลกว่าโลกนี้ เมื่อโลกนี้ล่อลวงเรา เราจะให้ภาพใหญ่นี้อยู่เบื้องหน้าเราได้อย่างไร เหตุใดจึงเป็นสิ่งสำคัญ`