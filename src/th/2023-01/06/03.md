---
title:  วันจันทร์ อับรามบิดาแห่งความเชื่อ
date:   06/02/2023
---

พระเจ้าทรงเรียกอับรามให้ออกจากบ้านเกิดของตนและญาติพี่น้อง ไปยังดินแดนที่พระองค์จะทรงสำแดงแก่เขา ดังนั้น สายเลือดของพระเมสสิยาห์จึงเริ่มต้นขึ้น แม้ว่าพระคัมภีร์จะไม่ได้ให้รายละเอียดใด ๆ อย่างไรก็ตาม อับรามจะต้องออกเดินทางจากแผ่นดินบ้านเกิดตั้งแต่ในช่วงต้นของชีวิต แน่นอนว่าการตัดสินใจนั้นไม่ง่ายเลย และไม่ต้องสงสัยเลยว่า อับรามต้องยอมสละความสุขทางโลกและความสะดวกสบายเพื่อที่จะเชื่อฟัง

`อ่าน ปฐมกาล 12:1-3 เป็นไปได้อย่างไรที่ “บรรดาเผ่าพันธุ์ทั่วโลกจะได้พรเพราะเจ้า” อันเป็นผลมาจากพระสัญญานี้และจากการที่อับรามเชื่อฟัง`

นี่เป็นเหตุการณ์เปลี่ยนแปลงชีวิตครั้งใหญ่ของอับรามและครอบครัว “โดยความเชื่อ เมื่ออับราฮัมได้รับการทรงเรียกให้ออกเดินทางไปยังที่ที่ท่านจะรับเป็นมรดก ท่านก็เชื่อฟังและเดินทางออกไปโดยไม่รู้ว่าจะไปที่ไหน” (ฮีบรู 11:8) “การเชื่อฟังอย่างไม่สงสัยของอับรามเป็นหลักฐานแห่งความเชื่อที่ชัดเจนที่สุดหลักฐานหนึ่งที่พบได้ในพระคัมภีร์” (เอลเลน จี. ไว้ท์, บรรพชนกับผู้เผยพระวจนะ, หน้า 126)

เราทุกคนส่วนใหญ่คงไม่กระตือรือร้นที่จะออกจากบ้านเกิดเมืองนอนของตน และต้องละจากเพื่อนฝูงและสมาชิกครอบครัว แต่อับรามได้ทำเช่นนั้น อับรามพึงพอใจที่จะอยู่ในที่ที่พระเจ้าประสงค์ให้เขาอยู่ แม้จะดูแปลกก็ตาม

แต่อับราม อิสอัค และยาโคบไม่เคยได้ไปอยู่ในแผ่นดินนั้นในช่วงชีวิตของพวกเขาเลย แต่กระนั้นพวกเขาก็ยังคงสัตย์ซื่อต่อพระเจ้าอยู่ดี

`อ่าน ฮีบรู 11:8-13 พระคัมภีร์ข้อนี้เกี่ยวข้องกับเราอย่างไร`

คนรอบข้างรู้จักอับรามในฐานะเจ้าชาย เป็นที่รู้กันดีว่าท่านเป็นคนใจกว้าง กล้าหาญ มีอัธยาศัยดี และเป็นผู้รับใช้ของพระเจ้าสูงสุด แบบอย่างของเขาเป็นพยานให้กับพระเจ้า เราก็เป็นทายาทของอับรามโดยพระคุณของพระเจ้า “อับราฮัมเชื่อพระเจ้า และพระองค์ทรงถือว่าท่านเป็นคนชอบธรรมอย่างไร ขอให้รู้เถิดว่าเหล่าชนแห่งความเชื่อเป็นบุตรของอับราฮัมอย่างนั้น” (กาลาเทีย 3:6, 7) “และถ้าท่านทั้งหลายเป็นของพระคริสต์แล้ว ท่านก็เป็นพงศ์พันธุ์ของอับราฮัม คือเป็นทายาทตามพระสัญญา” (กาลาเทีย 3:29)

จากตัวอย่างของอับรามเช่นเดียวกับของโนอาห์ เราได้เห็นการตัดสินใจเปลี่ยนแปลงชีวิตครั้งใหญ่อันเป็นผลมาจากการเชื่อฟังพระเจ้า

`อ่าน 2 โครินธ์ 4:18 ข้อพระคัมภีร์นี้ส่งผลต่อการตัดสินใจฝ่ายจิตวิญญาณของเราอย่างไร ทั้งโมเสสและอับราฮัมปฏิบัติตามหลักการเดียวกันนี้อย่างไร`