---
title:  วันพุธ จากผู้หลอกลวงสู่เจ้าชาย
date:   08/02/2023
---

ถึงแม้จะเป็นชายหนุ่มผู้รักและยำเกรงพระเจ้า แต่ยาโคบก็ยังคงก้มหน้าสมคบคิดกับเรเบคาห์มารดาของเขาหลอกลวงและรับพรจากบิดา ส่งผลให้เขาเริ่มต้นชีวิตในวัยผู้ใหญ่บนเส้นทางที่ผิด ต้องหนีหรืออาจต้องเผชิญกับความตายก่อนวัยอันควร เรเบคาห์บอกยาโคบให้ “ลุกขึ้นหนีไปหาลาบัน... และอยู่กับเขาชั่วคราวจนกว่าความเกรี้ยวกราดของพี่ชายเจ้าจะคลายลง... แล้วแม่จะส่งให้คนไปรับเจ้ากลับมาจากที่นั่น” (ปฐมกาล 27:43-45) ในความเป็นจริงแล้ว ยาโคบออกจากบ้านไป 20 ปี และเขาไม่เคยเห็นหน้ามารดาของเขาอีกเลย

`อ่าน ปฐมกาล 32:22-31 เกิดอะไรขึ้นกับยาโคบ และเราได้รับบทเรียนฝ่ายจิตวิญญาณอะไรจากเรื่องนี้ที่เกี่ยวกับพระคุณของพระเจ้าแม้เราจะตัดสินใจผิดพลาดก็ตาม`

“มนุษย์ผู้ทำบาปและหลงผิดจะได้ชัยชนะด้วยการการอ่อนน้อมถ่อมตน การกลับใจใหม่ และการยอมจำนนตนเองต่อเจ้าแห่งสวรรค์ ยึดเอาพระสัญญาของพระเจ้า ดังนั้นแล้ว จิตใจของพระผู้ทรงเป็นความรักนิรันดร์มิอาจจะปฏิเสธคำวิงวอนของคนบาปได้ ความผิดพลาดที่ยาโคบฉ้อโกงสิทธิบุตรหัวปีนำไปสู่ความบาป บัดนี้เขาได้เห็นอย่างชัดเจนแล้ว เขาไม่ได้วางใจในพระสัญญาของพระเจ้า แต่เสาะหาสิ่งที่พระเจ้าจะทรงทำให้สำเร็จในเวลาและวิธีของพระองค์ด้วยความพยายามของตน... ยาโคบได้รับพรที่จิตใจของเขาปรารถนา บาปของเขาในฐานะผู้แย่งชิงและผู้หลอกลวงได้รับการอภัยแล้ว” (เอลเลน จี. ไว้ท์, บรรพชนกับผู้เผยพระวจนะ, หน้า 197, 198)

`อ่าน ปฐมกาล 49:29-33 แม้ยาโคบไม่ได้มีส่วนครอบครองในคานาอันอีกต่อไป แต่เขาได้สั่งบุตรชายถึงการฝังศพของเขาอย่างไร ใครถูกฝังในถ้ำนั้นด้วย เหตุใดยาโคบจึงขอเช่นนี้`

พระคัมภีร์บอกเราว่าบรรพชนทั้งสามและภรรยาของพวกเขาถูกฝังอยู่ในถ้ำเดียวกัน ยาโคบไว้วางใจในพระเจ้าอย่างหนักแน่น และเขาถือว่าตนเองเป็นคนแปลกหน้าและผู้ที่เดินทางผ่านไปบนแผ่นดิน (ดูใน ฮีบรู 11:13) แม้เขาจะทำผิดพลาด เขาหนีออกจากบ้านโดยที่ไม่มีทรัพย์สินอะไรเลย แต่เขากลับสู่คานาอันอย่างเศรษฐีคนหนึ่ง

`แม้เราจะทำผิดพลาด พระเจ้าก็ยังคงอวยพรเรา แต่จะดีแค่ไหนถ้าเราหลีกเลี่ยงที่จะทำผิดพลาดตั้งแต่แรก คุณกำลังเผชิญกับทางเลือกอะไรอยู่ในขณะนี้ คุณจะหลีกเลี่ยงทางเลือกที่ผิดได้อย่างไร`