---
title:  การบริหารจัดการหนี้
date:   28/01/2023
---

### อ่านข้อพระคัมภีร์สำหรับบทเรียนสัปดาห์นี้
เฉลยธรรมบัญญัติ 28:1, 2, 12; มัทธิว 6:24; 1 ยอห์น 2:15; สุภาษิต 22:7; สุภาษิต 6:1-5; เฉลยธรรมบัญญัติ 15:1-5

> <p>ข้อควรจำ</p>
> “คนมั่งคั่งมีอำนาจเหนือคนยากจน และผู้ขอยืมก็เป็นทาสของผู้ให้ยืม” (สุภาษิต 22:7)

คำจำกัดความอย่างหนึ่งของการเป็นหนี้คือ “การใช้ชีวิตในวันนี้บนสิ่งที่คุณคาดหวังว่าจะได้รับในอนาคต” ทุกวันนี้ การเป็นหนี้ดูเหมือนจะเป็นวิถีชีวิต อันที่จริงแล้วคริสเตียนเราไม่ควรเห็นว่าการเป็นหนี้เป็นเรื่องปกติ พระคัมภีร์ไม่สนับสนุนให้ติดหนี้ ซึ่งพระคัมภีร์กล่าวอ้างอิงถึงการเป็นหนี้อย่างน้อย 26 ครั้ง และเป็นการกล่าวถึงในแง่ลบทั้งหมด อย่างไรก็ตามพระคัมภีร์ไม่ได้เขียนว่า การยืมเงินเป็นบาป แต่ได้เขียนถึงผลเสียที่ตามมาจากการกระทำเช่นนั้นอยู่บ่อยครั้ง เมื่อพิจารณาถึงข้อผูกมัดทางการเงิน เปาโลให้คำแนะนำว่า “จงให้แก่ทุกคนที่ท่านต้องให้เขา คือ ส่วย แก่คนที่ท่านต้องเสียส่วยให้ ภาษี แก่คนที่ท่านต้องเสียภาษีให้ ความยำเกรง แก่คนที่ท่านต้องให้ความยำเกรง เกียรติ แก่คนที่ท่านต้องให้เกียรติ การรักกันแบบพี่น้อง อย่าเป็นหนี้อะไรใครเลย นอกจากความรักซึ่งมีต่อกัน” (โรม 13:7, 8)

เหตุใดหนี้จึงเป็นหายนะที่เกิดได้กับคนแทบทุกระดับ ไม่ว่าจะเป็นส่วนบุคคล องค์กร และรัฐบาล ในทุกสังคมมักมีคนอย่างน้อย 2-3 เปอร์เซ็นต์ที่เป็นหนี้ แต่ทุกวันนี้คนส่วนใหญ่เป็นหนี้ และแทบจะไม่เป็นประโยชน์อันใดเลย

สัปดาห์นี้เราจะศึกษาถึงสาเหตุของหนี้และวิธีบริหารจัดการ คุณอาจจะไม่ได้เป็นหนี้ใคร แต่คุณสามารถแบ่งปันข้อมูลที่มีค่านี้ให้กับครอบครัวและเพื่อนฝูงที่อาจได้รับประโยชน์จากข้อมูลดังกล่าวได้