---
title:  วันอาทิตย์ ปัญหาการเป็นหนี้
date:   29/01/2023
---

`อ่าน เฉลยธรรมบัญญัติ 28:1, 2, 12 พระเจ้าทรงให้หลักการใดสำหรับบุตรธิดาของพระองค์ในเรื่องการเป็นหนี้ เราจะทำให้หลักการนี้สำเร็จได้อย่างไร อย่างไรก็ตาม แม้ว่าบริบทในข้อพระคัมภีร์นี้จะแตกต่างจากเราเป็นอย่างมาก แต่เราเรียนรู้หลักการอะไรจากบริบทนี้และนำไปประยุกต์ใช้กับตัวเราเองได้อย่างไร`

จากการศึกษาเราพบว่า ผู้คนประสบปัญหาทางการเงินจากสาเหตุหลักสามประการ ดังต่อไปนี้ เรียงตามลำดับจากที่พบบ่อยที่สุด

ประการแรกคือ การไม่รู้ หลายคนแม้แต่ผู้มีการศึกษาก็ยังขาดความรู้ทางด้านการเงิน พวกเขาไม่เคยสัมผัสกับหลักการบริหารการเงินในพระคัมภีร์หรือแม้แต่หลักการทางโลกทั่วไป อย่างไรก็ตาม ยังมีความหวัง บทเรียนสัปดาห์นี้จะกล่าวถึงโครงร่างง่าย ๆ ของหลักการนี้และวิธีการประยุกต์ใช้

เหตุผลของปัญหาทางการเงินประการที่สองคือ ความโลภหรือความเห็นแก่ตัว ผู้คนส่วนใหญ่ใช้จ่ายฟุ่มเฟือยเนื่องจากโฆษณาและความต้องการส่วนตัว พวกเขาไม่เต็มใจที่จะอยู่อาศัย ขับขี่ หรือสวมใส่ในสิ่งที่สามารถจับจ่ายได้

กลุ่มคนเดียวกันนี้หลายคนรู้สึกว่าพวกเขายากจนเกินกว่าที่จะคืนสิบลดหนึ่งได้ด้วยเหตุนี้ พวกเขาดำเนินชีวิตโดยปราศจากพระปัญญาและพระพรที่พระเจ้าทรงสัญญาไว้ (ดูใน มาลาคี 3:10, 11; มัทธิว 6:33) แต่ก็ยังมีความหวังสำหรับคนกลุ่มนี้เช่นกัน แต่จะต้องมีการเปลี่ยนแปลงจิตใจและมีจิตวิญญาณแห่งความพึงพอใจ

สาเหตุประการที่สามที่คนส่วนใหญ่ตกอยู่ในปัญหาทางการเงินคือ ความโชคร้ายส่วนตัว อาจประสบความเจ็บป่วยร้ายแรงโดยมีประกันสุขภาพไม่ครบถ้วน คู่ครองที่ใช้จ่ายอย่างสุรุ่ยสุร่ายอาจทิ้งไปโดยทิ้งหนี้สินไว้ ภัยธรรมชาติอาจกวาดทรัพย์สินไปหมดสิ้น หรืออาจเกิดและเติบโตบนความยากจนอย่างน่าเวทนา อย่างไรก็ตามยังมีความหวังสำหรับคนเหล่านี้ด้วย แม้ว่าเส้นทางชีวิตอาจจะยากกว่าอีกหลาย ๆ คน แต่สามารถเอาชนะปัญหาเหล่านี้ได้ การเปลี่ยนแปลงอาจเกิดขึ้นได้จากการสนับสนุนของเพื่อนคริสเตียน หรือได้รับคำแนะนำและการช่วยเหลือจากที่ปรึกษาที่เอาพระเอาเจ้า หรือได้คู่ครองที่ทำงานหนักควบคู่ไปกับมีการศึกษาที่ดี หรือจากพระพรและการจัดเตรียมของพระเจ้า

ไม่ว่าจะด้วยสาเหตุใด หากแม้จะเป็นความผิดของตนเอง หนี้ก็บรรเทาลงได้ อย่างไรก็ดี ผู้ที่มีหนี้สินจะต้องเปลี่ยนแปลงวิถีชีวิต การใช้จ่าย และลำดับความสำคัญทางการเงิน

`อ่าน 1 ทิโมธี 6:6-9 เปาโลบอกว่าอะไรที่เราทุกคนต้องใส่ใจ ข้อพระคัมภีร์นี้มีความหมายต่อคุณอย่างไร และคุณจะทำตามสิ่งที่พระคำตรัสสอนเราในข้อนี้ได้อย่างไร`