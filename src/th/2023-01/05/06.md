---
title:  วันพฤหัสบดี จำกัดระยะเวลาและจำนวนที่ต้องยืม
date:   02/02/2023
---

`อ่าน เฉลยธรรมบัญญัติ 15:1-5 พระเจ้าประสงค์ให้ประชากรของพระองค์ทำอะไร`

เพื่อให้สอดคล้องกับกฎเกณฑ์เจ็ดปีอื่น ๆ (อพยพ 21:2; เลวีนิติ 25:3, 4) ไม่เพียงแต่ทาสหรือคนใช้และแผ่นดินเท่านั้นที่อยู่ภายใต้กฎ แต่ยังรวมถึงผู้ให้กู้ด้วย เนื่องจากผู้ให้กู้ไม่ต้องการยกหนี้ให้ แต่ช่วงระยะเวลาที่ยาวนานที่สุดที่คนคนหนึ่งจะเป็นหนี้ได้คือเจ็ดปี เราได้รับบทเรียนอะไรอีกจากข้อพระคัมภีร์นี้ เราจะเห็นได้ว่าพระเจ้าทรงห่วงใยปัญหาทางการเงินประเภทนี้ โดยเฉพาะเมื่อใดก็ตามที่ชาวอิสราเอลมีส่วนเกี่ยวข้อง ข้อพระคัมภีร์นี้ยังแสดงให้เห็นอีกด้วยว่า องค์พระผู้เป็นเจ้าทรงเข้าใจถึงการเป็นหนี้ ไม่ว่าโดยทั่วไปแล้วหนี้จะเลวร้ายเพียงใด พระองค์ยังเน้นด้วยว่า เราต้องหลีกเลี่ยงการเป็นหนี้ให้มากที่สุดเท่าที่จะทำได้

ในทางกลับกัน หลายส่วนของโลกในทุกวันนี้ให้เรากู้เงินสำหรับซื้อบ้านเป็นเวลา 30 – 40 ปี ดูเหมือนว่าเหตุผลหนึ่งที่ราคาบ้านแพงมาก ก็เพราะเครดิตที่ให้กู้เพื่อซื้อบ้าน

ในขณะเดียวกัน หลาย ๆ คนทั้งผู้ปกครองและนักเรียนต่างสงสัยเกี่ยวกับการกู้ยืมเงินเพื่อการศึกษา ตามกฎแล้วการได้รับปริญญาระดับวิทยาลัยจะช่วยเพิ่มความสามารถในการหารายได้ของบุคคลหนึ่งไปตลอดชีวิตของเขา บางคนอาจต้องยืมเงินเพื่อจ่ายค่าเล่าเรียน แต่ควรคำนึงถึงปัจจัยต่อไปนี้ คุณจะต้องชำระคืนพร้อมกับดอกเบี้ย ลองพยายามหาทุนการศึกษาที่คุณมีคุณสมบัติเหมาะสม ทำงานและประหยัดเท่าที่จะทำได้เพื่อจ่ายค่าเทอม เรียนเฉพาะหลักสูตรที่คุณจะได้งานทำ ขอพ่อแม่ให้ช่วย ในยุคสมัยของพระคัมภีร์ พ่อแม่จะให้ผืนดินแก่ลูก ๆ ของตนเพื่อทำไร่ไถนา เพื่อพวกเขาจะหาเลี้ยงชีพได้ ทุกวันนี้ “มรดก” ควรจะเป็นการศึกษาเพื่อที่พวกเขาจะได้เป็นผู้ใหญ่ที่พึ่งพาตนเองได้

ในโลกอุดมคติจะไม่มีการกู้ยืมและหนี้สิน แต่เนื่องจากเราไม่ได้อาศัยในโลกแห่งอุดมคติ บางครั้งจึงอาจมีช่วงเวลาที่จำเป็นต้องยืม ขอเพียงให้คุณแน่ใจว่า คุณได้ข้อตกลงและได้อัตราดอกเบี้ยที่ดีที่สุด จากนั้นให้ยืมเป็นจำนวนที่น้อยที่สุดที่คุณต้องการ และชำระคืนให้หมดโดยเร็วที่สุด เพื่อประหยัดดอกเบี้ย อย่างไรก็ตาม โดยหลักการแล้ว มนุษย์ควรพยายามหลีกเลี่ยงหนี้สินไม่ว่าจะอยู่ในระดับใดก็ตาม และปฏิบัติตามหลักการทางการเงินของพระคัมภีร์ในชีวิตประจำวัน เช่นนั้นแล้ว เราจะสามารถหลีกเลี่ยงหนี้ที่ไม่จำเป็นและความเครียดอันร้ายกาจที่อาจเกิดขึ้นกับเราและครอบครัวได้

`หากคุณให้ผู้อื่นยืมเงิน คุณซื่อสัตย์ ยุติธรรม และใจดีแค่ไหนในการดำเนินการกับคนเหล่านั้น คุณจะจัดการอย่างไรต่อพระพักตร์พระเจ้าเมื่อคุณต้องตอบผู้ที่ยืมเงินคุณ (ดูใน ปัญญาจารย์ 12:14)`