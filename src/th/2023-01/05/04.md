---
title:  วันอังคาร วิธีปลดหนี้
date:   31/01/2023
---

`อ่าน สุภาษิต 22:7 เราตกเป็นทาสของผู้ให้กู้ในแง่ใดบ้าง`

เราจะทำอะไรได้บ้างเพื่อหนีจากปรากฏการณ์อันโชคร้ายนี้ ถ้าคุณมีหนี้สิน การปฏิบัติตามขั้นตอนต่อไปนี้จะช่วยคุณเข้าสู่กระบวนการปลดหนี้ ซึ่งเป็นแผนการที่ง่าย ซึ่งรวมข้อเสนอและขั้นตอนสามประการ ดังนี้

ข้อเสนอคือ เราต้องให้คำมั่นสัญญากับพระเจ้าที่จะสัตย์ซื่อในการคืนสิบลดอันศักดิ์สิทธิ์เพื่อให้ได้มาซึ่งสติปัญญาและพระพรของพระองค์ พระองค์ทรงกระตือรือร้นที่จะอวยพรผู้ที่เชื่อฟังพระองค์

ขั้นตอนที่หนึ่งคือ ประกาศยกเลิกการเป็นหนี้เพิ่ม กล่าวคือ จะไม่ใช้บัตรเครดิตหรือการผ่อนชำระอีกต่อไป หากคุณไม่ยืมเงิน คุณก็จะไม่ติดหนี้ ฉะนั้น ถ้าคุณไม่ยืมเงินอีกต่อไป คุณก็จะไม่เป็นหนี้อีก

ขั้นตอนที่สองคือ การทำพันธสัญญากับพระเจ้าว่า นับแต่นี้เป็นต้นไป คุณจะชำระหนี้โดยเร็วที่สุดตามที่พระองค์ทรงอวยพร เมื่อพระเจ้าอวยพรคุณด้านการเงิน จงใช้เงินนี้เพื่อการลดหนี้ ไม่ใช่นำเงินไปซื้อของเพิ่ม ขั้นตอนนี้น่าจะสำคัญที่สุด เมื่อคนส่วนใหญ่ได้รับเงินที่ไม่คาดคิด พวกเขาก็ใช้จ่ายไปอย่างรวดเร็ว จงอย่าทำเช่นนั้น แต่จงนำเงินเข้าสู่แผนการลดหนี้ของคุณเสีย

ขั้นตอนที่สามคือ ภาคปฏิบัติ จดรายการหนี้ทั้งหมดจากบนลงล่าง เรียงจากที่มีจำนวนมากไปน้อย สำหรับครอบครัวส่วนใหญ่แล้ว การจำนองบ้านอยู่บนสุดของรายการ และบัตรเครดิตหรือหนี้ส่วนตัวอยู่ล่างสุด เริ่มต้นด้วยการชำระหนี้ขั้นต่ำทุกรายการที่ครบกำหนดชำระในแต่ละเดือน จากนั้นในรายการล่างสุดให้เพิ่มการชำระหนี้เป็นสองเท่าหรือเพิ่มจำนวนเงินที่ต้องจ่าย ทำทุกวิถีทางที่คุณจะสามารถหามาได้ คุณจะประหลาดใจอย่างมีความสุขที่เห็นว่าคุณกำจัดหนี้จำนวนน้อยที่สุดได้อย่างรวดเร็ว จากนั้นใช้เงินเท่ากับจำนวนที่คุณเคยจ่ายหนี้ในรายการด้านล่างสุดสมทบเข้ากับหนี้ที่ต้องชำระขั้นต่ำในรายการถัดไป ดำเนินตามรายการจากล่างขึ้นบน เมื่อคุณจ่ายหนี้จำนวนน้อยแต่ดอกเบี้ยสูงให้หมดไปได้แล้ว คุณจะประหลาดใจกับจำนวนเงินที่เหลือเพื่อที่จะนำไปจ่ายหนี้ในรายการถัดไปที่อยู่ลำดับสูงกว่า

เห็นได้ชัดว่าพระเจ้าไม่ทรงต้องการให้เราเป็นหนี้ เมื่อทำพันธสัญญาแล้ว หลาย ๆ ครอบครัวจะพบว่าพระผู้เป็นเจ้าประทานพรแก่พวกเขาในแบบที่คาดไม่ถึง และหนี้ลดลงอย่างรวดเร็วกว่าที่คาดไว้ ด้วยการปฏิบัติตามสามขั้นตอนง่าย ๆ นี้ หลาย ๆ ครอบครัวสามารถที่จะปลดหนี้ได้ คุณก็สามารถทำได้เช่นกัน โดยการให้พระเจ้ามาเป็นอันดับแรก คุณจะได้รับสติปัญญาและพระพรจากพระองค์ในการบริหารสิ่งที่พระองค์มอบให้คุณ

`“ท่านอย่าเป็นคนเห็นแก่เงิน จงพอใจในสิ่งที่ท่านมีอยู่ เพราะว่าพระองค์ได้ตรัสว่า ‘เราจะไม่ละท่านหรือทอดทิ้งท่านเลย’ ” (ฮีบรู 13:5) การนำพระคำเหล่านี้ไปปฏิบัติจะช่วยให้ผู้คนหลีกเลี่ยงการเป็นหนี้ได้อย่างไร`