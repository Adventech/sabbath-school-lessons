---
title:  วันพุธ การค้ำประกันและรวยทางลัด
date:   01/02/2023
---

พระคัมภีร์กล่าวไว้อย่างชัดเจนมากว่า พระเจ้ามิทรงต้องการให้บุตรธิดาของพระองค์ต้องรับผิดชอบภาระหนี้ของผู้อื่น พระเจ้าทรงเตือนเราเกี่ยวกับการค้ำประกันในพระธรรมสุภาษิต กล่าวคือ มิให้เป็นผู้ค้ำประกัน

`อ่าน สุภาษิต 6:1-5; สุภาษิต 17:18 และ สุภาษิต 22:26 เราได้รับบทเรียนอะไรจากข้อพระคัมภีร์เหล่านี้`

การค้ำประกันมักเกิดขึ้นเมื่อบุคคลหนึ่งที่มีประวัติเครดิตไม่ดีแสวงหาการกู้เงินจากสถาบันการเงินที่ให้สินเชื่อและบุคคลนั้นไม่มีคุณสมบัติที่จะกู้ได้ เจ้าหน้าที่สินเชื่อจะบอกบุคคลที่ไม่มีคุณสมบัตินั้นว่า ถ้าคุณสามารถหาเพื่อนที่มีเครดิตดีมาค้ำประกันให้ได้ ธนาคารก็จะยินยอมให้เงินกู้และถือว่าผู้ค้ำประกันจะต้องรับผิดชอบในกรณีที่ลูกหนี้ผิดนัด

บางครั้งเพื่อนสมาชิกในคริสตจักรอาจมาหาคุณและขอให้เป็นผู้ค้ำประกัน คำตอบของคุณควรจะเป็น “พระคัมภีร์บอกว่าฉันไม่ควรค้ำประกัน” โปรดเข้าใจว่า พระคัมภีร์สนับสนุนให้เราช่วยเหลือผู้ที่ขัดสน แต่เราไม่ควรรับผิดชอบหนี้สินของพวกเขา

บางครั้งวัยรุ่นก็อาจขอให้ผู้ปกครองช่วยค้ำประกันในการซื้อรถคันแรก หรือลูกที่โตเป็นผู้ใหญ่แล้วอาจขอให้ผู้ปกครองช่วยค้ำประกันเพื่อทำเรื่องขอเงินกู้ในการทำธุรกิจ เราควรจะให้คำตอบเดียวกัน การช่วยเหลือผู้อื่นหากมีความจำเป็นจริง ๆ นั้นก็เป็นการเหมาะสม แต่ไม่ค้ำประกันให้กับหนี้ของผู้อื่น จากการศึกษาพบว่า 75% ของผู้ที่ร่วมค้ำประกันต้องรับภาระหนี้สินแทน

`อ่าน สุภาษิต 28:20 และ 1 ทิโมธี 6:9, 10 ให้คำเตือนอะไรแก่เรา`

วิธีรวยทางลัดเป็นอีกหนึ่งกับดักทางการเงิน ซึ่งเกือบจะแน่นอนว่าวิธีเช่นนี้นำผู้ที่เกี่ยวข้องไปสู่ความพินาศทางการเงิน เมื่อวิธีการได้เงินนั้นฟังดูดีเกินจริง ซึ่งก็เป็นเช่นนั้นแน่นอน หลายคนต้องตกอยู่ภายใต้ความเจ็บปวดทางอารมณ์และด้านการเงิน วิธีการหลอกลวงนี้ยังก่อให้เกิดเรื่องเศร้าอื่น ๆ ขึ้นด้วย ในหลาย ๆ กรณี ขั้นตอนแรกบุคคลเหล่านี้ต้องยืมเงินเพื่อที่จะได้เข้าร่วมกับวิธีการดังกล่าว ชีวิตและครอบครัวจำนวนมากถูกทำลายด้วยวิธีการรวยทางลัดนี้ ซึ่งส่วนใหญ่จบลงด้วยการที่รายจ่ายของผู้ที่ตกหลุมพรางเพิ่มพูนความร่ำรวยให้กับนักต้มตุ๋นที่คิดค้นแผนการเหล่านี้ เมื่อเพื่อนหรือคนรักพยายามดึงคุณเข้าสู่แผนการเหล่านี้ จงวิ่งหนี ไม่ใช่แค่เดินหนี แต่จงวิ่งให้เร็วที่สุดที่คุณจะหนีได้