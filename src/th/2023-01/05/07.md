---
title:  วันศุกร์ ศึกษาเพิ่มเติม
date:   03/02/2023
---

อันที่จริงแล้ว ขั้นตอนสามประการในการปลดหนี้พบได้ในงานเขียนของนางเอลเลน จี. ไว้ท์ แต่ผู้เขียนบทเรียนได้เพิ่มเนื้อหาเพื่อเน้นจุดสำคัญ

“จงตั้งใจแน่วแน่ว่าจะไม่ก่อหนี้อีก ปฏิเสธตนเองที่จะซื้อของเป็นพัน ๆ ชิ้นแทนที่จะวิ่งเข้าสู่การเป็นหนี้ การเป็นหนี้เป็นคำสาปในชีวิตของคุณจงหลีกเลี่ยงการเป็นหนี้เฉกเช่นเดียวกับไข้ทรพิษ

“ทำพันธสัญญากับพระเจ้าอย่างจริงจังว่า โดยพระพรของพระองค์คุณจะจ่ายหนี้และจะไม่เป็นหนี้ใครอีก หากคุณจะต้องดำเนินชีวิตด้วยข้าวต้มและบะหมี่แห้งก็ตาม... อย่าลังเล ท้อถอย หรือหันกลับ ปฏิเสธรสนิยมของตน ปฏิเสธความอยากอาหาร จงประหยัดเงินและจ่ายหนี้ของคุณ

“จ่ายหนี้ทั้งหมดให้เร็วที่สุดเท่าที่จะทำได้ และเมื่อคุณสามารถยืนหยัดเป็นอิสระได้อีกครั้ง จงอย่าเป็นหนี้ใครอีก คุณจะได้รับชัยชนะอันยิ่งใหญ่” (Counsels on Stewardship, หน้า 257) ถ้าคุณต้องการความช่วยเหลือเพิ่มเติมเพื่อปลดหนี้ให้สำเร็จ ให้ลองทำดังนี้:

จัดทำงบประมาณ จัดทำงบประมาณอย่างง่ายโดยบันทึกรายรับและรายจ่าย การซื้อทั้งหมดของคุณในช่วงเวลาสามเดือน หลายคนจะแปลกใจที่ได้รู้ว่าพวกเขาใช้เงินไปกับสิ่งของที่ไม่จำเป็น

ทำลายบัตรเครดิต บัตรเครดิตเป็นสาเหตุหลักประการหนึ่งในการนำครอบครัวไปสู่การเป็นหนี้ บัตรเครดิตนั้นใช้งานง่ายแต่ชำระให้หมดนั้นยาก หากคุณไม่สามารถชำระจำนวนเต็มในบัตรได้หมดภายในแต่ละเดือน หรือคุณซื้อสินค้าที่ไม่ควรซื้อ คุณควรทำลายบัตรเครดิตก่อนที่มันจะทำลายคุณหรือทำลายความสัมพันธ์ในครอบครัวหรือทั้งสองอย่าง

เริ่มมาตรการทางเศรษฐกิจ บ่อยครั้งเราไม่ตระหนักว่า เราเองสามารถประหยัดรายจ่ายในแต่ละเดือนได้มากเพียงไร เพียงแค่เราเพิ่มความระมัดระวังในการใช้จ่ายในสิ่งเล็ก ๆ น้อย ๆ เราจะสามารถเก็บเงินได้เยอะขึ้นมาก

**คำถามเพื่อการอภิปราย**

`คุณมีประสบการณ์ในการเป็นหนี้ และได้รับปัญหาที่เกิดจากหนี้ของคุณหรือของผู้อื่นอย่างไรบ้าง`

`คริสตจักรท้องถิ่นทำอะไรได้บ้างเพื่อช่วยสอนสมาชิกในเรื่องการจัดการหนี้สินหรือปัญหาทางการเงินโดยทั่วไป`