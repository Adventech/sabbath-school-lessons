---
title:  วันศุกร์ ศึกษาเพิ่มเติม
date:   03/03/2023
---

เมื่อพิชิตเมืองเยรีโคได้แล้ว อาคานไม่ได้เป็นเพียงคนเดียวที่ถือเงินและทองคำกลับไปยังค่ายของอิสราเอล โยชูวาบอกคนเหล่านั้นให้นำเงินและทองคำและภาชนะทองเหลืองและเหล็กกลับไปที่คลังพระนิเวศของพระเจ้า (โยชูวา 6:19, 24) ทุกสิ่งนอกเหนือจากนี้จะต้องถูกเผา แต่กระนั้น อาคานเป็นเพียงคนเดียวที่แอบเอาบางสิ่งไป “ในเวลาแห่งชัยชนะและการพิพากษาอันศักดิ์สิทธิ์นั้น มีเพียงคนเดียวในชาวอิสราเอลหลายล้านคนกล้าที่จะละเมิดพระบัญชาของพระเจ้า ความโลภของอาคานทำให้เขาตื่นเต้นเมื่อเห็นเสื้อคลุมราคาแพงแห่งชินาร์ แม้ในเวลาที่เขากำลังเผชิญหน้ากับความตาย เขาก็ยังเรียกเสื้อคลุมนั้นว่า ‘เสื้อคลุมงามตัวหนึ่งของเมืองบาบิโลน’ บาปอย่างหนึ่งนำไปสู่บาปอีกอย่างหนึ่ง และเขาได้ยึดเอาทองคำและเงินที่ต้องถวายให้กับคลังพระนิเวศของพระเจ้าไว้กับตน กล่าวคือ เขาได้ปล้นเอาผลแรกแห่งแผ่นดินคานาอันไปจากพระเจ้า” (เอลเลน จี. ไว้ท์, บรรพชนกับผู้เผยพระวจนะ, หน้า 496)

ในหมายสำคัญแห่งยุดสุดท้ายที่เปาโลได้กล่าวไว้ สองรายการแรกเกี่ยวข้องกับทัศนคติของเราที่มีต่อเงินและทรัพย์สิน “แต่จงเข้าใจข้อนี้คือ วาระสุดท้ายนั้นจะเป็นเวลาที่น่ากลัว เพราะผู้คนจะเห็นแก่ตัว รักเงินทอง [โลภ]” (2 ทิโมธี 3:1, 2) ความเห็นแก่ตัวและความรักในเงินเป็นลักษณะสำคัญของมนุษย์ในยุคสุดท้าย นั่นคือ ในสมัยของเราทุกวันนี้

**คำถามเพื่อการอภิปราย**

`อ่าน 1 ทิโมธี 6:6-10 “อันที่จริง การอยู่ในทางของพระเจ้าพร้อมกับมีความพอใจก็เป็นประโยชน์อย่างใหญ่หลวง เพราะว่าเราไม่ได้เอาอะไรเข้ามาในโลกเช่นไร เราก็เอาอะไรออกไปจากโลกไม่ได้เช่นกัน ถ้ามีอาหารและเสื้อผ้า เราก็ควรพอใจในสิ่งเหล่านั้น ส่วนพวกที่อยากร่ำรวยก็ตกอยู่ในการล่อลวงและติดกับดักของความอยากมากมายที่โง่เขลาและอันตราย ซึ่งฉุดคนเราให้ลงไปสู่ความพินาศและความย่อยยับ เพราะว่าการรักเงินทองเป็นรากเหง้าของความชั่วทั้งหมด ความโลภเงินทองนี้ที่ทำให้บางคนหลงไปจากความเชื่อ และตรอมตรมด้วยความทุกข์มากมาย” อภิปรายในชั้นเรียนถึงตัวอย่างของผู้ที่ “ตรอมตรมด้วยความทุกข์มากมาย” เพราะความรักในเงินตรา มีตัวอย่างมากมายมิใช่หรือ เราจะหาจุดสมดุลได้อย่างไร โดยรู้ว่าเราต้องการเงินในชีวิตแต่ละวัน แต่ต้องไม่ตกหลุมพรางที่เปาโลเตือนไว้`

`นอกจากเงินแล้ว เราโลภอะไรได้อีกบ้าง`

`ความปรารถนาในสิ่งที่จำเป็นกับความโลภแตกต่างกันอย่างไร ความปรารถนาที่จำเป็นจะกลายเป็นความโลภได้เมื่อใด`