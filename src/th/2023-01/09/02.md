---
title:  วันอาทิตย์ บาปต้นแบบครั้งแรก
date:   26/02/2023
---

บ่อยครั้งที่เรามักเจอกับคำถามที่ว่า บาปเกิดขึ้นในจักรวาลของพระเจ้าได้อย่างไร เราเข้าใจว่าเกิดขึ้นได้อย่างไร หรืออย่างน้อยก็พอจะเข้าใจ ศูนย์กลางของบาปนั้นก็เป็นเพราะความโลภ บางทีความโลภอาจเป็นบาปต้นแบบครั้งแรกก็เป็นได้

`อ่าน อิสยาห์ 14:12-14 พระคัมภีร์ข้อนี้กล่าวเกี่ยวกับการล้มลงในบาปของลูซิเฟอร์อย่างไร ความโลภมีบทบาทสำคัญต่อการล้มลงนั้นอย่างไร`

“ไม่พอใจในตำแหน่งของตน แม้จะได้รับเกียรติเหนือบริวารสวรรค์ทั้งปวง มันมีใจกล้าที่จะโลภอยากได้ความเคารพภักดีที่เป็นของพระผู้สร้างเพียงองค์เดียว แทนที่จะสนับสนุนสิ่งทรงสร้างทั้งปวงโดยให้พระเจ้าอยู่สูงสุดในความรักและความจงรักภักดี แต่มันพยายามที่จะเอาการรับใช้และความภักดีของบริวารเหล่านั้นมาเป็นของตน และโลภในพระสิริที่ซึ่งพระบิดาผู้เป็นนิรันดร์มอบให้กับพระบุตรของพระองค์ เจ้าชายแห่งทูตสวรรค์ผู้นี้ปรารถนาอำนาจที่เป็นอภิสิทธิ์พิเศษของพระคริสต์เพียงผู้เดียว” (เอลเลน จี. ไว้ท์, บรรพชนกับผู้เผยพระวจนะ, หน้า 35)

`อ่าน เอเฟซัส 5:5 และโคโลสี 3:5 เปาโลถือเอาความโลภเทียบเท่ากับอะไร และเพราะเหตุใด`

ช่างน่าประหลาดใจสักเพียงไรที่เปาโลกล่าวถึงสองครั้งว่าความโลภเทียบเท่ากับการบูชารูปเคารพ การที่ผู้คนบูชารูปเคารพก็เป็นการอุทิศชีวิตให้กับสิ่งอื่นที่ไม่ใช่พระเจ้า คือสิ่งที่ถูกสร้างขึ้นแทนที่พระผู้สร้าง (โรม 1:25) ฉะนั้นแล้ว เป็นไปได้หรือไม่ที่ความโลภเป็นการต้องการในสิ่งที่เราไม่ควรมีและต้องการอย่างมากจนเราปรารถนาสิ่งนั้นมากกว่าพระเจ้าจนกลายเป็นสิ่งที่จิตใจเราให้ความสนใจ

ไม่ต้องสงสัยเลยว่า ในตอนแรกลูซิเฟอร์ก็ไม่รู้ว่าความปรารถนาผิด ๆ ของตนจะนำตนไปที่ใด เราก็อาจจะเป็นเช่นเดียวกัน พระบัญญัติที่ห้ามไม่ให้โลภเป็นพระบัญญัติเพียงข้อเดียวที่เกี่ยวข้องกับการควบคุมความคิด ซึ่งสามารถหยุดเราจากการกระทำที่จะนำไปสู่การละเมิดพระบัญญัติข้ออื่น ๆ ได้ด้วย (ดูใน 2 ซามูเอล 11)

`อ่าน 1 ทิโมธี 6:6, 7 ข้อพระคัมภีร์ที่เปาโลเขียนนี้จะช่วยปกป้องเราจากความโลภได้อย่างไร`