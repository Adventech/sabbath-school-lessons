---
title:  วันจันทร์ สิ่งที่ถูกแช่งสาปในค่าย
date:   27/02/2023
---

เหตุการณ์ที่ยิ่งใหญ่ที่สุดครั้งหนึ่งในประวัติศาสตร์ของชนชาติอิสราเอล หลังจากเดินทางในถิ่นทุรกันดารมา 40 ปี ในที่สุดพวกเขาก็ได้เข้าสู่แผ่นดินแห่งพันธสัญญา ลูกหลานอิสราเอลข้ามแม่น้ำจอร์แดนในช่วงที่น้ำสูงเอ่อล้นตลิ่ง พวกเขาข้ามผ่านไปบนพื้นดินที่แห้งด้วยการอัศจรรย์อันยิ่งใหญ่ การข้ามแม่น้ำบนพื้นดินที่แห้งนี้ประทับใจกษัตริย์คานาอันที่ไม่เชื่อพระเจ้าเป็นอย่างมากจนจิตใจหลอมละลายและไม่มีใจที่จะสู้รบ (โยชูวา 5:1)

ความท้าทายอย่างแรกในการพิชิตแผ่นดินคานาอันคือ เมืองเยริโคที่มีกำแพงล้อมรอบและป้อมปราการแข็งแรง ไม่มีใครรู้ว่าต้องทำอย่างไรเพื่อเอาชนะชาวเมืองเยริโคได้ แม้กระทั่งโยชูวา พระเจ้าทรงเปิดเผยแผนการทำลายเมืองนั้นด้วยการตอบคำอธิษฐานของโยชูวา และพวกเขาก็ปฏิบัติตาม แต่แล้วสิ่งต่าง ๆ กลับกลายเป็นเลวร้าย

`อ่าน โยชูวา 7 เกิดอะไรขึ้นหลังจากชัยชนะอันยิ่งใหญ่ที่เมืองเยริโค เราเรียนรู้อะไรจากเรื่องราวนี้`

เมื่ออาคานถูกตรวจสอบ เขาก็ยอมรับในสิ่งที่เขาทำและบอกว่า เขา “โลภ” ในทรัพย์สินเหล่านั้น คำภาษาฮีบรูที่แปลว่า “โลภ” คือ “chmd” แต่มีการใช้คำนี้ในพระคัมภีร์ข้ออื่น ๆ ในแง่บวกด้วย ตัวอย่างเช่น คำที่มีรากศัพท์เดียวกับคำนี้ปรากฏใน ดาเนียล 9:23 เมื่อกาเบรียลบอกกับดาเนียลว่า ท่าน “เป็นผู้ที่ทรงรักมาก”

อย่างไรก็ตาม ในกรณีนี้ คำว่า chmd ให้ความหมายในแง่ลบ แม้จะมีคำสั่งชัดเจนว่าไม่ให้ปล้นสะดมเมืองที่ไปยึดครอง (โยชูวา 6:18, 19) แต่อาคานก็ไม่ฟัง นำความเสื่อมเสียมาสู่คนทั้งชาติ อันที่จริง หลังจากที่พ่ายแพ้ต่อเมืองอัย โยชูวากลัวว่า “เพราะว่าคนคานาอันกับบรรดาชาวเมืองคงจะได้ยิน แล้วยกมาตั้งล้อมพวกข้าพระองค์ และลบชื่อของพวกข้าพระองค์เสียจากโลก และพระองค์จะทรงทำอะไรเพื่อพระนามอันยิ่งใหญ่ของพระองค์” (โยชูวา 7:9) กล่าวอีกนัยหนึ่งว่า องค์พระผู้เป็นเจ้าประสงค์ใช้ชัยชนะอันยิ่งใหญ่เหล่านี้ให้เป็นส่วนหนึ่งของการทำให้ประเทศชาติรอบข้างรู้ถึงอำนาจของพระองค์และการดูแลประชากรของพระองค์ ชัยชนะของพวกเขาจะต้องเป็นพยาน (ในหลากหลายรูปแบบ) แก่บรรดาประชาชาติ แน่นอนว่าหลังจากความล้มเหลวที่เมืองอัย นอกจากประชากรจะสูญเสียชีวิตแล้ว การเป็นพยานนั้นก็ถดถอยไปด้วย

`ลองคิดดูว่า อาคานสามารถให้เหตุผลกับการกระทำของตัวเองได้อย่างง่ายดาย ‘ของที่หยิบมานั้นเป็นเพียงจำนวนเล็กน้อยเมื่อเทียบกับของทั้งหมด ไม่มีใครรู้หรอก คงไม่มีอะไรเสียหายหรอก นอกจากนี้ ครอบครัวฉันก็ต้องการใช้เงินด้วย’ เราจะป้องกันตนจากการหาเหตุผลเข้าข้างตนเองที่เป็นอันตรายเช่นนี้ได้อย่างไร`