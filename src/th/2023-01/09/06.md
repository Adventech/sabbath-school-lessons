---
title:  วันพฤหัสบดี เอาชนะความโลภ
date:   02/03/2023
---

ความโลภเป็นเรื่องภายในใจ เช่นเดียวกับความเย่อหยิ่งและความเห็นแก่ตัวที่  บ่อยครั้งเกิดขึ้นโดยไม่ทันระวัง จึงจัดว่าความโลภเป็นอันตรายมหันต์และเป็นสิ่งหลอกลวง การเอาชนะบาปที่เห็นได้ชัดเจนนั้นก็ยากพอแล้ว เช่น การโกหก การล่วงประเวณี การลักขโมย การกราบไหว้รูปเคารพ การละเมิดวันสะบาโต สิ่งเหล่านี้เป็นการกระทำภายนอกที่เราต้องคิดก่อนที่เราจะทำ แต่การที่จะเอาชนะความคิดผิด ๆ นั้นก็ยากมาก

`อ่าน 1 โครินธ์ 10:13 พระคัมภีร์ข้อนี้ให้สัญญาอะไรแก่เรา และเหตุใดการเข้าใจพระสัญญาในบริบทของความโลภจึงสำคัญ`

ฤทธิ์อำนาจของพระเจ้าจะช่วยปกป้องเราจากบาปที่อันตรายนี้ได้อย่างไร

1. ตัดสินใจที่จะรับใช้และพึ่งพาพระเจ้า และเข้าร่วมเป็นส่วนหนึ่งของครอบครัวพระองค์ “ท่านก็จงเลือกเสียในวันนี้ว่าท่านจะปรนนิบัติใคร... แต่ส่วนข้าพเจ้าและครอบครัวของข้าพเจ้า เราจะปรนนิบัติพระยาห์เวห์” (โยชูวา 24:15)

2. อธิษฐานทุกวันและอ้างพระสัญญาในมัทธิว 6:13 “และขออย่านำข้าพระองค์เข้าไปในการทดลอง แต่ขอให้พ้นจากซึ่งชั่วร้าย เหตุว่าราชอำนาจ และฤทธิ์เดช และพระสิริเป็นของพระองค์สืบๆไปเป็นนิตย์” เมื่อคุณรู้สึกโลภในสิ่งหนึ่งสิ่งใดที่คุณรู้ว่าไม่ควร ขอให้คุณอธิษฐาน อ้างพระสัญญาในพระคัมภีร์เพื่อให้ได้ชัยชนะ พระสัญญาเช่น 1 โครินธ์ 10:13

3. ศึกษาพระคัมภีร์สม่ำเสมอ “ข้าพระองค์ได้สะสมพระดำรัสของ พระองค์ไว้ในใจของข้าพระองค์ เพื่อข้าพระองค์จะไม่ทำบาปต่อพระองค์” (สดุดี 119:11)

พระเยซูทรงจัดการกับปัญหามนุษย์ ความบาป พระองค์ทรงถูกทดลองในทุก ๆ รูปแบบเช่นเดียวกับเรา และเพื่อให้ได้ฤทธิ์อำนาจที่จะต่อต้านการทดลองนั้น พระองค์ทรงใช้เวลาทั้งคืนในการอธิษฐานอ้อนวอนต่อพระบิดา พระเยซูมิได้ทรงจากโลกนี้ไปจนกว่าพระองค์จะทรงเป็นแบบอย่างในการเอาชนะบาปและทรงสัญญาว่าจะประทานฤทธิ์อำนาจที่จะช่วยทุกคนให้สามารถดำเนินชีวิตได้ด้วยความเชื่อและการเชื่อฟัง เพื่อพัฒนาอุปนิสัยเหมือนอย่างพระคริสต์

“จงแสวงหาพระเจ้า เมื่อจะพบพระองค์ได้ จงทูลพระองค์ ขณะพระองค์ทรงอยู่ใกล้ ให้คนอธรรมละทิ้งทางของเขา และคนไม่ชอบธรรมสละความคิดของเขา ให้เขากลับยังพระเจ้า เพื่อพระองค์จะทรงกรุณาเขา และมายังพระเจ้าของพวกเรา เพราะพระองค์จะทรงอภัยอย่างล้นเหลือ” (อิสยาห์ 55:6, 7)

`มีอะไรบ้างที่เป็นผลจากความโลภในชีวิตของคุณ คุณได้รับบทเรียนอะไรบ้าง และคุณยังต้องเรียนรู้อะไรเพิ่มเติมอีก`