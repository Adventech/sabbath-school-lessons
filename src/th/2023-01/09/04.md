---
title:  วันอังคาร จิตใจของยูดาส
date:   28/02/2023
---

เรื่องที่น่าเศร้าที่สุดเรื่องหนึ่งในพระคัมภีร์คือ เรื่องของยูดาส อิสคาริโอท ชายคนนี้ได้รับสิทธิพิเศษที่มีอีกเพียง 11 คนในประวัติศาสตร์ทั้งหมดของโลกที่ได้รับ คือการได้อยู่กับพระเยซูตลอดเวลาและได้เรียนรู้ความจริงอันเป็นนิรันดร์โดยตรงจากพระอาจารย์ ช่างน่าเศร้าเสียกระไรที่ผู้คนมากมายที่ไม่เคยได้รับโอกาสเช่นเดียวกับยูดาสแต่ได้รับความรอด ในขณะที่เราทราบดีว่ายูดาสมีจุดสิ้นสุดลงที่ความพินาศนิรันดร์

`เกิดอะไรขึ้น คำตอบอยู่ในคำคำเดียว คือ ความโลภ ความปรารถนาของจิตใจ`

`อ่าน ยอห์น 12:1-8 นางมารีย์ทำอะไรในงานเลี้ยงที่เป็นการดึงดูดความสนใจ ยูดาสมีปฏิกิริยาอย่างไร เหตุใดจึงเป็นเช่นนั้น พระเยซูทรงตอบสนองอย่างไร`

การที่พระผู้ช่วยให้รอดตำหนิความโลภของยูดาสอย่างอ่อนโยนทำให้เขาออกจากงานเลี้ยงและไปยังวังของมหาปุโรหิตทันที ที่ซึ่งศัตรูของพระเยซูมารวมตัวกัน เขาเสนอที่จะทรยศพระเยซูโดยมอบพระองค์ไว้ในมือของพวกเขาด้วยเงินที่มีค่าน้อยกว่าของขวัญที่นางมารีย์มอบให้อยู่มาก  (ดูในมัทธิว 26:14-16)

เกิดอะไรขึ้นกับยูดาส เขามีโอกาสอันยอดเยี่ยมมากมาย มีสิทธิพิเศษที่หาได้ยากมากมาย เหตุใดเขาจึงทำสิ่งชั่วร้ายเช่นนี้ ตามที่นางเอลเลน จี. ไว้ท์ได้เขียนไว้ ยูดาส “รักพระอาจารย์ผู้ยิ่งใหญ่และปรารถนาจะอยู่กับพระองค์เขาปรารถนาที่จะเปลี่ยนแปลงลักษณะนิสัยและชีวิต และเขาก็หวังว่าจะได้รับประสบการณ์นี้ผ่านความสัมพันธ์ที่เขามีกับพระเยซู พระผู้ช่วยให้รอดมิได้ทรงขับไล่ยูดาส พระองค์ทรงให้เขาเป็นส่วนหนึ่งในสิบสองคน พระองค์ไว้วางใจให้เขาทำงานประกาศศาสนา พระองค์ประทานอำนาจแห่งการรักษาผู้ป่วยและขับไล่ผีปีศาจแก่เขา แต่ยูดาสไม่ได้เข้าหาพระองค์ถึงขั้นยอมจำนนทุกสิ่งต่อพระคริสต์” (เอลเลน จี. ไว้ท์, ผู้พึงปรารถนาแห่งปวงชน, หน้า 716)

ท้ายที่สุด เราทุกคนต่างมีข้อบกพร่องด้านอุปนิสัย ซึ่งหากยอมจำนน เราก็สามารถเอาชนะข้อบกพร่องเหล่านั้นได้โดยฤทธิ์อำนาจของพระเจ้าที่ทำงานในตัวเรา แต่ยูดาสไม่ได้ยอมจำนนต่อพระคริสต์อย่างเต็มที่ แทนที่เขาจะเอาชนะบาปแห่งความโลภได้ด้วยฤทธิ์อำนาจของพระคริสต์ แต่มันกลับเอาชนะเขา และส่งผลลัพธ์อันน่าเศร้า

มีใครบ้างที่ไม่เคยต้องดิ้นรนกับความโลภในเรื่องใดเรื่องหนึ่ง หรือในกรณีนี้ สิ่งที่ยูดาสโลภคือเงิน และความโลภนั้นก็เป็นปัญหาในจิตใจนำพาเขาไปสู่การขโมย (ยอห์น 12:6) ซึ่งท้ายที่สุดทำให้เขาทรยศพระเยซู

ช่างเป็นบทเรียนที่อันตรายเกิดจากความโลภอันน่าสะพรึงกลัวสำหรับเราทุกคน สิ่งที่ดูเหมือนเล็กน้อย ความปรารถนาอันเรียบง่ายในใจสามารถนำไปสู่หายนะและความสูญเสียนิรันดร์ได้