---
title:  วันพุธ อานาเนียและสัปฟีรา
date:   01/03/2023
---

การเป็นสมาชิกของคริสตจักรเป็นช่วงเวลาที่น่าตื่นเต้น หลังจากที่อัครสาวกได้รับพระวิญญาณบริสุทธิ์ที่หลั่งลงมาในวันเพ็นเทคอสต์แล้ว พวกเขาก็ประกาศพระกิตติคุณด้วยฤทธิ์อำนาจ และผู้คนหลายพันคนเข้าร่วมเป็นส่วนหนึ่งของคริสตจักร

“เมื่อเขาทั้งหลายอธิษฐานแล้ว ที่ซึ่งพวกเขาประชุมอยู่นั้นก็หวั่นไหว แล้วพวกเขาเต็มเปี่ยมด้วยพระวิญญาณบริสุทธิ์และกล่าวพระวจนะของพระเจ้าด้วยใจกล้าหาญ คนทั้งหลายที่เชื่อนั้นเป็นน้ำหนึ่งใจเดียวกัน และไม่มีใครอ้างว่าสิ่งของที่ตนมีอยู่นั้นเป็นของตนเอง แต่ทั้งหมดเป็นของส่วนกลาง” (กิจการ 4:31, 32)

นับเป็นสิทธิพิเศษที่อานาเนียและสัปฟีราได้รับ คือการเป็นส่วนหนึ่งของคริสตจักรยุคแรก ได้เห็นคริสตจักรเติบโต และเห็นการสำแดงของพระวิญญาณบริสุทธิ์ในลักษณะที่น่าจดจำ “เพราะว่าในพวกเขาไม่มีใครขัดสน ใครมีไร่นาบ้านเรือนก็ขายเสีย และนำเงินค่าของที่ขายได้นั้นมาวางไว้ที่เท้าของบรรดา อัครทูต พวกอัครทูตจึงแจกจ่ายให้ทุกคนตามความจำเป็น” (กิจการ 4:34, 35)

ในสภาพแวดล้อมนี้เองทำให้อานาเนียและสัปฟีรารู้สึกประทับใจกับสิ่งที่เกิดขึ้นอย่างเห็นได้ชัดและต้องการเป็นส่วนหนึ่งของเหตุการณ์นั้น ทั้งสองจึงตัดสินใจขายทรัพย์สินบางส่วนและถวายรายได้ให้กับคริสตจักร เมื่อเรื่องราวมาถึงจุดนี้ ทุกอย่างก็เป็นไปด้วยดี

`อ่าน กิจการ 5:1-11 คุณคิดว่าสิ่งไหนแย่กว่ากัน การเก็บเงินส่วนหนึ่งไว้หรือการโกหก เหตุใดการลงโทษจึงรุนแรงเช่นนั้น`

ในครั้งแรกก็ดูเหมือนว่าพวกเขาจริงใจกับความปรารถนาที่จะถวายให้กับพันธกิจ อย่างไรก็ตาม “หลังจากที่อานาเนียและสัปฟีราทำให้พระวิญญาณบริสุทธิ์ต้องเสียพระทัยโดยการยอมให้ความโลภเข้ามาครอบงำ พวกเขาเริ่มเสียใจกับคำสัญญาและในไม่ช้าก็สูญเสียพระพรอันหอมหวานที่ทำให้จิตใจอบอุ่นด้วยแรงปรารถนาที่จะทำงานใหญ่เพื่อพระคริสต์” (เอลเลน จี. ไว้ท์, กิจการของอัครทูต, หน้า 72) กล่าวอีกนัยหนึ่งว่า แม้พวกเขาจะเริ่มต้นด้วยแรงดลใจที่ดีที่สุด แต่ความโลภทำให้พวกเขาเสแสร้างทำเป็นสิ่งที่พวกเขาไม่ได้เป็นจริง ๆ 

`“ทั่วคริสตจักรและทุกคนที่ได้ยินเหตุการณ์นั้นก็เกิดความเกรงกลัวอย่างยิ่ง” (กิจการ 5:11) หลังจากเหตุการณ์นี้ ผู้คนคงระมัดระวังในการคืนสิบลดหนึ่งมากขึ้นอย่างแน่นอน แต่เรื่องราวที่น่าเศร้านี้ไม่ได้ถูกบันทึกไว้ในพระคัมภีร์เพียงเพื่อเตือนเรื่องความซื่อสัตย์ในการคืนสิบลดหนึ่งเท่านั้น แต่เรื่องนี้สอนเราว่าความโลภจะนำเราไปสู่อะไร`