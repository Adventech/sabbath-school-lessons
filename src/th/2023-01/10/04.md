---
title:  วันอังคาร เริ่มจากความจำเป็นส่วนตัว
date:   07/03/2023
---

ในสมัยพันธสัญญาเดิม ลูกหลานชนชาติอิสราเอลจำนวนมากเป็นชาวนาและคนเลี้ยงแกะ ดังนั้น พระพรที่พระเจ้าทรงสัญญาไว้จึงอยู่ในรูปภาษาของการทำสวนไร่นาและเลี้ยงสัตว์ ตัวอย่างเช่น สุภาษิต 3:9, 10 พระเจ้าตรัสว่า ถ้าเราสัตย์ซื่อทางการเงินต่อพระองค์ “ยุ้งของเจ้าจะเต็มบริบูรณ์” ซึ่งในปัจจุบันคริสเตียนจำนวนมากไม่มียุ้งฉาง ดังนั้น เราจึงเข้าใจได้ว่า พระเจ้าจะอวยพรการงานหรือธุรกิจของเราหากเราเต็มใจปฏิบัติตามและเชื่อฟังพระองค์

`อ่าน สุภาษิต 27:23-27 คุณจะตีความ “จงรู้ความทุกข์สุขของฝูงแพะแกะของเจ้าให้ดี” ในแง่ของการดำเนินชีวิตคริสเตียนในยุคปัจจุบันว่าอย่างไร`

ไม่ว่าพระคัมภีร์จะเตือนคนมั่งคั่งไม่ให้เหยียบย่ำคนจนหรือโลภในความมั่งคั่งของตนมากเพียงใด แต่พระคัมภีร์ก็ไม่เคยประณามความมั่งคั่งหรือความพยายามของผู้คนในการได้มาซึ่งความร่ำรวย แน่นอนว่าต้องไม่ใช่สิ่งที่ได้มาโดยทุจริตหรือจากการกดขี่ข่มเหงผู้อื่น อันที่จริง ข้อพระคัมภีร์สำหรับวันนี้ในสุภาษิตบ่งชี้ว่า เราควรขยันหมั่นเพียรในเรื่องการเงินเพื่อเราจะได้มีเพียงพอสำหรับตนเองและครอบครัว “จะมีนมแพะพอเป็นอาหารแก่เจ้า เป็นอาหารแก่ครอบครัวของเจ้า และเป็นเครื่องยังชีพแก่สาวใช้ของเจ้า” (สุภาษิต 27:27)

เราจะเรียบเรียงพระคัมภีร์ข้อนั้นให้เข้ากับยุคปัจจุบันได้อย่างไร เราอาจจะถอดความได้ว่า “จงตรวจตราบันทึกทางการเงินและกำหนดสถานะทางการเงินของคุณ” หรือ “จัดทำงบแสดงฐานะการเงินและทำความเข้าใจอัตราส่วนหนี้สินต่อทุนของคุณ” ในบางครั้งระหว่างปีที่คุณยังมีรายได้ อาจให้ตรวจสอบพินัยกรรมหรือเอกสารอื่น ๆ ของคุณ บันทึกทรัพย์สินปัจจุบันและปรับข้อมูลให้เป็นปัจจุบันตามความจำเป็น เอกสารต่าง ๆ เช่น พินัยกรรมหรือการจัดการมรดกควรมีการจัดการแต่เนิ่น ๆ เพื่อป้องกันการเสียชีวิตก่อนวัยอันควรหรือปัญหาสุขภาพที่ทำให้คุณไม่สามารถทำการตัดสินใจได้ว่าทรัพย์สินของคุณควรตกอยู่กับใคร แนวคิดคือ การวางแผนล่วงหน้าว่าทรัพย์สินของคุณจะดำเนินต่อไปอย่างไร หากเมื่อคุณไม่ใช่เจ้าของมันอีกต่อไป

กล่าวโดยสรุปได้ว่า การดูแลทรัพย์สินที่พระเจ้าอวยพรแก่เราให้ดีนั้น ไม่ได้ต้องทำในขณะที่เรายังมีชีวิตอยู่เท่านั้น แต่ยังรวมถึงการจัดการหลังจากที่เราจากไปด้วย ถ้าพระเจ้ายังไม่เสด็จกลับมาในช่วงชีวิตของเรา วันหนึ่งเราจะต้องจากโลกนี้ไป แต่ทรัพย์สินทางวัตถุของเราจะยังคงอยู่ ไม่ว่าจะมากหรือน้อยเพียงใด ดังนั้น ตอนนี้จึงขึ้นอยู่กับเราที่จะจัดเตรียมพระพรที่เราได้รับนั้นให้เป็นพรแก่ผู้อื่นต่อไปและเพื่อความก้าวหน้าในงานของพระองค์

`“เพราะความมั่งคั่งไม่ยั่งยืนอยู่เป็นนิตย์” (สุภาษิต 27:24) เหตุใดเราจึงต้องพิจารณาถึงเรื่องเหล่านี้`