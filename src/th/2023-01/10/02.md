---
title:  วันอาทิตย์ เศรษฐีโง่
date:   05/03/2023
---

`อ่าน ลูกา 12:16-21 ข้อพระคัมภีร์นี้เกี่ยวข้องกับเราอย่างไร พระเจ้าทรงตำหนิเศรษฐีโง่อย่างไร และเรื่องนี้สอนอะไรเราถึงทัศนคติที่เรามีต่อสิ่งที่เราเป็นเจ้าของ`

แม้บทเรียนที่ได้รับจะกว้างกว่านี้  บางคนอาจแย้งว่า นี่เป็นเรื่องราวที่พระเยซูทรงเล่าเกี่ยวกับสิ่งที่ไม่ควรทำในวัยเกษียณ กล่าวคือ หากบุคคลใดลาออกจากงานเพื่อใช้ทรัพย์สินที่สะสมไว้กับตัว เขาคนนั้นควรระวังและตระหนักถึงเรื่องนี้ แต่ปัญหาไม่ได้อยู่ที่การทำงานหนักหรือร่ำรวย โดยเฉพาะเมื่ออายุมากขึ้นและอาจจะรวยขึ้นด้วยซ้ำ ปัญหาอยู่ที่ทัศนคติต่อทรัพย์สมบัตินั้น คำที่เขากล่าวว่า “จิตใจเอ๋ย เจ้ามีทรัพย์สมบัติมากเก็บไว้พอหลายปี จงอยู่สบาย กิน ดื่ม และรื่นเริงเถิด” (ลูกา 12:19) แสดงให้เห็นปัญหาที่แท้จริงของเรื่องนี้

“เป้าหมายของชายผู้นี้ไม่ได้สูงไปกว่าบรรดาสัตว์เดรัจฉานที่ต้องพินาศ เขาดำเนินชีวิตราวกับว่าไม่มีพระเจ้า ไม่มีสวรรค์ ไม่มีชีวิตในอนาคต ราวกับว่าทุกสิ่งที่เขามีเป็นของตัวเขาเอง และเขาไม่ได้เป็นหนี้อะไรพระเจ้าหรือมนุษย์เลย” (เอลเลน จี. ไว้ท์, อุทาหรณ์จากคำสอนของพระคริสต์, หน้า 257, 258)

ในช่วงบั้นปลายของชีวิต ถ้าเราคิดถึงแต่ตัวเองเพียงอย่างเดียวและละเลยความต้องการของผู้อื่นและงานของพระเจ้า เราก็กำลังดำเนินตามแบบอย่างของเศรษฐีโง่คนนี้ ไม่มีข้อบ่งชี้ใดในคำอุปมาของพระเยซูที่กล่าวว่า เศรษฐีคนนั้นเกียจคร้านหรือไม่ซื่อสัตย์ ปัญหาอยู่ที่วิธีที่เขาใช้สิ่งที่พระเจ้าประทานแก่เขา เนื่องจากเราไม่รู้วันตายของเรา เราควรเตรียมพร้อมเสมอโดยดำเนินชีวิตตามพระประสงค์ของพระเจ้าแทนที่จะดำเนินชีวิตด้วยความเห็นแก่ตัว

ภาพทั่วไปในพระคัมภีร์คือ บุคคลหนึ่งควรทำงานและยังคงทำประโยชน์ตราบเท่าที่เขาหรือเธอสามารถทำได้ อันที่จริง เป็นที่น่าสังเกตว่า ผู้เขียนหนังสือคำพยากรณ์ที่ยิ่งใหญ่แห่งดาเนียลและวิวรณ์ทั้งสองมีอายุ 80 ปีเมื่อเขียนงานเสร็จ ซึ่งเขาทั้งสองอยู่ในช่วงเวลาที่คนมีอายุเฉลี่ยประมาณ 50 ปี นางเอลเลน จี. ไว้ท์ ตีพิมพ์หนังสือที่รู้จักกันดีและเป็นที่รักมากของหลาย ๆ คน เช่น หนังสือผู้พึงปรารถนาแห่งปวงชน ในช่วงที่เธอมีอายุหลังจาก 70 ปี ตราบใดที่เรามีสุขภาพดี อายุไม่ควรหมายถึงการที่เราหยุดทำประโยชน์และทำความดี

พระเยซูทรงแนะนำผู้ที่รอคอยการเสด็จมาครั้งที่สองของพระองค์ว่า ไม่เพียงแต่ให้เฝ้าคอยเท่านั้น แต่ให้ยังคงทำงานต่อไปด้วย (มัทธิว 24:44-46)

`เราจะหลีกเลี่ยงการตกหลุมพรางเช่นเดียวกับชายคนนี้ได้อย่างไร ไม่ว่าเราจะอายุเท่าใดหรือมีเงินมากเท่าใดก็ตาม จงถามตัวเองว่า “ฉันมีชีวิตอยู่เพื่ออะไร”`