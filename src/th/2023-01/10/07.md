---
title:  วันศุกร์ ศึกษาเพิ่มเติม
date:   10/03/2023
---

นางเอลเลน จี. ไว้ท์เขียนหัวข้อสำคัญ 2 บทเกี่ยวกับการแบ่งสรรทรัพย์สินของเรา “ถึงพ่อแม่ที่ (ชราและ) มั่งคั่ง” ในหนังสือ คำพยานสำหรับคริสตจักร, vol. 3, หน้า 116-130 และ “พินัยกรรมและมรดก” ในหนังสือคำพยานสำหรับคริสตจักร, vol. 4, หน้า 476-485

นอกจากนี้ยังมีบางส่วนที่กล่าวถึงการวางแผนมรดกในหนังสือ Counsels of Stewardship, หน้า 323-335 นางเอลเลน จี. ไว้ท์ เขียนไว้ด้วยว่า “มีหลายคนเลื่อนการวางแผนออกไปจนกว่าพวกเขาใกล้จะสิ้นใจ ถ้าพวกเขาเป็นคริสเตียนที่แท้จริง พวกเขาจะทำในขณะที่ยังมีชีวิตแข็งแรงอยู่ พวกเขาจะอุทิศตนและทรัพย์สินแด่พระเจ้า และในขณะที่ทำหน้าที่เป็นผู้ดูแลทรัพย์สินของพระองค์ พวกเขาก็จะพึงพอใจในหน้าที่ของตน ด้วยการเป็นผู้ดำเนินการเองพวกเขาสามารถปฏิบัติตามคำร้องเรียกของพระเจ้า แทนที่จะยกความรับผิดชอบนี้ให้แก่ผู้อื่น” (เอลเลน จี. ไว้ท์, คำพยานสำหรับคริสตจักร, vol. 4, หน้า 480) “ด้วยการเป็นผู้ดำเนินการเอง” นางเอลเลน จี. ไว้ท์ต้องการสื่อถึงอะไร ในการทำพินัยกรรมโดยทั่วไป ผู้ทำพินัยกรรมจะแต่งตั้งผู้จัดการมรดกเพื่อแบ่งทรัพย์สินหลังจากที่เขาเสียชีวิตตามความประสงค์ของตนตามที่แสดงไว้ในพินัยกรรม หากคุณเป็นผู้จัดการเอง คุณเพียงแบ่งทรัพย์สินของคุณได้เองในขณะที่คุณยังมีชีวิตอยู่ โดยการกระทำเช่นนั้น คุณจะพึงพอใจที่ได้เห็นผลและรู้ว่าคุณกำลังจัดการกับพระพรที่พระเจ้ามอบหมายให้คุณอย่างเหมาะสม

สำหรับคริสเตียนแล้ว การเสด็จมาครั้งที่สองของพระคริสต์เป็น “ความหวังอันสูงสุด” เราทุกคนล้วนจินตนาการว่า การได้เห็นพระเยซูเสด็จมาบนฟ้าสวรรค์นั้นจะยอดเยี่ยมเพียงใด เราอยากที่จะได้ยินคำว่า “ดีแล้ว” แต่ถ้าเราต้องพักผ่อนก่อนที่พระเยซูจะเสด็จกลับมาล่ะ หากเราปฏิบัติตามพระประสงค์ที่พระองค์เปิดเผยแก่เราแล้ว เราก็จะพึงพอใจในปัจจุบันนี้ที่ได้เห็นงานดำเนินไปข้างหน้าเพราะความพยายามของเรา เนื่องจากการวางแผนมรดกของเรา เรารู้ว่างานจะดำเนินต่อไปหลังจากที่เราไม่อยู่แล้ว

**คำถามเพื่อการอภิปราย**

`แม้ว่าในตอนนี้เราสามารถสะสมทรัพย์สมบัติในสวรรค์ได้ แต่ไม่เหมือนกับการพยายามหาหรือ “ซื้อ” หนทางสู่ความรอดอย่างไร`

`เราควรเอื้อเฟื้อเผื่อแผ่ในสิ่งที่เรามี ณ ตอนนี้ ในขณะเดียวกันเราก็ควรฉลาดเฉลียวด้วย เราเคยได้ยินผู้คน โดยเฉพาะพวกที่ชอบกำหนดเวลา เรียกร้องให้เราบริจาคเงิน เพราะจะมีเหตุการณ์นั้นเหตุการณ์นี้เกิดขึ้นในวันนั้นวันนี้ และเงินของเราจะใช้ไม่ได้อีกต่อไป ดังนั้นตอนนี้ให้เรามอบเงินให้กับพันธกิจของคนเหล่านั้น เราจะแยกแยะระหว่างกลอุบายนี้กับหนทางในการใช้เงินเพื่อพันธกิจของพระเจ้าที่ถูกต้องได้อย่างไร`