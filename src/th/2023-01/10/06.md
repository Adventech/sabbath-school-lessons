---
title:  วันพฤหัสบดี มรดกฝ่ายจิตวิญญาณ
date:   09/03/2023
---

แม้เป็นเรื่องยากที่จะรู้ว่าชีวิตบนโลกนี้จะเป็นอย่างไรหากมนุษย์ไม่ทำบาป แต่สิ่งหนึ่งที่เรารู้ได้อย่างแน่นอนคือ โลกนี้คงไม่มีการเก็บกักตุนไว้เพื่อตนเอง ไม่มีความโลภ ไม่มีความยากจน ไม่มีสิ่งที่ก่อให้เกิดภัยต่าง ๆ ขึ้นบนโลกของเราตั้งแต่ที่มีบันทึกไว้ในประวัติศาสตร์ ความรู้สึกเป็นเจ้าของในสิ่งที่เราทำงานหามาได้ และถ้าเราทำงานด้วยสัตย์ซื่อ สิ่งที่หามาได้ก็เป็นของเราโดยชอบธรรม แต่กระนั้นความคิดเช่นนี้ก็เป็นการแสดงให้เห็นถึงชีวิตในโลกที่ล้มลงในบาป อย่างไรก็ตามท้ายที่สุด ไม่ว่าเราจะมีหรือไม่มีทรัพย์สินมากมาย มีสิ่งสำคัญประการหนึ่งที่เราควรจดจำไว้เสมอ

`อ่านข้อพระคัมภีร์ต่อไปนี้ อะไรคือใจความสำคัญหลักของข้อพระคัมภีร์ทั้งหมดนี้ และใจความสำคัญนั้นส่งผลต่อการที่เราใช้สิ่งของทางวัตถุที่พระเจ้าประทานแก่เราอย่างไร (สดุดี 24:1, ฮีบรู 3:4; สดุดี 50:10; ปฐมกาล 14:19; โคโลสี 1:15-17)`

เราเป็นผู้ดูแลและจัดการทรัพย์สินที่พระเจ้าทรงมอบหมายแก่เรา กล่าวคือ พระเจ้าทรงเป็นเจ้าของทุกสิ่งและพระองค์คือผู้ประทานชีวิตและการดำรงอยู่แก่เรา รวมถึงพละกำลังในการมีทุกสิ่ง ดังนั้น จึงสมเหตุสมผลที่จะเข้าใจว่า เมื่อเราเสร็จจากการงานทุกอย่างที่พระเจ้ามอบหมายแก่เราแล้วนั้น และเราได้ดูแลครอบครัวเรียบร้อยแล้ว เราควรคืนส่วนที่เหลือแก่พระองค์

“การทำงานรับใช้พระเจ้า คุณกำลังสะสมทรัพย์สมบัติสำหรับตนเองไว้ในสวรรค์ ทุกสิ่งที่คุณสะสมไว้เบื้องบนนั้นปลอดภัยจากภัยพิบัติและการสูญหาย และยังกลายเป็นนิรันดร์และยั่งยืน” “[และ] จะถูกจดไว้ในบันทึกของคุณในอาณาจักรแห่งสวรรค์” (เอลเลน จี. ไว้ท์, Counsels on Stewardship, หน้า 342)

การให้ในขณะที่ยังมีชีวิตอยู่มีประโยชน์มากมาย เช่น

1. ผู้ให้สามารถเห็นผลของการให้ได้จริง เช่น การสร้างโบสถ์ใหม่ คนหนุ่มสาวในวิทยาลัย ทุนเพื่อการประกาศข่าวประเสริฐ เป็นต้น
2. พันธกิจหรือบุคคลใดบุคคลหนึ่งจะได้รับประโยชน์ในขณะที่มีความจำเป็นมากที่สุด
3. ไม่เกิดการทะเลาะเบาะแว้งกันในครอบครัวหรือเพื่อนหลังจากที่คุณเสียชีวิตแล้ว
4. เป็นแบบอย่างที่ดีแก่ครอบครัวในเรื่องของความเอื้อเฟื้อเผื่อแผ่และความรักต่อผู้อื่น
5. ช่วยลดหย่อนภาษีมรดก
6. รับประกันว่าสิ่งที่คุณมอบให้จะนำไปใช้ยังหน่วยงานที่คุณต้องการ (โดยที่ศาลหรือญาติพี่น้องที่ไม่พอใจไม่สามารถเข้ามาแทรกแซง)
7. เป็นแบบอย่างให้เห็นว่าจิตใจของผู้มอบเปลี่ยนจากความเห็นแก่ตัวเป็นเห็นแก่ผู้อื่น
8. เป็นการสะสมทรัพย์สมบัติไว้ในสวรรค์