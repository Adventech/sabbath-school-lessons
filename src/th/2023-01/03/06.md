---
title:  วันพฤหัสบดี สิบลดที่ซื่อสัตย์
date:   19/01/2023
---

`อ่าน 1 โครินธ์ 4:1, 2 ในฐานะที่เราเป็นลูกของพระเจ้าและเป็นผู้ดูแลพระพรของพระองค์ เราได้รับการทรงเรียกให้เป็นคนแบบไหน`

ดังนั้นแล้ว การคืนสิบลดหนึ่งอย่างซื่อสัตย์หมายความว่าอย่างไร สัปดาห์นี้เราได้ศึกษาถึงองค์ประกอบหลายประการของสิบลดหนึ่ง ดังนี้:

1. จำนวน – หนึ่งในสิบ หรือร้อยละ 10 ของรายได้หรือกำไรของเรา
2. นำไปไว้ที่คลัง – สถานที่ที่ผู้ประกาศข่าวประเสริฐได้รับรายได้
3. ถวายเกียรติแด่พระเจ้าด้วยรายได้ส่วนแรกของเรา
4. ใช้ในวัตถุประสงค์ที่ถูกต้อง – เพื่อสนับสนุนงานพันธกิจ

ในฐานะที่เราเป็นสมาชิกคริสตจักร เป็นความรับผิดชอบของเราที่จะต้องปฏิบัติตามสามข้อแรก และเป็นความรับผิดชอบของผู้ดูแลคลังที่ต้องทำให้แน่ใจว่าเงินสิบลดจะนำไปใช้อย่างเหมาะสม

สิบลดหนึ่งนั้นไม่ได้ขึ้นอยู่กับดุลยพินิจของเราซึ่งต่างจากเงินถวาย ทั้งหนึ่งในสิบและคลังเป็นส่วนหนึ่งที่อยู่ในความรับผิดชอบของเรา เรามิได้เป็นผู้ตั้งปัจจัยกำหนดนี้ แต่พระเจ้าทรงเป็นผู้ตั้ง ถ้าเราไม่ได้คืนร้อยละ 10 ของ “รายได้” เต็มจำนวน แสดงว่าเราไม่ได้คืนสิบลดจริง ๆ ถ้าเราไม่ได้คืนร้อยละ 10 ให้กับ “คลัง” เราก็ไม่ได้คืนสิบลดจริง ๆ เช่นกัน

`อ่าน มัทธิว 25:19-21 เมื่อใดที่พระเจ้าจะขอให้เราอธิบายถึงการดูแลการเงินของพระองค์ พระเจ้าตรัสอย่างไรกับผู้ที่สัตย์ซื่อทางการเงิน`

“จงนำทศางค์เต็มขนาดมาไว้ในคลัง” (มาลาคี 3:10) นี่คือพระบัญชาของพระเจ้า ไม่มีการร้องขอให้ถือเรื่องนี้ว่าเป็นเรื่องของความกตัญญูหรือการมีใจกว้าง แต่เป็นเรื่องของความซื่อสัตย์ สิบลดหนึ่งเป็นของพระเจ้า และพระองค์ทรงขอให้เราคืนสิ่งที่เป็นของพระองค์แก่พระองค์” (เอลเลน จี. ไว้ท์, Education,หน้า 138) การดูแลทรัพย์สินเพื่อพระเจ้าเป็นสิทธิพิเศษและเป็นหน้าที่รับผิดชอบของเรา พระองค์ทรงอวยพรและค้ำจุนเรา พระองค์ทรงขอเพียงหนึ่งในสิบ นอกจากนี้ พระองค์ก็ทรงใช้สิบลดของพระองค์เพื่อจัดหาให้กับผู้ที่ทำงานในพันธกิจ ดังที่พระองค์ทรงทำเพื่อเผ่าเลวีในยุคสมัยชนชาติอิสราเอล

`บางคนอาจโต้แย้งว่า พวกเขาไม่ชอบวิธีการใช้เงินสิบลดของพวกเขา ดังนั้น คนเหล่านี้จึงไม่คืนสิบลดหรือคืนสิบลดให้กับที่อื่น ทว่าพระเจ้าตรัสว่า “จงนำทศางค์มาไว้ในคลังก็ต่อเมื่อคุณแน่ใจว่าคลังนั้นใช้เงินอย่างเหมาะสม” อย่างนั้นหรือ`