---
title:  วันจันทร์ คลังอยู่ที่ไหน
date:   16/01/2023
---

`อ่าน มาลาคี 3:10 ข้อพระคัมภีร์นี้สอนเราว่า เราควรส่งสิบลดหนึ่งไปที่ใด`

แม้ข้อพระคัมภีร์นี้ไม่ได้ให้แนวทางที่เจาะจง แต่ก็เห็นได้ชัดว่าประชากรของพระเจ้ารู้ดีว่า คำว่า “คลัง” ที่พระองค์ตรัสหมายถึงอะไร พระเจ้ายังตรัสไว้ในแนวทางของพระองค์ด้วยว่า “เพื่อว่าจะมีอาหารในนิเวศของเรา” ประชากรของพระองค์เข้าใจว่า พระนิเวศของพระเจ้าก็คือพระวิหาร ซึ่งคือเต็นท์อันวิจิตรตระการตาซึ่งสร้างขึ้นตามคำแนะนำที่ให้แก่โมเสสที่ภูเขาซีนาย ต่อมาเมื่อชนชาติอิสราเอลอาศัยในแผ่นดินแห่งพระสัญญา ในตอนแรกศูนย์กลางนี้อยู่ที่ชิโลห์ และจากนั้นได้ย้ายไปที่พระวิหารในกรุงเยรูซาเล็มอย่างถาวร

`เฉลยธรรมบัญญัติ 12:5-14 ไม่ได้ระบุว่าบุตรธิดาของพระเจ้าสามารถใช้ดุลยพินิจของตนเองว่าจะคืนสิบลดหนึ่งที่ไหน เรานำหลักการอะไรจากข้อพระคัมภีร์นี้มาใช้กับเราเองในปัจจุบันได้บ้าง`

ในฐานะสมาชิกครอบครัวของพระเจ้า เราจำต้องเข้าใจและปฏิบัติตามพระประสงค์ของพระองค์ว่าเราจะทำอย่างไรกับสิบลดของเรา ในบันทึกของพระคัมภีร์เราเรียนรู้ว่า ประชากรของพระเจ้าจะต้องเดินทางไปกรุงเยรูซาเล็มปีละสามครั้ง คือ ปัสกา เทศกาลเพนเทคอสต์ และเทศการอยู่เพิง (อพยพ 23:14-17) เพื่อนำสิบลดหนึ่งและของถวายไปเป็นการส่วนตัว และเพื่อสรรเสริญและนมัสการพระเจ้า จากนั้นชาวเลวีจะแจกจ่ายสิบลดนั้นให้กับพี่น้องของตนทั่วแผ่นดินอิสราเอล (ดูใน 2 พงศาวดาร 31:11-21; เนหะมีย์ 12:44-47; เนหะมีย์ 13:8-14) เพื่อให้สอดคล้องกับหลักการคลังกองกลางในพระคัมภีร์นี้ คริสตจักรเซเว่นธ์เดย์แอ๊ดเวนตีสได้กำหนดให้คอนเฟอเรนซ์ท้องถิ่น มิชชัน และสหมิชชันของคริสตจักรต่าง ๆ เป็นคลังในนามของคริสตจักรโลก และงานพันธกิจเพื่อการรับใช้จะได้รับค่าตอบแทนจากคลังเหล่านี้

เพื่อความสะดวกของสมาชิกคริสตจักร สมาชิกจะนำสิบลดหนึ่งและเงินถวายหรือบางคนอาจใช้ในรูปแบบออนไลน์ส่งมายังโบสถ์ท้องถิ่น เพื่อเป็นส่วนหนึ่งของประสบการณ์การนมัสการ จากนั้นเหรัญญิกของโบสถ์ท้องถิ่นจะส่งสิบลดไปยังคลังกองกลางของคอนเฟอเรนซ์ ระบบการจัดการสิบลดเช่นนี้ออกแบบและกำหนดโดยพระเจ้า และทำให้คริสตจักรเซเว่นธ์เดย์แอ๊ดเวนตีสเจริญเติบโตไปทั่วโลก

`ลองนึกดูว่า หากแต่ละคนตัดสินใจที่จะมอบสิบลดของตนให้กับใครก็ตามที่พวกเขาต้องการ จะเกิดอะไรขึ้นกับโบสถ์ของเรา เหตุใดการปฏิบัติดังกล่าวจึงเป็นความคิดที่ผิดและขัดกับพระคัมภีร์`