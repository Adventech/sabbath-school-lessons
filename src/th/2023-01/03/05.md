---
title:  วันพุธ สิบลดหนึ่งคิดจากรายได้รวมหรือรายได้สุทธิ
date:   18/01/2023
---

หากเราได้รับเงินเป็นรายชั่วโมงหรือเงินเดือน เราคำนวณสิบลดหนึ่งจาก “รายได้” ของเรา และหากเราประกอบอาชีพอิสระและมีธุรกิจส่วนตัว เราคำนวณจาก “กำไร” ในหลาย ๆ ประเทศ รัฐบาลจะเก็บภาษีจากรายได้ของประชาชน เพื่อนำไปใช้ในงานบริการต่าง ๆ สำหรับคนในประเทศ เช่น ความปลอดภัย ถนนและสะพาน เงินที่จ่ายให้แก่ผู้ว่างงาน เป็นต้น คำถามพื้นฐานที่เกี่ยวข้องกับรายได้รวม (ก่อนหักภาษี) หรือรายได้สุทธิ (หลังหักภาษี) กล่าวคือ เราควรคืนสิบลดจากรายได้ของเราก่อนหรือหลังจากหักภาษี ผู้ที่ประกอบอาชีพอิสระสามารถหักค่าใช้จ่ายจากการทำธุรกิจเพื่อกำหนดกำไรที่แท้จริงก่อนที่จะหักภาษีส่วนบุคคลได้

จากการศึกษาพฤติกรรมการคืนสิบลดของสมาชิกภาพเผยให้เห็นว่า เซเว่นธ์เดย์แอ๊ดเวนตีสส่วนใหญ่คืนสิบลดจากรายได้รวม กล่าวคือ รายได้ก่อนที่จะหักภาษี

`อ่าน 1 พงศ์กษัตริย์ 17:9-16 สถานการณ์ของหญิงม่ายก่อนที่เอลียาห์จะมาหาเธอเป็นอย่างไร ผู้เผยพระวจนะขอให้เธอทำอะไรก่อนที่จะดูแลตัวเองและลูกชาย เราเรียนรู้อะไรจากเรื่องนี้เมื่อเชื่อมโยงกับคำถามของเรา`

พระเจ้าทรงบอกหญิงม่ายแห่งศาเรฟัทว่า คนของพระเจ้ากำลังมาพบเธอ (1 พงศ์กษัตริย์ 17:9) เมื่อเอลียาห์มาถึง เธอจึงอธิบายสถานการณ์อันเลวร้ายของเธอ เอลียาห์ขอน้ำดื่มก่อนแล้วจึงขอเพิ่มเติมว่า “อย่ากลัวเลย จงไปทำตามที่เธอพูด แต่จงทำขนมก้อนเล็กให้ฉันก่อน แล้วเอามาให้ฉัน ภายหลังจึงทำสำหรับตัวเธอและลูกของเธอ เพราะพระยาห์เวห์พระเจ้าของอิสราเอลตรัสดังนี้ว่า ‘แป้งในหม้อนั้นจะไม่ขาด และน้ำมันในไหนั้นจะไม่หมด จนกว่าจะถึงวันที่พระยาห์เวห์ทรงส่งฝนลงมายังพื้นดิน’ ” (1 พงศ์กษัตริย์ 17:13, 14)

นี่เป็นการเห็นแก่ตัวหรือไม่ หรือเป็นเพียงการทดสอบความเชื่อของหญิงม่าย อันที่จริง นี่เป็นการเปิดโอกาสให้เธอได้ฝึกฝนความเชื่อ ซึ่งคำตอบก็เห็นได้ชัดเจนอยู่แล้ว

แต่ประเด็นของรายได้รวมหรือรายได้สุทธิก็ขึ้นอยู่กับเราแต่ละคนที่จะตัดสินใจ คริสตจักรไม่ได้กำหนดสิ่งที่เราควรทำหรือสิ่งที่ถูกต้อง ท้ายสุดแล้วเราแต่ละคนต้องตัดสินใจเลือกเอง และไม่ว่าเราจะเลือกอย่างไร เราต้องไม่ตัดสินคนที่เลือกต่างจากเรา เราแต่ละคนต้องตอบพระเจ้าเพียงผู้เดียวสำหรับการเลือกของเรา “ทุกคนต่างต้องเป็นผู้ประเมินตนเองและให้ตามแต่ที่ตั้งใจไว้” (เอลเลน จี. ไว้ท์, คำพยานสำหรับคริสตจักร, vol. 4, หน้า 469)

`คุณจะอธิบายถึงพระพรที่ได้รับจากการคืนสิบลดให้กับคนที่ไม่เคยคืนได้อย่างไร พระพรเหล่านั้นมีอะไรบ้าง และการคืนสิบลดหนึ่งช่วยเสริมสร้างความเชื่อของคุณได้อย่างไร`