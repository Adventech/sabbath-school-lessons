---
title:  วันอาทิตย์ สิบลดหนึ่งคือหนึ่งในสิบ
date:   15/01/2023
---

พจนานุกรมให้ความหมายสิบลดหนึ่งว่า “หนึ่งในสิบของบางสิ่ง” หรือ “ร้อยละสิบ (10%)” คำจำกัดความนี้น่าจะมาจากคำบรรยายในพระคัมภีร์ สิบลดหนึ่งก็คือการคืน รายได้ร้อยละ 10 หรือกำไรของเราแก่พระเจ้า เราเข้าใจว่าสิ่งที่เรามีทั้งหมดตั้งแต่แรกเป็นของพระองค์ กฎการคืนสิบลดหนึ่งที่มอบให้แก่ชาวอิสราเอลที่ภูเขาซีนายชี้ให้เห็นว่า สิบลดนั้นบริสุทธิ์และเป็นของพระเจ้า (ดูในเลวีนิติ 27:30, 32) พระเจ้าขอเพียงร้อยละ 10 ส่วนการถวายด้วยใจกตัญญูของเราแยกออกจากส่วนที่เป็นสิบลด สิบลดเป็นพยานถึงการอุทิศชีวิตคริสเตียนของเรา ไม่มีข้อใดในพระคัมภีร์ที่ระบุว่าส่วนที่เป็นของพระเจ้ามีค่าน้อยกว่าหนึ่งในสิบ

`อ่าน ปฐมกาล 14:18-20 และฮีบรู 7:1-9 อับรามตอบสนองอย่างไรเมื่อพบเมลคีเซเดค จากข้อนี้ทำให้เราเห็นได้อย่างไรว่าการปฏิบัติเช่นนี้มีมาตั้งแต่อดีตอันยาวนาน`

พระคัมภีร์กล่าวถึงสิบลดหนึ่งครั้งแรกในปฐมกาล 14 ซึ่งเป็นการบันทึกเรื่องราวการพูดคุยของเมลคีเซเดคกับอับราม และการกล่าวถึงสิบลดหนึ่งครั้งสุดท้ายในพระคัมภีร์เป็นการระลึกถึงเหตุการณ์เดียวกัน การใช้คำ “หนึ่งในสิบ” หรือ “สิบลดหนึ่ง” ก็ใช้แทนกันได้ และต่างหมายถึง ทศางค์ (ฮีบรู 7:1-9) สังเกตในเรื่องราวของชาวฮีบรู ทั้งเมลคีเซเดคและพระคริสต์ไม่ได้มาจากเผ่าเลวี ดังนั้นเรื่องสิบลดมีมาก่อนชนเผ่าเลวี สิบลดไม่ได้เป็นเพียงขนบธรรมเนียมของชาวยิวและไม่ได้มาจากชาวฮีบรูที่ภูเขาซีนาย

`อ่าน ปฐมกาล 28:13, 14, 20-22 พระเจ้าสัญญาว่าจะทำอะไรให้ยาโคบ และยาโคบตอบสนองพระองค์อย่างไร`

เมื่อยาโคบออกจากบ้าน เพื่อหนีจากเอซาวผู้เป็นพี่ชายที่โกรธจัด คืนหนึ่งเขาฝันถึงบันไดที่ขึ้นจากแผ่นดินโลกสู่สวรรค์ ทูตสวรรค์หลายองค์กำลังขึ้นและลงบันไดนั้น และองค์พระผู้เป็นเจ้าประทับอยู่บนที่สูงสุดและทรงสัญญาว่าจะอยู่กับยาโคบ และจะนำเขากลับบ้านในวันหนึ่ง ชายหนุ่มโสดคนนี้มีประสบการณ์ในการกลับใจใหม่อย่างแท้จริงและกล่าวว่า “พระยาห์เวห์จะทรงเป็นพระเจ้าของข้าพระองค์...ทุกสิ่งที่พระองค์ประทานแก่ข้าพระองค์ ข้าพระองค์จะถวายหนึ่งในสิบแด่พระองค์” (ปฐมกาล 28:21, 22)

`เหตุใดจึงเป็นสิ่งสำคัญที่ต้องเข้าใจว่า สิบลดหนึ่งไม่ได้มีต้นกำเนิดมาจากระบบกฎหมายของชนชาติอิสราเอลหรือกระทั่งระบบศาสนา เช่นเดียวกับวันสะบาโต เราโดยเฉพาะผู้มีชีวิตหลังกางเขนได้รับบทเรียนอะไรจากความจริงนี้`