---
title:  วันอังคาร วัตถุประสงค์ของการคืนสิบลดหนึ่ง
date:   17/01/2023
---

`อ่าน เลวีนิติ 27:30 และกันดารวิถี 18:21, 24 พระเจ้าทรงมีวัตถุประสงค์อย่างไรกับสิบลดหนึ่ง`

เนื่องจากพระเจ้าทรงเป็นเจ้าของทุกสิ่ง (สดุดี 24:1) แน่นอนว่าพระองค์มิได้ทรงต้องการเงิน แต่เพราะสิบลดหนึ่งเป็นของพระองค์ พระองค์จึงทรงบอกเราว่าเราควรทำอย่างไร นั่นคือ การใช้สิบลดของพระองค์เพื่อสนับสนุนพันธกิจข่าวประเสริฐ ดังนั้นสิบลดของพระเจ้าจะช่วยดูแลผู้รับใช้ของพระองค์

เผ่าเลวีซึ่งเป็นกองกำลังในพระคัมภีร์พันธสัญญาเดิม ไม่ได้รับกรรมสิทธิ์ครอบครองที่ดินมากมายอย่างเผ่าอื่น ๆ เผ่าเลวีได้ครอบครองเฉพาะบางหัวเมืองซึ่งรวมถึงเมืองลี้ภัย ซึ่งมีที่ดินรอบ ๆ เพียงพอสำหรับการเพาะปลูกส่วนตัว พวกเขาได้รับการสนับสนุนจากสิบลดหนึ่งของคนอื่น ๆ และพวกเขาเองก็หักสิบลดหนึ่งของรายได้ของตนเช่นกัน

`อ่าน กิจการ 20:35 เราได้รับข่าวสารอะไรจากข้อนี้ และเกี่ยวข้องกับสิบลดหนึ่งอย่างไร`

สิบลดหนึ่งเป็นสิ่งสำคัญ เพราะช่วยให้เราสร้างความสัมพันธ์แห่งความไว้วางใจกับพระเจ้า การหักรายได้หนึ่งในสิบของคุณออกมาและ “บริจาค” (แม้ในความเป็นจริงแล้ว ส่วนนั้นก็เป็นของพระเจ้า) เป็นการกระทำด้วยความเชื่ออย่างแท้จริง และด้วยการฝึกฝนความเชื่อเท่านั้นที่ความเชื่อของคุณจะเติบโตได้ ตัวอย่างเช่น ลองนึกถึงช่วงเวลายุคสุดท้าย เมื่อกลุ่มคนที่สัตย์ซื่อจะไม่สามารถซื้อขายได้ ดังที่แสดงไว้ในวิวรณ์ 13-14 (ดูในบทเรียนสัปดาห์ที่ 11) การพัฒนาความไว้วางใจในพระเจ้าและในการจัดเตรียมของพระองค์ ฤทธิ์อำนาจและความรักของพระองค์จะมีความสำคัญต่อเราอย่างยิ่ง เมื่อดูเหมือนว่าคนทั้งโลกต่อต้านเรา การคืนสิบลดหนึ่งอย่างสัตย์ซื่อจะช่วยพัฒนาความไว้วางใจนั้นได้อย่างแน่นอน แม้ก่อนที่เหตุการณ์นั้นจะเกิดขึ้น เราทุกคนต่างจำเป็นต้องเรียนรู้ที่จะวางใจในพระเจ้าไม่ว่าจะอยู่ในสถานการณ์ใดก็ตาม

เหตุผลสำคัญประการที่สองที่เราควรมีความซื่อสัตย์ทางการเงินคือ เพื่อเข้าถึงพรที่จับต้องได้ของพระเจ้าที่พระองค์ทรงสัญญาไว้ อีกด้านหนึ่งของพันธสัญญาแห่งสิบลดหนึ่ง พระเจ้าทรงสัญญาจะประทานพรอย่างมากมายจนเราไม่มีที่เพียงพอที่จะเก็บ เราสามารถนำส่วนเกินนั้นมาช่วยเหลือผู้อื่นและช่วยสนับสนุนงานของพระเจ้าด้วยเงินถวาย

`คุณสัมผัสกับความจริงที่ว่า “การให้มีความสุขยิ่งกว่าการรับ” อย่างไร`