---
title:  วันพฤหัสบดี มุ่งไปที่รางวัล
date:   23/03/2023
---

หลังจากที่เปาโลกลับใจใหม่ เขาก็ดำดิ่งสู่พันธกิจของพระคริสต์ เนื่องจากพื้นฐานการศึกษาและความฉลาดเฉลียวของเขา จากมุมมองทางโลกเขาควรประสบความสำเร็จเป็นอย่างมาก แต่เปาโลเลือกที่จะทนทุกข์กับบุตรหลานของพระเจ้าและเพื่อเห็นแก่พระคริสต์เช่นเดียวกับโมเสส เขาต้องทนทุกข์ด้วยการถูกทุบตี ขว้างด้วยก้อนหิน จำคุก เรืออับปาง ความหิวโหย ความหนาวเหน็บ และอีกมากมายตามที่ได้บันทึกไว้ใน 2 โครินธ์ 11:24-33 เปาโลอดทนต่อสิ่งเหล่านี้ได้อย่างไร

`อ่าน โรม 8:16-18 การที่เปาโลรู้ว่า เขาเป็นบุตรของพระเจ้าเป็นปัจจัยสำคัญต่อความสัตย์ซื่อของเขาอย่างไร`

คุณค่าที่เปาโลมองเห็นจากรางวัลแห่งความสัตย์ซื่อเป็นสิ่งที่ทำให้เขากระตือรือร้นที่จะทุกข์ทรมานเพื่อพระคริสต์ เปาโลเขียนในขณะที่อยู่ในเรือนจำว่า “พี่น้องทั้งหลาย ข้าพเจ้าไม่ถือว่าข้าพเจ้าฉวยไว้ได้แล้ว แต่ข้าพเจ้าทำอย่างหนึ่ง คือลืมสิ่งที่ผ่านพ้นมา แล้วโน้มตัวไปยังสิ่งที่อยู่เบื้องหน้า และข้าพเจ้าบากบั่นมุ่งไปสู่หลักชัย เพื่อจะได้รับรางวัลคือการทรงเรียกแห่งเบื้องบนซึ่งมีในพระเยซูคริสต์” (ฟีลิปปี 3:13, 14)

`อ่าน 1 ทิโมธี 6:6-12 เราได้ศึกษาข้อนี้ไปแล้ว แต่ก็ควรค่าแก่การกลับมาศึกษาอีกครั้ง ข้อพระคัมภีร์เหล่านี้ให้บทเรียนอะไรแก่เราผู้เป็นคริสเตียน`

จากมุมมองทางพระคัมภีร์ ความมั่งคั่งร่ำรวยคือ การที่คุณมีสิ่งที่คุณต้องการ ไม่ใช่การสะสมทรัพย์สมบัติ ความมั่งคั่งร่ำรวยคือการอ้างพระสัญญาของพระเจ้าใน ฟีลิปปี 4:19 อีกด้วย “และพระเจ้าของข้าพเจ้าจะประทานทุกสิ่งที่จำเป็นแก่พวกท่านจากทรัพย์อันรุ่งโรจน์ของพระองค์ในพระเยซูคริสต์” ท้ายที่สุด ความมั่งคั่งร่ำรวยเป็นการขอบคุณในสิ่งที่คุณได้มาจากองค์พระผู้เป็นเจ้าและวางใจทุกสิ่งในพระองค์

พระเจ้ามิได้ทรงสัญญาบุตรธิดาของพระองค์ว่า พวกเขาจะร่ำรวยในทรัพย์สินของโลกนี้ อันที่จริง พระองค์ตรัสว่าทุกคนที่ดำเนินชีวิตตามแบบพระเจ้าจะต้องทนทุกข์กับการกดขี่ข่มเหง สิ่งที่พระองค์มอบให้นั้นดีกว่าทรัพย์สมบัติใด ๆ ในโลก พระองค์ตรัสว่า “เราจะประทานทุกสิ่งที่จำเป็นแก่พวกท่าน และไม่ว่าท่านจะไปที่ไหนเราก็จะไปกับท่านด้วย” และท้ายที่สุดพระองค์จะทรงประทานทรัพย์สมบัติที่แท้จริงและชีวิตนิรันดร์แก่ผู้สัตย์ซื่อของพระองค์ ช่างเป็นรางวัลอันยอดเยี่ยมมาก

ช่วงบั้นปลายชีวิต เปาโลกล้าที่จะกล่าวว่า “เพราะว่าข้าพเจ้าถูกเทลงเหมือนดั่งเครื่องดื่มบูชาแล้ว และถึงเวลาที่ข้าพเจ้าจะต้องจากไป ข้าพเจ้าได้ต่อสู้อย่างเต็มกำลัง ข้าพเจ้าได้วิ่งแข่งจนครบถ้วน ข้าพเจ้าได้รักษาความเชื่อไว้แล้ว ตั้งแต่นี้ไปมงกุฎแห่งความชอบธรรมก็จะเป็นของข้าพเจ้า ซึ่งองค์พระผู้เป็นเจ้าผู้พิพากษาที่ชอบธรรมจะประทานเป็นรางวัลแก่ข้าพเจ้าในวันนั้น และไม่ใช่แก่ข้าพเจ้าผู้เดียวเท่านั้น แต่จะประทานแก่ทุกคนที่รักการเสด็จมาของพระองค์” (2 ทิโมธี 4:6-8) ด้วยพระคุณของพระเจ้า ขอให้เราทุกคนสามารถพูดในสิ่งเดียวกันนี้ได้และด้วยความมั่นใจเช่นเดียวกัน