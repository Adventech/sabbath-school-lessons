---
title:  วันอาทิตย์ รางวัลแห่งความสัตย์ซื่อ
date:   19/03/2023
---

`อ่าน ฮีบรู 11:6 ข้อพระคัมภีร์นี้มีความหมายต่อเราอย่างไร เราจะตอบสนองต่อคำกล่าวนี้อย่างไร อ่านด้วยใน วิวรณ์ 22:12; อิสยาห์ 40:10; และอิสยาห์ 62:11 ข้อทั้งหมดนี้สอนเราอย่างไร`

รางวัลที่พระเจ้าประทานแก่บุตรธิดาผู้สัตย์ซื่อของพระองค์นั้นพิเศษไม่เหมือนใคร และอาจอยู่เหนือความเข้าใจอันจำกัดของเราเช่นเดียวกับสิ่งฝ่ายจิตวิญญาณอื่น ๆ “ภาษามนุษย์นั้นไม่เพียงพอที่จะบรรยายรางวัลของผู้ชอบธรรมได้ เฉพาะผู้ที่ได้เห็นเท่านั้นที่จะเข้าใจได้ ไม่มีความคิดจำกัดใดที่สามารถเข้าใจสง่าราศีแห่งสวรรค์ของพระเจ้าได้” (เอลเลน จี. ไว้ท์, สงครามประวัติศาสตร์, หน้า 674)

พระเยซูทรงสรุปคำตรัสเกี่ยวกับบุคคลผู้เป็นสุข ซึ่งเป็นการเปิดคำเทศนาบนภูเขาด้วยถ้อยคำเหล่านี้ “เมื่อพวกเขาจะติเตียนข่มเหง และนินทาว่าร้ายท่านทั้งหลายต่างๆ เป็นความเท็จเพราะเรา ท่านก็เป็นสุข จงชื่นชมและยินดี เพราะว่าบำเหน็จของพวกท่านมีบริบูรณ์ในสวรรค์ เพราะพวกเขาข่มเหงบรรดาผู้เผยพระวจนะ ที่อยู่ก่อนท่านเหมือนกัน” (มัทธิว 5:11, 12) หลังจากที่ผู้เขียนระบุรายชื่อผู้มีความเชื่อในฮีบรู 11 แล้ว ก็เริ่มบทต่อไปโดยอธิบายว่าเหตุใดพระเยซูจึงเต็มใจที่จะสละพระชนม์บนกางเขน

“เพราะฉะนั้น เมื่อเรามีพยานมากมายอยู่รอบข้างอย่างนี้แล้วก็ขอให้เราละทิ้งทุกอย่างที่ถ่วงอยู่ และบาปที่เกาะแน่น ขอให้เรายังคงวิ่งแข่งด้วยความทรหดอดทนในการแข่งขันที่อยู่ข้างหน้าเรา โดยจับตามองที่พระเยซูผู้เบิกทางความเชื่อ และผู้ทรงทำให้ความเชื่อนั้นสมบูรณ์ พระองค์ทรงสู้ทนต่อกางเขน เพื่อความยินดีที่อยู่ต่อหน้าพระองค์ ทรงถือว่าความอับอายนั้นไม่เป็นสิ่งสำคัญ และพระองค์ประทับเบื้องขวาพระที่นั่งของพระเจ้า” (ฮีบรู 12:1, 2)

อย่างไรก็ตาม การได้รับรางวัลเพราะความสัตย์ซื่อ ไม่เหมือนกับความรอดโดยการประพฤติ มีใครในหมู่พวกเราหรือในบรรดาผู้ที่พระคัมภีร์บันทึกไว้มีความประพฤติดีพอที่จะได้ความดีต่อพระพักตร์พระเจ้าหรือ แน่นอนว่าไม่มีเลย จึงเป็นที่มาของความสำคัญของกางเขน ถ้าเราสามารถช่วยตนเองให้รอดได้ด้วยการประพฤติของเราเอง พระเยซูก็คงไม่ต้องถูกตรึงที่กางเขน แต่เป็นเพราะพระคุณ “แต่ถ้าเป็นทางพระคุณ ก็ไม่ได้เป็นทางการประพฤติ ถ้าเป็นทางการประพฤติ พระคุณก็จะไม่เป็นพระคุณอีกต่อไป” (โรม 11:6) ในทางกลับกัน รางวัลเป็นเพียงผลสำเร็จในสิ่งที่พระเจ้าทรงทำเพื่อเราและกระทำในตัวเรา

`เราเข้าใจความแตกต่างระหว่างความรอดโดยพระคุณและรางวัลตามการประพฤติอย่างไร อภิปรายคำตอบในชั้นเรียนสะบาโต`