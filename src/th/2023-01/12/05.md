---
title:  วันพุธ คิดบัญชี
date:   22/03/2023
---

เมื่อใกล้สิ้นสุดการปฏิบัติพันธกิจของพระเยซู เหล่าสาวกทูลถามพระองค์เป็นการส่วนตัวว่า “ขอโปรดให้พวกข้าพระองค์ทราบว่าเหตุการณ์เหล่านี้เกิดขึ้นเมื่อไหร่ และอะไรเป็นหมายสำคัญว่าพระองค์จะเสด็จมาและยุคเก่าจะสิ้นสุดลง” (มัทธิว 24:3) จากนั้นพระเยซูจึงใช้เวลาถึงสองบทเพื่อตอบคำถาม มัทธิว 24 กล่าวถึงหมายสำคัญต่าง ๆ ในโลกรอบตัวเรา เช่น สงคราม ภัยพิบัติ เป็นต้น จากนั้นมัทธิว 25 กล่าวถึงสภาพในคริสตจักรก่อนที่พระเยซูจะเสด็จมา โดยใช้เรื่องราว 3 เรื่องในการบรรยายสภาพของคริสตจักร หนึ่งในเรื่องเหล่านั้นคือ คำอุปมาเรื่องเงินตะลันต์ ซึ่งพูดถึงวิธีที่คนของพระเจ้าใช้ของประทานที่พระองค์ประทานให้

`อ่าน มัทธิว 25:14-19 ใครคือผู้ที่เดินทางไปเมืองไกล เขาฝากทรัพย์สินไว้กับใคร คำว่า “คิดบัญชี” หมายความว่าอย่างไร (ดูใน มัทธิว 25:19)`

บางครั้งเราคิดว่าตะลันต์หรือพรสวรรค์เป็นของประทานตามธรรมชาติ เช่น การร้องเพลง การพูด เป็นต้น ซึ่งในเรื่องของเงินสิบมินาใน ลูกา 19:12-24 ก็ให้ความหมายที่คล้ายคลึงกัน นางเอลเลน จี. ไว้ท์ กล่าวถึงเงินและการจัดการเงินไว้เป็นพิเศษ “ข้าพเจ้าได้เห็นว่าคำอุปมาเรื่องเงินตะลันต์นั้นยังไม่เป็นที่เข้าใจอย่างถ่องแท้ บทเรียนสำคัญนี้มอบให้แก่เหล่าสาวกเพื่อประโยชน์แก่คริสเตียนที่มีชีวิตอยู่ในยุคสุดท้าย และตะลันต์ไม่ได้หมายถึงเพียงแค่ความสามารถในการเทศนาและการสั่งสอนพระคำของพระเจ้าเท่านั้น คำอุปมานี้ประยุกต์ใช้กับทรัพย์สินทางโลกที่พระเจ้าประทานให้แก่คนของพระองค์ด้วย” (เอลเลน จี. ไว้ท์, คำพยานสำหรับคริสตจักร, vol. 1, หน้า 197)

`อ่าน มัทธิว 25:20-23 พระเจ้าตรัสอย่างไรกับผู้ที่จัดการเงินของตนด้วยการสนับสนุนงานของพระองค์อย่างซื่อสัตย์ “จงร่วมยินดีกับนายของเจ้าเถิด” หมายความว่าอย่างไร (มัทธิว 25:23)`

เป็นเรื่องปกติที่เราจะคิดว่าคนอื่นมีตะลันต์หรือความสามารถมากกว่าเรา และเขาเหล่านั้นจึงมีหน้าที่รับผิดชอบต่อพระเจ้ามากกว่า อย่างไรก็ตามในเรื่องนี้ บุคคลที่มีเพียงตะลันต์เดียว คือมีเงินน้อยที่สุด พิสูจน์ให้เห็นว่าเขาไม่ซื่อสัตย์และต้องสูญเสียอาณาจักร แทนที่จะคิดถึงความรับผิดชอบของผู้อื่นให้เรามุ่งความสนใจไปในสิ่งที่พระเจ้ามอบแก่เราและวิธีที่เราจะใช้เพื่อถวายพระเกียรติแด่พระเจ้า คุณจะรู้สึกอย่างไรเมื่อพระเจ้า “คิดบัญชี” กับคุณ