---
title:  วันอังคาร กรุงเยรูซาเล็มใหม่
date:   21/03/2023
---

คำอธิบายกรุงเยรูซาเล็มใหม่ตามพระคัมภีร์คือสิ่งที่อับราฮัมเห็นด้วยความเชื่อ “ท่านเฝ้าคอยนครที่ตั้งอยู่บนรากฐานซึ่งพระเจ้าทรงเป็นสถาปนิกและทรงเป็นผู้สร้าง” (ฮีบรู 11:10) กรุงเยรูซาเล็มใหม่เป็นผลงานชิ้นเอกของพระผู้เป็นเจ้า สร้างขึ้นเพื่อคนที่รักพระองค์และรักษาพระบัญญัติของพระองค์ กรุงเยรูซาเล็มใหม่จะเป็นบ้านของบุตรธิดาที่สัตย์ซื่อของพระเจ้าบนสวรรค์ในช่วงสหัสวรรษและบนแผ่นดินโลกใหม่เป็นเวลาชั่วนิรันดร์ มีข่าวดีสำหรับพวกเราที่ไม่ชอบเก็บของหรือขนย้าย พระเจ้าจะทรงดูแลทุกสิ่งทุกอย่างเอง ยอห์นกล่าวว่าเขาเห็นนครนั้น “และข้าพเจ้าได้เห็นนครบริสุทธิ์ คือนครเยรูซาเล็มใหม่ลอยลงมาจากสวรรค์และจากพระเจ้า นครนี้เตรียมพร้อมเหมือนอย่างเจ้าสาวที่แต่งตัวไว้สำหรับสามี” (วิวรณ์ 21:2)

`อ่าน วิวรณ์ 21 เราได้รับพระสัญญาอะไรบ้าง`

มีหลายสิ่งหลายอย่างในข้อนี้ที่เราแทบจะไม่เข้าใจ เพราะความคิดของเราถูกบาปทำลายและรู้แต่สิ่งที่เกี่ยวกับโลกที่ตกอยู่ในบาป แต่ส่วนที่เราเข้าใจนั้นก็เต็มไปด้วยความหวัง

ประการแรก เมื่อครั้งที่พระองค์เสด็จมาในเนื้อหนัง พระเยซูทรงสถิตกับเราในโลกที่ตกอยู่ในบาปนี้ เช่นเดียวกันพระองค์ก็จะทรงสถิตอยู่กับเราในโลกใหม่ด้วย ช่างเป็นสิทธิพิเศษเสียจริงสำหรับผู้ที่ได้เห็นพระเยซูอย่างใกล้ชิดและเป็นส่วนตัว เราจะได้โอกาสนั้นอีกครั้งหนึ่ง แต่ครั้งนี้จะปราศจากม่านแห่งบาปบิดเบือนสิ่งที่เราเห็น

ดังนั้นแล้ว เราผู้รู้จักแต่น้ำตาและความโศกเศร้าและความเจ็บปวดจะเข้าใจพระสัญญาอันยิ่งใหญ่ในพระคัมภีร์ได้อย่างไร “พระเจ้าจะทรงเช็ดน้ำตาทุกๆ หยดจากตาของเขาทั้งหลาย และความตายจะไม่มีอีกต่อไป ความโศกเศร้าการร้องไห้ และการเจ็บปวดจะไม่มีอีกต่อไป เพราะยุคเดิมนั้นผ่านไปแล้ว” (วิวรณ์ 21:4) สิ่งต่าง ๆ ใน “ยุคเดิม” จะสิ้นสุดลง คือสิ่งเหล่านั้นที่ไม่ควรจะมีอยู่ตั้งแต่แรกแล้ว

นอกจากนี้ยังมีแม่น้ำแห่งชีวิตที่บริสุทธิ์ไหลจากพระที่นั่งของพระเจ้า และทั้งสองฝั่งของแม่น้ำนั้นคือ ต้นไม้แห่งชีวิต พระที่นั่งของพระเจ้าจะอยู่ที่นั่น และ “พวกเขาจะเห็นพระพักตร์ของพระองค์” (วิวรณ์ 22:4) และอีกครั้งหนึ่งที่ผู้ได้รับการไถ่จะดำเนินชีวิตใกล้ชิดกับพระเจ้า ซึ่งในขณะนี้เราไม่มีโอกาสนั้น

`อ่าน วิวรณ์ 21:8 กล่าวถึงชะตากรรมของผู้ที่จะต้องเผชิญกับความตายครั้งที่สอง พระเยซูไม่สามารถอภัยบาปของคนเหล่านั้นได้หรือ เหตุใดคนเหล่านั้นจึงสูญเสียความรอดในขณะที่คนอีกกลุ่มทำในสิ่งเดียวกันแต่ได้รับความรอด อะไรคือความแตกต่างหลักของทั้งสองกลุ่มนี้`