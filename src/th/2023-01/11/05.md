---
title:  วันพุธ การจัดลำดับความสำคัญ
date:   15/03/2023
---

คำอุปมาและคำสอนของพระเยซู เรื่องราวของบุคคลในพระคัมภีร์ และคำแนะนำของนางเอลเลน จี. ไว้ท์ ล้วนแต่บอกไว้ชัดเจนว่า ไม่มีการอุทิศตนครึ่ง ๆ กลาง ๆ ต่อพระคริสต์ เราจะอยู่ฝ่ายพระผู้เป็นเจ้าหรือไม่ เราต้องเลือกอย่างใดอย่างหนึ่งมิฉะนั้น เราจะไม่ได้อยู่ฝ่ายพระเจ้า

เมื่อพวกธรรมาจารย์ถามพระเยซูว่า พระบัญญัติข้อใดยิ่งใหญ่ที่สุด พระเยซูทรงตอบว่า “พวกท่านจงรักองค์พระผู้เป็นเจ้าผู้เป็นพระเจ้าด้วยสุดใจของท่าน ด้วยสุดจิตของท่าน ด้วยสุดความคิดของท่านและด้วยสุดกำลังของท่าน” (มาระโก 12:30) เมื่อเรามอบทุกสิ่งแด่พระคริสต์ เราจะไม่เหลืออะไรเลยสำหรับนายคนอื่น ๆ นี่คือสิ่งที่ควรจะเป็น

`อ่าน มัทธิว 6:24 คุณเคยมีประสบการณ์กับความจริงในข้อนี้อย่างไรบ้าง`

สังเกตว่า พระเยซูมิได้ตรัสว่าการรับใช้พระเจ้าและเงินพร้อมกันเป็นเรื่องยาก หรือคุณต้องรอบคอบในการรับใช้ทั้งสองสิ่ง แต่พระองค์ตรัสว่า การรับใช้ทั้งสองเจ้านายนั้นไม่ควรทำ เท่านั้นจบ เราต้องมีจิตใจที่เกรงกลัวและตัวสั่น (ฟีลิปปี 2:12)

`อ่าน 1 ยอห์น 2:15-17 อะไรคือสามสิ่งที่ยอห์นเตือนเรา และเหตุใดทั้งสามสิ่งที่เป็นอันตรายต่อเรานั้นบางครั้งละเอียดอ่อนมากกว่าที่เราจะตระหนักได้`

ไม่น่าสงสัยเลยที่เปาโลเขียนว่า “จงเอาใจใส่สิ่งที่อยู่เบื้องบน ไม่ใช่สิ่งที่อยู่บนแผ่นดินโลก” (โคโลสี 3:2) แน่นอน การพูดนั้นง่ายกว่าการกระทำ เพราะสิ่งของต่าง ๆ บนแผ่นดินโลกนี้อยู่ตรงหน้าเราทุกวัน “ทุกสิ่งที่อยู่ในโลก” นั้นยั่วยวนเราอย่างแรงกล้า แรงดึงดูดให้เราชอบใจในสิ่งเหล่านี้มีอยู่เสมอ กระซิบที่ข้างหูของเราหรือดึงแขนเสื้อของเรา หรือทั้งสองอย่าง แม้แต่คริสเตียนที่ดีที่สุดก็ยังตกหลุมรักกับ “ทุกสิ่งที่อยู่ในโลก” แม้เราจะรู้ว่าวันหนึ่งทุกอย่างจะจบลง แต่เราก็ยังถูกดึงดูดมิใช่หรือ อย่างไรก็ตาม ข่าวดีก็คือว่า เราไม่จำเป็นต้องให้มันดึงดูดเราออกห่างจากพระเจ้า

`อ่าน 2 เปโตร 3:10-14 สิ่งที่เปโตรกล่าวส่งผลต่อการดำเนินชีวิตของเราอย่างไร รวมถึงการที่เราใช้ทรัพย์สิน`