---
title:  วันพฤหัสบดี เมื่อไม่สามารถซื้อขายได้
date:   16/03/2023
---

พระคัมภีร์วาดภาพโลกที่เจ็บปวดก่อนการเสด็จมาครั้งที่สองของพระคริสต์ ดาเนียลเขียนว่า “จะมีเวลายากลำบากอย่างไม่เคยมีมาตั้งแต่ครั้งมีประชาชาติจนถึงสมัยนั้น” (ดาเนียล 12:1) ช่วงเวลาดังกล่าวที่ดาเนียลเขียนไว้คงจะแย่มาก เมื่อพิจารณาถึงเวลายากลำบากในอดีตที่เคยมีมา

พระธรรมวิวรณ์ชี้ไปถึงเวลายากลำบากก่อนการเสด็จกลับมาของพระคริสต์อีกด้วย

`อ่าน วิวรณ์ 13:11-17 เรื่องการเงินเกี่ยวข้องกับการกดขี่ข่มเหงในยุคสุดท้ายอย่างไร`

ไม่สามารถซื้อขายได้อย่างนั้นหรือ ชีวิตของเราทุกวันนี้หมุนรอบการซื้อขายมากน้อยเพียงไร ในแง่หนึ่งงานของเราก็คือการที่เราขายเวลาและทักษะและสินค้าให้กับผู้ที่ต้องการซื้อ หากไม่สามารถซื้อหรือขายได้เลย ก็หมายถึงไม่สามารถอยู่ในสังคมได้ ผู้ที่ยังคงสัตย์ซื่อคงต้องรับแรงกดดันอย่างใหญ่หลวง ยิ่งกว่านั้นอีก หากคุณมีเงินมากเท่าไร คุณก็จะถูกผูกมัดไว้กับโลกนี้มากขึ้นเท่านั้น อย่างน้อยก็ในแง่ของทรัพย์สินทางวัตถุ และแน่นอนว่า แรงกดดันให้คุณต้องปฏิบัติตามก็จะยิ่งเข้มข้นขึ้น

แล้วเราจะเตรียมตัวอย่างไร เราควรเตรียมตัวตั้งแต่ตอนนี้ โดยการมุ่งมั่นว่า  ด้วยพระคุณของพระเจ้าเราจะไม่ตกเป็นทาสของเงิน ไม่ตกเป็นทาสของสิ่งของฝ่ายโลก ถ้าเราไม่ยอมให้สิ่งของฝ่ายโลกผูกมัดเราในตอนนี้ สิ่งเหล่านี้ก็จะไม่ผูกมัดเราในภายหลัง และเพื่อที่เราจะสัตย์ซื่อ เราต้องละทิ้งสิ่งเหล่านั้น

`อ่าน เฉลยธรรมบัญญัติ 14:22 และส่วนสุดท้ายในข้อ 23 ประชากรของพระเจ้าต้องทำอะไรกับกำไรหรือผลผลิตในแต่ละปี เหตุใดพระเจ้าจึงขอให้พวกเขาทำเช่นนี้`

พระเจ้าอธิบายเหตุผลหนึ่งที่พระองค์ทรงสร้างระบบสิบลดหนึ่งผ่านทางโมเสส “เพื่อท่านจะได้เรียนรู้ที่จะยำเกรงพระยาห์เวห์พระเจ้าของท่านเสมอ” (เฉลยธรรมบัญญัติ 14:23) สดุดี 31:19 ให้ความหมายที่คู่ขนานกัน เราจะเห็นว่าความยำเกรงหมายถึงการไว้วางใจ

“โอ ความดีของพระองค์อุดมสักเท่าใดที่พระองค์ทรงสะสมไว้เพื่อบรรดาผู้ที่เกรงกลัวพระองค์ และทรงกระทำไว้เพื่อผู้ที่วางใจในพระองค์ ต่อหน้าบุตรทั้งหลายของมนุษย์”

ความหมายที่ขนานกันนี้แสดงให้เราเห็นว่า การยำเกรงพระเจ้าคือการวางใจในพระองค์ ดังนั้น เราเข้าใจว่าพระเจ้าทรงสร้างระบบสิบลดหนึ่งเพื่อป้องกันเราจากความเห็นแก่ตัวและหนุนน้ำใจเราให้วางใจในพระองค์ว่าพระองค์จะจัดหาสิ่งต่าง ๆ  แก่เรา แต่แน่นอนว่า การสัตย์ซื่อในสิบลดหนึ่งไม่ได้เป็นหลักประกันว่าผู้คนจะยืนหยัดในความสัตย์ซื่อในท้ายที่สุด แต่ผู้ที่ไม่สัตย์ซื่อในสิบลดหนึ่งแน่นอนว่า เขาเหล่านั้นกำลังเตรียมตัวเองเข้าสู่ปัญหา