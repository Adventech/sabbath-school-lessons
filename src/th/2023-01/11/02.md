---
title:  วันอาทิตย์ ให้พระเจ้ามาก่อน
date:   12/03/2023
---

`อ่าน 2 พงศาวดาร 20:1-22 เราได้รับหลักการฝ่ายจิตวิญญาณที่สำคัญอะไรจากเรื่องนี้ ไม่ว่าเรากำลังเผชิญกับความยากลำบากใดก็ตาม`

ในช่วงที่ใกล้สิ้นสุดรัชกาลเยโฮชาฟัท ยูดาห์ถูกรุกราน เยโฮชาฟัทเป็นบุรุษผู้กล้าหาญและองอาจ เขาได้เสริมกำลังกองทัพและสร้างป้อมเมืองเป็นเวลาหลายปี เขาเตรียมพร้อมเป็นอย่างดีที่จะเผชิญหน้ากับศัตรูทุกฝ่าย กระนั้น ในวิกฤตครั้งนี้เขาก็ไม่ได้วางใจในพละกำลังของตน แต่วางใจในฤทธิ์อำนาจของพระเจ้า เขาตั้งตนแสวงหาองค์พระผู้เป็นเจ้า และประกาศให้มีการอดอาหารทั่วทั้งยูดาห์ ประชาชนทั้งหมดมาชุมนุมกันที่ลานพระวิหารที่ซาโลมอนเคยอธิษฐานว่า หากต้องเผชิญกับอันตราย พวกประชากรจะมารวมตัวกันที่นี่ ชายยูดาห์ทุกคนยืนอยู่เบื้องพระพักตร์พระเจ้าพร้อมกับภรรยาและลูก ๆ พวกเขาอธิษฐานขอให้พระเจ้าทำให้ศัตรูสับสนเพื่อพระนามของพระองค์จะได้รับเกียรติ จากนั้นกษัตริย์ก็อธิษฐาน “พวกข้าพระองค์ไม่มีฤทธิ์เดชที่จะต่อสู้คนมากมายนี้ ที่กำลังมาต่อสู้กับข้าพระองค์ทั้งหลาย พวกข้าพระองค์ไม่ทราบว่าจะทำอย่างไร แต่ดวงตาของข้าพระองค์ทั้งหลายเพ่งมองที่พระองค์” (2 พงศาวดาร 20:12)

หลังจากที่เขาเหล่านั้นอุทิศตนต่อพระเจ้าในทำนองนี้แล้ว พระวิญญาณของพระผู้เป็นเจ้าเสด็จมาเหนือคนของพระเจ้า และเขากล่าวว่า “อย่ากลัว และอย่าท้อแท้เพราะคนมากมายเหล่านี้เลย เพราะการรบนั้นไม่ใช่เรื่องของท่านแต่เป็นของพระเจ้า... ท่านทั้งหลายไม่ต้องต่อสู้ในการรบครั้งนี้ โอ ยูดาห์ และเยรูซาเล็ม จงเข้าประจำที่ ยืนนิ่งและมองดูชัยชนะของพระยาห์เวห์เพื่อพวกท่าน” (2 พงศาวดาร 20:15-17)

เช้าตรู่วันรุ่งขึ้น กษัตริย์ทรงเรียกประชาชนให้มาชุมนุม โดยมีคณะนักร้องประสานเสียงชาวเลวีอยู่ข้างหน้าเพื่อร้องเพลงสรรเสริญพระเจ้า แล้วทรงตักเตือนประชาชาน “จงวางใจในพระยาห์เวห์พระเจ้าของท่านทั้งหลาย แล้วท่านจะได้รับความมั่นคง จงเชื่อบรรดาผู้เผยพระวจนะของพระองค์ แล้วท่านจะได้รับความสำเร็จ” (2 พงศาวดาร 20:20) จากนั้นคณะนักร้องเริ่มร้องประสานเสียง และศัตรูก็ทำลายกันและกัน และ “ไม่มีสักคนเดียวที่รอดไปได้” (2 พงศาวดาร 20:24) คนยูดาห์ใช้เวลาสามวันรวบรวมของที่ริบได้จากการสู้รบ และในวันที่สี่พวกเขาก็เดินทางกลับมายังกรุงเยรูซาเล็มพร้อมกับร้องเพลงไปด้วย

แน่นอนว่า พระเจ้าผู้ทรงช่วยพวกเขาให้รอดคือพระเจ้าองค์เดียวกับที่เรารักและนมัสการ และฤทธิ์อำนาจของพระองค์ก็ยิ่งใหญ่ในทุกวันนี้เช่นเดียวกับในยุคนั้น ความท้าทายของเราคือ การวางใจในพระองค์และให้พระองค์ทรงนำ

`อ่าน 2 พงศาวดาร 20:20 พระคัมภีร์ข้อนี้ให้ความหมายพิเศษแก่ชาวเซเว่นธ์เดย์แอ๊ดเวนตีสอย่างไร`