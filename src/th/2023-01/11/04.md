---
title:  วันอังคาร ถึงเวลาทำให้เรียบง่าย
date:   14/03/2023
---

คริสเตียนเซเว่นธ์เดย์แอ๊ดเวนตีสควรทำอะไรในช่วงเวลาแห่งความยากลำบาก เราจะจมลงในโหมดของการเอาชีวิตรอดหรือไม่ มิใช่เช่นนั้นแน่นอน แต่ความจริงนั้นตรงกันข้าม เนื่องจากเรารู้ว่าโลกใกล้จะสิ้นสุดแล้วและการเสด็จมาครั้งที่สองของพระคริสต์ก็ใกล้เข้ามาแล้ว เราต้องใช้เงินของเราเพื่อประกาศข่าวประเสริฐแห่งพระกิตติคุณและสิ่งที่พระเจ้าได้ทรงจัดเตรียมไว้ให้กับคนที่รักพระองค์ เราเข้าใจว่าวันหนึ่งในไม่ช้าทุกสิ่งบนโลกนี้จะถูกเผาไหม้จนหมด

`อ่าน 2 เปโตร 3:3-12 เปโตรกำลังบอกอะไรแก่เรา`

จากพระคำของพระเจ้าเราเข้าใจว่า พระองค์มิได้จะทรงส่งรถตู้เพื่อขนของของเราขึ้นสวรรค์ แต่สิ่งของทุกอย่างจะถูกเผาไหม้ในเปลวไฟครั้งสุดท้าย ร่องรอยบาปและความชั่วร้ายทั้งหมดยกเว้นรอยแผลเป็นบนพระหัตถ์ของพระคริสต์จะถูกทำลายไปตลอดกาล

แล้วเราควรทำอย่างไรกับทรัพย์สินของเรา “ถึงเวลาแล้วที่พี่น้องของเราควรตัดทรัพย์สมบัติของตนลงแทนที่จะเพิ่มจำนวนให้มากขึ้น เรากำลังจะย้ายไปเมืองที่ดีกว่า เมืองนั้นคือสวรรค์ อย่าให้เราอาศัยอยู่บนแผ่นดินโลกราวกับว่าเป็นบ้านถาวรของเรา ให้เราเก็บสิ่งของเฉพาะที่จำเป็นจริง ๆ เท่านั้น” (เอลเลน จี. ไว้ท์, Counsels on Stewardship, หน้า 59)

แน่นอนว่าเธอเขียนคำเหล่านั้นมานานกว่าศตวรรษแล้ว แต่หลักการยังคงอยู่เช่นเดิม เวลานั้นสั้นเสมอ เพราะชีวิตเราก็สั้นเสมอ อายุ 60 ปี หรือ 80 ปี หรือ 100 ปี (ถ้าคุณมีพันธุกรรมที่ดีและมีสุขภาพดี) แตกต่างจากชีวิตนิรันดร์มากเพียงใด ชีวิตของคุณอาจสิ้นสุดลงก่อนที่คุณจะอ่านบทเรียนของสัปดาห์นี้จบก็เป็นได้ และสิ่งถัดไปที่คุณรู้ก็คือ การเสด็จมาครั้งที่สองของพระเยซู (ช่างรวดเร็วอะไรเช่นนี้)

ในฐานะที่เราเป็นคริสเตียนเซเว่นธ์เดย์แอ๊ดเวนตีส เราต้องดำเนินชีวิตภายใต้แสงแห่งนิรันดร์เสมอ แน่นอนว่าเราต้องทำงานอย่างหนักเพื่อเลี้ยงดูตนเองและครอบครัว และถ้าเราได้รับพระพรแห่งความมั่งคั่ง หากเราจะเพลิดเพลินกับมันในตอนนี้ก็ไม่มีอะไรผิด ขออย่าให้เราโลภ แต่เอื้อเฟื้อเผื่อแผ่แก่คนขัดสน กระนั้นเราต้องจำไว้เสมอว่า สิ่งที่เราสะสมไว้ในโลกนี้เป็นเพียงแค่ชั่วคราว จะหายไปในวันหนึ่ง และถ้าเราไม่ระมัดระวัง ก็มีโอกาสทำให้จิตวิญญาณของเราเสื่อมทรามลงไป

`ถ้าคุณรู้ว่าพระเยซูจะเสด็จกลับมาภายในสิบปีนี้ คุณจะเปลี่ยนแปลงชีวิตอย่างไร หรือหากจะเสด็จมาใน 5 ปี หรือ 3 ปีนี้`