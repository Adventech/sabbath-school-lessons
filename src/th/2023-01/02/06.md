---
title:  วันพฤหัสบดี แสวงหาพระองค์ก่อน
date:   12/01/2023
---

พระเยซูเคยตรัสไว้ว่า “มหาชนต่างฟังพระองค์ด้วยความยินดี” (มาระโก 12:37) คนส่วนใหญ่ในฝูงชนมหาศาลที่ติดตามและฟังพระเยซูถูกจัดว่าอยู่ในกลุ่มนี้ คือ มหาชนทั่วไป พวกเขาเป็นผู้ที่ได้รับอาหารบนภูเขาและได้ยินคำเทศนาบนภูเขา โดยทั่วไปแล้วพระเยซูตรัสกับพวกเขาว่า เรารู้ว่าพวกเจ้ากังวลถึงการจัดหาสิ่งต่าง ๆ ให้ครอบครัว เจ้ากังวลถึงอาหารและน้ำดื่มที่จำเป็นทุกวันและเสื้อผ้าที่จำเป็นสำหรับให้ความอบอุ่นและปกป้องร่างกาย และนี่คือสิ่งที่เราเสนอให้...

`อ่าน มัทธิว 6:25-33 พระสัญญาอะไรที่พบได้ในข้อนี้ และประชากรจะต้องทำอะไรเพื่อรับพระสัญญานั้น`

พระสัญญามากมายของพระเจ้ามีองค์ประกอบแบบพันธสัญญาแบบทั้งสองฝ่าย กล่าวคือ เพื่อที่จะรับพรนั้น เราจะต้องทำในส่วนของเราด้วย

`อ่าน อิสยาห์ 26:3 เราจะต้องทำอะไรเพื่อให้ได้มาซึ่งสวัสดิภาพของพระเจ้า อ่าน 1 ยอห์น 1:9 พระเยซูจะทำอย่างไรถ้าเราสารภาพบาปของเรา อ่าน 2 พงศาวดาร 7:14 มีอะไรบ้างในข้อเสนอของพระเจ้าที่กล่าวถึง “ถ้าทำ” และ “ผลที่ได้”`

ข้อพระคัมภีร์เหล่านี้และข้ออื่น ๆ อีกมากมายกล่าวเชื่อมโยงถึงข้อเท็จจริงที่สำคัญว่า ในความขัดแย้งครั้งยิ่งใหญ่ที่เกิดขึ้นบนโลกนี้ แม้พระเจ้าจะทรงมีอำนาจสูงสุด แม้พระเจ้าจะทรงเป็นพระผู้สร้างและพระผู้ค้ำจุนเรา และแม้ความรอดเป็นของประทานแห่งพระคุณและเราได้รับโดยที่ไม่สมควรได้รับ แต่เราก็ยังมีส่วนที่จะต้องทำ เราจะต้องเลือกที่จะทำตามการดลใจของพระวิญญาณบริสุทธิ์และเชื่อฟังสิ่งที่พระเจ้าทรงเรียกให้เราทำ โดยใช้ของประทานอันศักดิ์สิทธิ์คือ เจตจำนงเสรีหรือการเลือกอย่างเสรี แม้พระเจ้าจะประทานพรและชีวิตแก่เรา เราอาจจะเลือกคำสาปแช่งและความตายแทนก็เป็นได้ ไม่น่าแปลกใจที่พระเจ้าตรัสว่า “เพราะฉะนั้นท่านจงเลือกเอาข้างชีวิตเพื่อท่านและลูกหลานของท่านจะได้มีชีวิตอยู่” (เฉลยธรรมบัญญัติ 30:19)