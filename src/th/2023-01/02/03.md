---
title:  วันจันทร์ ระวังที่จะทำตาม
date:   09/01/2023
---

พระธรรมเฉลยธรรมบัญญัติเป็นข่าวสารการอำลาของโมเสสแบบฉบับพิมพ์ เขียนถึงชาวอิสราเอลรุ่นที่สองหลังจากการพเนจรในถิ่นทุรกันดารสี่สิบปี ข่าวสารนี้ได้รับในที่ราบโมอับทางทิศตะวันออกของกรุงเยรีโค เฉลยธรรมบัญญัติจึงถูกเรียกว่า “หนังสือแห่งความทรงจำ” ในพระธรรมนี้ โมเสสทบทวนความจำถึงการที่พระเจ้าดูแลชาวอิสราเอลอย่างสัตย์ซื่อ เขาเล่าเรื่องการเดินทางจากภูเขาซีนายไปจนถึงคาเดชบาร์เนียบริเวณชายขอบของดินแดนแห่งพันธสัญญา ตลอดจนการก่อกบฏและการพเนจรไปในถิ่นทุรกันดารสี่สิบปี เขากล่าวทบทวนพระบัญญัติสิบประการ ข้อกำหนดของสิบลดหนึ่งและคลังกองกลาง แต่ใจความสำคัญหลักของเฉลยธรรมบัญญัติคือ คำแนะนำให้เชื่อฟังพระเจ้าและรับพระพรจากพระองค์ โมเสสพรรณนาถึงพระเจ้าว่าเป็นผู้ทรงมีความสามารถและมีพระประสงค์ที่จะดูแลประชากรของพระองค์

`อ่าน เฉลยธรรมบัญญัติ 28:1-14 พระพรอันยิ่งใหญ่อะไรที่สัญญาไว้แก่ประชากร แต่พวกเขาต้องทำอะไรเพื่อได้รับพรนั้น`

โมเสสมีความกระตือรือร้นเป็นอย่างมากที่อยากจะให้ประชากรเข้าใจว่า พระเจ้าทรงมีพรอันประเสริฐและน่าอัศจรรย์ที่จะมอบแก่พวกเขา คำของโมเสสที่กล่าวว่า “ถ้าท่านระวังที่จะทำตาม” ให้พวกเขารู้ว่าชะตากรรมนิรันดร์ตกอยู่ในเดิมพัน ช่างเป็นการสำแดงถึงการให้เลือกอย่างเสรีอันทรงพลังอะไรเช่นนี้ เขาเหล่านี้เป็นประชาชาติที่พระเจ้าทรงเลือกสรร เป็นผู้รับพรและพระสัญญาอันยิ่งใหญ่ แต่พรและพระสัญญาเหล่านั้นมีเงื่อนไข พวกเขาจะต้องยอมรับและกระทำตาม

นอกจากนี้ ไม่มีสิ่งใดที่พระเจ้าขอให้พวกเขากระทำยากเกินความสามารถ “เพราะว่าพระบัญญัติซึ่งข้าพเจ้าบัญชาท่านในวันนี้ สำหรับท่านไม่ยากเกินไป และไม่ไกลเกินไปด้วย ไม่ใช่อยู่บนสวรรค์ ซึ่งท่านจะกล่าวว่า ‘ใครจะขึ้นไปบนสวรรค์แทนเราและนำมาให้เราเพื่อให้เราได้ฟังและประพฤติตาม’ ไม่ใช่อยู่โพ้นทะเล ซึ่งท่านจะกล่าวว่า ‘ใครจะข้ามทะเลไปแทนเราและนำมาให้เรา เพื่อให้เราได้ฟังและประพฤติตาม’ แต่ถ้อยคำนั้นอยู่ใกล้ท่านมาก อยู่ในปากของท่าน และอยู่ในใจของท่าน ฉะนั้นท่านจึงทำตามได้” (เฉลยธรรมบัญญัติ 30:11-14) แน่นอนว่า นอกจากพรแล้ว สิ่งเหล่านี้ยังเป็นคำเตือนถึงคำสาปแช่งว่าจะเกิดอะไรขึ้นหากพวกเขาไม่เชื่อฟัง (เฉลยธรรมบัญญัติ 28:15-68) กล่าวคือ เป็นผลที่ตามมาจากบาปและการกบฏของพวกเขา

`จง “ระวังที่จะทำตาม” สิ่งที่พระเจ้าทรงบอกให้เราทำ มีความหมายสำหรับเราในทุกวันนี้อย่างไร`