---
title:  วันอังคาร ถวายพระเกียรติแด่พระเจ้า
date:   10/01/2023
---

พระธรรมสุภาษิตไม่ได้เขียนถึงสิ่งที่ถูกหรือผิดมากนัก แต่เขียนถึงสติปัญญาและความโง่เขลา ถ้าเราอ่านพระธรรมเล่มนี้ เราจะเห็นประโยชน์จากสติปัญญาและหลุมพรางของความโง่เขลา

`อ่าน สุภาษิต 3:1-10 ข้อพระคัมภีร์นี้ให้พระสัญญาอันประเสริฐอะไร “ผลแรกแห่งผลิตผลทุกอย่างของเจ้า” หมายถึงอะไร`

ในการจัดการทรัพย์สินของเรา พระเจ้าทรงขอให้เราให้พระองค์มาเป็นอันดับแรก เพื่อเป็นการยอมรับถึงความเป็นเจ้าของทุกสิ่งของพระองค์ และเป็นการแสดงออกถึงความเชื่อในพระองค์ว่าพระองค์จะทรงจัดหาสิ่งทั้งปวงให้แก่เรา แต่ยิ่งไปกว่านั้น พระองค์ตรัสว่า ถ้าเราให้พระองค์มาก่อนแล้ว พระองค์จะทรงอวยพรสิ่งที่เหลืออยู่ สำหรับเราแล้ว การที่จะให้พระองค์มาก่อน เป็นการกระทำของความเชื่อ เป็นการกระทำของความไว้วางใจ เป็นการแสดงออกถึงการไว้วางใจในองค์พระผู้เป็นเจ้าด้วยสุดจิตสุดใจของเรา และแท้จริงแล้ว เป็นการไม่พึ่งพาความรอบรู้ของตนเอง (ซึ่งสำคัญมากเพราะว่าเรื่องต่าง ๆ มักเกิดขึ้นโดยที่เราก็ไม่เข้าใจ)

เมื่อคุณตระหนักถึงสิ่งที่เราแต่ละคนได้รับโดยพระเยซู พระองค์มิใช่เป็นเพียงพระผู้สร้าง (ยอห์น 1:1-4) และพระผู้ค้ำจุน (ฮีบรู 1:3) แต่ยังเป็นพระผู้ไถ่ของเราด้วย (วิวรณ์ 5:9) การที่เราคืนผลแรกของสิ่งใดก็ตามที่เรามีก็เป็นสิ่งที่เราควรทำ

“พระเจ้าไม่เพียงอ้างสิทธิ์ในสิบลดหนึ่งเท่านั้น แต่พระองค์ยังทรงบอกเราว่า เราควรเก็บสิบลดหนึ่งนั้นไว้อย่างไร พระองค์ตรัสว่า ‘จงถวายพระเกียรติแด่พระยาห์เวห์ด้วยทรัพย์สินของเจ้า และด้วยผลแรกแห่งผลิตผลทุกอย่างของเจ้า’ ข้อนี้มิได้สอนว่า เราต้องใช้จ่ายเพื่อตนเองก่อน แล้วนำส่วนที่เหลือมาให้พระเจ้า สิบลดหนึ่งที่สัตย์ซื่อจะต้องเป็นไปในทางตรงข้าม จงแยกส่วนที่เป็นของพระเจ้าออกก่อน” (เอลเลน จี. ไว้ท์, Counsels on Stewardship, หน้า 81)

พระเจ้าตรัสว่า ถ้าเราให้พระองค์มาก่อน “แล้วยุ้งของเจ้าจะเต็มบริบูรณ์” ทว่าการเช่นนี้จะไม่เกิดขึ้นโดยปาฏิหาริย์ กล่าวคือ คุณจะไม่ตื่นขึ้นมาในเช้าวันหนึ่งและพบว่ายุ้งฉางเต็มไปด้วยผลิตผล แทนที่จะเป็นเช่นนั้น พระคัมภีร์นั้นเต็มไปด้วยหลักการเกี่ยวกับการเป็นผู้ดูแลทรัพย์สินที่ดี การวางแผนอย่างรอบคอบ และความรับผิดชอบทางการเงิน ซึ่งความรับผิดชอบอันดับแรกและสำคัญที่สุดคือ การสัตย์ซื่อต่อสิ่งที่พระเจ้าทรงเรียกให้เราทำ

`แล้วเราเรียนรู้ที่จะวางใจในพระเจ้าและพระสัญญาของพระองค์ในช่วงเวลาที่มีปัญหาทางการเงินได้อย่างไร แม้ในขณะที่เราพยายามที่จะสัตย์ซื่อ แต่ยุ้งฉางของเราก็ไม่เต็ม`