---
title:  วันพุธ พันธสัญญาเรื่องสิบลดหนึ่ง
date:   11/01/2023
---

การคืนสิบลดหนึ่งในทางปฏิบัติและความสัมพันธ์ของเรากับพระเจ้ามีความเชื่อมโยงทางฝ่ายจิตวิญญาณกันอย่างใกล้ชิด ชาวอิสราเอลเจริญรุ่งเรืองเมื่อพวกเขาเชื่อฟังพระเจ้าและสัตย์ซื่อในการคืนสิบลดหนึ่ง ในทางตรงกันข้ามพวกเขาจะตกอยู่ในช่วงเวลาที่ยากลำบากหากไม่ได้ทำเช่นนั้น ดูเหมือนว่าชาวอิสราเอลจะตกอยู่ในวัฏจักรของการเชื่อฟังแล้วเจริญรุ่งเรือง และการไม่เชื่อฟังแล้วเกิดปัญหา ในช่วงเวลาหนึ่งที่พวกเขาไม่สัตย์ซื่อ พระเจ้าได้เสนอพันธสัญญาแบบทั้งสองฝ่ายกับประชากรของพระองค์ผ่านทางผู้เผยพระวจนะมาลาคี

`อ่าน มาลาคี 3:7-11 พระสัญญาและเงื่อนไขอะไรที่พบได้ในข้อนี้`

พระเจ้าทรงสัญญากับประชากรว่า หากพวกเขาจะกลับมาหาพระองค์ พระองค์ก็จะกลับมาหาพวกเขา เมื่อพวกเขาถามว่าการกลับมาหาพระองค์หมายความว่าอย่างไร พระองค์ตรัสอย่างชัดแจ้งว่า “หยุดฉ้อโกงเราในเรื่องทศางค์และเครื่องบูชา” การฉ้อโกงของพวกเขาเป็นสาเหตุที่ทำให้ถูกสาปแช่ง และนี่คือวิธีแก้ปัญหาคำสาปของพระเจ้า “จงนำทศางค์เต็มขนาดมาไว้ในคลัง” (มาลาคี 3:10) และหากเจ้าทำเช่นนี้ “เราจะเปิดหน้าต่างในฟ้าสวรรค์ให้เจ้า และเทพรอย่างล้นไหลมาให้เจ้าหรือไม่” ถ้าเราไม่มีที่เพียงพอจะเก็บพรนั้น กล่าวคือ เรามีพรอย่างล้นเหลือ ให้เรานำพรนั้นไปช่วยเหลือผู้อื่นและช่วยงานของพระเจ้าให้เจริญก้าวหน้าขึ้น

“พระองค์พระผู้ประทานพระบุตรองค์เดียวของพระองค์ให้สิ้นพระชนม์เพื่อท่าน ทรงทำพันธสัญญากับท่าน พระองค์ประทานพรแก่ท่าน และในทางกลับกัน พระองค์ทรงต้องการให้ท่านนำสิบลดหนึ่งและเงินถวายมาคืนแก่พระองค์ ไม่มีใครกล้าพูดว่า ไม่มีทางที่ฉันจะเข้าใจในเรื่องนี้ แผนการของพระเจ้าเกี่ยวกับสิบลดหนึ่งและเงินถวายระบุไว้อย่างชัดเจนในมาลาคีบทที่ 3 พระเจ้าทรงเรียกร้องให้มนุษย์สัตย์ซื่อต่อพันธสัญญาที่พระองค์ทรงทำไว้” (เอลเลน จี. ไว้ท์, Counsels of Stewardship, หน้า 75)

วัฏจักรของการเชื่อฟังที่เป็นไปในทางบวกอย่างหนึ่งมีบันทึกไว้ในรัชสมัยของเฮเซคียาห์กษัตริย์ผู้ชอบธรรมแห่งยูดาห์ มีการฟื้นฟูอย่างแท้จริงในยูดาห์ และผู้คนเริ่มคืนสิบลดหนึ่งและเงินถวายอย่างสัตย์ซื่อให้แก่คลังพระวิหาร มีเงินเข้ามามากมายจนต้องตั้งอยู่เป็นกอง ๆ ที่พระวิหาร 2 พงศาวดาร 31:5 บอกเราว่าเกิดอะไรขึ้นเมื่อประชากร “บริจาคกันอย่างมากมาย มีผลรุ่นแรกของข้าว เหล้าองุ่นใหม่ น้ำมันมะกอกสด น้ำผึ้ง และผลผลิตทุกอย่างจากไร่นา และพวกเขานำทศางค์ของสิ่งของทุกชนิดมาอย่างมากมาย”

`การคืนสิบลดหนึ่งของคุณ (หรือไม่ได้คืน) บ่งบอกถึงชีวิตฝ่ายวิญญาณของตัวคุณเองกับความสัมพันธ์ที่มีกับพระเจ้าอย่างไร`