---
title:  วันศุกร์ ศึกษาเพิ่มเติม
date:   13/01/2023
---

“ไม่ว่าช่วงเวลาใดของโลก เมื่อประชากรของพระเจ้าปฏิบัติตามแผนการของพระองค์ด้วยการให้ตามระบบ (คืนสิบลดหนึ่ง) และในของประทานและเงินถวายอย่างร่าเริงและเต็มใจ เขาเหล่านั้นตระหนักถึงคำมั่นสัญญาที่ว่า ความเจริญรุ่งเรืองจะติดตามการงานของเขาทั้งหมดตามสัดส่วนที่พวกเขาเชื่อฟังข้อกำหนดของพระองค์ เมื่อพวกเขายอมรับการอ้างสิทธิของพระเจ้าและปฏิบัติตามข้อกำหนดของพระองค์ ให้เกียรติพระองค์ด้วยทรัพย์สินของพวกเขา ยุ้งฉางของพวกเขาก็เต็มไปด้วยความอุดมสมบูรณ์ แต่เมื่อพวกเขาขโมยสิบลดหนึ่งและเงินถวายของพระเจ้า พวกเขาจะตระหนักว่า ไม่เพียงแต่ขโมยของพระองค์เท่านั้น แต่ยังขโมยของตนเองด้วย เพราะพระองค์จำกัดพรที่ประทานแก่พวกเขาตามสัดส่วนที่พวกเขาถวายแด่พระองค์” (เอลเลน จี. ไว้ท์, คำพยานสำหรับคริสตจักร, vol. 3, หน้า 395)

พระคัมภีร์กล่าวอย่างชัดเจนว่า เราได้รับความรอดโดยความเชื่อเพียงเท่านั้น ซึ่งเป็นของประทานแห่งพระคุณของพระเจ้า การที่เราเชื่อฟังคำตรัสสั่งของพระเจ้าเป็นการตอบสนองต่อพระคุณของพระเจ้า มิใช่เชื่อฟังเพื่อให้ได้มาซึ่งความรอด (เพราะถ้าเราทำเพื่อให้ได้มา นั่นก็ไม่ใช่พระคุณ: ดูใน โรม 4:1-4) แท้จริงแล้ว เมื่อเราดูพันธสัญญาแบบทั้งสองฝ่ายที่พระเจ้าทรงกระทำกับเรา เราจะเห็นทั้งพรที่เราได้รับและหน้าที่รับผิดชอบของเรา เราสร้างความสัมพันธ์ของเรากับพระองค์และกำหนดชะตากรรมของเราเองด้วยการตอบสนองต่อสิ่งที่พระเจ้าเสนอแก่เรา การเชื่อฟังเป็นการรับใช้และการแสดงความจงรักภักดีในความรัก เป็นเครื่องหมายที่แท้จริงของการเป็นสาวก แทนที่เราจะต้องพยายามเชื่อฟังด้วยตัวเราเอง แต่เพราะความเชื่อและเชื่อเท่านั้นที่ทำให้เรามีส่วนในพระคุณของพระคริสต์ ซึ่งช่วยเราให้เชื่อฟังในสิ่งที่พระเจ้าขอจากเราได้

**คำถามเพื่อการอภิปราย**

`มีการกล่าวกันว่า ถ้าชาวแอ๊ดเวนตีสทุกคนสัตย์ซื่อในการคืนสิบลดหนึ่ง คริสตจักรของเราคงมีเงินมากเกินพอที่จะทำทุกสิ่งที่จำเป็นเพื่อการเผยแพร่ข่าวประเสริฐ คุณมีความเห็นอย่างไรในแง่ของการคืนสิบลดหนึ่งและการถวาย เพื่อช่วยคริสตจักรทำในสิ่งที่ได้รับการทรงเรียกให้ทำ`

`พิจารณาถึงแนวคิดที่ว่า การเลือกและการงานของเราสำคัญเพียงใดต่อความสัมพันธ์ที่เรามีกับพระเจ้า เหตุใดการคืนสิบลดหนึ่งและเงินถวายจึงเป็นส่วนหนึ่งของงานฉันทภาระ เรารับของประทานแห่งความรอดได้เพราะการคืนสิบลดหนึ่งใช่หรือไม่ เราจะหลีกเลี่ยงกับดักแห่งความคิดเช่นนี้ได้อย่างไร`

`อภิปรายคำถามท้ายบทเรียนวันอังคารที่กล่าวว่า แม้เราจะสัตย์ซื่อต่อพระเจ้า แต่เราก็ยังพบกับช่วงเวลาที่ยากลำบาก เราจะทำความเข้าใจอย่างไรหากสิ่งนี้เกิดกับเราจริง ๆ และเราจะไม่ท้อแท้ได้อย่างไร`