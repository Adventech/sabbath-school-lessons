---
title:  ชื่นชมยินดีในการฟื้นคืนพระชนม์
date:   22/09/2024
---

`อ่าน มาระโก 15:42-16:6 เกิดอะไรขึ้นในข้อเหล่านี้ และเหตุใดเรื่องนี้จึงเกี่ยวข้องกับการฟื้นคืนพระชนม์เป็นอย่างมาก`

ผู้เขียนพระกิตติคุณทุกคนต่างเห็นพ้องกันว่าพระเยซูสิ้นพระชนม์ในวันที่พวกเขาเรียกว่า “วันเตรียม” (มัทธิว 27:62; มาระโก 15:42; ลูกา 23:54; ยอห์น 19:14, 31, 42) นักศึกษาพระคัมภีร์ส่วนใหญ่เข้าใจกันว่าครอบคลุมตั้งแต่ดวงอาทิตย์ตกในวันพฤหัสบดีจนถึงดวงอาทิตย์ตกในวันศุกร์ พระเยซูสิ้นพระชนม์บ่ายวันศุกร์และถูกฝังทันทีก่อนพระอาทิตย์ตกดินตามธรรมเนียมการฝังศพของชาวยิว

ในช่วงวันสะบาโตองค์พระผู้เป็นเจ้าทรงหยุดพักอยู่ในอุโมงค์ฝังศพ และบรรดาสาวกของพระเยซูทั้งหมดก็หยุดพักเช่นกัน “แล้วพวกนางก็กลับไปจัดแจงเครื่องหอมกับน้ำมันหอม ในวันสะบาโตนั้นพวกเขาก็หยุดพักตามบัญญัติ” (ลูกา 23:56) อาจจะดูขัดแย้งกันหากพวกเขาเชื่อว่าพระเยซูได้ลดความสำคัญของการรักษาพระบัญญัติข้อสี่ที่เกี่ยวกับการถือรักษาวันสะบาโต

ในคืนวันเสาร์พวกผู้หญิงซื้อเครื่องหอม และในเช้าวันอาทิตย์พวกเธอไปที่อุโมงค์ฝังพระศพด้วยใจปรารถนาที่จะทำพิธีฝังศพตามแบบฉบับให้เสร็จสิ้น แต่แน่นอนว่า พระเยซูมิได้ทรงอยู่ที่นั่นแล้ว

ตั้งแต่ต้นศตวรรษที่ 2 คริสเตียนเห็นความสำคัญของการฟื้นคืนพระชนม์ในวันอาทิตย์ของพระเยซู ต่อมาจึงกลายเป็นพื้นฐานของวันอาทิตย์ศักดิ์สิทธิ์ แต่พระคัมภีร์พันธสัญญาใหม่สอนเช่นนั้นหรือ

`อ่าน โคโลสี 2:10-12 อะไรคืออนุสรณ์สถานแห่งการฟื้นคืนพระชนม์ของพระเยซูในพันธสัญญาใหม่`

ไม่มีคำใดในพระคัมภีร์ที่บ่งบอกถึงความศักดิ์สิทธิ์ของวันอาทิตย์เพื่อเป็นอนุสรณ์ของการฟื้นคืนพระชนม์ แต่อนุสรณ์ของการฟื้นคืนพระชนม์นั้นคือการรับบัพติศมา “เพราะฉะนั้น เราจึงถูกฝังไว้กับพระองค์แล้ว โดยการรับบัพติศมาเข้าในการตายนั้น เพื่อว่าเมื่อพระบิดาทรงให้พระคริสต์เป็นขึ้นมาจากตายโดยพระสิริของพระองค์แล้ว เราก็จะได้ดำเนินตามชีวิตใหม่ด้วยเหมือนกัน” (โรม 6:4)

ในฐานะแอ๊ดเวนตีสเราควรชื่นชมยินดีในเช้าแห่งการฟื้นคืนพระชนม์ของพระเยซูในวันอาทิตย์ แม้ว่าจะมีหลักข้อเชื่อเทียมเท็จเกี่ยวกับการนมัสการวันอาทิตย์ก็ตาม พระเยซูทรงมีชัยชนะเหนือความตายเพราะการสิ้นพระชนม์และการฟื้นคืนพระชนม์ของพระองค์ และเราก็มีหลักประกันในการฟื้นขึ้นจากความตายเพราะการฟื้นคืนพระชนม์ของพระองค์

`“สาธุการแด่พระเจ้าพระบิดาแห่งพระเยซูคริสต์องค์พระผู้เป็นเจ้าของเรา โดยพระเมตตาล้นเหลือของพระองค์ ทรงโปรดให้เราบังเกิดใหม่ เข้าในความหวังที่ยั่งยืน โดยการคืนพระชนม์ของพระเยซูคริสต์” (1 เปโตร 1:3) เปาโลมีความมั่นใจในการฟื้นคืนพระชนม์ของพระเยซู เราจะมีความมั่นใจเช่นนั้นได้อย่างไร`