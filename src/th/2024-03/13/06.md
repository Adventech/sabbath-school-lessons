---
title:  จงออกไปประกาศทั่วโลก
date:   26/09/2024
---

`อ่าน มาระโก 16:14-20 เมื่อพระเยซูทรงปรากฏต่อเหล่าสาวก พระองค์ตรัสอะไรกับพวกเขา และถ้อยคำเหล่านั้นมีความหมายกับเราในทุกวันนี้อย่างไร`

คำพูดแรกของพระเยซูที่ตรัสกับเหล่าสาวกไม่ได้บันทึกไว้โดยตรงในมาระโก 16:14 แต่พระองค์ทรงตำหนิที่พวกเขาสงสัยและมีใจดื้อดึง ปัญหาเรื่องความสงสัยหรือไม่เชื่อนี้ไม่ได้เป็นเพียงปัญหาที่เราเผชิญอยู่ทุกวันนี้เท่านั้น ดังที่เราได้เห็นแล้วว่า แม้แต่สาวกของพระเยซูก็มีปัญหาในเรื่องของความเชื่อ (มัทธิว 28:17; ยอห์น 20:24-29) แม้พวกเขาจะอยู่กับพระเยซูตัวต่อตัวและได้เห็นการอัศจรรย์ครั้งแล้วครั้งเล่าก็ตาม

พระเยซูทรงแสดงให้เหล่าสาวกเห็นหลักฐานมากมายว่าการฟื้นคืนพระชนม์นั้นเป็นเรื่องจริง จากนั้นประจักษ์พยานของพวกเขารวมถึงหลักฐานที่ศึกษาในบทเรียนของวันจันทร์ก่อให้เกิดรากฐานแห่งความเชื่ออันมั่นคง

จากนั้นพระเยซูทรงมอบหมายหน้าที่แก่เหล่าสาวกของพระองค์ในการนำข่าวประเสริฐไปทั่วทุกมุมโลก พระบัญชาของพระองค์นั้นครอบคลุมพื้นที่กว้าง พวกเขาจะต้องออกไปทั่วโลกและประกาศข่าวประเสริฐแก่มนุษย์ทุกคน จากนั้นพระเยซูทรงอธิบายถึงผลลัพธ์ที่จะเกิดจากการทำงานของพวกเขา ใครเชื่อและรับบัพติศมาก็จะรอด แต่ใครไม่เชื่อจะต้องถูกลงโทษ

พระเยซูทรงอธิบายถึงหมายสำคัญที่จะเกิดขึ้นขณะที่เหล่าสาวกออกไปประกาศด้วยเช่นกัน ได้แก่ ขับผีออก พูดภาษาใหม่ ๆ การป้องกันจากอันตรายที่อาจเกิดขึ้น และรักษาคนป่วย บางคนตีความมาระโก 16:18 ผิดไป โดยคิดว่าคริสเตียนจะต้องยืนยันความเชื่อของตนด้วยการจับงูพิษ อย่างไรก็ตาม นั่นไม่ใช่สิ่งที่พระเยซูหมายถึงในข้อนี้ สิ่งที่พระเยซูทรงอธิบายคือความคุ้มครองแก่เราเมื่อเรามีส่วนร่วมในพันธกิจ ดังที่เกิดกับเปาโลในพันธกิจเพื่อการรับใช้ผู้อื่นใน กิจการ 28:3-6

แน่นอนว่าพระคัมภีร์ไม่ได้สอนว่าคริสเตียนจะได้รับการปกป้องจากอันตรายเสมอไป บางครั้งพระเจ้าทรงเห็นว่าเป็นการเหมาะสมที่การอัศจรรย์จะต้องเกิดขึ้นเพื่อช่วยเผยแพร่ข่าวประเสริฐ แต่บางครั้ง คริสเตียนก็ต้องทนทุกข์เนื่องจากคำพยานของพวกเขา ในสถานการณ์เช่นนั้นความอดทนอดกลั้นของพวกเขาจะเป็นหมายสำคัญอีกประการหนึ่งสำหรับผู้ไม่เชื่อจะได้เห็นถึงอำนาจแห่งความเชื่อ

หลังจากทรงทำทุกสิ่งครบถ้วนแล้ว “พระเจ้าก็ทรงรับพระองค์ขึ้นสู่ฟ้าสวรรค์ ประทับที่เบื้องขวาพระหัตถ์ของพระเจ้า” (มาระโก 16:19) พระเยซูเสด็จขึ้นไปประทับที่เบื้องขวาพระหัตถ์ของพระเจ้าในตำแหน่งที่มีอำนาจสูงสุด เพราะพระเยซูทรงได้ชัยชนะเหนืออำนาจแห่งความชั่วร้ายทั้งปวงแล้ว

จงสังเกตข้อสุดท้าย แม้พวกเขาจะออกไป “ทุกแห่งหน” ประกาศข่าวประเสริฐ พวกเขาก็ไม่ได้ไปคนเดียว “พวกสาวกจึงออกไปเทศนาสั่งสอนทุกแห่งหน และองค์พระผู้เป็นเจ้าทรงร่วมงานกับพวกเขาและทรงสนับสนุนคำสอนของพวกเขา ด้วยการให้มีหมายสำคัญประกอบคำสอน” (มาระโก 16:20) พระองค์ทรงอยู่กับพวกเขาในเวลานั้น และพระองค์ทรงสัญญาที่จะอยู่กับเราในปัจจุบันนี้เช่นกันขณะที่เราสานต่องานที่พวกเขาได้เริ่มไว้

`“เราจะอยู่กับท่านทั้งหลายเสมอไป จนกว่าจะสิ้นยุค” (มัทธิว 28:20) เราได้รับกำลังใจอย่างไรจากพระสัญญานี้ขณะที่เราออกไปประกาศข่าวประเสริฐ “ทุกหนแห่ง” เช่นกัน`