---
title:  ศึกษาเพิ่มเติม
date:   27/09/2024
---

อ่านหนังสือผู้พึงปรารถนาของปวงชนของนาง เอลเลน จี. ไว้ท์. เรื่อง “พระคริสต์ทรงเป็นขึ้นมาแล้ว” และ “จงออกไปสั่งสอนชนทุกชาติ” หน้า 779-787 และ 818-828

“สำหรับผู้เชื่อแล้ว พระคริสต์ทรงเป็นชีวิตและการเป็นขึ้นจากตายในพระผู้ช่วยให้รอดของเรานั้น ชีวิตที่สูญเสียไปเพราะบาปจะกลับคืนมาอีกครั้งเพราะพระองค์ทรงมีชีวิตในตัวพระองค์เองที่จะฟื้นฟูคนที่ทรงประสงค์ได้ พระองค์ทรงมีสิทธิอำนาจที่จะประทานความเป็นอมตะ ชีวิตที่พระองค์ทรงสละในขณะเป็นมนุษย์พระองค์ทรงรับกลับคืนอีกและประทานให้แก่มนุษยชาติ ‘เรามา’ พระองค์ตรัส ‘เพื่อพวกเขาจะได้ชีวิตและจะได้อย่างครบบริบูรณ์’ ‘คนที่ดื่มน้ำที่เราจะให้กับเขานั้น จะไม่มีวันกระหายอีกเลย น้ำที่เราจะให้เขานั้นจะกลายเป็นบ่อน้ำพุในตัวเขาพุ่งขึ้นถึงชีวิตนิรันดร์’ ‘คนที่กินเนื้อและดื่มโลหิตของเราจะมีชีวิต นิรันดร์และเราจะให้คนนั้นเป็นขึ้นมาในวันสุดท้าย’ ยอห์น 10:10; 4:14; ยอห์น 6:54

“สำหรับผู้เชื่อแล้ว ความตายเป็นเพียงเรื่องเล็กน้อยเท่านั้น พระคริสต์ตรัสถึงเรื่องนี้ราวกับว่าเป็นช่วงเวลาเพียงน้อยนิด ‘ถ้าใครประพฤติตามคำสอนของเรา คนนั้นจะไม่ประสบความตายเลย’ ‘คนนั้นจะไม่ตายเลย’ สำหรับคริสเตียนแล้วความตายเป็นเพียงการนอนหลับ เป็นแค่ช่วงเวลาแห่งความเงียบและความมืด ชีวิตถูกซ่อนไว้กับพระคริสต์ในพระเจ้าและ ‘เมื่อพระคริสต์ผู้ทรงเป็นชีวิตของท่านทั้งหลายทรงปรากฏ ในเวลานั้นท่านก็จะปรากฏพร้อมกับพระองค์ในศักดิ์ศรีด้วย’ ยอห์น 8:51, 52; โคโลสี 3:4” (เอลเลน จี. ไว้ท์, ผู้พึงปรารถนาของปวงชน, หน้า 786, 787)

แม้แต่นักประวัติศาสตร์ที่ไม่เชื่อพระเจ้าและไม่ยอมรับความจริงเรื่องการฟื้นคืนพระชนม์ ก็ยังยอมรับว่าพระเยซูทรงถูกปลงพระชนม์ แต่ภายหลังจากการสิ้นพระชนม์ของพระองค์มีผู้คนมากมายอ้างว่าได้เห็นพระคริสต์ผู้ฟื้นคืนพระชนม์ ซึ่งนำไปสู่การก่อตั้งกลุ่มผู้เชื่อที่กลายเป็นคริสตจักรคริสเตียน และเพื่อพยายามอธิบายว่าทำไมบางคนอ้างว่าเห็นพระเยซูทรงพระชนม์ บางคนกล่าวว่าพระเยซูมีน้องชายฝาแฝด หรือสาวกในยุคแรกเกิดอาการประสาทหลอนโดยคิดว่าพวกเขาเห็นพระเยซู คนอื่น ๆ บอกว่าพระเยซูไม่ได้สิ้นพระชนม์จริง ๆ เพียงแต่ทรงสลบและหายเป็นปกติในเวลาต่อมา คนอีกกลุ่มอ้างว่ามีมนุษย์ต่างดาวลงมาเอาพระศพของพระองค์ไป หากดูข้อโต้แย้งเหล่านี้แล้วก็จะเห็นว่าไม่สมเหตุสมผลเอาเสียเลย (Clifford Goldstein, Risen: Finding Hope in the Empty Tomb [Pacific Press, 2021])

**คำถามเพื่อการอภิปราย**:

`เหตุใดเหล่าสาวกจะต้องโกหกเรื่องการฟื้นคืนพระชนม์ของพระเยซู จากเรื่องทั้งหมดที่เราได้รับรู้แล้วว่า พวกเขาต่างต้องเผชิญกับความเกลียดชัง แปลกแยก และการกดขี่ข่มเหงต่อความเชื่อของพวกเขา พวกเขาจะได้รับอะไรจากการแต่งเรื่องการฟื้นคืนพระชนม์`

`ข้อพิสูจน์ในเรื่องการฟื้นคืนพระชนม์ใดที่น่าเชื่อถือสำหรับคุณมากที่สุด จงให้เหตุผลในชั้นเรียนของคุณ`

`จงพิจารณาถึงความหวังอันยิ่งใหญ่ที่เราได้รับจากการฟื้นคืนพระชนม์ของพระเยซู ตามที่เปาโลเขียนบรรยายไว้ใน 1 โครินธ์ 15`