---
title:  ทรงปรากฏแก่มารีย์และคนอื่น ๆ
date:   25/09/2024
---

`อ่าน มาระโก 16:9-20 ข้อพระคัมภีร์เหล่านี้ยืนยันเรื่องราวการฟื้นคืนพระชนม์เพิ่มขึ้นอย่างไร`

มาระโก 16:9-20 เกือบทั้งหมดมีความคล้ายคลึงกับเล่มอื่น ๆ ในพระคัมภีร์พันธสัญญาใหม่ กล่าวคือ มารีย์ชาวมักดาลาเห็นพระเยซูที่อุโมงค์ฝังศพ (มัทธิว 28:1, 9, 10; ยอห์น 20:11-18; เปรียบเทียบกับ ลูกา 8:2) ชายสองคนเห็นพระองค์ในชนบท (ลูกา 24:13-35) สาวกทั้งสิบเอ็ดคนได้รับมอบหมาย (มัทธิว 28:16-20; ลูกา 24:36-49; ยอห์น 20:19-23)

บุคคลแรกที่เห็นพระเยซูทรงพระชนม์คือมารีย์ชาวมักดาลา (ยอห์น 20:11-18) ผู้หญิงคนอื่น ๆ ก็เห็นพระองค์เช่นกัน (มัทธิว 28:8-10) จงสังเกตว่ากลุ่มคนแรกที่ได้เห็นองค์พระผู้เป็นเจ้าฟื้นคืนพระชนม์คือผู้หญิง เนื่องจากในสมัยโบราณผู้หญิงไม่ถือว่าเป็นพยานที่เชื่อถือได้เพราะมีสถานะต่ำกว่า หากเรื่องราวนี้ถูกแต่งขึ้นก็คงจะให้ผู้ชายเป็นกลุ่มแรกเห็นและเป็นพยานการฟื้นคืนพระชนม์ อย่างไรก็ตาม ไม่ใช่ผู้ชาย หรือสาวกสิบสองคน แต่เป็นผู้หญิงที่เห็นพระองค์ก่อน เธอออกไปและบอกข่าวดีแก่เหล่าสาวก แต่ก็ไม่น่าแปลกใจที่พวกเขาไม่เชื่อคำพยานของเธอ น่าจะเป็นเพราะมันดูเป็นเรื่องอัศจรรย์จนน่าเหลือเชื่อ และน่าเสียดายที่มารีย์เป็นผู้หญิงด้วย

ผู้สนับสนุนเรื่องราวของพระเยซูผู้ทรงฟื้นคืนพระชนม์กล่าวว่าการที่ผู้หญิงเห็นพระองค์ก่อนเป็นข้อพิสูจน์ที่หนักแน่นว่าเรื่องนี้เป็นเรื่องจริง

`เกิดอะไรขึ้นใน มาระโก 16:14 หากเรื่องราวนี้เป็นเรื่องแต่งขึ้น อะไรที่ไม่สมเหตุสมผล`

แน่นอนว่าหากเรื่องราวนี้ถูกสร้างขึ้นมา ทำไมผู้เขียนและเหล่าสาวกจะต้องทำให้ตัวเองดูแย่ขนาดนั้น พระเยซูทรงตำหนิพวกเขาในเรื่อง “ความสงสัยและใจดื้อดึง” เรื่องราวในพระกิตติคุณตั้งแต่ช่วงเวลาที่พระองค์ทรงถูกจับกุมไปจนถึงการมาปรากฎของพระองค์หลังการฟื้นคืนพระชนม์บรรยายถึงผู้ติดตามพระเยซูในแง่ลบเป็นอย่างมาก เช่น การหลบหนี การปฏิเสธ การไม่เชื่อ และอื่น ๆ อีกมากมาย หากเรื่องการฟื้นคืนพระชนม์เป็นเรื่องแต่งขึ้นมา สิ่งเหล่านี้ไม่สมเหตุสมผลเลย

ในทางตรงกันข้าม การประกาศอย่างมั่นใจและหนักแน่นในเวลาต่อมาว่าพระเยซูฟื้นคืนพระชนม์และทรงพระชนม์อยู่ พร้อมด้วยความหวังที่ให้กับทุกคนเป็นสิ่งที่สนับสนุนอย่างเข้มแข็งต่อความจริงที่พวกเขาพูด

`เราจะป้องกันตัวเองจากการตกหลุมพรางแห่งความสงสัยและความไม่เชื่อฝ่ายจิตวิญญาณได้อย่างไร เหตุใดจึงเป็นสิ่งสำคัญที่เราต้องเชื่อมต่อกับพระคริสต์ผู้ทรงฟื้นคืนพระชนม์ทุกวัน`