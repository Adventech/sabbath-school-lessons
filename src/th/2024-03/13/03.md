---
title:  หินกลิ้งออกไปแล้ว
date:   23/09/2024
---

`อ่าน มาระโก 16:1-8 และ 1 โครินธ์ 15:1-8 พระคัมภีร์ทั้งสองแหล่งนี้มีอะไรเหมือนกัน`

เรื่องราวการฟื้นคืนพระชนม์ปรากฏในพระกิตติคุณทุกเล่ม ผู้เขียนพระกิตติคุณแต่ละคนนำเสนอเรื่องราวนี้จากมุมมองที่แตกต่างกัน แต่ทุกคนต่างบันทึกแนวคิดหลักซึ่งมีปรากฏใน 1 โครินธ์ 15:1-8 ด้วย

พระธรรมมาระโกเน้นเหตุการณ์สำคัญสี่ประการ ได้แก่ การสิ้นพระชนม์ การฝังพระศพ การฟื้นคืนพระชนม์ และการปรากฏตัวของพระองค์ การสิ้นพระชนม์และการฝังพระศพบันทึกไว้ในบทที่ 15 การฟื้นคืนพระชนม์และปรากฏตัวของพระองค์บันทึกในบทที่ 16 แต่มีการหักมุม มาระโก 16:7 พูดถึงการให้มารวมตัวกันในแคว้นกาลิลี และจะเห็นพระองค์ที่นั่น (ดูในยอห์น 21)

บางคนรู้สึกเหลือเชื่อที่คริสเตียนเชื่อเรื่องพระผู้เป็นเจ้าที่ฟื้นคืนพระชนม์ อย่างไรก็ตาม หลักฐานที่สนับสนุนการฟื้นคืนพระชนม์ของพระเยซูมีนัยสำคัญและสอดคล้องกับเหตุผล

สิ่งที่เราต้องทำประการแรกคือ เชื่อในพระเจ้าในฐานะพระผู้สร้าง (ดูในปฐมกาล 1 และ 2) ซึ่งจะทำให้แนวคิดเรื่องการฟื้นคืนพระชนม์ เรื่องการอัศจรรย์สมเหตุสมผล พระเจ้าผู้ทรงสร้างจักรวาลและจากนั้นทรงให้กำเนิดชีวิตบนโลก แน่นอนว่าพระองค์ทรงมีฤทธิ์อำนาจที่จะปลุกพระเยซูให้ฟื้นคืนพระชนม์หากพระองค์ทรงเลือกที่จะทำเช่นนั้น การดำรงอยู่ของพระเจ้าไม่ได้ทำให้การฟื้นคืนพระชนม์ของพระเยซูเป็นสิ่งที่จำเป็นต้องเกิดขึ้น แต่ทำให้เป็นการสมเหตุสมผล

ประการถัดมา แน่นอนว่าอุโมงค์ฝังศพนั้นก็ว่างเปล่าอยู่ แม้แต่นักประวัติศาสตร์ที่ไม่เชื่อพระเจ้าก็ยอมรับความจริงข้อนี้ หากไม่เป็นเช่นนี้แล้ว คำกล่าวที่ว่าพระองค์ทรงฟื้นคืนพระชนม์ก็คงไม่เป็นความจริงตั้งแต่แรกเริ่ม เพราะหากพระวรกายของพระองค์ยังคงอยู่ในนั้น คำกล่าวที่ว่าพระองค์ทรงเป็นขึ้นมาแล้วนั้นก็ไม่เป็นความจริง

ประการถัดมา คำอธิบายที่ว่าสาวกของพระองค์ขโมยพระศพไปก็ไม่สมเหตุสมผล เหล่าสาวกไม่สามารถผ่านทหารยามไปได้อย่างแน่นอน หากแม้พวกเขาจะขโมยไปได้ แล้วเหตุใดเหล่าสาวกจึงไม่ถูกจับฐานลักขโมย คำตอบก็คือว่าผู้นำศาสนารู้ว่าสาวกไม่ได้ทำเช่นนั้น

นอกจากนี้ ผู้คนจำนวนมากเป็นพยานว่าพวกเขาเห็นพระคริสต์ผู้ฟื้นคืนพระชนม์ หลายคนรวมทั้งบรรดาสาวกด้วยที่ไม่เชื่อในตอนแรก และเปาโลศัตรูตัวฉกาจคนหนึ่งที่ไม่เพียงแต่อ้างว่าได้เห็นองค์พระผู้เป็นเจ้าฟื้นคืนพระชนม์เท่านั้น แต่ยังกล่าวด้วยว่าประสบการณ์ในครั้งนั้นได้เปลี่ยนเส้นทางชีวิตทั้งหมดของเขาอย่างสิ้นเชิงด้วย

ท้ายที่สุด (แม้ว่าจะยังมีเหตุผลอื่น ๆ อีกมากมาย) เราจะอธิบายการเติบโตขึ้นของคริสตจักรคริสเตียนที่ก่อตั้งขึ้นโดยผู้คนที่อ้างว่าได้เห็นพระเจ้าผู้ฟื้นคืนพระชนม์ได้อย่างไร คนเหล่านี้พร้อมที่จะตายเพื่อสิ่งที่พวกเขารู้ว่าเป็นเรื่องโกหกหรือ คำพยานของพวกเขาที่สอดคล้องกันทั้งทันทีหลังการสิ้นพระชนม์ของพระองค์ (กิจการ 3:15) และหลายปีต่อมา (1 เปโตร 1:3) ทำหน้าที่เป็นหลักฐานที่ชัดเจนถึงการฟื้นคืนพระชนม์ของพระองค์

`คุณจะตอบว่าอย่างไรหากมีคนถามคุณว่า คุณมีหลักฐานอะไรที่บ่งบอกว่าพระคริสต์ทรงฟื้นขึ้นจากความตาย`