---
title:  อุปมาเรื่องผู้หว่านพืช
date:   21/07/2024
---

`อ่าน มาระโก 4:1-9 ดินแต่ละชนิดมีลักษณะอย่างไร และเกิดอะไรขึ้นกับเมล็ดพืชที่ตกลงบนดินเหล่านั้น`

เมื่อเราอ่านอุปมาของพระเยซูในพระกิตติคุณ เรามักจะข้ามไปยังการตีความที่พระเยซูกล่าวไว้อย่างรวดเร็ว อันที่จริง เรื่องเหล่านี้มีจุดประสงค์เพื่อสอนความจริงฝ่ายจิตวิญญาณแก่ชีวิตคริสเตียนมิใช่หรือ ใช่แน่นอน แต่บางครั้งพระเยซูก็ไม่ได้อธิบายอุปมาอย่างชัดเจนเลยนอกจากข้อความสั้น ๆ ว่า “แผ่นดินสวรรค์เปรียบเหมือน” หรือ “ใครมีหูจงฟังเถิด”

อันที่จริงแล้ว หากเราจะพิจารณาเรื่องให้ช้าลงและวิเคราะห์ทำความเข้าใจก็จะเป็นประโยชน์ต่อเราอย่างมาก เพื่อเราจะสามารถจับทิศทางได้ว่าลักษณะของเรื่องชี้ไปทางใด หากเราศึกษาอุปมาเรื่องผู้หว่านพืชเช่นนี้ เราจะได้แนวคิดที่หลากหลาย เมล็ดพืชตกลงบนดินสี่ประเภทที่แตกต่างกัน ส่วนเมล็ดพืชนั้นมีลักษณะเดียวกันสำหรับดินทุกประเภท ชนิดของดินมีผลอย่างมากต่อผลลัพธ์ที่เกิดกับเมล็ดพืช แทนที่จะเป็นเรื่องต่อเนื่องเพียงเรื่องเดียว จริง ๆ แล้วอุปมาเรื่องนี้มีเรื่องแยกย่อยอยู่อีกสี่เรื่อง โดยแต่ละเรื่องเล่าอย่างครบถ้วนสมบูรณ์ ระยะเวลาที่ใช้ในการเล่าเรื่องเพิ่มขึ้นตามแต่ละเรื่องที่เล่าต่อกัน

เมล็ดพืชที่ตกลงบนพื้นดินถูกนกบินมากินในทันที “ ‘และเมื่อเขาหว่าน เมล็ดพืชก็ตกตามหนทางบ้าง แล้วนกก็มากินเสีย’ ” (มาระโก 4:4)

เมล็ดพืชที่ตกลงบนพื้นหินให้ผลลัพธ์ที่ล้มเหลวในเวลาเพียงสองสามวันหรือไม่กี่สัปดาห์ ซึ่งการถูกแสงแดดแผดเผานั้นมีส่วนทำให้ไม่เกิดผลด้วย

เมล็ดพืชที่ตกกลางหนามวัชพืชใช้เวลาหลายวันในการเติบโต แต่ก็ไม่เกิดผลเพราะถูกหนามปกคลุม

เมล็ดพืชที่ตกลงบนดินดีใช้เวลานานที่สุดในการเติบโต อาจใช้เวลาตลอดทั้งฤดูปลูก ซึ่งเป็นไปตามรูปแบบของการปลูกพืชผล

เรื่องราวทั้งสามแสดงถึงความล้มเหลว มีเพียงเรื่องสุดท้ายเท่านั้นที่ประสบผลสำเร็จ คือให้พืชผลที่ดีและอุดมสมบูรณ์ ความยาวของเรื่องขึ้นอยู่กับแต่ละเรื่องที่ต่อเนื่องกัน และมีเรื่องเดียวเท่านั้นที่ให้ผลสำเร็จ เรื่องอื่น ๆ ล้วนชี้ไปที่ความเสี่ยงของการล้มเหลว แต่สุดท้ายก็เน้นย้ำถึงผลสำเร็จที่คุ้มค่าอย่างมากมาย

อุปมานี้ดูเหมือนจะชี้ให้เห็นถึงความท้าทายและความเสี่ยงของการเป็นสาวก แต่ก็เน้นย้ำถึงรางวัลมากมายที่จะได้รับจากการติดตามพระเยซู

`บทเรียนฝ่ายจิตวิญญาณอื่น ๆ อะไรอีกบ้างที่เราเรียนรู้ได้จากธรรมชาติ`