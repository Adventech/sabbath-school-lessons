---
title:  การตีความของพระเยซู
date:   22/07/2024
---

พระเยซูทรงจบอุปมาเรื่องนี้ โดยมิได้ให้คำอธิบายในทันที ขณะนั้นพระเยซูทรงสอน “ฝูงชนจำนวนมาก” ตามที่บันทึกไว้ในพระคัมภีร์ (มาระโก 4:1) แต่ต่อมาเมื่อพระองค์ทรงอยู่กับกลุ่มคนจำนวนน้อยกว่า (มาระโก 4:10) เมื่อนั้นพระองค์จึงทรงอธิบายความหมายของอุปมา

`อ่าน มาระโก 4:13-20 พระเยซูทรงให้ความหมายของอุปมาเรื่องผู้หว่านพืชว่าอย่างไร`

พระเยซูทรงตีความอุปมาโดยระบุองค์ประกอบภายนอกที่สอดคล้องกับรายละเอียดบางอย่างในเรื่อง การตีความนี้แสดงให้เห็นว่าเรื่องนี้เป็นการเปรียบเทียบโดยให้คติแฝงอย่างกว้าง ๆ และเชื่อมโยงกับโลกแห่งความจริง ซึ่งไม่จำเป็นต้องให้รายละเอียดในทุกขั้นตอน

พระเยซูทรงให้ความหมายเมล็ดพืชว่าเป็น “พระวจนะ” ซึ่งหมายถึง พระวจนะของพระเจ้า โดยเฉพาะพระวจนะตามที่พระเยซูทรงสอน ยากอบ 1:21 กล่าวว่า “เพราะฉะนั้นจงขจัดความโสมมทุกอย่างและความชั่วที่มีอยู่ดาษดื่น และด้วยใจที่สุภาพอ่อนโยนจงน้อมใจรับพระวจนะที่ทรงปลูกฝังไว้แล้วนั้น ซึ่งสามารถช่วยจิตวิญญาณของพวกท่านให้รอดได้”

ชนิดของดินที่แตกต่างกันหมายถึงผู้ฟังที่ต่างกัน ตามการให้ความหมายของพระเยซูนั้น ทุกคนต่างได้ยินพระวจนะ ซึ่งคือดินทุกชนิดที่ได้รับเมล็ดพืชที่หว่านลงไป แต่การรับเมล็ดนั้นแตกต่างกัน ดินที่อยู่ริมหนทางนั้นแข็ง เมื่อหว่านเมล็ดลงไป นกก็มาแย่งชิง พระเยซูทรงเชื่อมโยงบทเรียนนี้กับการที่ซาตานแย่งชิงเอาความจริงที่หว่านไปเสีย พื้นหินนั้นมีเนื้อดินอยู่บ้าง พระเยซูทรงเชื่อมโยงดินชนิดนี้กับคนที่อุทิศตนอย่างผิวเผิน คนเหล่านี้ไม่ได้คำนึงถึงสิ่งที่ต้องสละทิ้งเมื่อมาเป็นสาวก ส่วนเมล็ดพืชที่หว่านลงกลางดินที่มีต้นวัชพืชหนามก็ถูกหนามปกคลุม พระเยซูอธิบายว่าบทเรียนนี้หมายถึงความกังวลในชีวิตและความร่ำรวยที่เป็นหนามปกคลุมและรัดเอาพระวจนะออกไป ในทางกลับกัน ดินดีหมายถึงผู้ที่ได้ยินพระวจนะและรับไว้ และพืชนั้นก็งอกงามและให้ผลอุดมสมบูรณ์

คำอธิบายที่ยาวที่สุดคือเรื่องของดินบนพื้นหินและที่มีหนามวัชพืช พระเยซูทรงชี้ให้เห็นองค์ประกอบที่แตกต่างกันในการอธิบายถึงผู้ฟังที่เป็นพื้นหิน คนเหล่านี้จะรับพระวจนะด้วยความยินดี แต่พวกเขาจะเป็นสาวกเพียงชั่วขณะหนึ่ง เมื่อเกิดการกดขี่ข่มเหง พวกเขาก็จะถอยหนีไป ในทางกลับกัน ผู้ฟังที่เป็นดินมีวัชพืชหนามนั้นจะไม่ถอยหนีไปเนื่องจากมีความยากลำบากเข้ามา แต่จะหลงหายเพราะช่วงเวลาที่ดี พวกเขาให้ความสนใจไปที่สิ่งของทางโลกแทนที่จะเป็นอาณาจักรของพระเจ้า ความห่วงใยและความกังวลของพวกเขาวนเวียนอยู่กับสิ่งที่โลกนี้มอบให้

`จงพิจารณาชีวิตของคุณเอง ลักษณะของดินชนิดใดที่คืบคลานเข้ามาในประสบการณ์ของคุณ ดินตามหนทาง ดินบนพื้นหิน หรือดินที่มีหนามวัชพืช เรื่องเหล่านี้ละเอียดอ่อนกว่าที่คุณจะหยั่งรู้ได้ หากคุณจำเป็นต้องเปลี่ยนแปลงตนเอง คุณจะเลือกทำอะไร`