---
title:  ตะเกียงและตะกร้าตวง
date:   24/07/2024
---

`อ่าน มาระโก 4:21-23 พระเยซูทรงเน้นอะไรเป็นพิเศษในอุปมาเรื่องของตะเกียง`

บ้านเรือนแถบนั้นของโลกในสมัยของพระเยซูนั้นมีขนาดและการก่อสร้างที่ต่างกันไปขึ้นอยู่กับที่ตั้งและความมั่งคั่ง มักจะมีการนำรูปแบบกรีกมาใช้ในการสร้างบ้าน ซึ่งสร้างขึ้นรอบ ๆ ลานบ้าน แต่มีความซับซ้อนในระดับที่แตกต่างกัน หรือบางทีพระเยซูอาจกำลังพูดถึงบ้านหลังเล็ก ๆ ของชาวนา ประเด็นไม่ได้อยู่ที่บ้านหลังใหญ่หรือหลังเล็ก แต่อยู่ที่หลักการ ในที่สุดความจริงเกี่ยวกับพระเยซูจะต้องถูกเปิดเผย

พระเยซูทรงตั้งคำถามสองข้อในมาระโก 4:21 คำถามแรกคาดหวังคำตอบเชิงลบ “ตะเกียงมีไว้สำหรับตั้งใต้ถังหรือใต้เตียงนอนหรือ” ส่วนคำถามที่สองคาดหวังคำตอบเชิงบวก “ไม่ได้มีไว้สำหรับตั้งบนเชิงตะเกียงหรือ” พระเยซูทรงใช้สถานการณ์ที่ดูแปลกและมีความย้อนแย้งแฝงนัยเพื่ออธิบายประเด็นของพระองค์ ตะเกียงมีไว้เพื่อให้แสงสว่าง หากซ่อนไว้ ก็จะไม่เป็นไปตามจุดประสงค์ของมัน มาระโก 4:22 อธิบายอุปมาโดยอ้างอิงเรื่องของความลับที่ถูกเปิดเผยต่อสาธารณะ ใครก็ตามที่เคยถูกแฮกอีเมลหรือคอมพิวเตอร์คงเข้าใจดีว่าความลับที่ถูกเปิดเผยต่อสาธารณะนั้นเป็นเช่นไร แต่สิ่งที่พระเยซูกำลังกล่าวถึงคือ ข่าวประเสริฐ

`อ่าน มาระโก 4:24, 25 พระเยซูทรงให้บทเรียนอะไรแก่เราในอุปมาเรื่องของตะกร้าตวง`

หลายพื้นที่ทั่วโลกมีการขายผักผลไม้สดในตลาดเปิด โดยทั่วไปแล้วผู้ขายจะมีอุปกรณ์สำหรับวัดตวงสินค้าที่พวกเขาขาย เป็นเรื่องปกติสำหรับผู้ขายที่จะเพิ่มสินค้าเข้าไปในตาชั่งอีกเล็กน้อยเพื่อเป็นการแถมให้ผู้ซื้อรู้สึกว่าตนได้รับการต่อรองราคาที่ดี พระเยซูทรงหยิบยกเรื่องที่ผู้ขายที่ดีปฏิบัติต่อผู้ซื้อเพื่อชี้ให้เห็นถึงการเปิดกว้างต่อความจริง หากใครก็ตามที่เปิดกว้างและติดตามแสงสว่าง เขาก็จะได้รับมากยิ่งขึ้น แต่ถ้าเขาปฏิเสธแสงสว่าง เขาก็จะสูญเสียแม้กระทั่งสิ่งที่เขามีอยู่ก่อนหน้านี้

`เราเข้าใจหลักการที่ว่าวิธีที่เราปฏิบัติต่อผู้อื่นจะสะท้อนสิ่งที่เราได้รับจากพระเจ้าอย่างไร จงนึกถึงหลักการนี้ทุกครั้งที่คุณมีปฏิสัมพันธ์กับผู้อื่น`