---
title:  อุปมาเรื่องเมล็ดพืชที่งอกขึ้น
date:   25/07/2024
---

`อ่าน มาระโก 4:26-29 อุปมาเรื่องนี้เน้นถึงจุดประสงค์ใด`

พระธรรมมาระโกส่วนใหญ่มีความคล้ายคลึงกับพระธรรมมัทธิวหรือลูกาหรือทั้งสองเล่ม แต่ไม่ใช่ในกรณีของอุปมาเรื่องนี้ ซึ่งเป็นเรื่องที่ไม่เหมือนใคร สาระสำคัญของอุปมาสั้น ๆ นี้คือกระบวนการของการเติบโต พระเยซูทรงชี้ให้เห็นว่านี่คือวิธีการของอาณาจักรของพระเจ้า แม้มนุษย์จะมีบทบาทในการเติบโต แต่การเติบโตที่แท้จริงนั้นเป็นผลมาจากพระราชกิจของพระเจ้า มิใช่เป็นกระบวนการที่ไม่มีที่สิ้นสุด เรื่องราวจบลงอย่างกะทันหันพร้อมกับเมล็ดข้าวที่สุกเต็มรวง การเสด็จกลับมาครั้งที่สองของพระคริสต์ก็เป็นเช่นนั้น ซึ่งจะเป็นจุดที่ประวัติศาสตร์โลกสิ้นสุดลงในทันที

`อ่าน มาระโก 4:30-32 จุดสำคัญของอุปมาเรื่องเมล็ดมัสตาร์ดคืออะไร`

อุปมานี้เน้นให้เห็นว่าสิ่งที่เล็กมาก ๆ สามารถเติบโตเป็นสิ่งที่ใหญ่โตได้อย่างน่าอัศจรรย์ใจ โดยทั่วไปแล้วเมล็ดมัสตาร์ดมีขนาดเส้นผ่าศูนย์กลาง 1-2 มิลลิเมตร (0.039-0.079 นิ้ว) พืชที่เรื่องนี้กล่าวถึงน่าจะเป็นต้นมัสตาร์ดสีดำที่มีเมล็ดเล็กมาก (1 กรัมมีมากกว่า 700 เมล็ด) แม้ว่าจะไม่ใช่เมล็ดพันธุ์ที่เล็กที่สุดในโลก แต่เมล็ดมัสตาร์ดก็ค่อนข้างมีขนาดเล็กมาก โดยเฉพาะเมื่อเปรียบเทียบกับขนาดของต้นที่ใหญ่เมื่อมันเติบโตขึ้น ซึ่งสูงได้ถึง 3 เมตร (10 ฟุต) พระเยซูทรงให้สังเกตว่าแม้แต่นกก็ยังมาทำรังตามกิ่งของต้นมัสตาร์ดด้วย ประเด็นสุดท้ายนี้อ้างอิงจาก สดุดี 104:12 และพาดพิงถึง ดาเนียล 4:10-12 ด้วยเช่นกัน สดุดี 104 กล่าวถึงฤทธิ์อำนาจของพระเจ้าในการสร้างโลก และดาเนียล 4 กล่าวถึงเนบูคัดเนสซาร์ว่าเป็นต้นไม้ใหญ่เป็นร่มเงาและอาหารทั่วทั้งโลก

ประเด็นที่พระเยซูตรัสคือ อาณาจักรของพระเจ้า ซึ่งเริ่มต้นเล็กๆ แต่จะเติบโตและน่าประทับใจ ผู้คนในสมัยพระเยซูอาจดูถูกดูแคลนนักเทศน์ที่เดินทางคลุกฝุ่นจากกาลิลีพร้อมกับเหล่าสาวกของเขา แต่เวลาจะแสดงให้เห็นว่าอาณาจักรของพระคุณของพระองค์จะขยายแผ่กว้างไปทั่วโลก

`“ข่าวประเสริฐเรื่องแผ่นดินของพระเจ้านี้จะถูกประกาศไปทั่วโลก ให้เป็นคำพยานแก่บรรดาประชาชาติ แล้วที่สุดปลายจะมาถึง” (มัทธิว 24:14) ลองพิจารณาว่า “คริสตจักร” อยู่ในสถานะเช่นใดเมื่อพระเยซูกำลังให้คำพยากรณ์นั้น เหตุใดคำพยากรณ์นี้จึงน่าอัศจรรย์ใจและยืนยันความเชื่อแก่เรา`