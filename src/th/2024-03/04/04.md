---
title:  เหตุผลของอุปมา
date:   23/07/2024
---

`อ่าน มาระโก 4:10-12 เหตุใดพระเยซูจึงใช้อุปมาในการสอน`

การอ่านข้อพระคัมภีร์เหล่านี้อย่างผิวเผินทำให้รู้สึกว่า การที่พระเยซูทรงสอนแบบคำอุปมาก็เพื่อปิดบังไม่ให้คนข้างนอกได้เข้าใจ แต่มุมมองเช่นนั้นไม่สอดคล้องกับการกระทำของพระเยซูในบันทึกส่วนอื่น ๆ ของมาระโก ในมาระโก 3:5, 6 พระเยซูทรงเป็นทุกข์เพราะจิตใจที่แข็งกระด้างของผู้นำศาสนา ในมาระโก 3:22-30 พระเยซูทรงให้ความสำคัญกับคำโต้แย้งของพวกธรรมาจารย์อย่างจริงจังและอธิบายรายละเอียดว่าทำไมพวกเขาถึงเข้าใจผิด ในมาระโก 12:1-12 พวกผู้นำศาสนาเข้าใจว่าอุปมาของพระเยซูเรื่องสวนองุ่นและคนเช่าเป็นเรื่องเกี่ยวกับพวกเขา แท้จริงแล้วเป็นคำเตือนว่าแผนร้ายที่พวกเขาคิดต่อพระองค์กำลังดำเนินไปในทิศทางใดและผลอันเลวร้ายที่จะตามมา ถ้าพระองค์ไม่ทรงห่วงใยคนเหล่านี้ พระองค์คงไม่เตือนพวกเขา ด้วยเหตุนี้ จึงจำเป็นต้องพิจารณาพระคำของพระเยซูในมาระโก 4 ให้ถี่ถ้วนเพื่อจะได้เข้าใจจุดมุ่งหมายของพระองค์ พระเยซูกำลังกล่าวถึงข้อความใน อิสยาห์ 6:9, 10

`อ่าน อิสยาห์ 6:1-13 เกิดอะไรขึ้นกับอิสยาห์ ข้อความอะไรที่เขาได้รับเพื่อส่งต่อแก่ชาวอิสราเอล`

อิสยาห์เห็นนิมิตของพระเจ้าในพระวิหารและรู้สึกท่วมท้นไปด้วยพระสิริของพระเจ้า จึงตระหนักถึงความไม่บริสุทธิ์ของตนเอง พระเจ้าทรงชำระเขาให้สะอาดและมอบพระบัญชาแก่เขาด้วยถ้อยคำที่น่าตกใจ เช่นเดียวกับพระธรรมมาระโก ข้อความเหล่านี้อาจฟังดูขัดแย้งเหมือนในอิสยาห์ แต่ก็เต็มไปด้วยการปลอบประโลมใจสำหรับคนของพระเจ้า

อิสยาห์บทที่ 6 มีจุดมุ่งหมายเพื่อกระตุ้นให้ผู้คนตื่นตัว เพื่อพวกเขาจะหันเหจากวิถีชั่วร้ายของตน ในทำนองเดียวกันกับพระธรรมมาระโก กุญแจสำคัญในการเข้าใจถ้อยคำของพระเยซูอยู่ใน มาระโก 3:35 บุคคลหนึ่งจะเข้าใจคำตรัสและคำสอนของพระเยซูได้ก็ต่อเมื่อบุคคลนั้นทำตามพระทัยของพระเจ้า (มาระโก 3:35) ซึ่งจะนำบุคคลนั้นเข้าสู่ครอบครัวของพระเยซู ส่วนบรรดาผู้ที่ตัดสินใจแล้วว่าพระเยซูถูกผีเข้าสิงนั้นจะไม่เปิดใจรับฟังพระองค์

ประเด็นสำคัญในการกล่าวถึงอิสยาห์ 6 ของพระเยซูนั้น ไม่ใช่เพราะพระเจ้าทรงจงใจกีดกันผู้คนให้ออกไป แต่เพราะความคิดไปเองและจิตใจที่แข็งกระด้างของพวกเขาขัดขวางพวกเขาไม่ให้ยอมรับความจริงแห่งความรอด

ความจริงข้อนี้เป็นแนวคิดที่ครอบคลุมอุปมาเรื่องผู้หว่านพืช เราแต่ละคนเลือกได้ว่าจะเป็นดินชนิดใด ทุกคนต้องตัดสินใจด้วยตนเองว่าจะยอมมอบทุกสิ่งแด่พระเยซูหรือไม่ ท้ายที่สุดแล้ว การตัดสินใจเป็นเรื่องส่วนตัวของเราแต่ละคน