---
title:  ศึกษาเพิ่มเติม
date:   26/07/2024
---

อ่านหนังสือ อุทาหรณ์จากคำสอนของพระคริสต์ ของนางเอลเลน จี. ไว้ท์. เรื่อง “ผู้หว่านออกไปหว่าน” หน้า 33-61

“ความบริสุทธิ์ที่แท้จริงคือการรับใช้พระเจ้าอย่างครบถ้วนสมบูรณ์ นี่คือแก่นแท้ของชีวิตคริสเตียนที่แท้จริง พระคริสต์ทรงเรียกร้องให้เราอุทิศตนต่อการรับใช้อย่างไม่จำกัดและไม่แบ่งแยก พระองค์ทรงประสงค์ให้เราอุทิศทั้งใจ ความคิด จิตวิญญาณ และพละกำลัง เราต้องไม่ให้ค่าต่อการเห็นแก่ตัว ผู้ที่ดำเนินชีวิตเพียงเพื่อตนเองเท่านั้นไม่ใช่คริสเตียนที่แท้จริง

“ความรักจะต้องเป็นหลักของการกระทำ ความรักเป็นหลักการพื้นฐานในการปกครองของพระเจ้าทั้งในสวรรค์และบนโลก และความรักจะต้องเป็นรากฐานของอุปนิสัยของคริสเตียน ความรักเพียงเท่านั้นที่คนเราจะมั่นคงและยั่งยืนได้ ความรักเพียงเท่านั้นที่คนเราจะต้านทานการทดลองและการล่อลวงได้

“นอกจากนี้ ความรักจะปรากฏชัดผ่านการเสียสละ แผนการแห่งความรอดตั้งอยู่บนการเสียสละ การเสียสละที่กว้าง ลึก และสูงจนไม่อาจประเมินค่าได้ พระคริสต์ทรงประทานทุกสิ่งเพื่อเรา และบรรดาผู้ที่ยอมรับพระคริสต์ก็เต็มใจเสียสละทุกสิ่งเพื่อพระผู้ไถ่ของพวกเขา ความคิดที่จะถวายพระเกียรติและพระสิริจะมาก่อนสิ่งอื่นใดทั้งหมด” (เอลเลน จี. ไว้ท์, อุทาหรณ์จากคำสอนของพระคริสต์, หน้า 48, 49)

**คำถามเพื่อการอภิปราย**:

`“ความรักจะต้องเป็นหลักของการกระทำ ความรักเป็นหลักการพื้นฐานในการปกครองของพระเจ้าทั้งในสวรรค์และบนโลก” กางเขนเผยให้เราเห็นความจริงอันอัศจรรย์นี้อย่างไร เราจะสะท้อนความรักเช่นนั้นในชีวิตของเราอย่างไร เหตุใดเราจึงต้องสะท้อนความรักนั้นด้วย`

`คุณจะตอบคนที่ยืนกรานว่าพระเยซูทรงเล่าเรื่องเป็นอุปมาก็เพื่อกีดขวางคนภายนอกไม่ให้พวกเขาออกจากความมืดได้อย่างไร เหตุใดพระเยซูผู้ทรงสิ้นพระชนม์เพื่อมนุษย์ทุกคน (อ่าน 1 ยอห์น 2:2) จะจงใจกักขังผู้คนให้อยู่ในความมืด ซึ่งผู้คนเหล่านั้นพระองค์ทรงสิ้นพระชนม์บนไม้กางเขนเพื่อช่วยให้รอด`

`ตะเกียงมีไว้สำหรับตั้งบนเชิงตะเกียง มิใช่ตั้งใต้ถัง (มาระโก 4:21) จงนำหลักการนี้ไปใช้กับการมีปฏิสัมพันธ์ในคริสตจักรของคุณกับชุมชนท้องถิ่น คุณจะให้ตะเกียงของคุณส่องสว่างขึ้นได้อย่างไร`

`พิจารณาอุปมาเรื่องเมล็ดพืชที่งอกขึ้น (มาระโก 4:26-29) มนุษย์มีบทบาทอย่างไรในการช่วยให้เมล็ดแห่งข่าวประเสริฐงอกงาม และพระเจ้าทรงมีบทบาทอย่างไร แม้เราจะมีบทบาทอย่างชัดเจน แต่เราจะแน่ใจได้อย่างไรว่าเราจะพึ่งพาพระเจ้าโดยสิ้นเชิง ทัศนคติของการพึ่งพาพระเจ้าโดยสิ้นเชิงเป็นส่วนสำคัญของการเจริญเติบโตของเราหรือไม่`