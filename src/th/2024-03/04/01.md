---
title:  คำอุปมา
date:   20/07/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 4:1-34; ยากอบ 1:21; อิสยาห์ 6:1-13; สดุดี 104:12; ดาเนียล 4:10-12

> <p>ข้อควรจำ</p>
> “แล้วพระองค์ตรัสกับพวกเขาว่า ‘จงเอาใจจดจ่อต่อสิ่งที่ฟังให้ดี พวกท่านจะให้คนอื่นด้วยปริมาณเท่าใด พวกท่านก็จะได้รับด้วยปริมาณเท่ากัน และพวกท่านจะได้รับมากยิ่งขึ้น เพราะว่าใครมีอยู่แล้วจะทรงเพิ่มเติมให้คนนั้นอีก แต่ใครไม่มี แม้สิ่งที่เขามีอยู่นั้นจะทรงเอาไปจากเขา’ ” (มาระโก 4:24, 25)

สัปดาห์นี้เราจะศึกษาคำอุปมาในมาระโกบทที่ 4 พระธรรมมาระโกบันทึกเรื่องอุปมาน้อยที่สุดในจำนวนพระกิตติคุณอีกทั้ง 3 เล่ม (มัทธิว, มาระโก, ลูกา)

นักวิชาการถกเถียงเรื่องความหมายและการตีความคำอุปมาของพระเยซูมาเป็นเวลาหลายปีแล้ว กล่าวคือ จะตีความอุปมาอย่างไร ความหมายของอุปมาคืออะไร เหตุใดพระเยซูจึงทรงใช้อุปมาเหล่านั้น อุปมานั้นมุ่งหมายที่จะถ่ายทอดบทเรียนอะไร ควรถือความหมายตามตัวอักษรมากแค่ไหน หรืออุปมานั้นเป็นการเปรียบเทียบล้วน ๆ และคำถามอื่น ๆ อีกมากมาย

แน่นอนว่าเราจะไม่แก้ไขปัญหาเหล่านี้ทั้งหมดในบทเรียนสัปดาห์นี้ แต่เราจะศึกษาอุปมา และโดยพระคุณของพระเจ้า เราจะทำความเข้าใจประเด็นที่พระเยซูประสงค์ให้เราเรียนรู้ผ่านอุปมาเหล่านี้

มาระโกบทที่ 4 มีอุปมาเพียงห้าเรื่อง ได้แก่ ผู้หว่านเมล็ด ตะเกียง เครื่องชั่งตวง เมล็ดพืชที่งอกขึ้น และเมล็ดมัสตาร์ด เนื้อหาหลักในบทนี้เน้นที่อุปมาเรื่องผู้หว่านพืช พระองค์ทรงเล่าอุปมานี้ก่อนแล้วตามด้วยเหตุผลของอุปมา จากนั้นตีความอุปมา เราจะศึกษารูปแบบสามขั้นตอนนี้ในวันอาทิตย์ วันจันทร์ และวันอังคาร ส่วนอุปมาในหัวข้ออื่น ๆ จะศึกษาในวันพุธและวันพฤหัสบดี