---
title:  หน้าที่บนโลกและผลลัพธ์จากสวรรค์
date:   28/08/2024
---

`อ่าน มาระโก 12:13-27 เกิดอะไรขึ้น และพระเยซูทรงสอนความจริงอะไรจากเรื่องนี้`

ผู้นำศาสนาพยายามดักจับพระเยซูโดยหาสิ่งที่พวกเขาสามารถใช้ประณามพระองค์ได้ ไม่ว่าจะเป็นคำกล่าวหาให้พระองค์ผิดต่อผู้ปกครองโรมันหรือประชาชนก็ตาม ประเด็นที่โต้แย้งกันในครั้งนี้เป็นเรื่องของการจ่ายภาษี ในช่วงเวลาของยุคนั้นและในสถานที่แห่งนั้น การปฏิเสธที่จะจ่ายภาษีถือเป็นการกบฏต่อรัฐบาลของโรมัน ซึ่งเป็นความผิดร้ายแรง

การที่พระเยซูทรงตอบว่าของของซีซาร์จงถวายแด่ซีซาร์ และของของพระเจ้าจงถวายแด่พระเจ้า ทำให้พระองค์หลุดพ้นจากกับดัก และยังให้คำแนะนำอันลึกซึ้งแก่ผู้เชื่อเกี่ยวกับหน้าที่ต่อรัฐบาล “พระองค์ทรงเปิดเผยว่า เนื่องจากพวกเขาอาศัยอยู่ภายใต้การปกครองของอำนาจโรมันพวกเขาควรต้องให้การสนับสนุนผู้มีอำนาจตราบเท่าที่อำนาจนั้นไม่ขัดต่อหน้าที่ในระดับที่สูงขึ้น แต่ในขณะที่อยู่อย่างสงบสุขภายใต้กฎหมายของแผ่นดิน พวกเขาจะต้องถวายความจงรักภักดีต่อพระเจ้าอยู่ตลอดเวลาก่อนเป็นอันดับแรก” (เอลเลน จี. ไว้ท์, ผู้พึงปรารถนาของปวงชน, หน้า 602)

ต่อไปเป็นคำถามเรื่องการเป็นขึ้นจากความตาย พวกสะดูสีเป็นกลุ่มนักบวชปุโรหิต ที่ถือว่าหนังสือโมเสสห้าเล่มแรกเป็นพระคัมภีร์เท่านั้น พวกเขาไม่เชื่อเรื่องการฟื้นขึ้นจากความตาย สถานการณ์ที่พวกเขาเล่าให้พระเยซูฟังน่าจะเป็นเรื่องที่สร้างขึ้นมาเท่านั้น คือมีพี่น้องผู้ชายเจ็ดคนและมีผู้หญิงหนึ่งคน ตามกฎของโมเสส เมื่อชายคนหนึ่งเสียชีวิตโดยไม่มีบุตร น้องชายของเขาจะแต่งงานกับหญิงม่ายนั้น เพื่อให้มีบุตรสืบสกุล และบุตรคนใดที่เกิดจากการการสมรสนั้นก็จะเป็นบุตรของผู้ตายโดยชอบด้วยกฎหมาย (เฉลยธรรมบัญญัติ 25:5-10)

พวกสะดูสีพยายามบ่อนทำลายหลักคำสอนเรื่องการเป็นขึ้นจากความตาย ด้วยการชี้ไปที่ปัญหาทางศีลธรรมว่าผู้หญิงจะเป็นภรรยาของใครเมื่อมีการเป็นขึ้นมาจากความตาย พระเยซูทรงตอบข้อโต้แย้งของพวกเขาด้วยสองขั้นตอนที่อ้างอิงถึงพระคัมภีร์และฤทธิ์อำนาจของพระเจ้า ประการแรกพระองค์ทรงบรรยายถึงฤทธิ์เดชของพระเจ้าในการฟื้นคืนพระชนม์และบ่งชี้ว่าจะไม่มีการสมรสในสวรรค์ จากนั้นพระองค์ปกป้องหลักคำสอนเรื่องการเป็นขึ้นมาจากความตายโดยอ้างถึงอพยพ 3:1-22 ซึ่งพระเจ้าตรัสว่าพระองค์ทรงเป็นพระเจ้าของอับราฮัม พระเจ้าของอิสอัค และพระเจ้าของยาโคบ พระเยซูทรงบอกเป็นนัยถึงความหมายของเรื่องนี้ว่า พวกเขาจะเป็นขึ้นจากความตาย พวกเขาจะไม่ตายตลอดไปถ้าพระเจ้าทรงเป็นพระเจ้าของอับราฮัม อิสอัคและยาโคบที่ซึ่งเสียชีวิตอยู่ในขณะนี้

`หากมีบางคนถามคุณว่า “คุณรู้จักฤทธิ์อำนาจของพระเจ้าหรือไม่” คุณจะตอบว่าอย่างไรและทำไม`