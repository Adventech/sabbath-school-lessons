---
title:  ความขัดแย้งที่กรุงเยรูซาเล็ม
date:   24/08/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 11; 1 พงศ์กษัตริย์ 1:32-48; เศคาริยาห์ 9:9, 10; อิสยาห์ 56:7; เยเรมีย์ 7:11; มาระโก 12:1-34

> <p>ข้อควรจำ</p>
> “และเมื่อพวกท่านยืนอธิษฐานอยู่ ถ้าพวกท่านมีเรื่องกับใคร จงยกโทษให้คนนั้น เพื่อว่าพระบิดาของพวกท่านผู้สถิตในสวรรค์ จะทรงยกโทษความผิดของพวกท่านด้วย”  (มาระโก 11:25)

พระธรรมมาระโก 2 และ 3 บันทึกความขัดแย้งห้าประการระหว่างพระเยซูกับผู้นำศาสนา (ศึกษาบทที่ 3) บทเรียนสัปดาห์นี้เราจะศึกษาความขัดแย้งหกประการของพระเยซูกับพวกผู้นำศาสนาเมื่อพระองค์เสด็จไปยังกรุงเยรูซาเล็ม ความขัดแย้งทั้งสองชุดนี้เป็นเหมือนฉากกั้นหนังสือที่อยู่ตรงจุดเริ่มต้นและจุดสุดท้ายของพันธกิจบนโลกของพระเยซู แต่ละชุดเกี่ยวข้องกับประเด็นสำคัญในชีวิตคริสเตียน แม้คำสอนของพระเยซูจะอยู่ในสถานการณ์โต้เถียงกัน แต่ก็ช่วยนำทางผู้เชื่อทั้งในเรื่องของพื้นฐานความเชื่อและการปฏิบัติในชีวิตประจำวัน

ผู้นำศาสนาพยายามเผชิญหน้า โต้เถียง ทำให้พระเยซูสับสน และเอาชนะพระองค์ แต่พวกเขาก็ไม่เคยประสบความสำเร็จ ส่วนหนึ่งของบทเรียนในสัปดาห์นี้เราจะมาวิเคราะห์ว่าเหตุใดผู้คนจึงต่อต้านพระเจ้า และอภิปรายว่าคริสเตียนจะทำอะไรได้บ้างเพื่อเอาชนะอคตินี้และเข้าถึงผู้ที่ต่อต้านการทรงเรียกของพระวิญญาณ

พันธกิจของพระเยซูในมาระโก 11 จะอยู่ที่กรุงเยรูซาเล็มในช่วงเทศกาลปัสกา (มีนาคม – เมษายน) มาระโก 11-16 ครอบคลุมระยะเวลามากกว่าหนึ่งสัปดาห์เล็กน้อย เวลาในการเล่าเรื่องช้าลงอย่างเห็นได้ชัด สิบบทแรกครอบคลุมระยะเวลาประมาณสามปีครึ่ง การชะลอตัวในการเล่าเรื่องนี้ชี้ให้เห็นถึงความสำคัญของฉากสุดท้ายเหล่านี้