---
title:  ท่านมีสิทธิอะไรถึงทำเช่นนี้
date:   27/08/2024
---

`อ่าน มาระโก 11:27-33 ผู้นำศาสนาท้าทายพระเยซูอย่างไร และพระองค์ทรงตอบสนองพวกเขาอย่างไร`

วันรุ่งขึ้นหลังจากที่พระเยซูทรงชำระพระวิหาร ผู้นำศาสนาเผชิญหน้ากับพระองค์ในลานพระวิหาร โดยตั้งคำถามถึงที่มาของสิทธิอำนาจของพระองค์ในเหตุที่พระองค์ทรงกระทำเมื่อวันก่อน พวกเขามิได้ตั้งใจที่จะค้นหาความจริงแต่พยายามวางกับดักจับพระองค์ ถ้าพระองค์ทรงอ้างสิทธิอำนาจจากพระเจ้า พวกเขาจะปฏิเสธโดยแย้งว่าช่างไม้ธรรมดา ๆ จากชนบทจะมีสิทธิอำนาจเช่นนั้นได้อย่างไร ถ้าพระองค์ยอมรับว่าสิทธิอำนาจนั้นเป็นของมนุษย์ พวกเขาก็จะมองว่าพระองค์เป็นคนโง่

แต่พระเยซูทรงมองข้ามกับดักของพวกเขาและเสนอข้อตกลงว่าพระองค์จะตอบคำถามก็ต่อเมื่อพวกเขาตอบคำถามที่พระองค์ทรงถามก่อน สิ่งที่พระองค์ถามคือคือบัพติศมาของยอห์นนั้นมาจากพระเจ้าหรือมาจากมนุษย์ พวกผู้นำตระหนักในทันทีว่าพวกเขาติดอยู่ในกับดักเองแล้ว ถ้าพวกเขาตอบว่ามาจากพระเจ้า พระเยซูจะตรัสว่า “ทำไมถึงไม่เชื่อยอห์น” ถ้าพวกเขาตอบว่ามาจากมนุษย์ พวกเขาก็กลัวฝูงชน ดังนั้นพวกเขาจึงโกหกและบอกว่าไม่รู้ พระเยซูจึงได้โอกาสปฏิเสธที่จะตอบคำถามของพวกเขา

`อ่าน มาระโก 12:1-12 พระเยซูทรงทำอย่างไรหลังจากที่ปฏิเสธการตอบคำถาม และการกระทำของพระองค์ส่งผลอย่างไร`

พระเยซูทรงเล่าอุปมาเรื่องสวนองุ่น เจ้าของและคนเช่าสวน เรื่องราวที่พระองค์ทรงเล่านั้นมีความคล้ายคลึงอย่างมากกับอุปมาเรื่องสวนองุ่นที่พบได้ในอิสยาห์ 5 ซึ่งพระเจ้าทรงตำหนิชาวอิสราเอลที่ไม่ซื่อสัตย์ ทุกคนต่างเห็นถึงความคล้ายคลึงกันของทั้งสองเรื่องนี้ได้อย่างชัดเจนโดยเฉพาะผู้นำศาสนา

การดำเนินเรื่องเป็นไปในทิศทางที่แปลกประหลาดมาก เนื่องจากคนเช่าสวนปฏิเสธที่จะให้ส่วนแบ่งของผลไม้จากสวนแก่เจ้าของ พวกเขากลับข่มเหงและฆ่าทาสของเจ้าของสวน ท้ายที่สุดเจ้าของสวนส่งลูกชายอันเป็นที่รักโดยคาดหวังว่าพวกเขาจะให้ความเคารพ แต่ก็ไม่เป็นเช่นนั้น พวกเขากลับให้เหตุผลแปลก ๆ ว่า ถ้าพวกเขาฆ่าลูกชายแล้วสวนองุ่นก็จะตกเป็นของพวกเขา ความไร้เหตุผลของพวกเขานั้นน่าประหลาดใจและคำตัดสินที่จะเกิดกับพวกเขาก็สมเหตุสมผล

พระเยซูทรงเตือนผู้นำศาสนาอย่างจริงจังจากเรื่องนี้ถึงผลที่ตามมาจากการกระทำของพวกเขา เมื่อพิจารณาในบริบทนี้เราจะเห็นว่าคำอุปมาของพระองค์เป็นการเตือนล่วงหน้าด้วยความรัก ยังไม่สายเกินไปที่พวกเขาจะเปลี่ยนแปลงและหลีกเลี่ยงคำพิพากษาเช่นนั้น บางคนอาจเลือกที่จะกลับใจ เปลี่ยนแปลง และยอมรับพระเยซู แต่บางคนก็ไม่เลือกที่จะทำเช่นนั้น