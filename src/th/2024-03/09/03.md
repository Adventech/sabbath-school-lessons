---
title:  การทรงสาปต้นมะเดื่อ
date:   26/08/2024
---

`อ่าน มาระโก 11:12-26 เหตุการณ์ที่กล่าวถึงในข้อนี้มีความสำคัญอย่างไร`

รุ่งเช้าขณะเสด็จจากเบธานีซึ่งห่างจากกรุงเยรูซาเล็มประมาณสองไมล์เท่านั้น (หรือราว ๆ สามกิโลเมตร) พระเยซูทรงรู้สึกหิว ขณะที่ทรงทอดพระเนตรเห็นต้นมะเดื่อมีใบ พระองค์จึงเข้าไปหาต้นนั้นโดยหวังว่าจะมีผลที่ออกเร็ว การกระทำเช่นนี้ไม่ถือว่าเป็นการลักขโมย เนื่องจากตามกฎหมายในพันธสัญญาเดิม เราสามารถกินผลจากทุ่งนาหรือสวนผลไม้ของเพื่อนบ้านเพื่อบรรเทาความหิวได้ (เลวีนิติ 19:9; เลวีนิติ 23:22; เฉลยธรรมบัญญัติ 23:25) แต่พระองค์กลับพบว่าต้นนั้นไม่ออกผลจึงตรัสกับต้นไม้ว่า “ตั้งแต่นี้ไปจะไม่มีใครได้กินผลจากเจ้าอีก” (มาระโก 11:14) ซึ่งเป็นการกระทำที่แปลกมากและผิดปกติสำหรับพระเยซู แต่สิ่งที่เกิดขึ้นตามมานั้นน่าประหลาดใจยิ่งกว่านั้นอีก

เหตุการณ์ที่เกิดขึ้นต่อไปน่าจะเกิดขึ้นที่ลานพระวิหารของคนต่างชาติซึ่งมีการซื้อขายเครื่องบูชา (เริ่มขึ้นเมื่อไม่นานมานี้ในสมัยของคายาฟาส) พระเยซูทรงขับไล่คนขายของออกจากลานพระวิหาร เพื่อว่าการนมัสการอย่างสงบจะได้กลับคืนมา การกระทำของพระองค์นั้นเป็นการดูหมิ่นผู้ที่มีหน้าที่รับผิดชอบระบบของพระวิหารโดยตรง

พระเยซูทรงประณามกิจกรรมที่ไม่เหมาะสมในพระวิหารโดยเชื่อมโยงข้อพระคัมภีร์พันธสัญญาเดิมสองข้อเข้าด้วยกัน พระองค์ทรงยืนยันว่าพระวิหารจะต้องเป็นนิเวศอธิษฐาน (สถานที่แห่งการอธิษฐาน) สำหรับทุกคน (อิสยาห์ 56:7) โดยรวมถึงคนต่างชาติด้วย จากนั้นพระองค์ทรงตำหนิพวกผู้นำว่าได้ทำให้พระวิหารกลายเป็นถ้ำของพวกโจร (เยเรมีย์ 7:11) และแล้วเมื่อสิ้นสุดวันอันน่าทึ่งนี้ พระเยซูทรงออกจากกรุงพร้อมกับเหล่าสาวกของพระองค์ (มาระโก 11:19)

รุ่งเช้าขณะที่กำลังกลับเข้าไปในกรุง (อ่าน มาระโก 11:20-26) เหล่าสาวกต่างต้องประหลาดใจเมื่อเห็นต้นมะเดื่อเหี่ยวแห้งไปจนถึงราก พระเยซูทรงให้บทเรียนเกี่ยวกับการอธิษฐานและการให้อภัยโดยอธิบายจากสิ่งที่เกิดขึ้น ทั้งหมดนี้หมายความว่าอย่างไร

เรื่องราวทั้งสองนี้เป็นการดำเนินเรื่องแบบแซนด์วิชเรื่องที่สี่ในพระธรรมมาระโก (ดูบทเรียนบทที่ 3) เรื่องราวที่เกิดขึ้นอยู่ในรูปแบบที่ขัดแย้งกัน โดยมีตัวละครคู่ขนานที่มีการกระทำที่ตรงข้ามกัน หรือตัวละครตรงข้ามที่มีการกระทำที่คล้ายคลึงกัน กล่าวคือ ต้นมะเดื่อในเรื่องนี้และพระวิหารเป็นตัวละครที่คู่ขนานกัน พระเยซูทรงสาปต้นมะเดื่อแต่ทรงชำระพระวิหาร ซึ่งเป็นการกระทำที่ตรงข้ามกัน แต่สิ่งที่ขัดแย้งคือบัดนี้พวกผู้นำศาสนากำลังวางแผนจะฆ่าพระเยซู และการกระทำนี้จะยุติความสำคัญของพิธีในพระวิหารในที่สุด เนื่องจากพระเยซูทรงทำให้สำเร็จแล้ว

`คุณต้องการให้พระเยซูชำระล้างสิ่งใดบ้างในชีวิตของคุณ และจะเกิดขึ้นได้อย่างไร`