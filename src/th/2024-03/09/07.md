---
title:  ศึกษาเพิ่มเติม
date:   30/08/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “ประชาชนที่ชะตาถูกกำหนดแล้ว” “การชำระพระนิเวศอีกครั้ง” และ “ความขัดแย้งรุนแรง” หน้า 580-609

“การกระทำของพระคริสต์ในการสาปต้นไม้ซึ่งพระองค์ทรงสร้างด้วยฤทธิ์อำนาจของพระองค์เองนั้น มีไว้เพื่อเตือนคริสตจักรทั้งหมดและคริสเตียนทุกคน ไม่มีใครดำรงชีวิตด้วยพระบัญญัติของพระเจ้าได้โดยไม่ปรนนิบัติรับใช้คนอื่น แต่มีคนมากมายที่ไม่ดำเนินตามความเมตตากรุณาอย่างไม่เห็นแก่ตัวของพระคริสต์ บางคนคิดว่าตนเองเป็นคริสเตียนที่ดีเลิศ ไม่เข้าใจว่าอะไรคือการรับใช้พระเจ้า พวกเขาวางแผนและศึกษาเพื่อเอาใจตัวเอง พวกเขาทำตามที่ตนต้องการ เวลามีค่าสำหรับพวกเขาเท่าที่พวกเขาเองจะรวบรวมเพื่อตัวเองได้เท่านั้น ในทุกเรื่องของชีวิตนี่คือเป้าหมายของพวกเขา พวกเขาปรนนิบัติไม่ใช่เพื่อคนอื่นแต่เพื่อตัวเอง พระเจ้าทรงสร้างพวกเขาให้อยู่ในโลกที่ต้องรับใช้โดยไม่เห็นแก่ตัว พระองค์ทรงออกแบบให้พวกเขาช่วยเหลือเพื่อนมนุษย์ทุกวิถีทางเท่าที่จะทำได้ แต่อัตตานั้นพองใหญ่ขึ้นมากจนมองไม่เห็นสิ่งอื่นใด พวกเขาสัมผัสกับมนุษยชาติไม่ได้ ผู้ที่ดำรงชีวิตในลักษณะเช่นนี้เพื่อตนเองเป็นเหมือนต้นมะเดื่อ ซึ่งแสร้งทำได้ทุกเรื่องแต่ไม่เกิดผล พวกเขาปฏิบัติตามรูปแบบของการนมัสการ แต่ไม่กลับใจหรือมีความเชื่อ ในอาชีพการงานพวกเขาถวายเกียรติพระบัญญัติของพระเจ้า แต่ขาดการเชื่อฟัง พวกเขาพูดแต่ไม่ปฏิบัติ ในประโยคที่ทรงลั่นวาจาใส่ต้นมะเดื่อ พระคริสต์ทรงสำแดงให้เห็นว่าในสายพระเนตรของพระองค์ ทรงเกลียดชังความเสแสร้งที่ไร้สาระนี้มากเพียงไร พระองค์ทรงเปิดเผยว่าคนบาปที่เปิดเผยตนเองนั้นมีความผิดน้อยกว่าคนที่อ้างว่ารับใช้พระเจ้า แต่ไม่เกิดผลเพื่อพระสิริของพระองค์” (เอลเลน จี. ไว้ท์, ผู้พึงปรารถนาของปวงชน, หน้า 584)

**คำถามเพื่อการอภิปราย**:

`ไตร่ตรองความหมายของการที่พระคริสต์ทรงชำระพระวิหาร เราจะนำหลักการดังกล่าวมาปรับใช้กับคริสตจักรในปัจจุบันได้อย่างไร การชำระดังกล่าวควรเกิดขึ้นอย่างไร`

`ตลอดพระกิตติคุณทั้งเล่ม เราจะเห็นพระเยซูทรงกล่าวถึงพระคัมภีร์และทรงเน้นย้ำว่าคำพยากรณ์เหล่านั้นจะสำเร็จอย่างไรครั้งแล้วครั้งเล่า สิ่งเหล่านี้สำคัญต่อการดำเนินชีวิตในความเชื่อของเราอย่างไร เหตุใดเราจึงควรต่อต้านความพยายามใดๆ ก็ตามที่จะลดทอนสิทธิอำนาจของพระคัมภีร์ โดยเฉพาะแนวคิดที่ว่าพระคัมภีร์เป็นเพียงความคิดของมนุษย์เกี่ยวกับพระเจ้า ว่าพระเจ้าคือผู้ใดและวิถีทางของพระองค์เป็นอย่างไร`

`อะไรคือขอบเขตที่เหมาะสมระหว่างศาสนาและหน่วยงานของรัฐ เราจะใช้คำสอนของพระเยซูใน มาระโก 12:13-17 ช่วยในการอภิปรายของเราอย่างไร`

`ค้นหาข้อพระคัมภีร์ที่พูดถึงการเป็นขึ้นจากความตาย เหตุใดหลักคำสอนนี้จึงเป็นศูนย์กลางความเชื่อของเรา โดยเฉพาะเมื่อคำนึงถึงเรื่องของสภาพแห่งความตาย`