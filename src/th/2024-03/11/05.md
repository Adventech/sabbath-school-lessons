---
title:  ละทิ้งทุกสิ่งเพื่อหนีจากพระเยซู
date:   11/09/2024
---

`อ่าน มาระโก 14:43-52 เกิดอะไรขึ้นในข้อนี้ซึ่งมีความสำคัญต่อแผนการแห่งความรอดเป็นอย่างมาก`

เป็นเรื่องน่าตกใจที่เพื่อนใกล้ชิดที่สุดคนหนึ่งของพระเยซูทรยศพระองค์และมอบพระองค์ให้กับศัตรู พระกิตติคุณไม่ได้ลงรายละเอียดมากนักเกี่ยวกับแรงจูงใจของยูดาส แต่นางเอลเลน จี. ไว้ท์. เขียนไว้ว่า “ยูดาสมีธรรมชาติของการรักเงินอย่างแรงกล้า แต่เขาก็ไม่เลวพอที่จะลงมือกระทำการใดในลักษณะนี้ เขาเก็บถนอมวิญญาณชั่วร้ายของความโลภไว้จนกลายเป็นแรงจูงใจหลักที่ควบคุมชีวิตของเขา ความรักเงินของเขาเอาชนะความรักที่เขามีต่อพระคริสต์ด้วยการยอมเป็นทาสของความชั่ว เขาจึงมอบตัวเองให้ซาตานและถูกผลักดันลึกเข้าไปในบาป” (เอลเลน จี. ไว้ท์, ผู้พึงปรารถนาของปวงชน, หน้า 716)

โดยทั่วไปแล้วทุกคนไม่เห็นด้วยกับการทรยศ แม้แต่ผู้ที่จ้างให้คนไปทรยศก็ตาม (เปรียบเทียบกับมัทธิว 27:3-7) แต่สิ่งที่ทำให้การกระทำของยูดาสชั่วร้ายเป็นพิเศษก็คือเขาพยายามปกปิดการทรยศโดยแสร้งทำเป็นเพื่อน เขาสั่งฝูงชนว่าคนที่เขาจูบคือคนที่จะต้องจับกุม ดูเหมือนว่ายูดาสต้องการเก็บความลับเรื่องการทรยศไม่ให้พระเยซูและสาวกคนอื่นๆ ทราบ

เมื่อฝูงชนจับกุมพระเยซู ความโกลาหลก็ปะทุขึ้น มีคนหนึ่งชักดาบและตัดหูของทาสคนหนึ่งของมหาปุโรหิตขาด (ยอห์น 18:10, 11 บันทึกว่าเป็นเปโตร) พระเยซูทรงกล่าวกับฝูงชนและตำหนิที่พวกเขาแอบทำสิ่งที่พวกเขากลัวที่จะทำอย่างเปิดเผยในขณะที่พระองค์ทรงสอนในพระวิหาร แต่พระเยซูทรงสรุปปิดท้ายโดยตรัสว่าสิ่งที่เกิดขึ้นนั้นสำเร็จดังที่พระคัมภีร์กล่าวไว้ และนี่เป็นข้อบ่งชี้อีกประการหนึ่งของเรื่องราวสองเรื่องในการบรรยายเรื่องความรักแห่งการเสียสละ กล่าวคือในขณะที่มนุษย์กำลังทำงานเพื่อทำลายพระเมสสิยาห์ แต่พระประสงค์ของพระเจ้ายังคงบรรลุผลสำเร็จ

เหล่าสาวกต่างพากันหลบหนีรวมทั้งเปโตรด้วย ซึ่งภายหลังเปโตรปรากฏตัวอีกครั้งและติดตามพระเยซูไป แต่อยู่ในระยะที่ห่างออกไปประมาณหนึ่ง และท้ายที่สุดก็จนมุมตกเข้าสู่ปัญหา นอกจากนี้ มาระโก 14:51, 52 ยังกล่าวถึงชายหนุ่มคนหนึ่งที่ติดตามพระเยซูไป เรื่องนี้ไม่มีบันทึกไว้ในพระกิตติคุณเล่มอื่น ๆ นอกจากในมาระโก บางคนคิดว่าชายคนนั้นคือมาระโก แต่ก็หาข้อพิสูจน์ไม่ได้ แต่สิ่งที่น่าประหลาดใจก็คือ เขาวิ่งหนีในสภาพเปลือยกาย ชายหนุ่มคนนี้แทนที่จะละทิ้งทุกสิ่งแล้ว “ติดตาม” พระเยซูไป แต่กลับละทิ้งทุกสิ่งแล้ว “หนี” จากพระเยซู

`ลองคำนึงถึงแนวคิดอันน่าสะพรึงกลัวที่กล่าวว่า การเป็นทาสของความชั่วเพียงอย่างเดียวก็สามารถทำให้ยูดาสทำในสิ่งที่เขาได้ทำลงไป เรื่องนี้บอกเราอย่างไรเกี่ยวกับการเกลียดชังบาป และเราสามารถเอาชนะบาปได้โดยพระคุณของพระเจ้าอย่างไร`