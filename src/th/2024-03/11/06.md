---
title:  ท่านเป็นใคร
date:   12/09/2024
---

`อ่าน มาระโก 14:60-72 การตอบสนองของพระเยซูต่อเหตุการณ์ที่เกิดขึ้นแตกต่างจากการกระทำของเปโตรอย่างไร เราได้รับบทเรียนอะไรจากความแตกต่างนี้`

มาระโก 14:53-59 บรรยายช่วงเวลาที่พระเยซูถูกนำตัวไปที่สภาซันเฮดรินและการไต่สวนช่วงแรก ซึ่งเป็นฉากที่น่าหงุดหงิด ผู้นำพยายามหาข้อกล่าวหาที่จะดำเนินคดีกับพระเยซูซ้ำแล้วซ้ำเล่า ผู้เขียนพระกิตติคุณบันทึกไว้ว่า คำให้การนั้นเป็นเท็จและพยานก็ไม่เคยเห็นด้วย

ในที่สุดมหาปุโรหิตก็ลุกขึ้นยืนและพูดกับพระเยซูโดยตรง ในตอนแรกพระเยซูทรงนิ่งเงียบอยู่ แต่แล้วมหาปุโรหิตก็ให้พระองค์สาบานต่อพระพักตร์พระเจ้า (ดูในมัทธิว 26:63) และถามพระองค์ตรงๆ ว่าพระองค์ทรงเป็นพระเมสสิยาห์หรือไม่ พระเยซูทรงตอบรับอย่างเปิดเผยและตรงไปตรงมาว่าพระองค์ทรงเป็นเช่นนั้น จากนั้นทรงอ้างอิงถึงดาเนียล 7:13, 14 ที่กล่าวว่าบุตรมนุษย์ประทับอยู่เบื้องขวาพระหัตถ์ของพระเจ้าและเสด็จมาในเมฆแห่งฟ้าสวรรค์ คำกล่าวนี้มากเกินไปสำหรับมหาปุโรหิตที่จะทนฟังได้ เขาจึงฉีกเสื้อของตนแล้วเรียกร้องให้ประณามพระเยซู ซึ่งเป็นการตัดสินใจที่สภาก็เห็นด้วยในทันที พวกผู้นำเริ่มทำให้พระองค์ต้องอับอายด้วยการถ่มน้ำลายรดพระองค์ ปิดพระพักตร์พระองค์ ทุบตีพระองค์ และเยาะเย้ยพระองค์ให้ทำการพยากรณ์

ขณะที่พระเยซูอยู่ข้างในถูกไต่สวน พระองค์ทรงบอกความจริงเป็นพยานที่ซื่อสัตย์ ส่วนเปโตรก็โกหกอยู่ข้างนอก และนี่คือการดำเนินเรื่องแบบแซนด์วิชเรื่องที่หกและเป็นเรื่องสุดท้ายในพระธรรมมาระโก ซึ่งเรื่องนี้แสดงให้เห็นความแตกต่างอย่างชัดเจนมาก ลักษณะทั้งสองที่คู่ขนานกันคือ พระเยซูและเปโตร ซึ่งทั้งสองมีการกระทำที่ตรงข้ามกัน พระเยซูทรงเป็นพยานที่สัตย์ซื่อ ส่วนเปโตรนั้นเป็นพยานเท็จ คนรับใช้หรือผู้อยู่ในเหตุการณ์ทักว่าเปโตรอยู่กับพระองค์ถึงสามครั้ง และทุกครั้งเขาก็ปฏิเสธว่าไม่ได้คบหาสมาคมกับพระเยซู จนถึงขั้นที่เปโตรพูดจาหยาบคายและสบถ

ในขณะนั้นไก่ก็ขันเป็นครั้งที่สอง และเปโตรก็จำคำพยากรณ์ของพระเยซูได้ทันทีที่กล่าวว่าเขาจะปฏิเสธพระเจ้าของเขาถึงสามครั้งในคืนวันนั้น เปโตรร้องไห้ นี่คือลักษณะที่แตกต่างกันอย่างชัดเจน เมื่อการไต่สวนสิ้นสุดลง พระเยซูถูกปิดตา เฆี่ยนตีและถูกสั่งให้ “ทำนาย” การที่พวกเขาให้พระเยซูทำเช่นนั้นก็เพื่อเยาะเย้ยพระองค์เนื่องจากพระองค์มองไม่เห็นว่าใครทุบตีพระองค์ อย่างไรก็ตาม ในช่วงเวลาที่พวกเขากำลังทำสิ่งเหล่านี้กับพระเยซู เปโตรก็ปฏิเสธพระองค์ที่ลานบ้านข้างล่าง ซึ่งเป็นไปตามคำพยากรณ์ข้อหนึ่งของพระเยซู ด้วยเหตุนี้ ในการปฏิเสธพระเยซูนั้น เปโตรแสดงให้เห็นว่าพระองค์ทรงเป็นพระเมสสิยาห์

`คุณจะให้กำลังใจผู้ที่ตั้งความหวังไว้ว่าจะติดตามพระเยซู แต่แล้วกลับต้องล้มเหลวอย่างไร มีใครบ้างที่ไม่เคยล้มเหลวจากการปฏิบัติตามสิ่งที่พระเยซูประสงค์ให้เราทำ`