---
title:  เรื่องที่น่าจดจำ
date:   08/09/2024
---

`อ่าน มาระโก 14:1-11 เรื่องราวสองเรื่องใดที่เกี่ยวพันกันในข้อนี้ และทั้งสองเรื่องมีปฏิสัมพันธ์กันอย่างไร`

มาระโก 14:1 ระบุว่าเทศกาลปัสกากำลังใกล้เข้ามาในอีกสองวัน การประชุมนี้น่าจะเกิดขึ้นในคืนวันอังคารหรือวันพุธของสัปดาห์นั้น ผู้นำศาสนามีแผนการและกำหนดเวลาของตน พวกเขาเพียงต้องการวิธีปฏิบัติเพื่อให้บรรลุตามแผน ซึ่งวิธีการนั้นก็มาจากแหล่งที่คาดไม่ถึง

เรื่องราวนี้เป็นการดำเนินเรื่องแบบแซนด์วิชเรื่องที่ห้าในพระธรรมมาระโก (ดูบทที่ 3) เรื่องราวของการวางแผนจับกุมพระเยซูเชื่อมโยงกับเรื่องของหญิงผู้หนึ่งที่ชโลมศีรษะของพระเยซูด้วยน้ำหอมอันล้ำค่า ตัวละครสองตัวที่มีบทบาทคู่ขนานกันแต่การกระทำสิ่งที่ตรงข้ามกัน ซึ่งแสดงให้เห็นถึงความย้อนแย้งแฝงนัย

มาระโกไม่ได้เอ่ยถึงตัวตนของหญิงผู้นี้ ของขวัญอันล้ำค่าที่เธอมอบให้กับพระเยซูนั้นตรงข้ามกับการทรยศของยูดาสต่อองค์พระผู้เป็นเจ้าของเขา ไม่มีการกล่าวถึงชื่อของเธอ ในขณะที่ยูดาสได้ชื่อเป็นหนึ่งในสาวกสิบสองคน มูลค่าของขวัญของเธอนั้นได้รับการจารึกไว้ ขณะที่การกระทำของยูดาสมีแรงจูงใจมาจากคำสัญญาในเรื่องเงินเท่านั้น

ไม่มีการระบุเหตุผลแน่ชัดว่าทำไมเธอถึงทำเช่นนี้ แต่แขกที่มาร่วมรับประทานอาหารค่ำต้องตกใจกับสิ่งที่พวกเขามองว่าเป็นการสิ้นเปลือง เนื่องจากน้ำหอมที่ชโลมลงบนพระเยซูนั้นเทียบเท่ากับค่าแรงเกือบหนึ่งปี อย่างไรก็ตามพระเยซูทรงก้าวเข้ามาปกป้องเธอและตรัสว่าการกระทำของเธอจะถูกกล่าวขานถึงไปทุกหนแห่งทั่วโลกที่มีการประกาศข่าวประเสริฐเพื่อเป็นการระลึกถึงเธอ เป็นเรื่องที่จะไม่มีวันลืมเลือนเลย อันที่จริงพระกิตติคุณทั้งสี่เล่มก็เล่าเรื่องนี้ไปในทิศทางที่หลากหลาย อาจเป็นเพราะคำพูดของพระเยซูที่ให้เกียรติการกระทำของเธอ

การทรยศของยูดาสก็เป็นสิ่งที่ลืมไม่ลงเช่นกัน มาระโกบอกเป็นนัยว่าแรงจูงใจของเขาคือความโลภ พระธรรมยอห์นได้บันทึกเรื่องนี้ไว้ชัดเจนยิ่งขึ้น (ยอห์น 12:4-6)

พระธรรมมาระโกมีการเล่นคำว่า “ดี” เพื่อเน้นย้ำถึงแรงจูงใจหรือแผนการที่แตกต่างกันสองประการในเรื่องนี้ พระเยซูทรงเรียกการกระทำของหญิงนั้นว่า “สิ่งดี” ในมาระโก 14:6 พระองค์ตรัสว่าคุณสามารถทำ “การดี” ต่อคนยากจนได้เสมอ (มาระโก 14:7) และใน มาระโก 14:9 พระองค์ทรงเรียกการกระทำของเธอว่า “ข่าวประเสริฐ” ในมาระโก 14:11 ยูดาสคอยหา “โอกาสดี” ที่จะทรยศพระเยซู การเล่นคำในข้อนี้ชี้ให้เห็นว่า แม้มนุษย์วางแผนจะทำลายพระเมสสิยาห์ แต่ท้ายที่สุดเนื้อหาดังกล่าวก็จะกลายเป็นส่วนหนึ่งของเรื่องราวพระกิตติคุณ เพราะสอดคล้องกับแผนการของพระเจ้าที่ทรงประทานพระบุตรของพระองค์เพื่อความรอดของมนุษยชาติ

`โรม 8:28 อธิบายสิ่งที่เกิดขึ้นในเรื่องนี้อย่างไร`