---
title:  ทรงถูกจับกุมและไต่สวน
date:   07/09/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 14; ยอห์น 12:4-6; โรม 8:28; อพยพ 24:8; เยเรมีย์ 31:31-34; เศคาริยาห์ 13:7

> <p>ข้อควรจำ</p>
> “พระองค์ทูลว่า ‘อับบา (พ่อ) ทุกสิ่งเป็นได้สำหรับพระองค์ ขอโปรดให้ถ้วยนี้เลื่อนพ้นไปจากข้าพระองค์เถิด แต่อย่าให้เป็นไปตามใจปรารถนาของข้าพระองค์ แต่ให้เป็นไปตามพระทัยของพระองค์’ ” (มาระโก 14:36)

มาระโกบทที่ 14 จนถึง 16 เป็นที่รู้จักกันในชื่อของ “การบรรยายเรื่องความรักแห่งการเสียสละ” เนื่องจากบทเหล่านี้ให้รายละเอียดถึงการทนทุกข์ การสิ้นพระชนม์และการฟื้นคืนชีพของพระเยซู ดังที่บทเรียนบทที่ 9 กล่าวไว้แล้วนั้นว่ามาระโกหกบทสุดท้ายครอบคลุมช่วงเวลาเพียงหนึ่งสัปดาห์เท่านั้น เหตุการณ์ส่วนใหญ่ในมาระโก 14-16 เกิดขึ้นในวันพฤหัสบดีและวันศุกร์ของสัปดาห์พิเศษนี้ พระเยซูทรงสิ้นพระชนม์ในวันศุกร์และฟื้นคืนชีพในวันอาทิตย์

บทเรียนสัปดาห์นี้เน้นที่มาระโก 14 โดยเริ่มการดำเนินเรื่องแบบแซนด์วิชเรื่องที่ห้า ซึ่งเปรียบเทียบการกระทำสองประการที่เกี่ยวข้องกับพระเยซู เรื่องราวต่อจากนั้นคือการรับประทานกระยาหารมื้อสุดท้าย ตามด้วยการทนทุกข์ของพระเยซูในสวนเกทเสมนี ณ ที่นั่นพระองค์ทรงถูกจับกุมและนำตัวไปไต่สวนต่อเจ้าหน้าที่ ฉากของการไต่สวนเชื่อมโยงกับการปฏิเสธพระเยซูของเปโตร ทำให้เกิดการดำเนินเรื่องแบบแซนด์วิชเรื่องที่หกและเป็นเรื่องสุดท้ายในพระธรรมมาระโก อีกครั้งหนึ่งที่มีการกระทำที่ตรงข้ามกันเกิดขึ้นสองประการ แต่ด้วยความพลิกผันทำให้ทั้งสองเหตุการณ์ยืนยันความจริงเดียวกัน

ในเรื่องนี้มีสองพล็อตที่แตกต่างกันเกิดขึ้นในเวลาเดียวกัน มาระโกเขียนอย่างชัดเจนเพื่อแสดงให้ผู้อ่านเห็นเรื่องราวที่ขัดแย้งกันเหล่านี้ ในขณะเดียวกันก็แสดงให้เห็นว่าพระเยซูทรงมีชัยชนะในท้ายที่สุดอย่างไร