---
title:  อาหารมื้อสุดท้าย
date:   09/09/2024
---

`อ่าน มาระโก 14:22-31 และอพยพ 24:8 เรื่องนี้มีความสำคัญอย่างยิ่งต่อความเชื่อของคริสเตียนอย่างไร`

มาระโก 4:12 ให้ข้อสังเกตว่าวันนี้เป็นวันแรกของเทศกาลกินขนมปังไร้เชื้อ ซึ่งเป็นเวลาที่จะฆ่าลูกแกะสำหรับปัสกา และจะมีการรับประทานอาหารในเย็นวันพฤหัสบดี

ในการรับประทานปัสกาพระเยซูทรงตั้งพิธีการรำลึกขึ้นใหม่ ซึ่งถือเป็นการเปลี่ยนผ่านจากเทศกาลปัสกาของชาวยิวดั้งเดิมและเชื่อมโยงโดยตรงกับการที่ชนชาติอิสราเอลออกจากอียิปต์และกลายเป็นประชากรแห่งพันธสัญญาของพระเจ้าที่ภูเขาซีนาย เพื่อเป็นการจารึกพันธสัญญานี้ โมเสสประพรมประชาชนด้วยโลหิตของสัตวบูชาและกล่าวว่า “นี่เป็นโลหิตแห่งพันธสัญญา ซึ่งพระยาห์เวห์ทรงทำกับพวกท่านตามพระวจนะทั้งสิ้นเหล่านี้” อพยพ 24:8

เป็นที่น่าสังเกตว่าในการรับประทานอาหารมื้อค่ำ ซึ่งพระเยซูทรงสถาปนาไว้ ณ ที่นี้ ไม่มีการกล่าวถึงลูกแกะในปัสกาตามประเพณี นั่นเป็นเพราะว่าพระเยซูเองทรงเป็นลูกแกะของพระเจ้า (เปรียบเทียบกับ ยอห์น 1:29) ขนมปังในอาหารมื้อสุดท้ายขององค์พระผู้เป็นเจ้าเปรียบเป็นพระวรกายของพระองค์ พันธสัญญาใหม่ (เปรียบเทียบกับ เยเรมีย์ 31:31-44) ได้รับการยืนยันโดยพระโลหิตของพระเยซู และถ้วยก็เป็นสัญลักษณ์ของข้อตกลงนี้ พระองค์ตรัสว่า “โลหิตของเราซึ่งเป็นโลหิตแห่งพันธสัญญาที่จะต้องหลั่งออกเพื่อคนจำนวนมาก” (มาระโก 14:24)

แต่ทั้งหมดนี้ก็ยากเกินกว่าที่เหล่าสาวกจะยอมรับได้ โดยเฉพาะเปโตรที่แย้งว่าเขาจะไม่ละทิ้งพระองค์แม้ว่าคนอื่น ๆ จะทำอย่างนั้นก็ตาม แต่พระเยซูตรัสต่อไปด้วยถ้อยคำที่เคร่งขรึมและพยากรณ์ว่าเปโตรจะปฏิเสธพระองค์สามครั้งก่อนที่ไก่จะขันสองครั้ง คำพยากรณ์นี้มีบทบาทสำคัญในฉากของการไต่สวนพระเยซูและการปฏิเสธของเปโตร

`คุณเรียนรู้อะไรบ้างจากการที่คุณสัญญากับพระเจ้าว่าคุณจะทำบางสิ่งหรือไม่ทำบางอย่าง แต่สุดท้ายคุณก็ผิดสัญญา`