---
title:  ระวังขนมปังที่ไม่ดี
date:   08/08/2024
---

`อ่าน มาระโก 8:11-13 การเข้าหาของพวกฟาริสีแบบใดที่ทำให้พระเยซูทรงเสียพระทัยมากที่สุด`

เหตุใดพระเยซูจึงไม่ทรงแสดงฤทธิ์เดชอันศักดิ์สิทธิ์และโน้มน้าวผู้ที่พยายามจับผิดเหล่านี้ ประเด็นนี้ต้องย้อนกลับไปยังช่วงท้ายของมาระโก 3 ที่พระเยซูตรัสเกี่ยวกับบาปต่อพระวิญญาณบริสุทธิ์ หากบุคคลใดจงใจที่จะปิดหูปิดตาของตน แม้แต่การอัศจรรย์หรือหมายสำคัญจากฟ้าสวรรค์ก็ไม่อาจเปลี่ยนใจของผู้นั้นได้ พวกเขาก็คงจะเพิกเฉยต่อการอัศจรรย์นั้นเหมือนอย่างที่ทำมาก่อนหน้านี้ แม้แต่การอัศจรรย์ต่าง ๆ ก็ไม่เพียงพอที่จะโน้มน้าวผู้ที่ตั้งใจจะไม่เชื่อ

`อ่าน มาระโก 8:14-21 เหล่าสาวกลืมอะไร และพระเยซูทรงหยิบยกประเด็นอะไรจากเหตุการณ์นี้`

พระเยซูทรงถือโอกาสเตือนเหล่าสาวกให้ระวัง “เชื้อ” ของพวกฟาริสีและของเฮโรด (มาระโก 8:15) ซึ่งหมายถึงคำสอนของพวกเขา (เปรียบเทียบกับ มัทธิว 16:12)

แต่เหล่าสาวกไม่เข้าใจความหมายและเข้าใจผิดว่าพระเยซูกำลังทรงแนะนำให้พวกเขาอย่าซื้อขนมปังจริง ๆ ซึ่งเป็นไปตามปกติเมื่อเหล่าสาวกเข้าใจผิด พระเยซูจะทรงตรัสสอนพวกเขา องค์พระผู้เป็นเจ้าทรงถามคำถามหลายข้อต่อเนื่องกัน คำถามช่วงแรกเป็นเชิงวาทศิลป์โดยแสดงความผิดหวังที่พวกเขาไม่เข้าใจพันธกิจของพระองค์ คำพูดของพระองค์ชวนให้นึกถึงสิ่งที่พระองค์ตรัสในมาระโก 4:10-12 เกี่ยวกับคนต่างชาติที่ไม่เข้าใจ คำพูดที่ค่อนข้างแรงของพระองค์มีจุดมุ่งหมายเพื่อปลุกเหล่าสาวกให้ตื่นจากการสลบไสลฝ่ายจิตวิญญาณ

พระองค์ทรงถามคำถามข้อเท็จจริงง่าย ๆ ในมาระโก 8:19, 20 ว่าเมื่อครั้นที่พระองค์ทรงเลี้ยงอาหารคน 5,000 คน พวกเขาเก็บเศษขนมปังที่เหลือได้กี่ตะกร้า (มาระโก 6:30-44) และ 4,000 คน ได้กี่ตะกร้า (มาระโก 8:1-10) ซึ่งคำถามเหล่านี้มีจุดมุ่งหมายเพื่อแสดงให้เห็นว่าตอนนี้พวกเขาควรเข้าใจแล้วว่า ทรัพยากรที่มีจำกัดไม่ใช่อุปสรรคสำหรับพระเมสสิยาห์องค์พระผู้เป็นเจ้า คำถามสุดท้ายของพระองค์ในมาระโก 8:21 อยู่ในเชิงวาทศิลป์อีกครั้ง ท้ายที่สุดเมื่อพิจารณาทุกสิ่งที่เห็นและได้เผชิญกับพระเยซูแล้ว “พวกท่านยังไม่เข้าใจอีกหรือ”

`เราจะเปิดรับความจริงและความรักของพระเจ้าได้อย่างไร ใคร่ครวญหลักฐานที่เราได้รับเกี่ยวกับพระเจ้าและความรักของพระองค์ แต่เหตุใดบางครั้งความสงสัยจึงเกิดขึ้นได้อย่างง่ายดาย`