---
title:  ศึกษาเพิ่มเติม
date:   09/08/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “ขนบธรรมเนียมประเพณี” “สิ่งกีดขวางพังทลายไป” และ “หมายสำคัญที่แท้จริง” หน้า 395-409

“เช่นเดียวกับสมัยโบราณ บาปที่หลอกลวงอย่างมีเล่ห์เหลี่ยมนี้ได้แพร่สะพัดไปในบรรดาผู้ติดตามพระยาเวห์ในทุกวันนี้อย่างมากยิ่งเพียงใด บ่อยครั้งเพียงใดที่การรับใช้ของเราเพื่อพระคริสต์และการสื่อสัมพันธ์ระหว่างกันถูกทำให้มัวหมองด้วยความปรารถนาอย่างลับ ๆ ที่มุ่งหวังจะยกตนขึ้น ความคิดพร้อมอยู่เสมอที่จะรับคำชมมาใส่ตนและใคร่อยากได้ความเห็นชอบของมนุษย์ การรักตนเองและความปรารถนาที่จะเดินในทางที่ง่ายกว่าที่พระเจ้าทรงกำหนดไว้เป็นสิ่งที่ชักนำไปสู่การเอาทฤษฎีและประเพณีของมนุษย์มาแทนที่พระบัญญัติของพระเจ้า พระคริสต์ตรัสกับสาวกของพระองค์เองว่า ‘จงสังเกตและระวังเชื่อของพวกฟาริสี และพวกสะดูสีให้ดี’

“ศาสนาของพระคริสต์คือความจริงใจอันบริสุทธิ์ ความกระตือรือร้นเพื่อพระสิริของพระเจ้าคือแรงจูงใจที่พระวิญญาณบริสุทธิ์ทรงปลูกฝังไว้ และการประกอบกิจอย่างเกิดผลของพระวิญญาณเท่านั้นที่จะปลูกฝังแรงจูงใจนี้ได้ มีเพียงอำนาจของพระเจ้าเท่านั้นที่สามารถกำจัดการยกตนและความหน้าซื่อใจคดให้ออกไปได้ การเปลี่ยนแปลงนี้เป็นหมายสำคัญของการประกอบกิจของพระองค์ เมื่อความเชื่อที่เรายอมรับทำลายความเห็นแก่ตัวและการเสแสร้ง เมื่อความเชื่อนี้นำเราไปสู่การแสวงหาพระเกียรติสิริของพระเจ้าไม่ใช่เพื่อตนเองแล้ว เราจะรู้ได้ว่าเรากำลังดำเนินไปในแนวทางที่ถูกต้อง ‘ข้าแต่พระบิดา ขอให้พระนามของพระองค์ได้รับเกียรติ’ (ยอห์น 12:28) เป็นหัวใจสำคัญในชีวิตของพระคริสต์ และเมื่อเราติดตามพระองค์พระดำรัสนี้จะเป็นคติพจน์ประจำใจในชีวิตของเราด้วย พระองค์ทรงบัญชาให้เรา ‘ดำเนินชีวิตเหมือนพระองค์’ และ ‘ถ้าเราประพฤติตามพระบัญญัติของพระองค์ เราจะมั่นใจได้ว่าเรารู้จักพระองค์’ 1 ยอห์น 2:6, 3” (เอลเลน จี. ไว้ท์, ผู้พึงปรารถนาของปวงชน, หน้า 409)

**คำถามเพื่อการอภิปราย**:

`แนวปฏิบัติแบบคริสเตียนอะไรบ้างที่ช่วยรักษาจิตใจให้สะอาด`

`ใครคือคนที่ “ไม่สะอาด” ในชุมชนของคุณ คุณจะทำอะไรได้บ้างเพื่อช่วยนำเขาเหล่านั้นมาสู่ข่าวประเสริฐ`

`ร่วมกันไตร่ตรองในชั้นเรียนว่าคุณจะทำอะไรได้บ้างเพื่อสนับสนุนการแบ่งปันข่าวประเสริฐกับเพื่อนบ้านด้วยวิธีง่าย ๆ`

`อ่าน มาระโก 8:1-10 เกี่ยวกับการเลี้ยงอาหารคน 4,000 คน การตีความว่าฝูงชนน่าจะเป็นคนต่างชาติส่งผลต่อวิธีที่เราเข้าใจเรื่องนี้อย่างไร เหตุใดเราไม่ควรให้ความเข้าใจเช่นนี้ส่งผลต่อการตีความของเรา`

`เราจะทำอย่างไรเพื่อป้องกันความปรารถนาตามธรรมชาติในการยกระดับตนเองให้เหนือกว่าผู้อื่น ซึ่งเป็นเรื่องปกติสำหรับเราในฐานะมนุษย์ที่ล้มลงในบาป`