---
title:  อาหารเหลือสำหรับสุนัข
date:   06/08/2024
---

`อ่าน มาระโก 7:24-30 บทเรียนสำคัญอะไรที่เราได้รับจากเรื่องนี้`

หลังจากศึกษาข้อความที่ท้าทายของบทเรียนเมื่อวานแล้ว เรื่องราวในบทเรียนวันนี้ก็ก่อให้เกิดคำถามที่น่าหนักใจเช่นกัน เหตุใดพระเยซูทรงโต้ตอบหญิงคนนี้อย่างรุนแรง ซึ่งมีหลายครั้งที่ทรงเรียกเธอว่าสุนัข

แม้ว่าพระองค์มิได้ทรงอธิบายอย่างชัดเจน แต่ลักษณะการตอบสนองสองประการของพระองค์ให้ข้อมูลเชิงลึกเกี่ยวกับคำสอนของพระองค์ มาระโก 7:27 พระองค์ตรัสว่าลูก ๆ ควรได้กินอิ่มเสีย “ก่อน” หากมีคำว่า “ก่อน” ก็เป็นไปได้ว่าจะต้องมี “ครั้งที่สอง” ลักษณะอีกประการหนึ่งคือ พระเยซูทรงใช้คำในรูปแบบย่อของคำว่า "สุนัข" ไม่ได้หมายถึงลูกสุนัข แต่ในบริบทนี้หมายถึงสุนัขที่เลี้ยงไว้ในบ้าน ซึ่งไม่ใช่สุนัขข้างถนน ดูเหมือนว่าหญิงผู้นี้จะเข้าใจสัญญาณทั้งสองนี้ในคำตอบพระเยซู และการตอบสนองของเธอสะท้อนถึงความเข้าใจนั้น สิ่งนี้ช่วยชี้แจงว่าทำไมเธอถึงโต้ตอบในแบบที่เธอทำ

คำตอบของหญิงนั้นค่อนข้างชัดเจน เธอตอบว่า “จริงเจ้าค่ะ แต่สุนัขที่อยู่ใต้โต๊ะนั้นย่อมกินอาหารเหลือเดนของลูก ๆ” (มาระโก 7:28)

เหตุใดหญิงคนนี้จึงตอบพระเยซูเช่นนี้ แน่นอนว่าความรักที่มีต่อลูกของเธอทำให้เธอมุ่งมั่นต่อไป แต่พระองค์ก็ทรงประทานความหวังแก่เธอเช่นกัน พระองค์ตรัสว่า “ก่อน” บ่งบอกว่าอาจมีโอกาส “ครั้งที่สอง” นอกจากนี้พระองค์ยังบอกเป็นนัยว่าเธอเป็นสุนัขที่อยู่ใต้โต๊ะ สุนัขที่อยู่ใต้โต๊ะในบ้านรออาหารฉันใด เธอก็อยู่แทบพระบาทพระเยซูวิงวอนขอความช่วยเหลือให้ลูกสาวของเธอฉันนั้น อีกนัยหนึ่งกล่าวได้ว่า เธออ้างสิทธิของสุนัขในการกินอาหารที่ตกลงบนพื้น เธอจึงสมควรได้รับความช่วยเหลือ

คำตอบของหญิงผู้นี้เผยให้เห็นความเชื่อของเธอ เธอเรียกการอัศจรรย์อันยิ่งใหญ่ของการรักษาลูกสาวของเธอจากระยะไกลว่าเป็น “อาหารเหลือเดน” บ่งบอกว่าฤทธิ์อำนาจของพระเยซูนั้นยิ่งใหญ่เป็นพิเศษ (หากการอัศจรรย์เช่นนั้นเป็นเพียงเศษอาหารที่เหลือ แล้วอาหารทั้งจานจะยิ่งใหญ่เพียงใด) และการยอมให้ตามคำขอของเธอเป็นเพียงเรื่องเล็กน้อยสำหรับพระองค์ พระองค์ทรงรู้สึกประทับใจและตอบรับคำร้องขอของเธอ

“พระองค์ทรงแสดงให้เห็นว่าเธอที่ถูกสังคมของชนอิสราเอลทอดทิ้งนั้น บัดนี้ไม่ใช่คนต่างชาติอีกต่อไป แต่เป็นบุตรคนหนึ่งในครอบครัวของพระเจ้า ในฐานะบุตรคนหนึ่ง เธอมีสิทธิ์ที่จะรับส่วนแบ่งของประทานของพระบิดา”(เอลเลน จี. ไว้ท์, ผู้พึงปรารถนาของปวงชน, หน้า 401)

`เหตุใดการมีอคติต่อเชื้อชาติและชนชาติอื่นจึงขัดแย้งกับคำสอนของพระเยซู เราจะออกจากความชั่วร้ายเช่นนี้ได้อย่างไร`