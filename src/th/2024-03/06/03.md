---
title:  มือที่สะอาดหรือใจบริสุทธิ์
date:   05/08/2024
---

`อ่าน มาระโก 7:14-19 ความหมายของปริศนาใน มาระโก 7:15 ที่พระเยซูกล่าวถึงคืออะไร`

หลายคนพบว่าคำตรัสของพระเยซูในข้อนี้เป็นเหมือนปริศนาที่ยากจะเข้าใจ โดยเฉพาะเมื่อพิจารณาถึงความสัมพันธ์กับคำสอนในเลวีนิติ 11 ที่เกี่ยวกับอาหารสะอาดและไม่สะอาด คำถามเกิดขึ้นว่า พระเยซูทรงยกเลิกความแตกต่างของอาหารสะอาดและไม่สะอาดแล้วหรือ ชาวเซเว่นธ์เดย์แอ๊ดเวนตีสเข้าใจคำสอนผิดไปหรือไม่ที่กล่าวว่าสมาชิกคริสตจักรที่กินเนื้อสัตว์ต้องกินเฉพาะสัตว์สะอาดตามรายชื่อที่ให้ไว้ในเลวีนิติเท่านั้น

ประการแรก เป็นเรื่องแปลกที่อยู่ ๆ พระเยซูจะทรงปฏิเสธคำสอนของโมเสสใน มาระโก 7:14-19 โดยเฉพาะเมื่อพระองค์เพิ่งจะยกชูคำสอนของโมเสสเหนือประเพณีใน มาระโก 7:6-13 ประการที่สอง ประเพณีที่พวกฟาริสีส่งเสริมนั้นไม่ได้ตั้งอยู่บนรากฐานของคำสอนในพันธสัญญาเดิม ซึ่งตรงข้ามกับบัญญัติเรื่องอาหารที่มีกล่าวไว้ ประการที่สาม สิ่งที่มาระโก 7:19 หมายถึงคือ เมื่อกล่าวว่าพระเยซูทรงชำระอาหารทั้งหมดแล้ว ไม่ได้หมายความว่าบัญญัติเรื่องอาหารถูกยกเลิกไป แต่บอกเป็นนัยว่าประเพณีของการสัมผัสที่เป็นมลทินที่พวกฟาริสีตั้งนั้นไม่อยู่บนพื้นฐานความจริง ตัวอย่างเช่น ความคิดผิด ๆ ที่ว่าถ้าคุณเป็นมลทินเพราะติดต่อกับคนต่างชาติ คุณก็จะเป็นมลทินจากการสัมผัสอาหารที่พวกเขาสัมผัสด้วย

`อ่าน มาระโก 7:20-23 พระเยซูกล่าวว่าอะไรทำให้เป็นมลทิน`

พระเยซูตั้งข้อสังเกตใน มาระโก 7:19 ว่าอาหารไม่ได้เข้าไปในใจ แต่ลงไปในท้องแล้วก็ส่งต่อไปยังลำไส้ใหญ่ แต่ในมาระโก 7:21-23 พระองค์ตรัสว่าความคิดชั่วร้ายเกิดมาจากภายในใจหรือจากศูนย์กลางของบุคคลหนึ่ง พระองค์ทรงสรุปรายชื่อความชั่วร้ายที่เริ่มจากความคิดชั่วร้ายแล้วจบลงที่การกระทำชั่ว

เมื่อมาระโก 7:10 อ้างอิงพระบัญญัติข้อที่ห้าพร้อมกับรวมการละเมิดพระบัญญัติข้อนี้ในรายชื่อสิ่งชั่วร้าย ฉะนั้นรายชื่อนั้นก็ครอบคลุมพระบัญญัติส่วนที่สองทั้งหมดของพระบัญญัติสิบประการ นอกจากนี้พระเยซูยังกล่าวถึงการนมัสการโดยเปล่าประโยชน์ในมาระโก 7:7 ซึ่งหมายถึงการละเมิดใจกลางของพระบัญญัติสี่ข้อแรก จึงเห็นจากข้อพระคัมภีร์ทั้งหมดนี้ได้ว่า พระเยซูเป็นผู้สนับสนุนและปกป้องพระบัญญัติของพระเจ้า

`คุณอาจมีแนวคิดทางศาสนศาสตร์ที่ถูกต้อง แต่ท้ายที่สุดแล้วใครเป็นผู้ได้หัวใจทั้งหมดของคุณไป`