---
title:  ประเพณีของมนุษย์กับพระบัญชาของพระเจ้า
date:   04/08/2024
---

`อ่าน มาระโก 7:1-13 อะไรคือความจริงที่ข้อพระคัมภีร์นี้กล่าวถึง`

เด็ก ๆ อาจศึกษาพระคัมภีร์ข้อนี้ในโรงเรียนสะบาโตแล้วกลับบ้านมาบอกแม่ว่า พวกเขาไม่จำเป็นต้องล้างมือก่อนรับประทานอาหารเพราะพระเยซูตรัสเช่นนั้น อย่างไรก็ดีเรื่องราวนี้ไม่เกี่ยวกับสุขอนามัย

ผู้คนจำนวนมากในสมัยของพระเยซูในภูมิภาคนั้นมุ่งความสนใจไปที่ความบริสุทธิ์ของพิธีกรรมเป็นอย่างมาก ในช่วงเวลาระหว่างพระคัมภีร์พันธสัญญาเดิมและใหม่ แนวคิดเรื่องการล้างมือเพื่อรักษาความบริสุทธิ์ตามพิธีกรรมนั้นแต่เดิมในพระคัมภีร์พันธสัญญาเดิมมีไว้สำหรับปุโรหิตเท่านั้น (อพยพ 30:17-21) แต่ช่วงเวลานั้นได้กลายเป็นแนวทางปฏิบัติสำหรับคนทั่วไป นี่จึงเป็นสาเหตุที่ผู้นำศาสนาบ่นว่าพระเยซูเกี่ยวกับสาวกของพระองค์ที่ไม่ปฏิบัติตามประเพณีนี้

พระเยซูมิได้ทรงตอบคำถามที่พวกเขาตั้งไว้โดยตรง แต่พระองค์ทรงปกป้องสาวกของพระองค์ด้วยคำตอบสองส่วน ส่วนแรกพระองค์ทรงอ้างคำกล่าวของอิสยาห์อย่างทรงพลังที่ตำหนิชนชาติที่ถวายเกียรติแด่พระเจ้าด้วยคำพูด แต่ไม่ได้หมายความอย่างนั้นในใจอย่างแท้จริง (อิสยาห์ 29:13) คำกล่าวของอิสยาห์ประณามเรื่องการแทนที่พระบัญชาของพระเจ้าด้วยประเพณีของมนุษย์

คำตอบส่วนที่สองของพระเยซูเป็นการเล่นคำในคำกล่าวของอิสยาห์ องค์พระผู้เป็นเจ้าทรงอ้างอิงพระบัญชาของพระเจ้าในเรื่องของการให้เกียรติบิดามารดาของเจ้า (อพยพ 20:12) คือการดูแลพวกเขาในวัยชรา และเปรียบเทียบกับประเพณีทางศาสนาที่บุคคลหนึ่งถวายบางอย่างแด่พระเจ้า (ของถวายแด่พระเจ้า - โกระบาน) แต่ยังคงใช้สิ่งนั้นเพื่อตนเอง โดย​ละเลย​ความ​รับผิดชอบ​ใน​การ​ช่วยเหลือ​บิดา​มารดา​เมื่อ​ขัดสน พระองค์ทรงอธิบายเรื่องนี้ด้วยบทสนทนาที่บางคนอาจพูดกับพ่อของตนว่า “ฉันขอโทษด้วยคุณพ่อ ฉันอยากช่วยพ่อนะ แต่ฉันนำเงินนั้นไปถวายให้กับพระวิหารแล้ว”

พระเยซูทรงโจมตีความหน้าซื่อใจคดประเภทนี้เองอย่างไม่ประนีประนอม พวกเขาให้ความสำคัญกับของประเพณีมนุษย์เหนือกว่าพระวจนะของพระเจ้า และการทำเช่นนั้นถือว่าเป็นบาป

สรุปว่าอะไรคือคำตอบของพวกฟาริสี คำตอบของพระเยซูบ่งบอกว่า พระองค์ไม่ทรงเห็นด้วยกับทัศนะของพวกฟาริสีที่ว่าการชำระมือให้บริสุทธิ์เป็นสิ่งจำเป็นตามพระประสงค์ของพระเจ้า ในทางกลับกันคำตอบของพระองค์สนับสนุนความสำคัญของการปฏิบัติตามพระบัญญัติของพระเจ้า แทนที่จะปฏิบัติตามประเพณีของมนุษย์อย่างเคร่งครัด (อ่าน มาระโก 1:44; มาระโก 7:10, 11; มาระโก 10:3-8; มาระโก 12:26, 29-31)

`เรามี “ประเพณี” บางอย่างที่ขัดแย้งกับหลักบัญญัติของพระเจ้าหรือไม่ ถ้ามี ประเพณีนั้นคืออะไร`