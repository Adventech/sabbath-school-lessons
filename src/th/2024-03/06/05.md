---
title:  ติดอ่าง
date:   07/08/2024
---

`อ่าน มาระโก 7:31-37 ใครถูกพามาหาพระเยซู และพระองค์ทรงทำอะไรแก่เขา`

พระเยซูมิได้ทรงใช้เส้นทางที่สั้นที่สุดเพื่อเดินทางจากแคว้น ไทระและไซดอนกลับไปยังแคว้นกาลิลี ดูเหมือนว่าพระเยซูเสด็จขึ้นเหนือจากเขตเมืองไทระ ขึ้นผ่านเขตเมืองไซดอน จากนั้นเข้าแผ่นดินและลงไปทางตะวันออกเฉียงเหนือของทะเลกาลิลี และในที่สุดก็มาถึงบริเวณใกล้ทะเล เส้นทางเช่นนี้เป็นเส้นทางที่คดเคี้ยวไปมา ทำให้พระองค์ทรงมีเวลามากขึ้นในการสอนสาวกของพระองค์ไปตลอดทาง

ข้อพระคัมภีร์ไม่ได้ระบุว่าใครเป็นผู้พาชายคนนี้มาหาพระเยซู แต่ปัญหาของเขานั้นชัดเจน เขาไม่ได้ยินและมีปัญหาในการพูด การสูญเสียความสามารถการได้ยินทำให้ผู้คนขาดการติดต่อจากสภาพแวดล้อมรอบตัว และอาการหูหนวกอย่างรุนแรงอาจทำให้การเรียนรู้วิธีพูดเป็นเรื่องที่ท้าทาย เป็นไปได้ว่าปัญหาของชายผู้นี้เกิดขึ้นมายาวนานแล้ว

พระเยซูทรงเข้าใจสถานการณ์ของชายคนนี้ดีและพาเขาออกไปเป็นการส่วนตัว วิธีที่พระเยซูทรงรักษาชายคนนั้นอาจดูเป็นเรื่องแปลกโดยเฉพาะสำหรับผู้อ่านยุคใหม่ พระองค์ทรงเอานิ้วแยงเข้าที่หูของชายคนนั้น ทรงบ้วนน้ำลาย เอานิ้วพระหัตถ์จิ้มแตะลิ้นของคนนั้น แล้วถอนพระทัย พระเยซูทรงสัมผัสบริเวณที่ชายคนนี้ต้องการรักษา แต่ทำไมพระองค์ต้องถอนหายใจ “ทรงถอนหายใจเมื่อทรงนึกถึงหูที่ไม่ยอมเปิดรับฟังความจริงและลิ้นที่ปฏิเสธที่จะยอมรับพระผู้ไถ่” (เอลเลน จี. ไว้ท์, ผู้พึงปรารถนาแห่งปวงชน, หน้า 404)

พระองค์ทรงทำให้ชายคนนั้นสามารถได้ยินและพูดได้ชัดเจนอย่างน่าอัศจรรย์ การถอนหายใจของพระองค์แสดงถึงขีดจำกัดที่พระเจ้าได้ทรงกำหนดไว้ในพระองค์ในเรื่องการเลือกอย่างเสรีของมวลมนุษย์ พระองค์จะไม่ทรงบังคับการตัดสินใจเลือก มนุษย์ทุกคนมีอิสระในการเลือกว่าจะให้ใครเป็นผู้นำชีวิต เจ้าชายแห่งชีวิตหรือเจ้าชายแห่งความมืด แม้พระเยซูจะทรงเปิดหูที่หนวกได้ แต่พระองค์จะไม่ทรงบังคับจิตใจที่ไม่เชื่อให้ยอมรับความเป็นพระเมสสิยาห์ของพระองค์

เรื่องสั้นนี้ยังแสดงให้เห็นสิ่งที่พระเจ้าสามารถทำได้เพื่อผู้ที่เต็มใจหันมาหาพระองค์ บางทีคุณอาจลังเลที่จะแบ่งปันความเชื่อ รู้สึกติดอ่างเพราะไม่รู้ว่าจะพูดอะไร การอัศจรรย์นี้ให้กำลังใจแก่เราว่า พระเยซูองค์พระผู้เป็นเจ้าสามารถเปิดหูของคุณออกเพื่อให้ไวต่อความต้องการของผู้อื่นมากขึ้นและช่วยให้คุณแบ่งปันถ้อยคำที่เหมาะสมเพื่อให้กำลังใจพวกเขาสำหรับการเดินทางของชีวิต

`คุณจะทำอย่างไรกับของประทานที่คุณได้รับที่เกี่ยวกับการได้ยินและการพูด เนื่องจากสองสิ่งนี้ถือว่าเป็นของประทาน คุณจะใช้ของประทานทั้งสองอย่างไร`