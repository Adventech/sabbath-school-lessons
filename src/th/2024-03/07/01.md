---
title:  ตรัสสอนเหล่าสาวก ตอน
date:   10/08/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 8:22-38; มัทธิว 20:29-34; ยอห์น 12:25; มาระโก 9:1-50; มาลาคี 4:5, 6; ลูกา 9:30-31

> <p>ข้อควรจำ</p>
> “พระองค์จึงทรงเรียกฝูงชนกับพวกสาวกให้เข้ามา แล้วตรัสกับพวกเขาว่า ‘ถ้าใครต้องการจะตามเรามา ให้คนนั้นปฏิเสธตนเอง รับกางเขนของตนแบกและตามเรามา’ ” (มาระโก 8:34)

พระธรรมมาระโกครึ่งเล่มแรกเน้นไปที่พระเยซู คำสอนและการอัศจรรย์อันทรงฤทธิ์ของพระองค์ชี้ไปในทิศทางเดียวกันคือ พระองค์ทรงเป็นพระเมสสิยาห์ เมื่อมาถึงจุดเปลี่ยนของเรื่องทั้งหมด พระเยซูจะทรงถามเหล่าสาวกว่า พวกเขาเชื่อว่าพระองค์ทรงเป็นผู้ใด

เปโตรให้คำตอบที่ชัดเจนสำหรับคำถามนั้น และพระเยซูทรงเริ่มอธิบายในทันทีถึงขั้นตอนที่พระองค์จะต้องดำเนินไปในฐานะพระเมสสิยาห์ ซึ่งเราต่างรู้ดีว่านั่นคือที่กางเขน

ช่วงท้ายของมาระโก 8 ไปจนถึงตอนท้ายของมาระโก 10 พระเยซูทรงเน้นที่การสอนสาวกของพระองค์เกี่ยวกับทางที่พระองค์จะทรงดำเนินไป พระองค์ทรงพยากรณ์ถึงกางเขนใน 2-3 บทนี้ และตามด้วยคำแนะนำพิเศษแก่เหล่าสาวก บทเรียนที่พระองค์ทรงให้นั้นยังคงใช้ได้กับเราจนทุกวันนี้

ในส่วนที่สองของพระธรรมเล่มนี้เริ่มต้นด้วยการรักษาชายตาบอดสองคน ช่วงตอนกลางของมาระโก 8 ได้บันทึกเรื่องราวของชายตาบอดคนหนึ่งไว้ ส่วนอีกคนหนึ่งมีการบันทึกไว้ตอนท้ายของมาระโก 10 เหตุการณ์อัศจรรย์ที่น่าทึ่งเหล่านี้เป็นเหมือน “ฉากกั้นหนังสือ” เพื่อแสดงให้เห็นว่าการเป็นสาวกของพระองค์คือการเข้าใจฝ่ายจิตวิญญาณว่าพระเยซูทรงเป็นผู้ใดและเรื่องราวของพระองค์จะดำเนินไปในทิศทางใด คำสอนของพระองค์ท้าทายสาวกทั้งสิบสองคนเมื่อ 2,000 ปีที่แล้วฉันใด คำสอนนั้นก็ยังคงท้าทายสาวกในปัจจุบันนี้ให้เสียสละและรับรางวัลที่มาพร้อมกับการเป็นผู้ติดตามพระเยซูด้วยฉันนั้น