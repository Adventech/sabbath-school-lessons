---
title:  ใครยิ่งใหญ่ที่สุด
date:   14/08/2024
---

`อ่าน มาระโก 9:30-41 คำพยากรณ์ครั้งที่สองของพระเยซูเกี่ยวกับการสิ้นพระชนม์และฟื้นคืนพระชนม์แตกต่างอย่างไรจากครั้งแรก (เปรียบเทียบกับ มาระโก 8:31) นอกจากนี้เหล่าสาวกโต้เถียงกันเรื่องอะไร และพระเยซูทรงให้คำสั่งสอนอะไร`

พระเยซูกล่าวถึงผู้ที่จะปฏิเสธและประหารพระองค์ในคำพยากรณ์ครั้งแรก ส่วนคำพยากรณ์ครั้งที่สองนั้นพระองค์กล่าวถึงข้อเท็จจริงที่ว่าพระองค์จะถูกทรยศ แม้จะไม่ได้ระบุชื่อผู้ทรยศให้เห็นในเวลานี้ แต่ผู้อ่านคงรู้แล้วว่าเป็นใครเนื่องจากการแนะนำยูดาสที่กล่าวถึงในบทก่อนหน้านี้ (อ่านใน มาระโก 3:19) อีกครั้งหนึ่งที่องค์พระผู้เป็นเจ้าทรงกล่าวถึงการถูกปลงพระชนม์แล้วฟื้นคืนพระชนม์หลังจากสามวัน แต่ดูเหมือนว่าเหล่าสาวกจะสนใจรายละเอียดของคำพยากรณ์นี้น้อยกว่าตอนแรกด้วยซ้ำ ข่าวไม่พึงประสงค์มักไม่ต้องการให้อยู่ในบทสนทนา

พระเยซูเสด็จประทับทางเหนือของทะเลกาลิลีใกล้เมืองซีซารียา ฟีลิปปีใน มาระโก 8:27 พระองค์เสด็จผ่านแคว้นกาลิลีใน มาระโก 9:30 และทรงเสด็จเข้าไปในเมืองคาเปอรนาอุมใน มาระโก 9:33 ดังนั้น จึงไม่ยากที่จะจินตนาการได้ว่าพระองค์ทรงเสด็จจากเหนือลงใต้ อย่างไรก็ตามพระองค์เสด็จเข้าไปในเมืองคาเปอรนาอุมเพียงลำพังขณะที่สาวกสิบสองคนตามมาทีหลัง และเมื่อเข้าไปในบ้านแล้ว พระองค์ตรัสถามเหล่าสาวกว่าระหว่างการเดินทางพวกเขาโต้แย้งกันเรื่องอะไร ไม่มีใครกล้าตอบพระองค์ ซึ่งเป็นสัญญาณบ่งบอกว่าพวกเขาไม่สบายใจกับคำถาม เกือบจะเหมือนกับเด็ก ๆ ที่ถูกจับได้ว่าพวกเขาทำในสิ่งที่รู้ว่าผิด แม้มีเพียงไม่กี่คนที่จะยอมรับอย่างเปิดเผย แต่แทบทุกคนน่าจะเคยไตร่ตรองคำถามที่ว่าใครคือผู้ที่ยิ่งใหญ่ที่สุด แต่ในอาณาจักรของพระเจ้า แนวคิดนี้กลับตรงกันข้ามอย่างสิ้นเชิง

พระเยซูทรงตอบปัญหานี้ด้วยสองขั้นตอน ขั้นตอนแรก พระองค์ตรัสถ้อยคำที่ชัดเจนว่าใครที่ต้องการเป็นคนแรก (ยิ่งใหญ่ที่สุด) จะต้องเป็นคนปรนนิบัติคนทั้งหลาย จากนั้นพระเยซูทรงแสดงให้เห็นความหมายของพระองค์ด้วยการกระทำ เห็นได้ชัดว่ามีเด็กคนหนึ่งยืนฟังอยู่ใกล้ ๆ พระเยซูทรงนำเด็กเข้ามาท่ามกลางกลุ่ม ซึ่งอาจสร้างความหวาดกลัวแก่เด็กได้ แต่พระเยซูทรงอุ้มเด็กคนนั้นไว้ในอ้อมแขนของพระองค์เพื่อสร้างบรรยากาศที่ผ่อนคลายมากขึ้น พระองค์ทรงสอนว่า ใครก็ตามที่ยอมรับเด็กเล็กๆ เช่นนี้ คนนั้นก็ยอมรับพระองค์ และถ้าคุณยอมรับพระองค์ คุณก็ยอมรับพระบิดาด้วย ด้วยวิธีนี้ พระองค์ทรงเน้นย้ำว่า เด็กที่มีนัยสำคัญน้อยที่สุดก็ยังเชื่อมโยงกับพระเจ้าพระองค์เองได้

ยอห์นตั้งคำถามเกี่ยวกับคนนอกหรือคนที่ไม่ได้เป็นส่วนหนึ่งของกลุ่ม พระเยซูทรงให้บทเรียนที่สำคัญว่า จริง ๆ แล้วผู้ที่ไม่ได้ต่อต้านเราก็อยู่ฝ่ายเรา องค์พระผู้เป็นเจ้าทรงยืนยันว่าผู้ที่เกี่ยวข้องกับการรับใช้และให้ความช่วยเหลือ แม้จะเล็กน้อยก็ตาม ก็ไม่ได้ถูกมองข้ามจากสวรรค์

`แนวคิดเรื่องใครจะเป็นใหญ่ในพระคัมภีร์ตรงข้ามกับแนวคิดฝ่ายโลกอย่างไรคุณกำลังดิ้นรนเพื่อให้ได้ซึ่งฝ่ายใด`