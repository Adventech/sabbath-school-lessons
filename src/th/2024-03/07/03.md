---
title:  ราคาที่ต้องจ่ายของการเป็นสาวก
date:   12/08/2024
---

`อ่าน มาระโก 8:31-38 พระเยซูทรงสอนในข้อนี้เกี่ยวกับการเสียสละเพื่อติดตามพระคริสต์อย่างไร`

เหล่าสาวกมาถึงจุดเปลี่ยนที่สำคัญในความสัมพันธ์กับพระเยซู บัดนี้พวกเขารู้แล้วว่าพระองค์ทรงเป็นพระเมสสิยาห์ ผู้อ่านมาระโกรู้เรื่องนี้ตั้งแต่เริ่มต้นอ่านพระธรรมเล่มนี้แล้ว (มาระโก 1:1) ด้วยเหตุนี้ผู้อ่านจึงมีข้อได้เปรียบเหนือสาวกที่มักเข้าใจผิด

เมื่อครั้นที่พระเยซูทรงเรียกเหล่าสาวกเป็นครั้งแรก พระองค์ตรัสว่าพระองค์จะตั้งให้พวกเขาเป็นผู้หาคนเหมือนหาปลา (มาระโก 1:17) ไม่มีการพูดถึงปัญหา แต่บัดนี้พวกเขาต่างรู้จริง ๆ แล้วว่าพระองค์ทรงเป็นผู้ใด พระองค์จึงทรงเปิดเผยเป้าหมายพันธกิจของพระองค์ กล่าวคือ พระองค์จำเป็นต้องทนทุกข์หลายประการ ถูกปฏิเสธและประหารชีวิต หลังจากนั้นสามวันพระองค์จะทรงฟื้นคืนพระชนม์อีกครั้ง

ถือเป็นเรื่องที่น่าประหลาดใจ เปโตรซึ่งเพิ่งจะยอมรับว่าพระเยซูคือพระเมสสิยาห์ เรียกพระองค์ออกไปพูดคุยเป็นการส่วนตัวและตำหนิที่พระองค์กล่าวเช่นนั้น ผู้เขียนพระกิตติคุณบันทึกถ้อยคำของพระเยซู ซึ่งเป็นถ้อยคำที่ทำให้เปโตรต้องเจ็บปวดเมื่อได้ยิน พระองค์ทรงเรียกเปโตรว่าซาตาน และบอกให้เขาไปให้พ้นทางของพระองค์ เนื่องจากความคิดดังกล่าวไม่สอดคล้องกับพระประสงค์ของพระเจ้า

“คำพูดของเปโตรไม่ถือเป็นการช่วยเหลือและให้ความปลอบประโลมใจพระเยซูในการทดลองครั้งยิ่งใหญ่ที่อยู่ต่อเบื้องพระพักตร์พระองค์ การทำเช่นนี้ไม่สอดคล้องกับจุดประสงค์ของพระคุณของพระเจ้าที่มีต่อโลกที่หลงหายไป หรือกับบทเรียนของการเสียสละส่วนตนที่พระเยซูเสด็จมาสอนด้วยแบบอย่างของพระองค์เอง” (เอลเลน จี. ไว้ท์, ผู้พึงปรารถนาของปวงชน, หน้า 415)

ผู้ติดตามพระเยซูได้รับการเรียกร้องให้มีเป้าหมายเดียวกันกับพระองค์ คือ แบกกางเขนและตามพระองค์ไป การตรึงกางเขนเป็นวิธีการประหารชีวิตของชาวโรมันที่โหดร้าย น่าอับอาย และน่าหวาดกลัวที่สุด ทุกคนต้องการหลีกเลี่ยงกางเขน ดังนั้น จะมีใครที่อยากจะแบกกางเขนเพื่อเป็นสัญลักษณ์ของการอุทิศตนแด่พระเยซูเล่า

พระเยซูไม่เพียงแต่อธิบายความท้าทายของการเป็นสาวก แต่ยังเน้นย้ำถึงคุณค่าอันยิ่งใหญ่ของการเป็นสาวกด้วย ในความขัดแย้งของความเชื่อแบบคริสเตียน การสูญเสียชีวิตกลายเป็นหนทางสู่การค้นพบชีวิตที่แท้จริง ในทางกลับกัน การได้มาซึ่งโลกทั้งใบแต่ต้องสูญเสียชีวิตนิรันดร์นั้นเป็นเรื่องไม่สมเหตุสมผล ดังที่จิม เอลเลียตผู้ประกาศศาสนาแสดงแนวคิดนี้ไว้อย่างสวยงามในบันทึกส่วนตัวของเขาเมื่อวันที่ 28 ตุลาคม 1949 ว่า “คนฉลาดไม่ใช่คนโง่ที่จะละทิ้งสิ่งที่ไม่ยั่งยืนเพื่อให้ได้มาซึ่งสิ่งที่จะคงอยู่ตลอดไป”

`“คนที่รักชีวิตตัวเองต้องเสียชีวิต และคนที่เกลียดชังชีวิตตัวเองในโลกนี้จะรักษาชีวิตนั้นไว้นิรันดร์” (ยอห์น 12:25) คุณเคยมีประสบการณ์กับความจริงในข้อนี้อย่างไร`