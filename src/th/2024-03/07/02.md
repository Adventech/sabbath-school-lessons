---
title:  มองเห็นอย่างชัดเจน
date:   11/08/2024
---

`อ่าน มาระโก 8:22-30 เหตุใดพระเยซูจึงทรงสัมผัสถึงสองครั้งเพื่อรักษาชายตาบอด เราได้รับบทเรียนอะไรจากเรื่องนี้`

พระกิตติคุณบันทึกเรื่องราวมากมายของคนตาบอดที่ได้รับการรักษาให้หายจากพระเยซู นอกจากเรื่องราวในมาระโก 8 แล้ว ยังมีบารทิเมอัสชายตาบอดที่ได้รับการรักษาให้หายและบันทึกไว้ใน มาระโก 10:46-52 มัทธิวก็ได้บันทึกเรื่องราวชายตาบอดสองคน (มัทธิว 20:29-34) และยอห์น 9 บันทึกเรื่องราวของชายตาบอดแต่กำเนิดที่พระเยซูทรงรักษาให้หายโดยให้ไปล้างที่สระสีโลอัม

แต่เรื่องราวในมาระโก 8 นี้ไม่เหมือนใคร ซึ่งมีบันทึกไว้ในพระธรรมมาระโกเท่านั้น และเป็นเพียงการอัศจรรย์เดียวที่พระเยซูต้องทำสองครั้งเพื่อให้การรักษานั้นสำเร็จผล เรื่องนี้ให้รายละเอียดที่น่าประทับใจที่พระเยซูทรงจูงมือชายคนนั้นและพาเขาออกไปนอกหมู่บ้าน เราสัมผัสได้ถึงความเมตตาและความเห็นอกเห็นใจที่พระองค์ทรงมีต่อชายพิการคนนั้น

แต่ทำไมจึงต้องมีการสัมผัสถึงสองครั้ง การอัศจรรย์ที่เฉพาะนี้ที่ต้องมีการสัมผัสถึงสองครั้ง มิได้หมายความว่าอำนาจในส่วนของพระเยซูมีอยู่จำกัด แต่น่าจะเป็นการกระทำเชิงสัญลักษณ์ โดยแสดงให้เห็นว่าบางครั้งการเข้าใจในเรื่องของฝ่ายจิตวิญญาณเป็นกระบวนการที่ค่อยเป็นค่อยไป การตีความเช่นนี้สอดคล้องกับรูปแบบโดยรวมของหัวข้อนี้ในพระธรรมมาระโก ซึ่งพระเยซูกำลังสอนสาวกของพระองค์เกี่ยวกับการสิ้นพระชนม์และการฟื้นคืนพระชนม์ที่จะเกิดขึ้น โดยมีการรักษาคนตาบอดทั้งตอนต้นและปิดท้ายหัวข้อนี้ การรักษาให้มองเห็นได้เป็นอุปมาเชิงสัญลักษณ์เพื่อช่วยให้เข้าใจ โดยเฉพาะอย่างยิ่งในบริบทของการเป็นสาวกและการติดตามพระเยซู

คุณครูมักจะชอบถามคำถาม คำถามเหล่านั้นเป็นกุญแจสำคัญในการไขความเข้าใจของนักเรียน ข้อความในมาระโก 8 เป็นจุดเปลี่ยนของพระธรรมเล่มนี้ ประการแรก พระเยซูทรงถามเหล่าสาวกถึงพระลักษณะของพระองค์ ทรงถามถึงบางสิ่งที่พระองค์ยังไม่เคยทำมาก่อน ประการที่สอง เปโตรเป็นคนแรกที่ไม่ถูกผีเข้าสิงและประกาศว่าพระเยซูทรงเป็นพระเมสสิยาห์ ประการที่สาม หลังจากที่พระเยซูทรงเปิดเผยว่าพระองค์เป็นผู้ใด พระองค์ก็ทรงเริ่มอธิบายว่าต่อจากนี้ไปพระองค์จะเสด็จไปที่ใด นั่นคือที่กางเขน

เหตุใดพระเยซูทรงบอกสาวกไม่ให้บอกใครว่าพระองค์คือพระเมสสิยาห์ ดูเหมือนว่าการสถาปนาอาณาจักรของพระเจ้าจะทำให้เกิดความขัดแย้งขึ้นได้ อย่างไรก็ตามในสมัยของพระเยซู ตำแหน่ง "พระเมสสิยาห์" มีความหมายทางการเมืองเกี่ยวกับการโค่นล้มการปกครองของโรมัน พระเยซูมิได้ทรงมาเป็นพระเมสสิยาห์ในลักษณะนั้น ดังนั้นพระองค์จึงทรงขอให้เงียบเมื่อกล่าวถึงพระลักษณะของพระองค์

`เรื่องนี้สอนเราอย่างไรถึงช่วงเวลาที่เราจำเป็นต้องไม่พูดบางสิ่งออกไป แม้ว่าจะเป็นเรื่องจริงก็ตาม`