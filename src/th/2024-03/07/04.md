---
title:  ภูเขาและฝูงชน
date:   13/08/2024
---

`อ่าน มาระโก 9:1-13 เปโตร ยากอบ และยอห์นเห็นอะไรกับพระเยซูในค่ำคืนหนึ่ง`

คำพยากรณ์ของพระเยซูใน มาระโก 9:1 ที่ว่าบางคนที่ยืนอยู่กับพระองค์จะไม่ได้ลิ้มรสความตาย จนกว่าจะได้เห็นแผ่นดินของพระเจ้ามาด้วยฤทธิ์เดช คำพยากรณ์นี้เกิดขึ้นจริงภายในไม่กี่วันเมื่อพระองค์ทรงพาเปโตร ยากอบ และยอห์นขึ้นไปบนภูเขาสูงเพียงลำพัง ณ ที่นั่นพระองค์ทรงเปลี่ยนพระวรกายไปสู่รัศมีภาพแห่งอาณาจักรสวรรค์ต่อหน้าพวกเขา

เอลียาห์และโมเสสจากอาณาจักรสวรรค์มาปรากฏและสนทนากับพระเยซู ลูกากล่าวว่าการสนทนาของพวกเขาเกี่ยวกับการที่พระเยซูต้องจากไป (ภาษากรีกเรียกว่า การอพยพ – exodos) ที่กำลังจะเกิดและสำเร็จขึ้นในกรุงเยรูซาเล็ม (ลูกา 9:30, 31) ดังนั้น ฉากแห่งรัศมีภาพนี้เชื่อมโยงกับการสิ้นพระชนม์บนไม้กางเขนของพระเยซูที่ใกล้เข้ามา (เปรียบเทียบกับ มาระโก 9:9) เพื่อให้ความหวังแก่เหล่าสาวกเมื่อพวกเขาเห็นพระองค์ถูกตรึงที่กางเขน

เช้าวันรุ่งขึ้นหลังจากที่ลงมาจากภูเขา สาวกทั้งสามคนถามพระเยซูเกี่ยวกับการที่เอลียาห์จะต้องมาก่อน แนวคิดนี้น่าจะอ้างอิงตามความเชื่อที่ว่า เอลียาห์จะมาปรากฎต่อเบื้องพระพักตร์พระเมสสิยาห์อีกครั้ง (เปรียบเทียบกับ มาลาคี 4:5, 6) พระเยซูทรงตอบว่าเอลียาห์นั้นได้มาแล้ว ซึ่งหมายถึงยอห์นผู้ให้บัพติศมา พระองค์ทรงอธิบายว่า พวกเขาได้ฆ่ายอห์นฉันใด พระเยซูก็จะสิ้นพระชนม์ด้วยน้ำมือของพวกเขาฉันนั้น แต่พระองค์จะเป็นขึ้นมาอีกในวันที่สาม

หลังจากค่ำคืนแห่งรัศมีภาพ ภาพที่อยู่ด้านล่างของภูเขาเป็นภาพความโกลาหลอันน่าเศร้า (ดูในมาระโก 9:14-29) สาวกทั้งเก้าคนพบกับเด็กชายคนหนึ่งที่ถูกผีสิงซึ่งไม่สามารถขับไล่ออกไปได้ เมื่อพระเยซูเสด็จมาถึงที่เกิดเหตุ ทุกคนต่างพากันรีบไปพบพระองค์ เรื่องราวเผยให้เห็นถึงอำนาจของมารที่มีเหนือเด็กคนนี้ ดูเหมือนว่าพระเยซูจะทรงใช้เวลานานในการสอบถามรายละเอียดของผีที่เข้าสิง ซึ่งมันมากเกินไปสำหรับผู้เป็นพ่อ เขาจึงโพล่งออกไปว่า “ถ้าท่านสามารถช่วยได้ก็โปรดสงสารและช่วยเราทั้งสองด้วย” (มาระโก 9:22)

พระเยซูทรงหยิบยกประเด็นความสงสัยของบิดาโดยทันที คำตอบขององค์พระผู้เป็นเจ้าสามารถถอดความได้ว่า “คุณหมายความว่าอย่างไรที่กล่าวว่า ‘ถ้าช่วยได้’ ” (มาระโก 9:23) ทันใดนั้น ผู้เป็นพ่อก็ตระหนักรู้ในทันทีเหมือนสายฟ้าฟาดลงมาจากท้องฟ้าว่า ไม่ใช่แต่ลูกชายเท่านั้นที่มีปัญหา แต่เขาเองก็มีปัญหาเรื่องขาดความเชื่อด้วย และความไม่เชื่อของเขานั้นก็ส่งผลต่อลูกชายของเขาให้ไม่ได้รับการรักษา คุณพ่อผู้สิ้นหวังวิงวอนขอพระเมตตาของพระเยซูด้วยคำพูดที่น่าจดจำว่า “ข้าพเจ้าเชื่อ และขอโปรดช่วยในส่วนที่ขาดอยู่ด้วยเถิด” (มาระโก 9:24) พระเยซูจึงทรงรักษาเด็กชายคนนั้น

`มีเหตุการณ์ใดบ้างที่คุณต้องร้องวิงวอนว่า “ฉันเชื่อ โปรดช่วยในส่วนที่ขาดอยู่ด้วยเถิด” คุณเรียนรู้จากประสบการณ์เหล่านั้นอย่างไร`