---
title:  ความทุกข์ยากครั้งใหญ่
date:   04/09/2024
---

`อ่าน มาระโก 13:19 พระคัมภีร์ข้อนี้หมายถึงอะไร`

มาระโก 13:14 กล่าวถึงสิ่งน่ารังเกียจที่ก่อให้เกิดความหายนะซึ่งเป็นศูนย์กลางของบทนี้ (ศึกษาบทเรียนวันอังคาร) มาระโก 13:19 ถือเป็นจุดเปลี่ยนของเรื่องด้วยเช่นกัน ซึ่งกล่าวถึงความทุกข์ยากครั้งใหญ่ที่ไม่เคยมีมาก่อน นับตั้งแต่พระเจ้าทรงสร้างโลก ซึ่งบ่งบอกให้เห็นว่าการกดขี่ข่มเหงนี้จะรุนแรงและกว้างขวางกว่าครั้งที่เกิดขึ้นเมื่อกรุงเยรูซาเล็มล่มสลาย มาระโก 13:19 ยังให้ความหมายถึงอนาคตด้วย โดยชี้ไปยังเหตุการณ์ที่ไกลจากยุคสมัยของพระเยซู

เช่นเดียวกับที่มาระโก 13:14 สะท้อนคำพยากรณ์ของดาเนียล 9 การกดขี่ข่มเหงครั้งใหญ่ในมาระโก 13:19-23 ก็สะท้อนคำพยากรณ์ของดาเนียล 7 และ 8 ซึ่งกล่าวถึงอำนาจเขาเล็กข่มเหงประชากรของพระเจ้าเป็นเวลา “ตลอดหนึ่งวาระ สองวาระ กับครึ่งวาระ” (ดาเนียล 7:25) ช่วงเวลาแห่งคำพยากรณ์ 1,260 วันเท่ากับ 1,260 ปีตามจริง (กันดารวิถี 14:34; เอเสเคียล 4:6) ระยะเวลานี้เริ่มตั้งแต่ปีค.ศ. 538 ไปจนถึง ค.ศ. 1798 นโปเลียนส่งนายพลไปจับกุมพระสันตะปาปาในปี ค.ศ. 1798 ตลอดช่วงเวลา 1,260 ปีที่ผ่านมา อำนาจเขาเล็กได้ข่มเหงและสังหารผู้ที่ไม่เห็นด้วยกับระบบการปกครองของคริสตจักร

`อ่าน มาระโก 13:20-23 พระเจ้าประทานความหวังอะไรแก่ประชากรของพระองค์ในช่วงเวลาแห่งการกดขี่ข่มเหง และพระองค์ทรงให้คำเตือนอะไรแก่พวกเขาเมื่อการข่มเหงสิ้นสุดลง`

มาระโก 13:20 กล่าวถึงการกดขี่ข่มเหงที่ถูกย่นให้สั้นลงเพื่อเห็นแก่ประชากรของพระเจ้า ตามประวัติศาสตร์แล้ว ความร้ายแรงของการข่มเหงลดลงหลังจากการปฏิรูปโปรเตสแตนต์เริ่มต้นขึ้น ทำให้ช่วงเวลาแห่งความทุกข์ยากสั้นลง เมื่ออำนาจของเขาเล็กลดลง ผู้คนก็เข้าร่วมการปฏิรูปมากขึ้น แต่อำนาจของเขาเล็กจะกลับมาอีกครั้งตามที่คำพยากรณ์ในวิวรณ์ 13 ระบุไว้

พระเยซูทรงเตือนถึงภัยคุกคามอีกประการหนึ่งใน มาระโก 13:21-23 นั่นคืออันตรายที่เกิดจากผู้เผยพระวจนะเทียมเท็จและพระคริสต์เทียมเท็จ ซึ่งสิ่งเหล่านี้จะเกิดขึ้นก่อนที่พระองค์จะเสด็จกลับมา พระเยซูทรงเตือนผู้ติดตามของพระองค์ให้ระวังคนเหล่านั้น

`ณ เวลาที่พระเยซูกำลังเตือนเกี่ยวกับพระคริสต์เทียมเท็จนั้น พันธกิจของพระองค์เพิ่งจะเริ่มต้นขึ้น แต่กระนั้นพระองค์ก็ทรงพยากรณ์เหตุการณ์ในอนาคตได้อย่างแม่นยำ คำพยากรณ์นั้นก็พิสูจน์แล้วว่าเป็นความจริง (แม้แต่ในทุกวันนี้ก็ยังมีผู้คนอ้างตนว่าเป็นพระคริสต์) คำพยากรณ์นี้ควรช่วยให้เรามั่นใจในพระคำของพระเจ้ามากขึ้นอย่างไร`