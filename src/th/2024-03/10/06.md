---
title:  การเสด็จมาของบุตรมนุษย์
date:   05/09/2024
---

`อ่าน มาระโก 13:24-32 เหตุการณ์อันยิ่งใหญ่อะไรที่บรรยายในพระคัมภีร์ข้อนี้`

เหตุการณ์ดังกล่าวคงเป็นอย่างอื่นไม่ได้นอกเหนือจากการเสด็จกลับมาด้วยสง่าราศีของพระเยซูคริสต์ ซึ่งมีดวงอาทิตย์ ดวงจันทร์ และดวงดาวเป็นหมายสำคัญที่เกิดขึ้นก่อน คำพยากรณ์มากมายในพระคัมภีร์พันธสัญญาใหม่ชี้ไปยังเหตุการณ์อันอัศจรรย์นี้ อัครสาวกเปาโลบรรยายรายละเอียดของเหตุการณ์นี้ใน 1 เธสะโลนิกา 4:13-18 เขาพูดถึงผู้ที่ล่วงหลับในพระคริสต์จะเป็นขึ้นมาและถูกรับขึ้นไปพร้อมกับ วิสุทธิชนที่ยังมีชีวิตเพื่อพบกับพระคริสต์ในฟ้าอากาศ อัครสาวกกล่าวใน 1 โครินธ์ 15 ถึงรายละเอียดของการฟื้นคืนชีพของผู้ที่ตายแล้ว โดยเน้นว่าเหตุการณ์นี้จะเกิดขึ้นเมื่อพระคริสต์เสด็จกลับมา

เปโตรก็บรรยายถึงวันอันยิ่งใหญ่นั้นด้วยเช่นกันใน 2 เปโตร 3:3-13 โดยอธิบายว่าพระเจ้ามิได้ทรงเฉื่อยช้าในเรื่องพระสัญญาของพระองค์ แต่ทรงประสงค์ให้ทุกคนกลับใจ พระธรรมวิวรณ์ให้คำอธิบายที่ชัดเจนถึงการเสด็จกลับมาของพระคริสต์ (ดูใน วิวรณ์ 1:7; วิวรณ์ 6:12-17; วิวรณ์ 14:14-20; และวิวรณ์ 19:11-21) คำสอนในพระคัมภีร์พันธสัญญาใหม่เหล่านี้ที่สอดคล้องกันคือ พระคริสต์จะเสด็จกลับมาในรูปของบุคคล จับต้องได้ มองเห็นได้ และได้ยินเสียง ทุกคนจะมองเห็นพระองค์เมื่อพระองค์เสด็จมา

อย่างไรก็ตาม พระเยซูทรงหมายถึงอะไรเมื่อเอ่ยถึง “คนในยุคนี้” และ “ในวันนั้น” หรือ “เวลานั้น” คำพูดเหล่านี้ทำให้หลายคนลำบากใจ เพราะเห็นได้ชัดว่าคนในยุคนี้ที่พระเยซูตรัสด้วยนั้นต่างตายไปนานแล้ว

มีการเสนอแนะการตีความข้อพระคัมภีร์นี้หลายรูปแบบ บางคนแย้งว่าคำว่า “คนในยุคนี้” อาจหมายถึงกลุ่มเชื้อชาติใดชาติหนึ่ง ในกรณีนี้คือชาวยิว ซึ่งบอกเป็นนัยว่า เผ่าพันธุ์ยิวจะไม่พินาศไปก่อนที่พระคริสต์จะเสด็จกลับมา การตีความอีกประการหนึ่งคือ กลุ่มคนในรุ่นที่จะเห็นหมายสำคัญทั้งหมดและจะไม่ล่วงหลับไปก่อนที่พระคริสต์จะเสด็จกลับมา

อย่างไรก็ตาม การตีความที่ง่ายกว่าคือ การสังเกตการใช้คำของพระเยซูใน มาระโก 13:30 คำว่า “นี้” ในวลี “คนในยุคนี้” และคำว่า “นั้น” ในวลี “วันหรือเวลานั้น” ในมาระโก 13:32 คำว่า “นี้” ในมาระโก 13 คือ (houtos, hautē, touto) ถูกนำมาใช่บ่อยในข้อ 1-13 ที่กล่าวถึงการนำไปสู่การทำลายกรุงเยรูซาเล็ม ซึ่งตรงข้ามกับการใช้คำว่า “นั้น” ที่มีเฉพาะในส่วนหลังของบท

ดังนั้นเมื่อกล่าวถึง “คนในยุคนี้” น่าจะหมายถึงคนที่อาศัยในศตวรรษแรกที่ได้เห็นความพินาศของกรุงเยรูซาเล็มดังที่บรรยายไว้ใน มาระโก 13:30 อย่างไรก็ตาม มาระโก 13:32 กล่าวถึงการเสด็จกลับมาครั้งที่สองของพระคริสต์ เป็นเวลาในอนาคตซึ่งยังยาวนานหลังจากศตวรรษแรก จึงเป็นเหตุผลที่ มาระโก 13:32 ใช้คำว่า “นั้น” เพื่อกล่าวถึงเหตุการณ์ที่อยู่ห่างไกลจากศตวรรษแรก