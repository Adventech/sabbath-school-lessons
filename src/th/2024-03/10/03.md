---
title:  ไม่มีก้อนหินซ้อนทับกันแม้แต่ก้อนเดียว
date:   02/09/2024
---

`อ่าน มาระโก 13:1-13 เหล่าสาวกตอบสนองต่อคำกล่าวของพระเยซูเกี่ยวกับพระวิหารอย่างไร และคำตอบของพระเยซูมีความหมายต่อพวกเขาอย่างไร`

ดังที่เราได้สังเกตไปแล้วว่า โครงสร้างของอาคารพระวิหารนั้นมหัศจรรย์อย่างแท้จริง โจเซฟัสให้ข้อสังเกตในหนังสือโบราณวัตถุของเขาว่า ระเบียงหลวงทางด้านทิศใต้ของอาคารมีเสา 2 ต้น ขนาดของเสานั้นใหญ่มากเท่ากับชายสามคนจับมือโอบล้อมไว้ พระเยซูตรัสว่าพระวิหารทั้งหมดนี้จะถูกทำลาย การได้ยินได้ฟังคำพยากรณ์ที่เกี่ยวกับโครงสร้างอันมหัศจรรย์เช่นนี้ ทำให้ผู้ฟังรู้สึกเหมือนว่าวันที่พระวิหารถูกทำลายนั้นเป็นวันสิ้นโลก

เหล่าสาวกต้องการทราบว่าสิ่งที่พระเยซูทรงพยากรณ์ไว้จะเกิดขึ้นเมื่อใด ดังนั้นในมาระโก 13:4 สาวกกลุ่มเล็ก ๆ ที่ประกอบด้วย เปโตร ยากอบ ยอห์น และอันดรูว์จึงถามพระองค์ถึงเวลาที่คำพยากรณ์จะเกิดขึ้น พวกเขาอยากรู้ว่าสิ่งเหล่านี้จะเกิดขึ้นเมื่อใดและอะไรจะเป็นหมายสำคัญก่อนที่สิ่งเหล่านี้จะเกิดขึ้น

สิ่งที่น่าประหลาดใจในมาระโก 13:5-13 คือพระเยซูมิได้ทรงเน้นไปที่การอธิบายความพินาศของกรุงเยรูซาเล็มมากนัก แต่พระองค์ทรงใช้เวลาส่วนใหญ่เตือนสาวกของพระองค์เกี่ยวกับสิ่งท้าทายที่พวกเขาจะต้องเผชิญในพันธกิจของการสร้างคริสตจักรคริสเตียนยุคแรกขึ้น ซึ่งดูเหมือนว่ามันไม่ใช่เรื่องง่ายเลยเช่นกัน

อันที่จริงพวกเขาจะต้องเผชิญกับการกดขี่ข่มเหง การทดลอง และแม้กระทั่งบางคนอาจถูกเข่นฆ่า แต่ทั้งหมดทั้งมวลนั้นพระเยซูทรงเน้นว่าเวลาแห่งกาลอวสานนั้นยังมาไม่ถึง พวกเขาจะต้องอย่าหลงไปกับเหตุการณ์วุ่นวายเหล่านี้ นอกจากนี้ พระวิญญาณบริสุทธิ์จะประทานคำพูดแก่พวกเขาในเวลาที่เหมาะสม แม้ว่าครอบครัวและเพื่อนฝูงจะละทิ้งพวกเขาก็ตาม

ข้อคิดหลักจากคำพยากรณ์ของพระเยซูในช่วงแรกก็คือ ประชากรของพระเจ้าจะต้องไม่กลัวความสับสนอลหม่านและการทดลอง พวกเขาจะต้องเฝ้าระวังอยู่เสมอ พระวิญญาณของพระเจ้าจะคอยอุ้มพวกเขาผ่านพ้นความยากลำบาก

`คุณเคยเผชิญกับการทดลองอะไรที่เกิดจากการติดตามพระเยซู หากคุณยังไม่เคย คุณอาจจะต้องถามตัวคุณเองว่า คุณได้ติดตามพระองค์อย่างแท้จริงหรือไม่`