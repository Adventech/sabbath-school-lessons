---
title:  ศึกษาเพิ่มเติม
date:   06/09/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “บนภูเขามะกอกเทศ” หน้า 627-636

หลายสิ่งหลายอย่างที่น่าวิตกกังวลมากมายเกิดขึ้นในโลกนี้ ผู้คนต่างหวาดผวากับสิ่งที่เกิดขึ้น ในฐานะเซเว่นธ์เดย์แอ๊ดเวนตีสเรามีความเข้าใจเป็นพิเศษเกี่ยวกับเหตุการณ์เหล่านี้เนื่องจากความเชื่อของเรา เราจะใช้สิ่งเหล่านี้ชี้ให้ผู้คนเห็นความหวังที่เรามีในพระเยซูและพระสัญญาเรื่องการเสด็จมาของพระองค์ได้อย่างไร

“เพราะเราไม่ทราบเวลาที่แน่นอนของการเสด็จกลับมาของพระองค์ เราจึงได้รับพระบัญชาให้เฝ้าระวัง ‘บ่าวพวกนั้นซึ่งนายมาพบว่ากำลังคอยเฝ้าอยู่ก็เป็นสุข’ ลูกา 12:37 ผู้ที่คอยเฝ้าการเสด็จกลับมาของพระคริสต์จะไม่นั่งรออย่างเกียจคร้าน ผู้ที่คอยเฝ้าการเสด็จกลับมาของพระเป็นเจ้าจะทำให้มนุษย์ทั้งหลายยำเกรงพระเจ้าและกลัวการพิพากษาที่จะตกลงมายังคนทั้งหลายที่ล่วงละเมิดพระบัญญัติของพระองค์ เป็นการปลุกคนเหล่านั้นให้รู้สึกถึงบาปยิ่งใหญ่ของการปฏิเสธพระเมตตาคุณที่พระองค์ทรงเสนอ ผู้ที่คอยเฝ้าพระคริสต์จะชำระจิตวิญญาณของตนให้สะอาดบริสุทธิ์ด้วยการเชื่อฟังความจริงขณะเฝ้าคอยอย่างตื่นตัวอยู่นั้น พวกเขาจะผนวกการทำงานอย่างร้อนรนเข้าไปด้วย เพราะพวกเขาทราบดีว่าองค์พระผู้เป็นเจ้าเสด็จมาใกล้เกือบจะถึงประตูอยู่แล้ว เขามีใจร้อนรนที่จะร่วมมือกับบรรดาชาวสวรรค์เพื่อช่วยจิตวิญญาณให้รอด คนเหล่านี้เป็นคนต้นเรือนที่สัตย์ซื่อและฉลาด ซึ่ง ‘แจกอาหารตามเวลา’ ลูกา 12:42 พวกเขาประกาศความจริงของพระเจ้าซึ่งบัดนี้นำไปใช้งานได้อย่างเหมาะเจาะ ในสมัยของเอโนค โนอาห์ อับราฮัมและโมเสสที่ต่างประกาศความจริงในยุคของเขาฉันใด ผู้รับใช้ของพระคริสต์ในสมัยนี้ก็จะประกาศคำเตือนพิเศษสำหรับคนในชั่วอายุของพวกเขาด้วยฉันนั้น (เอลเลน จี. ไว้ท์, ผู้พึงปรารถนาของปวงชน, หน้า 634)

**คำถามเพื่อการอภิปราย**:

`การมีส่วนสนับสนุนงานของพระเจ้าเป็นสิ่งหนึ่ง ส่วนการถวายแบบเสียสละเป็นอีกส่วนหนึ่ง อะไรที่ทำให้สองสิ่งนี้แตกต่างกัน และเหตุใดความแตกต่างนั้นจึงสำคัญ`

`เหตุใดพระเจ้าทรงยอมให้มีการกดขี่ข่มเหงประชากรของพระองค์ตลอดหลายศตวรรษที่ผ่านมาและแม้แต่ในโลกปัจจุบัน แนวคิดเรื่องความขัดแย้งครั้งยิ่งใหญ่ช่วยให้เราเข้าใจว่าเหตุใดจึงมีการกดขี่ข่มเหงอย่างไร`

`หมายสำคัญของการเสด็จมาของพระคริสต์ที่โดดเด่นเป็นพิเศษสำหรับคุณในโลกปัจจุบันคืออะไร`

`พิจารณาแนวคิดเรื่องสภาพของคนตายและความจริงที่ว่าคนตายนั้นกำลังหลับอยู่จนกว่าพระคริสต์จะเสด็จกลับมา เมื่อบุคคลหนึ่งเสียชีวิต พวกเขาหลับตาลง และสิ่งต่อไปที่พวกเขารู้คืออะไร แนวคิดนี้ช่วยให้เราเห็นว่าการเสด็จมาครั้งที่สองของพระคริสต์อยู่ใกล้เรามากอย่างไร`