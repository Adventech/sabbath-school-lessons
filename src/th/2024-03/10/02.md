---
title:  เหรียญเล็ก ๆ สองเหรียญเพื่อการถวาย
date:   01/09/2024
---

`อ่าน มาระโก 12:41-44 หญิงหม้ายถวายเท่าไหร่ และพระเยซูตรัสเกี่ยวกับการถวายของเธออย่างไร`

โครงสร้างพระวิหารในกรุงเยรูซาเล็มนั้นงดงามอย่างน่าอัศจรรย์ใจ เขาพระวิหารเป็นส่วนที่โดดเด่นที่สุดของเมือง และก้อนหินขนาดใหญ่ที่ใช้ในการก่อสร้างก็เป็นสิ่งมหัศจรรย์มาจนถึงทุกวันนี้ หินบางก้อนมีน้ำหนักหลายร้อยตัน การปรับปรุงและขยายเขาพระวิหารเริ่มต้นขึ้นในสมัยของเฮโรดมหาราชประมาณ 20 ปีก่อนคริสตกาล แต่การก่อสร้างและการตกแต่งโครงสร้างยังคงดำเนินต่อไปจนถึงคริสตทศวรรษ 60

ประชาชนมากมายนำเงินถวายจำนวนมากมาใส่ในหีบ 13 ใบที่ตั้งอยู่ในศาลสตรีใกล้พระวิหาร ครั้งนั้นพระเยซูประทับอยู่ที่นั่นและทรงเห็นหญิงหม้ายคนหนึ่งเดินเข้ามาใกล้และนำเหรียญทองแดงสองเหรียญใส่ไว้ในหีบ ซึ่งเท่ากับ 1/32 ส่วนเดนาเรียส ซึ่งเท่ากับค่าจ้างปกติสำหรับคนงานรายวัน ฉะนั้นแล้วเงินถวายของหญิงคนนี้ถือว่าน้อยทีเดียว

อย่างไรก็ตาม พระเยซูทรงรู้สึกประทับใจเงินถวายของหญิงหม้ายคนนั้น เศรษฐีมากมายที่อยู่ที่นั่นใส่เงินก้อนโตลงในหีบ พระองค์ไม่ได้กล่าวถึงเงินถวายของพวกเขาขณะที่หย่อนลงในหีบ แต่พระองค์กลับเชิดชูเงินถวายเพียงเล็กน้อยของหญิงหม้ายคนนี้ พระองค์ทรงบอกว่าเธอถวายมากกว่าใคร ๆ เป็นไปได้อย่างไร พระเยซูทรงอธิบายว่าคนร่ำรวยถวายบางส่วนจากความมั่งคั่ง แต่หญิงหม้ายให้ทุกสิ่งที่มีถึงแม้นางจะมีไม่มากก็ตาม คนร่ำรวยยังมีเหลืออีกมาก ส่วนหญิงหม้ายให้ทุกสิ่งที่เธอต้องใช้ในการดำรงชีวิต ความจริงข้อนี้ทำให้เงินถวายของเธอดูใหญ่โตเป็นพิเศษ แม้ว่ามูลค่าของเงินจะน้อยมากก็ตาม

เรื่องนี้ให้บทเรียนเชิงลึกเกี่ยวกับการจัดการทรัพยากรอย่างชาญฉลาด การถวายเพื่องานของพระเจ้าไม่ได้ถูกกำหนดโดยการกระทำของผู้นำ แม้ผู้นำศาสนาของพระวิหารจะเสื่อมทราม แต่พระเยซูก็มิได้ตรัสว่าให้เราหยุดการถวาย ทั้ง ๆ ที่ผู้นำศาสนา ณ เวลานั้นจะเสื่อมทราม (ไม่ว่าจะเป็นคายาฟาสหรืออันนาส) ซึ่งทั้งสองอยู่ในกลุ่มที่แย่ที่สุด และพระเยซูก็ทรงทราบดีถึงเรื่องนี้

เป็นความจริงที่ผู้นำมีหน้าที่อันศักดิ์สิทธิ์ในการใช้ทรัพยากรตามพระประสงค์ของพระผู้เป็นเจ้า แต่ถึงแม้พวกเขาจะล้มเหลวในหน้าที่รับผิดชอบนี้ บรรดาผู้ที่ให้เพื่องานของพระเจ้าก็ยังคงได้รับพระพรดังเช่นสตรีท่านนี้

ในทางกลับกันการเลือกที่จะไม่คืนสิบลดหรือถวายเงินถวายเพราะผู้นำทำในสิ่งที่ไม่พึงพอใจ นั่นหมายความว่าการให้ของคุณผูกติดอยู่กับการกระทำของพวกเขาแทนที่จะให้เพื่อขอบพระคุณพระเจ้า ไม่ว่าแนวคิดเช่นนี้ดึงดูดใจให้เราทำมากเพียงใด แต่สิ่งนี้ก็ถือว่าผิด

`เรื่องนี้สอนเราเกี่ยวกับความสำคัญของความซื่อสัตย์ในสิ่งที่เราถวายเพื่องานของพระเจ้าอย่างไร`