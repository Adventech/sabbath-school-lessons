---
title:  การเรียกเลวีและคำถามเรื่องการอดอาหาร
date:   15/07/2024
---

`อ่าน มาระโก 2:13-22 เลวีบุตรชายของอัลเฟอัสคือใคร และเหตุใดจึงมีการคัดค้านในการเลือกเขามาเป็นสาวกของพระเยซู`

คนเก็บภาษีในสมัยของพระเยซูเป็นเจ้าหน้าที่ของรัฐไม่ว่าจะอยู่ภายใต้การปกครองของท้องถิ่นหรือของโรมัน ประชากรชาวยิวในแคว้นยูเดียไม่ชอบพวกเขาเพราะพวกเขามักเรียกร้องภาษีมากกว่าที่กำหนด โดยร่ำรวยจากค่าใช้จ่ายของเพื่อนร่วมชาติ บทวิจารณ์ชาวยิวเกี่ยวกับกฎหมายศาสนาของมิชนาห์ โทโฮโรธกล่าวว่า “ถ้าคนเก็บภาษีเข้าไปในบ้าน [ทุกอย่างในบ้าน] จะถือว่าไม่สะอาด...”

ดังนั้นจึงไม่น่าแปลกใจที่พวกอาลักษณ์จะถามอย่างไม่พอใจว่า “ทำไมอาจารย์ของท่านจึงร่วมรับประทานด้วยกันกับพวกคนเก็บภาษีและพวกคนบาป”

พระเยซูทรงตอบคำถามของพวกเขาอย่างไร แทนที่พระองค์จะทรงปฏิเสธ แต่พระองค์กลับทรงเปลี่ยนมุมมอง โดยระบุว่า คนป่วยต้องการหมอ มิใช่คนแข็งแรงที่ต้องการหมอ ด้วยการกล่าวเช่นนี้พระองค์ทรงรับบทบาทเป็นแพทย์หรือผู้รักษาฝ่ายจิตวิญญาณ ผู้ซึ่งสามารถรักษาจิตวิญญาณที่ป่วยจากบาปได้ และหมอไม่ควรไปในที่ที่มีคนป่วยอยู่หรือ

มาระโก 2:18-22 กล่าวถึงหัวข้อใหม่ ซึ่งเป็นเรื่องราวหลักในบรรดาทั้งห้าเรื่องที่เกี่ยวข้องกับความขัดแย้ง ต่างจากเรื่องก่อนหน้านี้ที่เกี่ยวกับงานเลี้ยงที่จัดขึ้นโดยเลวี เรื่องราวต่อจากนี้เกี่ยวข้องกับประเด็นการอดอาหาร ซึ่งประกอบด้วยคำถามว่าทำไมสาวกของพระเยซูไม่อดอาหารในขณะที่พวกศิษย์ของยอห์นและพวกศิษย์ของพวกฟาริสีถืออดอาหาร พระเยซูทรงตอบโดยการใช้คำอุปมา ซึ่งพระองค์ทรงเปรียบเทียบการประทับอยู่ของพระองค์กับงานเลี้ยงแต่งงาน กล่าวคือ คงจะเป็นงานแต่งงานที่แปลกประหลาดมากหากแขกทุกคนอดอาหาร อย่างไรก็ตาม พระเยซูทรงทำนายถึงวันข้างหน้าว่า วันหนึ่งเจ้าบ่าวจะถูกพรากจากพวกเขาไป ซึ่งเป็นการพาดพิงถึงเหตุการณ์ที่จะเกิดขึ้นที่กางเขน ช่วงนั้นจะมีเวลาถืออดอาหารอย่างมากมาย

พระเยซูทรงเล่าเรื่องที่พรรณนาให้เห็นภาพอีกสองเรื่อง โดยแสดงให้เห็นความแตกต่างระหว่างคำสอนของพระองค์กับของผู้นำศาสนา คือเรื่องของการเอาท่อนผ้าทอใหม่มาปะบนเสื้อเก่า และเหล้าองุ่นหมักใหม่มาใส่ไว้ในถุงหนังเก่า ช่างเป็นวิธีที่น่าสนใจในการเปรียบเทียบคำสอนของพระคริสต์กับของผู้นำศาสนา แสดงให้เห็นว่าวิธีของผู้นำเสื่อมถอยเพียงใด แม้แต่ศาสนาที่แท้จริงก็อาจกลับกลายเป็นความมืดได้หากผู้คนไม่ระมัดระวัง

`ใครในทุกวันนี้ที่อาจถูกมองว่าเป็นคนเก็บภาษีในสมัยของพระเยซู เราจะปรับเปลี่ยนมุมมองของเราที่มีต่อคนเหล่านี้อย่างไร`