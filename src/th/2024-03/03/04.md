---
title:  เป็นเจ้าเป็นนายเหนือวันสะบาโต
date:   16/07/2024
---

มาระโก 2:23, 24 พวกฟาริสีกล่าวหาว่าเหล่าสาวกละเมิดวันสะบาโต ประเพณีของชาวยิวกำหนดว่า ห้ามใช้แรงงาน 39 รูปแบบในวันสะบาโต ซึ่งตามความคิดของพวกฟาริสีรวมไปถึงสิ่งที่เหล่าสาวกทำด้วย

`อ่าน มาระโก 2:23-28 พระเยซูทรงตอบโต้ข้อกล่าวหาของฟาริสีอย่างไร`

พระเยซูทรงตอบด้วยเรื่องที่ดาวิดรับประทานขนมปังบริสุทธิ์ (1 ซามูเอล 21:1-6) ขนมปังบริสุทธิ์จะถูกยกออกไปในวันสะบาโต ดังนั้นการเดินทางของดาวิดอาจเป็นการหลบหนีอย่างฉุกเฉินในวันสะบาโต พระเยซูทรงให้เหตุผลว่า ถ้าดาวิดและคนของเขาถือว่าชอบธรรมในการกินขนมปังบริสุทธิ์นั้นแล้ว สาวกของพระเยซูก็ถือว่าชอบธรรมในการเด็ดและกินรวงข้าวนั้นด้วย

พระเยซูทรงชี้ให้เห็นเพิ่มเติมว่า วันสะบาโตสร้างขึ้นเพื่อประโยชน์ของมวลมนุษย์ มิใช่ในทางกลับกัน และพระองค์ทรงยืนยันสิทธิ์ของพระองค์ว่าทรงเป็นเจ้าเป็นนายเหนือวันสะบาโต

`อ่าน มาระโก 3:1-6 เรื่องนี้แสดงให้เห็นประเด็นของพระเยซูที่ว่าวันสะบาโตตั้งไว้เพื่อมนุษย์อย่างไร`

อีกครั้งหนึ่งที่พระเยซูเผชิญกับความขัดแย้งกับผู้นำศาสนาในเรื่องของวันสะบาโต (ที่น่าสังเกตคือ ความขัดแย้งนั้นไม่ได้เกี่ยวข้องกับวันสะบาโต) ผู้นำศาสนามุ่งที่จะกล่าวหาพระเยซูหากพระองค์จะทรงรักษาในวันสะบาโต อย่างไรก็ตาม พระเยซูมิได้ทรงหลีกเลี่ยงที่จะต้องเผชิญหน้าพวกเขา พระองค์ทรงแสดงให้เห็นความแตกต่างระหว่างการทำการดีและการร้าย ช่วยชีวิตหรือทำลายชีวิต คำตอบในคำถามของพระองค์นั้นชัดเจน การทำการดีและช่วยชีวิตเป็นกิจกรรมที่เหมาะสมกับวันสะบาโตมากกว่า

พระเยซูทรงดำเนินการรักษาชายคนนั้น ซึ่งทำให้คู่อริของพระองค์โกรธเคืองและเริ่มวางแผนการฆ่าพระองค์ในทันที การย้อนแย้งแฝงนัยในเรื่องนี้ก็คือ ผู้ที่มุ่งเป้าจับพระเยซูในเรื่องของการละเมิดวันสะบาโต กลับเป็นผู้ละเมิดวันสะบาโตเสียเองด้วยการวางแผนการสิ้นพระชนม์พระองค์ในวันเดียวกันนั้น

`คุณเรียนรู้หลักการรักษาวันสะบาโตอะไรจากเรื่องเหล่านี้ และคุณพบกับความท้าทายอะไรในการรักษาวันสะบาโตในยุคปัจจุบัน`