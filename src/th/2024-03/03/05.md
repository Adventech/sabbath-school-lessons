---
title:  การดำเนินเรื่องแบบแซนด์วิช ตอน 1
date:   17/07/2024
---

`อ่าน มาระโก 3:20-35 เรื่องราวทั้งสองที่เกี่ยวพันกันในข้อนี้มีความเชื่อมโยงอย่างไร`

ข้อความนี้เป็นส่วนแรกของ “การดำเนินเรื่องแบบแซนด์วิช” ในพระธรรมมาระโก การดำเนินเรื่องเช่นนี้คือ การที่เรื่องหนึ่งเริ่มต้นขึ้นแล้วถูกขัดจังหวะด้วยอีกเรื่องหนึ่ง แล้วเรื่องแรกจะสิ้นสุดในภายหลังต่อจากนั้น

เรื่องที่อยู่ส่วนนอกของแซนด์วิชเป็นเรื่องเกี่ยวกับญาติพี่น้องของพระเยซูที่ต้องการเข้าควบคุมพระองค์ เพราะพวกเขาคิดว่าพระองค์เสียสติแล้ว (มาระโก 3:21) เรื่องส่วนที่อยู่ภายในแซนด์วิชเกี่ยวกับพวกธรรมาจารย์ที่มาจากกรุงเยรูซาเล็มกล่าวหาพระเยซูว่าพระองค์ทรงสมรู้ร่วมคิดกับมาร (บทเรียนวันนี้จะเน้นไปที่เรื่องราวที่อยู่ภายในแซนด์วิชที่พบได้ใน มาระโก 3:22-30)

มาระโก 3:22 พวกธรรมาจารย์กล่าวหาว่าอำนาจแห่งการรักษาของพระเยซูมาจากมาร ประการแรกพระเยซูทรงตอบด้วยคำถามที่กว้างกว่าว่า “ซาตานจะขับซาตานออกได้อย่างไร” การที่ซาตานต่อต้านตัวมันเองนั้นไม่สมเหตุสมผลเลย พระเยซูตรัสต่อจากนั้นเกี่ยวกับการแตกแยกของอาณาจักรครอบครัวและแม้แต่ซาตานเอง ทรงอธิบายให้เห็นว่าการแตกแยกดังกล่าวจะไม่ส่งผลให้ประสบความสำเร็จ แต่จากนั้น องค์พระผู้เป็นเจ้าทรงเปลี่ยนทิศทางของการสนทนาและตรัสถึงการมัดชายคนที่มีกำลังมากไว้เพื่อปล้นบ้านของเขา พระเยซูทรงเป็นขโมยในตัวอย่างสุดท้ายนี้ที่เข้าไปในบ้านของซาตาน จับเจ้าชายแห่งความมืดมัดไว้เพื่อปลดปล่อยเชลยให้เป็นอิสระ

`อ่าน มาระโก 3:28-30 บาปที่อภัยโทษไม่ได้คืออะไร และหมายความว่าอย่างไร`

บาปที่อภัยโทษไม่ได้คือ บาปต่อพระวิญญาณบริสุทธิ์ โดยเรียกงานของพระวิญญาณว่าเป็นงานของมาร สังเกตใน มาระโก 3:30 นี่เป็นเหตุผลที่พระเยซูตรัสถ้อยคำนั้นใน มาระโก 3:28, 29 เนื่องจากพวกธรรมาจารย์บอกว่าพระองค์มีวิญญาณของผีโสโครก ทั้งที่ในความเป็นจริงพระองค์ทรงมีพระวิญญาณบริสุทธิ์ หากคุณเรียกงานของพระวิญญาณบริสุทธิ์ว่าเป็นงานของมาร คุณจะไม่เปิดรับฟังเสียงของพระวิญญาณบริสุทธิ์เพราะไม่มีใครที่มีสติสัมปชัญญะดีต้องการทำตามคำแนะนำของมาร

`หากคุณมีความวิตกกังวลหรือกลัวว่าจะทำ “บาปที่อภัยโทษไม่ได้” แสดงว่าคุณไม่ได้ทำบาปนั้น เหตุใดจึงเป็นเช่นนั้น เหตุใดความกลัวจึงเป็นหลักฐานว่าคุณไม่ได้ทำ “บาปที่อภัยโทษไม่ได้”`