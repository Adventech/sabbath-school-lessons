---
title:  การดำเนินเรื่องแบบแซนด์วิช ตอน 2
date:   18/07/2024
---

`อ่าน มาระโก 3:20, 21 เหตุการณ์ใดทำให้ครอบครัวของพระเยซูคิดว่าพระองค์เสียสติ`

คำกล่าวหาว่ามีสภาพจิตใจที่ไม่มั่นคงหรือเสียสตินั้นค่อนข้างร้ายแรง โดยทั่วไปมักเกิดจากเหตุการณ์ที่บุคคลหนึ่งเป็นภัยคุกคามต่อความปลอดภัยของตนเอง ครอบครัวของพระเยซูรู้สึกเช่นนี้เพราะพระองค์ทรงยุ่งมากจนไม่มีเวลาหยุดรับประทานอาหาร พวกเขาตั้งใจจะเข้าดูแลพระองค์ และนี่คือจุดที่เรื่องที่อยู่ส่วนนอกของแซนด์วิชถูกขัดจังหวะด้วยเรื่องที่อยู่ภายในแซนด์วิช คือเรื่องที่พวกธรรมาจารย์กล่าวหาว่าพระเยซูทำงานร่วมกับมาร

เรื่องที่อยู่ภายนอกและเรื่องที่อยู่ภายในแซนด์วิชนี้มีความคล้ายคลึงกันอย่างน่าประหลาดใจ ดูเหมือนว่าครอบครัวอของพระเยซูมีทัศนะคติต่อพระองค์ในลักษณะที่สอดคล้องกับพวกธรรมาจารย์ ครอบครัวบอกว่าพระองค์เสียสติไปแล้ว พวกธรรมาจารย์บอกว่าพระองค์ทรงเป็นพันธมิตรกับมาร

`อ่าน มาระโก 3:31-35 ครอบครัวของพระเยซูต้องการอะไร และพระองค์ทรงตอบสนองพวกเขาอย่างไร`

สถานการณ์นี้อาจดูแปลก ๆ ถ้าแม่หรือสมาชิกคนอื่น ๆ ในครอบครัวมาพบคุณ คุณจะไม่ออกไปพบปะกับพวกเขาหรือ แต่ปัญหาก็คือว่า ในเวลานั้นครอบครัวของพระเยซูไม่เข้ากับพระประสงค์ของพระเจ้า พระเยซูทรงเข้าใจความจริงนี้และพระองค์ทรงให้คำจำกัดความเกี่ยวกับครอบครัวใหม่ด้วยถ้อยคำเช่นนั้น บรรดาผู้ที่ทำตามพระทัยของพระเจ้าเป็นพี่น้องชายหญิงและมารดาของพระองค์ พระองค์ทรงเป็นพระบุตรของพระเจ้า และผู้ที่เข้ากับพระประสงค์ของพระเจ้าก็เป็นครอบครัวเดียวกับพระองค์

เรื่องราวทั้งสองเรื่องที่ประกอบกันเป็นแซนด์วิชนี้ถือเป็นเรื่องที่แฝงนัยสำคัญอย่างยิ่ง พระเยซูตรัสถึงเรื่องที่อยู่ภายในแซนด์วิชว่า ครอบครัวที่แตกแยกกันนั้นจะตั้งอยู่ไม่ได้ เมื่อมองครั้งแรกดูเหมือนว่า ครอบครัวของพระเยซูแตกแยก แต่พระเยซูทรงแก้ปริศนานี้ด้วยการกำหนดนิยามของคำว่าครอบครัวใหม่ ครอบครัวที่แท้จริงของพระองค์คือผู้ที่ทำตามพระประสงค์ของพระเจ้าร่วมกับพระองค์ (อ่าน ลูกา 12:53; ลูกา 14:26)

ตลอดประวัติศาสตร์ที่ผ่านมา หลายต่อหลายครั้งที่คริสเตียนต้องเผชิญกับความเหินห่างจากญาติพี่น้องของตนเอง ซึ่งเป็นประสบการณ์ที่ท้าทายมาก ข้อความในมาระโกเผยให้เห็นว่าพระเยซูทรงประสบปัญหาเดียวกัน พระองค์ทรงเข้าใจสถานการณ์เช่นนี้ดีและสามารถปลอบใจผู้ที่รู้สึกโดดเดี่ยวอย่างเจ็บปวดได้