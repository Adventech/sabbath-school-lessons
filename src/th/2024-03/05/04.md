---
title:  บนรถไฟเหาะกับพระเยซู
date:   30/07/2024
---

`อ่าน มาระโก 5:21-24 ไยรัสมีอะไรที่โดดเด่นเป็นพิเศษ`

ผู้นำศาสนาเช่น ไยรัส มักไม่เป็นมิตรกับพระเยซู (อ่าน มาระโก 1:22; มาระโก 3:2, 6; ลูกา 13:14) ดังนั้นจึงเป็นไปได้ว่าไยรัสกำลังรู้สึกหมดหวังอย่างยิ่ง ความสิ้นหวังนี้เห็นได้จากการที่ไยรัสกราบลงที่พระบาทของพระเยซู พ่อแม่ทุกคนคงเข้าใจคำวิงวอนของเขาดี เพราะลูกสาวของเขากำลังจะตาย แต่เขามีความเชื่อว่าพระเยซูจะทรงสามารถช่วยเขาได้ พระเยซูจึงทรงออกไปกับบิดาผู้นี้เพื่อไปที่บ้านของเขาโดยไม่ได้ตรัสอะไร

`อ่าน มาระโก 5:24-34 สิ่งใดขัดขวางการเดินทางไปบ้านของไยรัส`

เรื่องราวเปลี่ยนไปยังอีกฉากหนึ่งอย่างกะทันหัน เป็นภาพของหญิงที่น่าสงสาร เธอป่วยหนักมาเป็นเวลาสิบสองปี เรื่องราวของไยรัสและหญิงคนนี้ประกอบกันเป็น “การดำเนินเรื่องแบบแซนด์วิช” เรื่องที่สองที่บันทึกในพระธรรมมาระโก (ดูใน มาระโก 3:20-35) เรื่องนี้มีตัวละครที่ต่างกันคือ ไยรัสและหญิงที่ป่วย ทั้งสองต่างมาหาพระเยซูเพื่อขอความช่วยเหลือ

หญิงนั้นเดินมาทางข้างหลังพระเยซูและแตะฉลองของพระองค์ เธอหายโรคในทันทีทันใด แต่พระเยซูทรงหยุดเดินและตรัสถามว่า “ใครแตะต้องเสื้อของเรา”

หญิงที่ป่วยมานานก็หายดีภายในพริบตา แต่เธอกลัวว่าพระเยซูจะทรงโกรธกับสิ่งที่เกิดขึ้น อารมณ์ความรู้สึกของเธอในขณะนั้นปั่นป่วนไปมา แต่พระเยซูทรงประสงค์ที่จะรักษาเธอ ไม่เพียงแต่ร่างกายเท่านั้น แต่ยังรวมถึงจิตวิญญาณของเธอด้วย

ตอนนี้ให้เรากลับไปที่ฉากของไยรัส (อ่าน มาระโก 5:35-43) นายธรรมศาลาผู้นี้ก็คงมีอารมณ์แปรปรวนไปมาขึ้น ๆ ลง ๆ เหมือนรถไฟเหาะด้วยเช่นกัน พระเยซูไม่ทรงอนุญาตให้ผู้ใดเข้าไปกับพระองค์ นอกจากพ่อแม่ เปโตร ยากอบ และยอห์น พระเยซูทรงประกาศว่าเด็กหญิงคนนี้ยังไม่ตายแต่เพียงหลับอยู่ พระองค์ทรงให้คนที่ร้องไห้ไว้ทุกข์ออกไปทั้งหมด แล้วจึงทรงเข้าไปในห้องที่เด็กหญิงนั้นนอนอยู่ ทรงจับมือเธอแล้วตรัสว่า “ทาลิธา คูม” มาระโกแปลคำนี้ว่า “เด็กหญิงเอ๋ย จงลุกขึ้นเถิด” อันที่จริง คำว่า “ทาลิธา” หมายถึง “ลูกแกะ” ซึ่งเป็นคำที่แสดงถึงความรักเอ็นดูต่อเด็กในครัวเรือน การที่พระองค์ทรงกำชับให้เก็บเรื่องนี้ไว้เป็นความลับคือส่วนหนึ่งของแนวคิดแบบ revelation /secrecy motif หรือ ความจริงที่สมบูรณ์เกี่ยวกับพระเยซูจะค่อย ๆ เปิดเผยทีละน้อย มาระโกใช้รูปแบบเช่นนี้ในการแสดงแนวคิดและชี้ให้เห็นว่าพระเยซูคือผู้ใด และท้ายที่สุดพระลักษณะของพระเยซูก็มิอาจซ่อนไว้ได้