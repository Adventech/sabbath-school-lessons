---
title:  ศึกษาเพิ่มเติม
date:   02/08/2024
---

อ่านหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “จงสงบเถิด” และ “สัมผัสแห่งความเชื่อ” หน้า 333-348

“ในทุกคนที่อยู่ภายใต้การฝึกอบรมของพระเจ้าจะเปิดเผยให้เห็นว่าชีวิตของเขาจะไม่ลงรอยกับทางฝ่ายโลก กับประเพณีหรือการปฏิบัติต่าง ๆ ของโลก และทุกคนต้องมีประสบการณ์เป็นการส่วนตัวในการได้มาซึ่งความรู้น้ำพระทัยของพระเจ้า เราต้องสดับฟังเสียงของพระองค์ที่ตรัสกับหัวใจของเราเป็นการส่วนตัว เมื่อทุกเสียงเงียบลงและเรารอคอยพระองค์ในความสงบเงียบนั้น การนิ่งเงียบของจิตวิญญาณจะทำให้พระสุรเสียงของพระเจ้าชัดเจนยิ่งขึ้น พระองค์ทรงกำชับพวกเราว่า “จงนิ่งเสีย และรู้เถิดว่า เราคือพระเจ้า สดุดี 46:10 ณ ที่นี่เพียงที่เดียวเท่านั้นที่เราจะพบการหยุดพักที่แท้จริง และนี่คือการเตรียมตัวที่มีประสิทธิผลสำหรับทุกคนที่ทำงานเพื่อพระเจ้า ท่ามกลางฝูงชนที่เร่งรีบวิ่งไปมาและความตึงเครียดของกิจกรรมอันหนักหน่วงของชีวิต จิตวิญญาณที่ได้รับความสดชื่นด้วยประการฉะนี้จะถูกล้อมด้วยบรรยากาศแห่งแสงสว่างและความสงบสุข ชีวิตจะส่งกลิ่นหอมออกมาและจะเผยให้เห็นอำนาจของพระเจ้าที่จะเข้าถึงหัวใจของมนุษย์” (เอลเลน จี. ไว้ท์, ผู้พึงปรารถนาของปวงชน, หน้า 363)

“หัวใจที่ไม่รู้สึกพึงพอใจของพวกเขาสงสัยว่า ในเมื่อพระเยซูทรงทำการอัศจรรย์มากมายตามที่พวกเขาได้เห็นเป็นประจักษ์พยานมาแล้วนั้น ทำไมพระองค์จึงไม่ประทานสุขภาพอนามัย กำลังและความร่ำรวยมั่งคั่งแก่ประชากรของพระองค์ และปลดปล่อยพวกเขาจากผู้ที่กดขี่ และยกพวกเขาขึ้นให้มีอำนาจและเกียรติยศเล่า จริงอยู่ที่พระองค์ทรงอ้างว่าพระเจ้าทรงส่งพระองค์มาแต่กลับปฏิเสธที่จะเป็นกษัตริย์ของชนชาติอิสราเอล เป็นเรื่องลึกลับที่พวกเขาไม่เข้าใจ พวกเขาเข้าใจการปฏิเสธของพระองค์ผิดไป หลายคนสรุปว่าพระองค์ไม่กล้าแสดงสิทธิตามคำอ้างของพระองค์เพราะพระองค์เองทรงสงสัยพระลักษณะความเป็นพระเจ้าในภารกิจของพระองค์ ด้วยประการฉะนี้พวกเขาจึงเปิดใจให้กับความไม่เชื่อ และเมล็ดพันธุ์ที่ซาตานหว่านไว้นี้ก็เกิดผลตามชนิดของมันออกมาเป็นความเข้าใจผิดและการเอาใจออกห่าง (ผู้พึงปรารนาของปวงชน, หน้า 385)

**คำถามเพื่อการอภิปราย**:

`หากมีบางคนถามคุณว่า พระเยซูทรงปลดปล่อยคุณจากอะไรบ้าง คุณจะตอบว่าอย่างไร`

`อภิปรายว่า เหตุใดพระเจ้าจึงทรงยอมให้คนดีอย่างยอห์นผู้ให้บัพติศมาถูกจองจำและถูกประหารชีวิต เราจะพบกับความปลอบใจหรือความหวัง แม้จะต้องเจอความทุกข์ยากได้อย่างไร`

`คริสตจักรที่มีทรัพยากรจำกัดสามารถนำบทเรียนที่ได้จากเรื่องการเลี้ยงคน 5,000 คนมาใช้ได้อย่างไร`

`เปรียบเทียบแนวคิดเกี่ยวกับพระเยซูที่เป็นที่นิยมในสมัยของเรากับในยุคของพระองค์ดังในมาระโก 5 และ 6 โดยเฉพาะคนที่ใช้พระเยซูเพื่อแสวงหาอำนาจทางการเมืองและครอบงำผู้อื่น`