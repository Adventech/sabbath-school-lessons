---
title:  พระเมสสิยาห์อีกรูปแบบหนึ่ง
date:   01/08/2024
---

`อ่าน มาระโก 6:34-52 ปัญหาที่พระเยซูและสาวกของพระองค์เผชิญคืออะไร และจะแก้ไขอย่างไร`

หลังจากที่สาวกกลับมาจากงานการประกาศแล้ว พวกเขาพร้อมกับพระเยซูไปยังสถานที่เงียบสงบริมชายฝั่งตะวันออกของทะเลกาลิลีเพื่อพักผ่อน แต่ก่อนที่พวกเขาจะไปถึงที่นั่น ฝูงชนจำนวนมากประมาณ 5,000 คนก็ไปถึงสถานที่นั้นก่อนแล้ว พระเยซูทรงเห็นว่าคนเหล่านี้เป็นเหมือนแกะที่ไม่มีผู้เลี้ยง ดังนั้น พระองค์จึงทรงใช้เวลาทั้งวันสอนพวกเขา

ในตอนเย็นเหล่าสาวกแนะนำพระองค์ปล่อยให้คนเหล่านี้ไปเพื่อหาซื้ออาหารรับประทาน แต่พระเยซูกลับบอกให้พวกเขาเลี้ยงอาหารฝูงชนแทน บทสนทนาที่ตามมา (มาระโก 6:35-38) แสดงให้เห็นว่า เหล่าสาวกพยายามคิดหาวิธีแก้ปัญหาในรูปแบบของมนุษย์ แต่พระเยซูกลับทรงแก้ปัญหาด้วยการทำการอัศจรรย์เลี้ยงอาหารฝูงชนจำนวนมากด้วยขนมปังเพียงห้าก้อนและปลาสองตัว

ลักษณะพิเศษของเรื่องนี้สะท้อนแนวคิดเกี่ยวกับพระเมสสิยาห์ที่เป็นที่นิยมในสมัยของพระเยซู ผู้คนคาดหวังว่าพระเมสสิยาห์จะปลดปล่อยชาวอิสราเอลจากศัตรูและจะสถาปนาความชอบธรรมและสันติสุข ภาพลักษณ์ของผู้ชายกลุ่มใหญ่ในทะเลทรายอาจมองว่ามีผลกระทบทางการทหาร ซึ่งบ่งบอกถึงความเป็นไปได้ที่จะมีการกบฏหรือก่อจลาจล (เปรียบเทียบกับ ยอห์น 6:14, 15; กิจการ 21:38)

แนวคิดนี้ได้รับการส่งเสริมด้วยการกล่าวถึงการที่พระเยซูทรงทอดพระเนตรผู้คนเหมือน “ฝูงแกะไม่มีผู้เลี้ยง” ซึ่งเป็นข้อความอ้างอิงบางส่วนจาก กันดารวิถี 27:17 ในข้อนั้น โมเสสทูลขอให้พระเจ้าแต่งตั้งผู้นำอิสราเอลภายหลังจากเขา วลีเกี่ยวกับผู้เลี้ยงแกะสำหรับประชากรของพระเจ้าเช่นนี้พบได้ในส่วนอื่น ๆ ของพระคัมภีร์พันธสัญญาเดิม ซึ่งมักจะบ่งบอกถึงการขาดผู้นำหรือกษัตริย์ของอิสราเอล (เปรียบเทียบกับ 1 พงศ์กษัตริย์ 22:17; 2 พงศาวดาร 18:16; เอเศเคียล 34:5, 6)

กระนั้น พระเยซูก็มิได้ทรงตอบสนองความคาดหวังที่ผิด ๆ ของพวกเขา แต่พระองค์ทรงส่งสาวกออกไปให้กระจายฝูงชน แทนที่จะนำการกบฏต่อต้านโรมัน พระองค์ทรงทำอะไร พระองค์ทรงถอนตัวออกไปที่ภูเขาเพื่ออธิษฐานอย่างเงียบ ๆ ซึ่งขัดกับสิ่งที่ผู้คนคาดหวัง

ตรงข้ามกับแนวคิดที่เป็นที่นิยมที่มองว่าพระเมสสิยาห์ผู้ทรงเป็นกษัตริย์จะมาเพื่อปลดปล่อยอิสราเอล แต่พระองค์กลับเสด็จมาเพื่อปลอดปล่อยผู้คนจากพันธนาการของบาป การที่พระองค์ทรงสามารถเดินบนน้ำได้นั้นแสดงให้เหล่าสาวกเห็นว่า แท้จริงแล้วพระองค์ทรงเป็นเจ้าแห่งธรรมชาติ อย่างไรก็ตาม พระองค์มิได้มีจุดประสงค์เสด็จมาเพื่อปกครอง แต่เพื่อสละพระชนม์ของพระองค์เพื่อเป็นค่าไถ่สำหรับคนจำนวนมาก (มาระโก 10:45)

`เหตุใดการเข้าใจคำพยากรณ์อย่างถูกต้องจึงเป็นเรื่องสำคัญ การเข้าใจการเสด็จมาครั้งแรกของพระคริสต์ผิดไป ทำให้เกิดหายนะสำหรับบางคน แล้วการเข้าใจการเสด็จมาครั้งที่สองของพระองค์ผิดไปจะนำมาซึ่งหายนะมากยิ่งกว่านั้นอีกสักเท่าใด`