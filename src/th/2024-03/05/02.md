---
title:  ทรงห้ามพายุ
date:   28/07/2024
---

`อ่าน มาระโก 4:35-41 เกิดอะไรขึ้นในเรื่องนี้ และเราได้บทเรียนว่าพระเยซูคือผู้ใด`

ในตอนต้นของมาระโก 4 พระเยซูทรงก้าวลงในเรือเพื่อสอนฝูงชนที่อยู่บนฝั่ง ในมาระโก 4:10-12 ดูเหมือนว่าพระองค์น่าจะลงจากเรือแล้วพูดคุยกับเหล่าสาวกเป็นการส่วนตัว บัดนี้หลังจากสอนมาทั้งวันแล้ว เหล่าสาวกจึงพาพระเยซูลงเรือ และพระองค์ทรงเหนื่อยมาก พระองค์ทรงหนุนหมอนผลอยหลับไปที่ท้ายเรือในทันที ทันใดนั้นพายุรุนแรงเกิดขึ้นในทะเลสาบ ทำให้เรือนั้นเสี่ยงที่จะจม เหล่าสาวกจึงปลุกพระองค์ด้วยความตื่นตระหนก พระเยซูทรงบัญชาให้ลมและคลื่นสงบลงอย่างรวดเร็ว ทันใดนั้นความสงบอย่างน่าอัศจรรย์ใจก็ปกคลุมอยู่เหนือทะเลสาบ เป็นที่เข้าใจได้ว่าเหล่าสาวกรู้สึกหวาดกลัวอย่างยิ่งต่อฤทธิ์อำนาจของพระเจ้าที่แสดงออกเช่นนี้

`อ่าน สดุดี 104:1-9 เปรียบเทียบภาพของพระยาเวห์ในพระธรรมสดุดีข้อนี้กับพระคริสต์ที่ทรงทำให้พายุสงบลง`

เรื่องราวในมาระโก 4:35-41 สอดคล้องกับรูปแบบทั่วไปในพระคัมภีร์ที่เรียกว่า “ทฤษฎีการมาปรากฏของพระเจ้าหรือทูตสวรรค์องค์หนึ่งของพระองค์” (theophany) เหตุการณ์เช่นนี้มีลักษณะทั่วไปห้าประการคือ (1) การแสดงฤทธิ์เดชของพระเจ้า (2) มนุษย์ตกใจกลัว (3) คำสั่งว่า “อย่ากลัวเลย” (4) ถ้อยคำที่เปิดเผยถึงการมาปรากฏของพระเจ้าหรือทูตสวรรค์ (5) มนุษย์ตอบสนองต่อการเปิดเผยของพระองค์ เรื่องนี้มีองค์ประกอบอยู่สี่ประการจากทั้งห้าประการนี้ กล่าวคือ การสั่งให้พายุสงบลงเป็นการแสดงออกถึงฤทธิ์อำนาจของพระเจ้า ความกลัวของเหล่าสาวกคือความกลัวของมนุษย์ คำถามที่กล่าวว่า “ทำไมพวกเจ้ากลัว” ก็คือ “อย่ากลัวเลย” เหล่าสาวกสงสัยว่า “ท่านผู้นี้เป็นใครกันหนอ” คือการตอบสนองของมนุษย์ สิ่งที่ขาดไปคือถ้อยคำที่เปิดเผยถึงพระองค์ ซึ่งรายละเอียดที่ขาดหายไปนี้อยู่ในรูปแบบของ Revelation /Secrecy Motif คือความจริงที่สมบูรณ์เกี่ยวกับพระเยซูจะค่อย ๆ เปิดเผยทีละน้อย ในที่นี้เหล่าสาวกถามว่า “ท่านผู้นี้เป็นใครกันหนอ ขนาดลมกับทะเลยังเชื่อฟังท่าน” กระตุ้นให้ผู้อ่านสรุปคำตอบของถ้อยคำที่เปิดเผยถึงการมาปรากฏ นั่นคือ พระองค์ทรงเป็นบุตรของพระเจ้า ก็คือองค์พระผู้เป็นเจ้าพระองค์เอง

`ลองนึกถึงฤทธิ์อำนาจของพระเจ้า คุณเรียนรู้ที่จะพึ่งพาฤทธิ์อำนาจและให้ทุกสิ่งในชีวิตของคุณวางใจในอำนาจนั้นได้อย่างไร`