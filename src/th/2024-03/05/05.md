---
title:  การปฏิเสธและการยอมรับ
date:   31/07/2024
---

`อ่าน มาระโก 6:1-6 เหตุใดผู้คนในบ้านเกิดของพระเยซูจึงปฏิเสธพระองค์`

โดยปกติแล้ว เมื่อบุคคลหนึ่งที่อยู่ในเมืองเล็ก ๆ กลายเป็นผู้โด่งดัง ผู้คนที่อาศัยในบ้านเกิดของคนนั้นก็จะภาคภูมิใจ แต่ไม่ใช่กรณีในเมืองนาซาเร็ธ แทนที่พวกเขาจะพึงพอใจ แต่กลับรู้สึกขุ่นเคืองและประหลาดใจกับความสำเร็จของพระเยซูในฐานะพระอาจารย์และผู้ให้การรักษา การที่พระองค์ทรงเปลี่ยนจากการเป็นช่างไม้มาเป็นพระอาจารย์ดูเหมือนจะเป็นเรื่องยากสำหรับพวกเขาที่จะยอมรับ นอกจากนี้ พวกเขาอาจขุ่นเคืองใจด้วยที่พระองค์ทรงทำการอัศจรรย์ส่วนใหญ่ในเมืองคาเปอรนาอุม (อ่าน ลูกา 4:23) และพระองค์ยังทรงขัดแย้งกับคนในครอบครัวของพระองค์อีกด้วย (มาระโก 3:31-35)

`อ่าน มาระโก 6:7-30 พันธกิจของอัครสาวกสิบสองคนแตกต่างจากการตัดศีรษะของยอห์นผู้ให้บัพติศมาอย่างไร`

และนี่ก็เป็น “การดำเนินเรื่องแบบแซนด์วิช” เรื่องที่สามในพระธรรมมาระโก (อ่านบทที่ 3) พันธกิจของอัครสาวกสิบสองคนในการเผยแพร่ข่าวสารของพระเยซูไปทุกหนทุกแห่งแตกต่างอย่างสิ้นเชิงกับการถูกจองจำและการถูกสั่งให้ปิดปากของยอห์นผู้ให้บัพติศมา เหล่าสาวกได้รับคำสั่งให้เดินทางโดยมีสิ่งของเพียงเล็กน้อยและอาศัยการต้อนรับจากผู้อื่น กลยุทธ์เช่นนี้ทำให้ผู้สอนศาสนาต้องพึ่งพาคนที่พวกเขารับใช้ ซึ่งช่วยเสริมสร้างสายสัมพันธ์ระหว่างพวกเขากับผู้ที่ต้องการรับฟังข่าวสาร

อย่างไรก็ตาม ยอห์นผู้ให้บัพติศมาไม่มีสายสัมพันธ์ใด ๆ กับ เฮโรดและครอบครัวของเขา เรื่องราวการเสียชีวิตของยอห์นได้รับการบรรยายในลักษณะที่น่าตกใจ โดยเผยให้เห็นถึงการวางแผนของเฮโรเดียสที่ใช้ประโยชน์จากความเป็นคนสองจิตสองใจของเฮโรด รวมถึงราคะตัณหาของเขา ลูกสาวของเฮโรเดียสดูเหมือนจะเสริมแผนการที่น่าอดสูนี้ด้วยคำขอที่แปลกประหลาด คือขอให้นำศีรษะของยอห์นผู้ให้บัพติศมาใส่ถาดมาถวาย

เสียงประกาศอันดังของยอห์นผู้ให้บัพติศมาเงียบลงในขณะที่อัครสาวกสิบสองคนกำลังประกาศให้กลับใจใหม่ สะท้อนให้เห็นพันธกิจของยอห์นผู้ให้บัพติศมา การสิ้นชีวิตของยอห์นเป็นเงาของสิ่งที่จะเกิดขึ้นกับพระเยซู ยอห์นถูกประหาร ถูกฝัง และได้รับการกล่าวขานว่าเป็นขึ้นมาจากความตาย (มาระโก 6:14-16, 29) ดังที่พระเยซูจะต้องพบเจอในภายหลังเช่นกัน (มาระโก 15, 16) เรื่องราวที่คู่ขนานกันนี้ชี้ไปยังวิกฤติที่จะเกิดขึ้นกับพระเยซูและผู้ติดตามของพระองค์

`คุณเคยถูกปฏิเสธเหมือนพระเยซูหรือเคยผ่านวิกฤติที่ยากจะเข้าใจบ้างหรือไม่ ประสบการณ์เหล่านั้นจะช่วยคุณหากคุณต้องเผชิญกับเหตุการณ์เช่นนั้นอีกในอนาคตได้อย่างไร`