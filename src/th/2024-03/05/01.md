---
title:  การอัศจรรย์ที่ทะเลสาบ
date:   27/07/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 4:35-41; สดุดี 104:1-9; มาระโก 5:1-43; กันดารวิถี 27:17

> <p>ข้อควรจำ</p>
> “แต่พระองค์ไม่ทรงอนุญาต พระองค์ตรัสกับเขาว่า ‘จงไปหาพวกพ้องของท่านที่บ้าน แล้วบอกพวกเขาถึงสิ่งที่องค์พระผู้เป็นเจ้าทรงทำแก่ท่านว่ามากเพียงไร และเล่าถึงพระเมตตาที่พระองค์ทรงสำแดงแก่ท่าน’ ” (มาระโก 5:19)

พระราชกิจของพระเยซูเน้นไปที่แคว้นกาลิลีเป็นส่วนใหญ่ โดยเฉพาะในทะเลกาลิลีและสถานที่ใกล้เคียง ทะเลสาบน่าจะมีความยาวประมาณ 13 ไมล์ (21 กิโลเมตร) และกว้าง 8 ไมล์ (13 กิโลเมตร) เป็นแหล่งน้ำที่ใหญ่ที่สุดในแถบนั้นและเป็นศูนย์กลางของสิ่งมีชีวิตที่อาศัยอยู่บริเวณใกล้เคียง

มาระโก 4 ปิดท้ายด้วยการที่พระเยซูและบรรดาสาวกของพระองค์เดินทางข้ามทะเลกาลิลี พายุกระหน่ำขึ้นและพระเยซูทรงทำให้ลมและคลื่นสงบลงด้วยคำตรัส มาระโก 6 ปิดท้ายด้วยเหตุการณ์ที่คล้ายคลึงกัน แต่คราวนี้พระเยซูทรงดำเนินบนน้ำไปหาสาวกของพระเยซูที่อยู่ในเรือ ระหว่างสองเหตุการณ์ที่เกิดขึ้นในน้ำนี้ พระเยซูทรงทำการอัศจรรย์มากมายบนพื้นราบรวมถึงการทำพันธกิจของเหล่าสาวกของพระองค์เป็นครั้งแรก เรื่องราวเหล่านี้เป็นหัวข้อในการศึกษาสัปดาห์นี้

วัตถุประสงค์หลักของเรื่องราวที่น่าสนใจเหล่านี้คือการให้ผู้อ่านได้เห็นว่าพระเยซูคือผู้ใด พระองค์ทรงเป็นผู้ที่สามารถทำให้พายุสงบลงได้ รักษาคนที่ถูกผีเข้า รักษาหญิงที่เพียงแต่แตะฉลองพระองค์ เรียกเด็กผู้หญิงที่ตายแล้วให้ฟื้น ประกาศในเมืองบ้านเกิดของตน เลี้ยงอาหาร 5,000 คนด้วยขนมปังเพียงไม่กี่ก้อนและปลาไม่กี่ตัว และเดินบนน้ำ เรื่องเหล่านี้แสดงให้เห็นถึงฤทธิ์อำนาจที่ดึงสาวกให้เข้าใจมากยิ่งขึ้นว่าพระองค์ทรงเป็นพระบุตรของพระเจ้า