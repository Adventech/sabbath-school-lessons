---
title:  การฝังพระศพ
date:   19/09/2024
---

`อ่าน มาระโก 15:42-47 การเข้าช่วยเหลือของโยเซฟแห่งอาริมาเธียมีความสำคัญอย่างไร โดยเฉพาะเมื่อเหล่าสาวกของพระเยซูไม่ปรากฏตัวเลย`

หลังจากเหตุการณ์ที่เข้มข้นผ่านไป การเล่าเรื่องก็เปลี่ยนเป็นเหตุการณ์ “ธรรมดา” มากขึ้น เริ่มต้นด้วยการที่คนตายจะต้องได้รับการฝังศพเสมอ แต่ปัจจัยหลายประการต่อไปนี้ค่อนข้างสัมผัสชีวิตฝ่ายจิตวิญญาณ และปัจจัยอื่น ๆ ก็มีความสำคัญทางประวัติศาสตร์อย่างยิ่ง

ในข้อพระธรรมมาระโกนี้ โยเซฟแห่งอาริมาเธียปรากฏเป็นครั้งแรกและครั้งสุดท้าย เขาเป็นสมาชิกสภาซันเฮดรินที่ผู้คนนับถือและเป็นคนหนึ่งที่อยู่ในกลุ่มที่เรียกว่า “ชนชั้นสูงในเมือง” ในฐานะที่เขาเป็นคนมั่งคั่งและน่านับถือ เขาจึงยืนอยู่ฝ่ายผู้ว่าราชการ จึงเป็นเหตุผลที่เขาสามารถเข้าหาปีลาตได้อย่างกล้าหาญและขอพระศพพระเยซูได้ นับเป็นเรื่องราวที่น่าประทับใจที่สมาชิกคนหนึ่งของสภาแสดงความห่วงใยต่อการฝังพระศพของพระเยซูเช่นนี้ ในขณะเดียวกันบรรดาสาวกที่พระเยซูทรงวางใจอยู่ที่ไหนในช่วงเวลานี้

รายละเอียดทางประวัติศาสตร์ประการหนึ่งที่มีความสำคัญอย่างยิ่งในเรื่องนี้คือ การยืนยันการสิ้นพระชนม์ของพระเยซู มาระโก 15:43 พูดถึงการที่โยเซฟมาขอพระศพของพระเยซู แต่ปีลาตแปลกใจที่ได้ยินว่าพระเยซูสิ้นพระชนม์แล้ว (มาระโก 15:44) เขาจึงเรียกนายร้อยผู้รับผิดชอบการตรึงกางเขนมาถามว่าพระเยซูสิ้นพระชนม์แล้วจริง ๆ หรือ นายร้อยก็ยืนยันว่าเป็นเช่นนั้น

เหตุผลที่เรื่องนี้สำคัญก็เนื่องมาจากว่าในภายหลังมีบางคนอ้างว่าพระเยซูไม่ได้สิ้นพระชนม์บนไม้กางเขน พระองค์เพียงแค่เป็นลมหมดสติ คำให้การของนายร้อยต่อผู้ว่าราชการโรมันขัดกับข้อโต้แย้งดังกล่าวโดยตรง เนื่องจากชาวโรมันมีทักษะในการประหารชีวิตอาชญากร และการยืนยันการสิ้นพระชนม์ของพระเยซูก็มีน้ำหนักมาก

โยเซฟนำผ้าป่านมาพันหุ้มพระศพพระเยซูและวางพระศพไว้ในอุโมงค์ที่สกัดจากหิน อุโมงค์นั้นกว้างพอที่จะเดินเข้าไปได้ (มาระโก 16:5) ผู้เขียนพระกิตติคุณยังกล่าวถึงผู้หญิงสองคน คือมารีย์มักดาลาและมารีย์มารดาของยากอบที่ได้เห็นสถานที่นั้นด้วย ซึ่งพวกเธอไปพร้อมกับโยเซฟ หญิงทั้งสองคนนี้รวมทั้งนางสะโลเมเฝ้าดูการตรึงกางเขนจากระยะไกล ทั้งสามคนนี้จะไปที่อุโมงค์ฝังพระศพในเช้าวันอาทิตย์เพื่อชโลมพระศพของพระเยซูให้สำเร็จตามพิธีที่พวกเขาคิดไว้ (มาระโก 16:1)

เหตุใดจึงกล่าวถึงผู้หญิงทั้งสามคนนี้ พวกเขาจะเป็นพยานถึงอุโมงค์ที่ว่างเปล่าในมาระโก 16 และนี่คือพยานสำคัญถึงการฟื้นคืนพระชนม์ของพระเยซู

`รูปแบบย้อนแย้งแฝงนัยที่เกิดขึ้นในตอนนี้คือ ผู้ติดตามพระเยซู “หายตัวจากการปฏิบัติหน้าที่” ขณะที่สมาชิกสภาซันเฮดรินคนหนึ่ง ซึ่งอยู่ในกลุ่มที่ประณามพระเยซู กลายเป็น “วีรบุรุษ” เราจะแน่ใจได้อย่างไรว่าในช่วงเวลาสำคัญเราจะไม่หายตัวจากการปฏิบัติหน้าที่เช่นกัน`