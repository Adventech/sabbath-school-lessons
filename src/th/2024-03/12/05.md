---
title:  พระเจ้าทรงทอดทิ้ง
date:   18/09/2024
---

`อ่าน มาระโก 15:33-41 พระเยซูทรงตรัสอะไรเพียงถ้อยคำเดียวตามคำบอกเล่าในมาระโก การสิ้นพระชนม์ของพระคริสต์มีความสำคัญสูงสุดต่อเราทุกคนอย่างไร`

ภาพของกางเขนในพระธรรมมาระโกถูกพรรณนาว่าเป็นสถานที่มืดมนทั้งทางร่างกายและจิตวิญญาณ ความมืดเหนือธรรมชาติปกคลุมคัลวารีตั้งแต่ประมาณเที่ยงวันศุกร์นั้นจนถึงประมาณบ่ายสามโมง “เมื่อถึงเวลาเที่ยงก็เกิดมืดมัวทั่วแผ่นดินจนถึงบ่ายสามโมง” (มาระโก 15:33)

ถ้อยคำของพระเยซูบนกางเขนเรียกว่า “เสียงร้องแห่งการทอดทิ้ง” (“Cry of Dereliction”) ในขณะที่พระองค์ทรงอธิษฐาน ร้องทูลต่อพระเจ้า และทรงถามว่าเหตุใดพระองค์จึงถูกทอดทิ้ง พระองค์ทรงกล่าวอ้างข้อเขียนใน สดุดี 22:1 และยังมีการกล่าวอ้างถึงพระธรรมสดุดีข้อเดียวกันนี้ใน มาระโก 15:24 และ 29 ซึ่งเป็นการบ่งชี้ให้เห็นว่าพระคัมภีร์สำเร็จเป็นจริงผ่านการสิ้นพระชนม์ของพระเยซู แม้แต่ในการวางแผนอันชั่วร้ายของมนุษย์ พระประสงค์ของพระเจ้าก็ยังสำเร็จขึ้นจริง

ถ้อยคำของพระเยซูบนกางเขนถูกบันทึกไว้เป็นภาษาอราเมอิกพร้อมกับคำแปล คำว่า “พระเจ้าของข้าพระองค์ พระเจ้าของข้าพระองค์” คือ เอโลอี เอโลอี ลามา สะบักธานี (ซึ่งเป็นการทับศัพท์ภาษาอาราเมคจากคำว่า ’elahi) ผู้คนที่ยืนดูบางคนอาจจะเข้าใจผิดโดยได้ยินว่าพระเยซูกำลังร้องเรียกเอลียาห์ (ภาษาอาราเมค 'เอลิยาห์ แปลว่า “พระเจ้าของข้าพเจ้าคือ YHWH”)

สิ่งที่ทำให้รู้สึกประหลาดใจในเรื่องนี้คือ ข้อความของพระเยซูบนกางเขนสอดคล้องกับการรับบัพติศมาของพระเยซูในมาระโก 1:9-11

| บัพติศมา: มาระโก 1:9-11 | ที่กางเขน: มาระโก 15:34-39 |
| ยอห์นให้บัพติศมาแก่พระเยซู | บัพติศมาของพระเยซู (เปรียบเทียบกับ มาระโก 10:38) |
| ยอห์น (ลักษณะของเอลียาห์: ดูในมาระโก 9:11-13) | ร้องเรียกเอลียาห์ |
| ฟ้าสวรรค์แหวกออก | ม่านขาดออกเป็นสองท่อน |
| พระวิญญาณ (pneuma) | พระเยซูสิ้นพระชนม์ (expneō) |
| พระสุรเสียงของพระเจ้าตรัสว่า “บุตรที่รัก” | นายร้อยกล่าวว่า “พระบุตรของพระเจ้า” |

สิ่งที่คล้ายคลึงกันคือ การรับบัพติศมาของพระเยซูในมาระโก 1 เป็นจุดเริ่มต้นพันธกิจของพระองค์ดังที่พยากรณ์ไว้ใน ดาเนียล 9:24-27 เหตุการณ์ที่กางเขนในมาระโก 15 คือจุดสำคัญที่สุดหรือเป้าหมายพันธกิจของพระองค์ เพราะพระองค์ทรงสิ้นพระชนม์เพื่อเป็นค่าไถ่สำหรับคนจำนวนมาก (มาระโก 10:45) การสิ้นพระชนม์ของพระเยซูบนไม้กางเขนทำให้คำพยากรณ์ในดาเนียล 9:24-27 สำเร็จ ม่านที่ขาดออกเป็นสองท่อนในพระวิหาร (มาระโก 15:38) ชี้ให้เห็นว่าระบบการถวายบูชานั้นสำเร็จสมบูรณ์แล้ว แบบจำลองได้สำเร็จขึ้นจริงแล้ว ถือเป็นการเริ่มต้นยุคใหม่ในประวัติศาสตร์แห่งความรอด

แม้ว่ามนุษยชาติจะวางแผนชั่วร้าย แต่พระประสงค์ของพระเจ้าก็บรรลุผลในที่สุด สิ่งเหล่านี้สอนเราอย่างไรว่า ไม่ว่าอะไรจะเกิดขึ้นรอบตัวเรา เราก็ยังคงวางใจในพระเจ้าได้และรู้ว่าในที่สุดความดีงามของพระองค์จะมีชัย