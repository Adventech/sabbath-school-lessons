---
title:  ข้าแต่กษัตริย์ของพวกยิว ขอทรงพระเจริญ
date:   16/09/2024
---

`อ่าน มาระโก 15:15-20 บรรดาทหารทำอะไรกับพระเยซู และการกระทำนั้นมีความสำคัญอย่างไร`

ชาวโรมันใช้วิธีทุบตีอย่างรุนแรงเพื่อเตรียมนักโทษให้พร้อมสำหรับการประหารชีวิต เหยื่อจะถูกเปลื้องเสื้อผ้าออก มัดไว้กับเสา แล้วใช้แส้ที่ทำจากหนังที่มีของมีคม เช่น กระดูก แก้ว หิน และตะปูติดอยู่เพื่อเฆี่ยนตีบุคคลนั้น

หลังจากที่พระเยซูถูกเฆี่ยนตีแล้ว พวกทหารที่ได้รับมอบหมายให้ประหารพระองค์ทำให้พระองค์ต้องอับอายต่อด้วยการนำเสื้อคลุมสีม่วงมาสวมให้กับพระองค์ สวมมงกุฎหนามบนพระเศียรของพระองค์ และเยาะเย้ยพระองค์โดยแสร้งทำเป็นว่าพระองค์ทรงเป็นกษัตริย์ของชาวยิว ทหารกลุ่มนี้เรียกว่ากองพัน ซึ่งโดยปกติจะประกอบด้วยทหารตั้งแต่ 200 ถึง 600 นาย

ผู้อ่านจะเห็นรูปแบบย้อนแย้งแฝงนัยในฉากนี้ได้อย่างชัดเจน เพราะพระเยซูทรงเป็นกษัตริย์จริง ๆ และคำพูดเยาะเย้ยของทหารก็ประกาศความจริงข้อนี้ การกระทำของทหารเป็นการยอมรับตัวตนที่แท้จริงของพระองค์โดยไม่ได้ตั้งใจ ซึ่งเป็นการล้อเลียนวิธีการที่ทหารยกย่องจักรพรรดิโรมันด้วยคำว่า “จักรพรรดิซีซาร์ ขอทรงพระเจริญ” ดังนั้นจึงเป็นการเปรียบเทียบระหว่างพระเยซูกับจักรพรรดิโดยปริยาย

การกระทำของทหารในการล้อเลียนเยาะเย้ยพระเยซูได้แก่ การเอาไม้อ้อ “ตี” พระเศียรของพระองค์ “ถ่มน้ำลาย” รดพระองค์ และ “คุกเข่าลง” เพื่อแสดงความเคารพแบบเยาะเย้ยพระองค์ การกระทำทั้งสามประการนี้ใช้คำอธิบายในภาษากรีกโดยใช้คำที่แสดงให้เห็นถึงการกระทำที่เกิดขึ้นซ้ำแล้วซ้ำอีก ดังนั้นจึงกล่าวได้ว่า พวกทหารตีพระองค์ ถ่มน้ำลายรดพระองค์ และคุกเข่าลงเพื่อแสดงความเคารพแบบเยาะเย้ยพระองค์ซ้ำแล้วซ้ำเล่า พระเยซูไม่ได้ทรงโต้ตอบกลับ เพียงแต่อดทนต่อสิ่งทั้งหมดนี้อย่างเงียบ ๆ

รูปแบบทั่วไปของการประหารชีวิตโดยการตรึงกางเขนของชาวโรมันจะให้ผู้ต้องโทษแบกกางเขนขณะที่เปลือยกายไปยังสถานที่ประหารชีวิต รูปแบบเช่นนี้ถือเป็นการสร้างความอับอายให้กับผู้ต้องโทษต่อหน้าชุมนุมชน

แต่ชาวยิวรังเกียจการเปลือยกายในที่สาธารณะ ให้สังเกตในมาระโก 15:20 ว่าพวกเขาได้ถอดผ้าคลุมสีม่วงออกและเอาเสื้อผ้าของพระองค์เองมาสวมคืนให้ ดัง​นั้น ดู​เหมือน​ว่า​ชาว​โรมัน​ยอม​​เคารพ​ธรรมเนียม​และ​ความ​เชื่อ​ของ​ชาว​ยิว​ใน​เวลา​และ​สถาน​ที่​นั้น​

ลองคำนึงถึงรูปแบบที่ย้อนแย้งกันในเรื่องนี้ พวกเขาโค้งคำนับและ “แสดงความเคารพ” ต่อพระเยซูในฐานะกษัตริย์ การกระทำทั้งหมดนี้ก็เพื่อเยาะเย้ยพระเยซู แม้ว่าพระองค์จะทรงเป็นกษัตริย์จริงๆ ก็ตาม และไม่ใช่เป็นเพียงกษัตริย์ของชาวยิวเท่านั้น แต่เป็นกษัตริย์ของพวกเขาด้วยเช่นกัน

`คนเหล่านี้ไม่รู้ว่ากำลังทำอะไรอยู่ แต่พวกเขาก็ไม่อาจใช้ความไม่รู้เป็นข้ออ้างเพื่อไม่ให้ถูกพิพากษาในวันแห่งการพิพากษาได้ เหตุใดจึงเป็นเช่นนั้น`