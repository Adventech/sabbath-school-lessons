---
title:  “เจ้าเป็นกษัตริย์ของพวกยิวหรือ”
date:   15/09/2024
---

`อ่าน มาระโก 15:1-15 พระคัมภีร์ข้อนี้มีการใช้รูปแบบย้อนแย้งแฝงนัยชนิดใด`

ปอนทิอัส ปีลาตเป็นผู้ว่าการแคว้นยูเดียตั้งแต่ปี ค.ศ. 26-36 เขาไม่ใช่ผู้นำที่มีความเห็นอกเห็นใจและการกระทำหลายอย่างของเขาสร้างปัญหาให้กับผู้คนที่อาศัยอยู่ในพื้นที่นั้น (เปรียบเทียบกับ ลูกา 13:1) การไต่สวนพระเยซูโดยเจ้าหน้าที่ชาวยิวนำไปสู่การลงโทษประหารชีวิตด้วยข้อหาหมิ่นประมาทพระเจ้า อย่างไรก็ตามเนื่องจากพวกเขาอยู่ภายใต้การปกครองของโรมัน ชาวยิวจึงไม่ได้รับอนุญาตให้ประหารชีวิตผู้คนในหลาย ๆ กรณี ดังนั้นพวกเขาจึงนำพระเยซูมาหาปีลาตเพื่อพิพากษาลงโทษ

ข้อกล่าวหาพระเยซูต่อหน้าปีลาตไม่ได้ระบุไว้อย่างชัดเจน แต่สามารถอนุมานได้จากคำถามสั้นๆ ที่ปีลาตถามพระเยซูว่า “เจ้าเป็นกษัตริย์ของพวกยิวหรือ” (มาระโก 15:2) ในสมัยพันธสัญญาเดิม อิสราเอลเจิมกษัตริย์ของตน ดังนั้นจึงเป็นที่เข้าใจได้ว่าคำว่า พระเมสสิยาห์ (“ผู้ได้รับการเจิม”) อาจให้ความหมายบิดเบือนด้วยการอ้างอำนาจของกษัตริย์ และด้วยเหตุนี้ จึงถูกมองว่าเป็นการท้าทายการปกครองของจักรพรรดิ ดังนั้น ข้อกล่าวหาที่เสนอต่อสภาซันเฮดรินจึงเป็นการหมิ่นประมาทพระเจ้า ส่วนข้อกล่าวหาที่ยื่นต่อหน้าผู้ว่าราชการจังหวัดเป็นการยุยงปลุกปั่น ซึ่งมีโทษประหารชีวิต

รูปแบบย้อนแย้งแฝงนัยก็คือ พระเยซูทรงเป็นทั้งพระเมสสิยาห์และเป็นกษัตริย์ของชาวยิว ข้อกล่าวหาของพระองค์ในเรื่องการหมิ่นประมาทพระเจ้าและการปลุกระดมให้เกิดการจลาจลนั้นอยู่บนฐานของความเข้าใจผิด พระองค์ควรได้รับการเคารพและการนมัสการแทนที่ข้อกล่าวหาเช่นนั้น แต่กระนั้น พระเยซูทรงมีท่าทีแบบกษัตริย์ พระองค์ทรงตอบปีลาตว่า “ท่านเป็นคนพูดเองนะ” (มาระโก 15:2) แสดงให้เห็นว่าพระองค์ไม่ทรงแสดงความคิดเห็นในเรื่องนี้ พระองค์มิได้ทรงปฏิเสธหรือยอมรับตำแหน่งนี้ คำตอบเช่นนี้อาจบ่งบอกว่า พระองค์ทรงเป็นกษัตริย์ แต่อยู่ในรูปแบบที่แตกต่างออกไป (เปรียบเทียบกับ ยอห์น 18:33-38)

มาระโก 15:6 กล่าวถึงธรรมเนียมการปล่อยนักโทษในช่วงเทศกาลปัสกา มาระโก 15:9 ปีลาตถามพวกเขาว่า “พวกท่านต้องการจะให้เราปล่อยกษัตริย์ของพวกยิวหรือ” แม้ว่าเขาอาจตั้งใจพูดเพื่อเป็นการประชดประชัน แต่การประชดนั้นกลับการเป็นการเสียดสีตัวเขาเอง

มาระโก 15:9, 10 เจาะลึกหัวข้อการรับรู้และการเข้าใจผิดปีลาต รับรู้ว่าพวกผู้นำศาสนาต้องการจับพระเยซูเพราะความอิจฉา แต่เขาไม่ได้ตระหนักว่า โดยการที่เขาปรึกษาฝูงชน เขากำลังตกหลุมพรางอยู่ในมือของพวกผู้นำศาสนา พวกเขาปลุกปั่นฝูงชนและร้องเรียกให้มีการตรึงพระเยซูที่กางเขน ปีลาตต้องถอยกลับ การตรึงกางเขนเป็นรูปแบบการประหารชีวิตที่โหดร้ายมาก โดยเฉพาะกับคนที่เขาเชื่อว่าเป็นผู้บริสุทธิ์ เป็นเรื่องที่ย้อนแย้งเสียจริงที่ผู้ว่าราชการนอกรีตต้องการปล่อยพระเมสสิยาห์ ในขณะที่ผู้นำศาสนาต้องการตรึงพระองค์บนไม้กางเขน

`คุณจะหลีกเลี่ยงการทำตามผู้อื่นได้อย่างไร โดยเฉพาะเมื่อคุณอยู่ภายใต้แรงกดดันอย่างหนัก`