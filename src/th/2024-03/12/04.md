---
title:  การตรึงกางเขน
date:   17/09/2024
---

`อ่าน มาระโก 15:21-38 รูปแบบย้อนแย้งแฝงนัยอะไรในข้อพระคัมภีร์นี้ที่โหดร้ายและเจ็บปวด`

เมื่อมาถึงจุดนี้ของการบรรยายเรื่องความรักแห่งการเสียสละ พระเยซูได้รับการพรรณนาว่าทรงตกเป็นเหยื่อที่นิ่งเงียบ ถูกควบคุมโดยผู้คนที่ตั้งใจแน่วแน่ที่จะเห็นพระองค์ถูกประหาร เราจะเห็นได้จากพระกิตติคุณทั้งเล่มว่า ก่อนที่พระองค์จะทรงถูกจับกุม พระองค์ทรงเป็นผู้กำกับดูแลเหตุการณ์ต่าง ๆ แต่บัดนี้พระองค์ทรงถูกกระทำ แม้ว่าพระองค์จะเป็นนักเทศน์ที่เข้มแข็งและกระตือรือร้น แต่การถูกทุบตี การ อดอาหารและอดหลับอดนอนก็ทำให้พระองค์อ่อนแอลงถึงขนาดที่คนแปลกหน้าต้องแบกไม้กางเขนให้กับพระองค์

ที่กางเขนฉลองของพระองค์ถูกถอดออกและกลายเป็นสมบัติของทหาร จากนั้นพวกเขาก็จับสลากเพื่อตัดสินว่าใครจะได้เสื้อผ้าไป (เปรียบเทียบกับ สดุดี 22:18) การตรึงกางเขนเป็นรูปแบบการลงโทษประหารชีวิตที่ค่อนข้างไม่นองเลือด ตะปูที่ใช้ตรึงบุคคลกับไม้กางเขน (เปรียบเทียบกับ ยอห์น 20:24-29) น่าจะตอกผ่านบริเวณข้อมือ ใต้ฝ่ามือ ที่ไม่พบเส้นเลือดสำคัญ (ในภาษาฮีบรูและกรีก คำว่า “มือ” หมายถึงทั้งมือและปลายแขน) ฝ่ามือเป็นโครงสร้างที่ไม่เหมาะสมต่อการรองรับน้ำหนักของร่างกายในระหว่างการตรึงกางเขน ตะปูจะตอกลงบนเส้นประสาทกลางที่วิ่งผ่านศูนย์กลางของแขน ทำให้เกิดอาการปวดอย่างรุนแรงลามขึ้นไปที่แขน การกดทับนี้ยังทำให้หายใจลำบาก เพื่อที่จะให้หายใจได้สะดวก ผู้ที่ถูกตรึงกางเขนต้องดันเท้าที่ถูกตะปูตอกและเกร็งแขน ทำให้เกิดความเจ็บปวดแสนสาหัสอีกระลอก ภาวะขาดอากาศหายใจเป็นสาเหตุหนึ่งของการเสียชีวิต

พระเยซูทรงอดทนต่อคำเยาะเย้ยและความอัปยศอดสูอย่างมากตลอดการตรึงกางเขนของพระองค์ พระธรรมมาระโกให้แนวคิดที่ว่าพระเยซูมักตรัสบอกผู้คนว่าอย่าเปิดเผยตัวตนที่แท้จริงของพระองค์หรือการอัศจรรย์ที่พระองค์ทรงกระทำ ด้วยเหตุนี้ ชื่อของพระเยซู เช่น “องค์พระผู้เป็นเจ้า” “บุตรของพระเจ้า” “พระคริสต์” จึงปรากฏไม่บ่อยนักในพระธรรมเล่มนี้

แต่แนวคิดนี้เปลี่ยนแปลงไปที่ไม้กางเขน พระองค์ไม่อาจซ่อนพระลักษณะของพระองค์เองได้อีกต่อไป อันที่จริงผู้นำศาสนาเป็นผู้ที่ใช้ชื่อเหล่านี้เยาะเย้ยพระเยซู ซึ่งเป็นรูปแบบที่ย้อนแย้ง เพราะการกระทำเหล่านี้สะท้อนถึงการประณามตนเอง

ข้อความเยาะเย้ยของพวกเขาที่โดดเด่นประการหนึ่งพบได้ใน มาระโก 15:31 พวกเขากล่าวว่า “เขาช่วยคนอื่นให้รอดได้ แต่ช่วยตัวเองไม่ได้” เพื่อที่จะเน้นย้ำประเด็นที่ว่าพระเยซูไร้หนทางในการช่วยตนเองจากไม้กางเขน พวกเขากล่าวว่าพระองค์ช่วยเหลือผู้อื่นได้ (คำที่ใช้ในภาษากรีกอาจหมายถึง “ช่วยให้รอด” “รักษา” “ช่วยเหลือ”) ดังนั้น รูปแบบย้อนแย้งคือ พวกเขายอมรับว่าพระองค์ทรงเป็นพระผู้ช่วยให้รอด รูปแบบย้อนแย้งยังคงดำเนินต่อไป กล่าวคือ เหตุผลที่พระองค์ไม่สามารถหรือไม่ช่วยตนเองให้รอดก็เพราะว่าบนกางเขนนั้นพระองค์ทรงกำลังช่วยผู้อื่นให้รอดอยู่

`อ่าน ยอห์น 1:1-3 ข้อพระคัมภีร์นี้บอกเราเกี่ยวกับพระเยซูอย่างไร พระเยซูองค์เดียวกับที่ทรงถูกตรึงบนกางเขนในพระธรรมมาระโก เราจะเข้าใจความสำคัญของการสิ้นพระชนม์ของพระคริสต์สำหรับเราได้อย่างไร`