---
title:  ศึกษาเพิ่มเติม
date:   20/09/2024
---

อ่านหนังสือผู้พึงปรารถนาของปวงชน ของนาง เอลเลน จี. ไว้ท์. เรื่อง “ที่ห้องโถงพิพากษาของปีลาต” “กางเขนคาลวารี” และ “สำเร็จแล้ว” หน้า 723-764

“ปีลาตปรารถนาที่จะปล่อยพระเยซู แต่ก็มองเห็นว่าเขาทำเช่นนี้พร้อมกับยังคงรักษาตำแหน่งและเกียรติยศของตัวเองเอาไว้ไม่ได้ แทนที่จะยอมสูญเสียอำนาจทางโลกท่านเลือกที่จะสังเวยชีวิตบริสุทธิ์ไร้ความผิด มีสักกี่คนที่ต้องการหนีให้พ้นจากการสูญเสียหรือความทุกข์ทรมานโดยการยอมสังเวยหลักการเช่นเดียวกัน ความรู้สึกผิดชอบชั่วดีและหน้าที่ชี้ไปยังเส้นทางหนึ่ง แต่ผลประโยชน์ส่วนตนชี้ไปยังอีกทางหนึ่ง กระแสกระหน่ำอย่างแรงไปยังทิศทางที่ผิด แล้วผู้ที่ประนีประนอมกับความชั่วก็จะถูกกวาดไปยังความรู้สึกผิดที่มืดมนที่สุด” (เอลเลน จี. ไว้ท์, ผู้พึงปรารถนาของปวงชน, หน้า 738)

“บาปของเราทุกคนถูกนำมาวางไว้บนพระคริสต์ผู้ทรงเป็นตัวแทนและผู้ค้ำประกันพันธสัญญาของเรา พระองค์ทรงถูกจัดว่าเป็นผู้ล่วงละเมิดเพื่อพระองค์จะทรงไถ่พวกเราออกจากการลงโทษตามธรรมบัญญัติ ความผิดของพงศ์พันธุ์ทุกคนของอาดัมทับถมลงใส่พระหทัยของพระองค์ พระพิโรธของพระเจ้าที่ทรงมีต่อบาปและการแสดงความไม่พอพระทัยที่ทรงมีต่อบาปออกมาอย่างน่ากลัวทำให้จิตใจของพระบุตรของพระองค์เต็มไปด้วยความอกสั่นขวัญหนี ตลอดชีวิตของพระคริสต์พระองค์ทรงเผยแผ่ข่าวดีแห่งความเมตตาและความรักแห่งการอภัยของพระบิดา ความรอดสำหรับคนบาปตัวเอ้เป็นแก่นสารหลักของพระองค์ แต่ในเวลานี้ น้ำหนักของความรู้สึกผิดที่แบกรับอยู่ทำให้พระองค์ทรงมองไม่เห็นพระพักตร์ที่คืนดีของพระบิดา การถอนพระพักตร์ของพระเจ้าออกไปจากพระผู้ช่วยให้รอดในชั่วโมงแห่งความเจ็บปวดแสนสาหัสอย่างยิ่งใหญ่ที่สุดนี้ทิ่มแทงพระทัยด้วยความเศร้าโศกที่มนุษย์ไม่มีทางที่จะเข้าใจได้ทั้งหมด ความทุกข์ทรมานนี้ยิ่งใหญ่มากจนทำให้พระองค์แทบไม่ทรงรู้สึกถึงความเจ็บปวดทางร่างกายของพระองค์” (หน้า 753)

**คำถามเพื่อการอภิปราย**:

`พิจารณาดูว่าศูนย์กลางของหลักศาสนศาสตร์ในเรื่องการสิ้นพระชนม์แทนที่เรานั้นสำคัญสำหรับนางเอลเลน จี. ไว้ท์.เพียงใด (และสอดคล้องกับเรื่องราวในพระคัมภีร์ เช่น อิสยาห์ 53) เหตุใดหลักศาสนศาสตร์ใดก็ตามที่ลดบทบาทสำคัญของการสิ้นพระชนม์แทนที่เรานั้นจึงเป็นหลักศาสนศาสตร์ที่ผิด`

`“บารับบัส” ในโลกปัจจุบันคือใครหรืออะไรที่ถูกขอให้เข้ามาแทนที่พระเยซู`

`เรื่องราวของโยเซฟแห่งอาริมาเธียสอนเราถึงการไม่ตัดสินรูปลักษณ์ภายนอกอย่างไร`

`ทบทวน ดาเนียล 9:24-27 เหตุใดคุณควรสอนพระคัมภีร์เรื่องนี้ให้กับผู้ใดก็ตามที่ขอให้คุณสอน คุณมีคุณสมบัติเพียงพอที่จะสอนหรือไม่`