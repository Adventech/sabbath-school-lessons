---
title:  “จงตามเรามา”
date:   07/07/2024
---

`อ่าน มาระโก 1:16-20 พระเยซูทรงเรียกผู้ใดบ้างให้เป็นสาวก และพวกเขาตอบสนองอย่างไร`

มาระโก 1 ไม่ได้บันทึกคำตรัสของพระเยซูมากนัก อย่างไรก็ตาม มาระโก 1:17 บันทึกถ้อยคำของพระองค์ที่ตรัสกับชาวประมงสองคนคือ ซีโมน ซึ่งต่อมาเรียกว่า “เปโตร” และอันดรูว์น้องชายของเขา ชายทั้งสองนี้กำลังทอดแหอยู่ที่ชายฝั่งทะเลกาลิลี

ไม่มีการเอ่ยถึงเรือหรืออุปกรณ์ตกปลาอื่น ๆ ซึ่งอาจบ่งบอกได้ว่าชายทั้งสองมีฐานะการเงินไม่ค่อยดีนัก แต่ในมาระโก 1:19, 20 กล่าวถึงยากอบและยอห์นอยู่ในเรือกับบิดาและคนรับใช้ ซึ่งบ่งบอกว่าพวกเขาอาจมีฐานะทางการเงินดีกว่าเปโตรและอันดรูว์ แต่มาระโกกล่าวว่าเปโตรมีเรือและอันที่จริงยากอบและยอห์นเป็นหุ้นส่วนกับ เปโตรและอันดรูว์ (อ่าน ลูกา 5:1-11) เป็นไปได้ที่พระธรรมมาระโกกำลังเน้นความแตกต่างระหว่างพี่น้องทั้งสองคู่ และเพื่อที่จะแสดงให้เห็นถึงความแตกต่างนั้น พระเยซูทรงเรียกทั้งสองคู่ที่มีฐานะแตกต่างกันเข้าสู่การเป็นสาวก

พระเยซูทรงเรียกชายเหล่านี้อย่างเรียบง่าย ตรงไปตรงมา และมีน้ำเสียงเชิงคำพยากรณ์ พระองค์ทรงเรียกพวกเขาให้ติดตามพระองค์ นั่นคือให้มาเป็นสาวกของพระองค์ พระองค์ทรงชี้ให้เห็นว่าหากพวกเขาจะตอบรับการทรงเรียกของพระองค์แล้ว พระองค์จะตั้งให้พวกเขาเป็นผู้หาคนดั่งหาปลา

`จงไตร่ตรองดูว่าเหตุใดชายเหล่านี้จึงละทิ้งทุกสิ่งและติดตามพระเยซูไปในทันที (มาระโก 1:16-20)`

พระธรรมยอห์นแสดงให้เห็นภาพได้ชัดเจนมากขึ้น (อ่าน ยอห์น 1:29-42) ดูเหมือนว่าพี่น้องทั้งสองเป็นสาวกของยอห์นผู้ให้บัพติศมาและได้ยินคำประกาศว่า พระเยซูทรงเป็น “พระเมษโปดกของพระเจ้า ผู้ทรงรับบาปของโลกไป” (ยอห์น 1:29) พวกเขามีโอกาสพบปะและใช้เวลากับพระเยซูใกล้แม่น้ำจอร์แดน ผลก็คือ พวกเขาตัดสินใจยอมรับการทรงเรียกให้เข้าร่วมพันธกิจของพระเยซู นี่ไม่ใช่เรื่องหุนหันพลันแล่นหรือการกระทำที่บ้าบิ่น พวกเขาได้ครุ่นคิดเรื่องนี้อย่างรอบคอบแล้ว

แต่ทำไมมาระโกจึงไม่บันทึกรายละเอียดให้มากกว่านี้ อาจจะเป็นเพราะเขาต้องการเน้นถึงฤทธิ์อำนาจของพระเยซู พระองค์ทรงเรียกและชาวประมงที่เต็มใจก็ตอบรับ จากนั้นชีวิตของพวกเขาและโลกนี้ก็ไม่เหมือนเดิมอีกต่อไป

`คุณได้รับการทรงเรียกให้ละทิ้งอะไรบ้างเพื่อติดตาม พระเยซู (ลองคำนึงถึงความหมายของคำตอบของคุณ หากคุณคิดไม่ออก)`