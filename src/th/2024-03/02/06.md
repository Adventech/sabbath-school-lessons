---
title:  คุณรักษาความลับได้หรือไม่
date:   11/07/2024
---

`อ่าน มาระโก 1:40-45 ข้อพระคัมภีร์เหล่านี้สอนเราเกี่ยวกับพระเยซูอย่างไร และพระองค์ทรงมีความสัมพันธ์กับผู้ที่ไม่มีความสำคัญในสังคมอย่างไร`

โรคเรื้อนตามที่อธิบายไว้ในพระคัมภีร์ข้อนี้ รวมถึงในพันธสัญญาเดิมทั้งเล่ม ไม่ได้หมายถึงโรคแฮนเซน (โรคติดต่อเรื้อรัง) ที่เราต่างรู้จักกันในปัจจุบันเพียงเท่านั้น แต่คำนี้ในพระคัมภีร์น่าจะแปลได้อีกนัยหนึ่งว่า “โรคผิวหนังที่น่าเกลียดน่ากลัว” และอาจรวมถึงโรคผิวหนังชนิดอื่น ๆ ด้วยเช่นกัน โรคแฮนเซนน่าจะปรากฎขึ้นในสมัยตะวันออกใกล้ยุคโบราณประมาณศตวรรษที่สามก่อนคริสต์ศักราช (อ่าน see David P. Wright and Richard N. Jones, “Leprosy,” The Anchor Bible Dictionary, vol. 4 [New York: Doubleday, 1992], หน้า 277–282) ดังนั้น ชายโรคเรื้อนที่กล่าวถึงในข้อพระคัมภีร์นี้อาจได้รับโรคแฮนเซน แม้เราจะไม่ทราบแน่ชัดว่าชายคนนี้ต้องทนทุกข์ทรมานจากอะไร แต่เรารู้ว่าสิ่งนั้นทำให้เขาพบกับปัญหาความทุกข์ยากลำบาก

คนโรคเรื้อนวางใจในพระเยซูว่า พระองค์สามารชำระเขาให้สะอาดได้ ดังที่กล่าวไว้ใน เลวีนิติ 13 ว่า คนโรคเรื้อนถือเป็นมลทินตามพิธีกรรมและต้องหลีกเลี่ยงการติดต่อสัมผัสกับผู้อื่น (อ่าน เลวีนิติ 13:45, 46)

อย่างไรก็ตาม พระเยซูทรงรู้สึกสงสารชายคนนั้นและทรงสัมผัสเขา “พระเยซูทรงสงสารเขาจึงยื่นพระหัตถ์แตะต้องคนนั้น ตรัสกับเขาว่า ‘เราพอใจแล้ว จงหายสะอาดเถิด’ ” (มาระโก 1:41) การกระทำเช่นนี้ตามกฎพิธีกรรมถือว่าพระเยซูเป็นมลทินจนถึงเวลาเย็น และจะต้องอาบน้ำเพื่อกลับมาบริสุทธิ์ตามพิธีกรรมอีกครั้ง (เปรียบเทียบกับ เลวีนิติ 13-15) แต่มาระโกอธิบายอย่างชัดเจนว่า การสัมผัสคนป่วยของพระเยซูนั้นทำให้เขาหายจากโรคเรื้อน ดังนั้น พระเยซูไม่เป็นมลทินจากการสัมผัสชายคนนั้น

หลังจากรักษาชายคนนั้นแล้ว พระเยซูจึงให้เขาไปหาปุโรหิตพร้อมตรัสสั่งให้เขาถวายเครื่องบูชาตามที่โมเสสกำหนดไว้สำหรับกรณีดังกล่าวในเลวีนิติ 14 เราจะเห็นในพระธรรมมาระโกตลอดทั้งเล่มว่าพระเยซูทรงส่งเสริมและสนับสนุนสิ่งที่โมเสสสอน (อ่าน มาระโก 7:10; มาระโก 10:3, 4; มาระโก 12:26, 29-31) ซึ่งแตกต่างอย่างชัดเจนกับผู้นำศาสนา ดังที่เห็นจากข้อความในมาระโก 7, 10, และ 12 พวกเขากำลังบิดเบือนความหมายดั้งเดิมในคำสอนที่โมเสสให้ไว้ จึงเป็นเหตุผลที่พระเยซูตรัสสั่งกับชายนั้นว่าอย่าเล่าอะไรให้ใครฟังเลยใน มาระโก 1:44 หากเขาพูดถึงการที่พระเยซูทรงรักษา อาจส่งผลให้ปุโรหิตตัดสินใจอย่างลำเอียงและมีอคติต่อพระเยซูได้

แต่ดูเหมือนว่าคนโรคเรื้อนที่ได้รับการรักษาให้สะอาดจะไม่เข้าใจเรื่องนี้ เมื่อไม่เชื่อฟังคำสั่งของพระเยซู เขาจึงกระจายข่าวนี้ไปทั่วอย่างกว้างขวาง ทำให้พระเยซูไม่สามารถเข้าไปในเมืองเพื่อประกาศพระราชกิจของพระองค์ได้อย่างเปิดเผย

`เราระมัดระวังที่จะไม่กระทำสิ่งที่ขัดขวางการประกาศข่าวประเสริฐไม่ว่าเราจะตั้งใจดีแค่ไหนก็ตามได้อย่างไร`