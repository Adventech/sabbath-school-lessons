---
title:  หนึ่งวันในพันธกิจของพระเยซู
date:   06/07/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 1:16-45; ยอห์น 1:29-42; มาระโก 5:41; ลูกา 6:12; เลวีนิติ 13

> <p>ข้อควรจำ</p>
> “พระเยซูตรัสกับพวกเขาว่า ‘จงตามเรามา เราจะตั้งพวกท่านให้เป็นผู้หาคนเหมือนหาปลา’ ” (มาระโก 1:17)

พระกิตติคุณแต่ละเล่มกล่าวถึงจุดเริ่มต้นพันธกิจของพระเยซูในลักษณะที่เป็นเอกลักษณ์ พระธรรมมัทธิวกล่าวว่า พระเยซูทรงเรียกสาวกและจากนั้นก็ทรงเทศนาบนภูเขาในช่วงเริ่มต้นพันธกิจ พระธรรมลูกาเล่าถึงเรื่องราวการเทศนาครั้งแรกของพระเยซูในวันสะบาโตในธรรมศาลาในเมืองนาซาเร็ธ พระธรรมยอห์นบรรยายถึงการเรียกสาวกบางคนในช่วงแรกและเรื่องราวของงานสมรสในเมืองคานาที่ซึ่งพระเยซูทรงทำการอัศจรรย์เป็นครั้งแรก

พระธรรมมาระโกกล่าวถึงการเรียกสาวกสี่คนและบรรยายเหตุการณ์ในวันสะบาโตในเมืองคาเปอรนาอุมพร้อมกับเหตุการณ์ที่ตามมา

ภาพของ “วันสะบาโตกับพระเยซู” ในช่วงเริ่มต้นของพระธรรมมาระโกนี้ให้ผู้อ่านได้รับรู้ถึงพระลักษณะของพระเยซู ในส่วนของบทเรียนสัปดาห์นี้ทั้งหมดกล่าวถึงคำตรัสของพระเยซูไว้เพียงเล็กน้อย กล่าวคือ การเรียกสาวกอย่างสั้น ๆ คำตรัสสั่งแก่ผีร้าย แผนการไปเยี่ยมเยียนสถานที่อื่น ๆ และการรักษาคนโรคเรื้อนพร้อมคำสั่งให้ไปแสดงตนต่อปุโรหิตเพื่อรับการประกาศว่าสะอาดแล้ว แต่จุดเน้นอยู่ที่การกระทำ โดยเฉพาะการรักษาคนเจ็บป่วย ผู้เขียนพระกิตติคุณมักใช้คำว่าทันทีเพื่ออธิบายถึงลักษณะพันธกิจของพระเยซูที่รวดเร็วและกระตือรือร้น