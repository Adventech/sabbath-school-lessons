---
title:  เคล็ดลับแห่งพันธกิจของพระเยซู
date:   10/07/2024
---

`อ่าน มาระโก 1:35-39 การกระทำของพระเยซูในเรื่องนี้ให้บทเรียนอะไรแก่เรา`

พระเยซูทรงลุกขึ้นในเวลาเช้ามืดและเสด็จออกไปยังที่เงียบสงบที่ไม่มีผู้คนเพื่ออธิษฐาน มาระโก 1:35 เน้นให้เห็นว่าการอธิษฐานเป็นกิจกรรมหลักของพระเยซู การกระทำอื่น ๆ ทั้งหมดที่บันทึกไว้อยู่ในรูปแบบประโยคสรุป กล่าวคือ พระองค์ทรงตื่นขึ้น ออกไป และจากไป (คำกริยาทั้งหมดเหล่านี้ในภาษากรีกแสดงให้เราเห็นการกระทำที่เสร็จสิ้นแล้ว) แต่คำว่า “อธิษฐาน” ในภาษากรีกบ่งบอกว่ารูปประโยคยังไม่สมบูรณ์ เป็นการแสดงถึงกระบวนการที่ต่อเนื่องและดำเนินต่อไป พระองค์มิได้ทรงอธิษฐานเพียงครั้งเดียว แต่ทรงอธิษฐานอย่างต่อเนื่อง พระคัมภีร์ข้อนี้ยังเน้นให้เห็นด้วยว่าพระเยซูทรงเสด็จออกไปเช้าเพียงใด บ่งบอกให้เห็นว่าพระองค์ทรงใช้เวลาในการอธิษฐานเพียงลำพังเป็นเวลานาน

เราจะพบในพระธรรมกิตติคุณเสมอว่าพระเยซูทรงเป็นนักอธิษฐาน (อ่าน มัทธิว 14:23; มาระโก 6:46; ยอห์น 17) การอธิษฐานดูเหมือนจะเป็นกุญแจสำคัญอย่างหนึ่งของความสำเร็จในพันธกิจของพระเยซู

`อ่าน ลูกา 6:12 พระคัมภีร์ข้อนี้สอนถึงชีวิตแห่งการอธิษฐานของพระเยซูอย่างไร`

คริสเตียนจำนวนมากกำหนดเวลาสำหรับการอธิษฐาน ซึ่งเป็นการปฏิบัติที่ดีและถูกต้อง อย่างไรก็ตาม การกระทำเช่นนี้อาจทำให้การอธิษฐานกลายเป็นกิจวัตรประจำวันได้เช่นกัน เหมือนการเคลื่อนไหวที่ทำโดยไม่ต้องคิดมากนัก วิธีหนึ่งที่จะหยุดจากแบบแผนกิจวัตรคือ การเปลี่ยนเวลาอธิษฐานเป็นครั้งคราวหรืออธิษฐานให้นานกว่าปกติ ประเด็นก็คืออย่าจำกัดตัวเราเองให้อยู่ในสูตรที่ไม่อาจเปลี่ยนแปลงได้

เปโตรและเพื่อน ๆ ของเขาไม่ได้ติดตามพระเยซูไปยังสถานที่อธิษฐาน แต่พวกเขาน่าจะรู้จักสถานที่นั้น เพราะพวกเขาสามารถหาพระองค์เจอได้ ข้อความที่พวกเขาบอกพระเยซูว่าทุกคนกำลังตามหาพระองค์บ่งบอกว่า พวกเขาคาดหวังว่าจะได้รับการเยียวยาและการสอนมากขึ้นหลังจากความตื่นเต้นเมื่อวันก่อน น่าประหลาดใจที่พระเยซูทรงปฏิเสธและชี้ให้เห็นถึงขอบเขตของการรับใช้ที่กว้างขึ้นด้วยการไปยังสถานที่อื่น ๆ “พระองค์จึงตรัสแก่พวกเขาว่า ‘ให้พวกเราไปยังเมืองที่อยู่ใกล้เคียง เราจะได้ประกาศที่นั่นด้วย การที่เรามาก็เพื่อสิ่งนี้’ ” (มาระโก 1:38)

`หากพระเยซูยังจำเป็นต้องใช้เวลาในการอธิษฐานมาก แล้วตัวเราล่ะ เราควรใช้เวลาในการอธิษฐานมากเพียงใด เราเรียนรู้อะไรจากแบบอย่างของพระเยซู`