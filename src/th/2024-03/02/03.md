---
title:  พิธีนมัสการอันน่าจดจำ
date:   08/07/2024
---

`อ่าน มาระโก 1:21-28 เหตุการณ์อันน่าจดจำอะไรที่เกิดขึ้นในธรรมศาลาเมืองคาเปอรนาอุม และเราเรียนรู้ความจริงฝ่ายจิตวิญญาณอะไรบ้างจากเรื่องนี้`

คริสเตียนส่วนใหญ่มีช่วงเวลาในการดำเนินชีวิตคริสเตียนที่น่าจดจำ ไม่ว่าจะเป็นช่วงเวลาของการตัดสินใจติดตามพระเยซู วันรับบัพติศมา คำเทศนาที่สัมผัสได้ถึงการสถิตอยู่ของพระเจ้า ประสบการณ์เหล่านี้อาจไม่เป็นเพียงแต่ช่วงเวลาที่น่าจดจำเท่านั้น แต่ยังเปลี่ยนชีวิตอีกด้วย

ชาวเมืองคาเปอรนาอุมบางคนน่าจะมีช่วงเวลาเช่นที่บรรยายไว้ข้างต้นในวันสะบาโตหนึ่ง มาระโก 1 บรรยายไว้ว่า “คนทั้งหลายก็อัศจรรย์ใจด้วยคำสอนของพระองค์ เพราะว่าพระองค์ทรงสั่งสอนพวกเขาด้วยสิทธิอำนาจ ไม่เหมือนพวกธรรมาจารย์” (มาระโก 1:22) ขณะที่พระเยซูกำลังสอนอยู่นั้น มีชายคนหนึ่งที่ถูกผีโสโครกเข้าสิงปรากฏตัวขึ้น ไม่ต้องสงสัยเลยว่าเขาคงได้รับอิทธิพลจากคำสอนอันทรงพลังของพระเยซู เขาตะโกนว่า “ ‘พระเยซูชาวนาซาเร็ธ พระองค์มายุ่งกับเราทำไม พระองค์จะมาทำลายเราหรือ ข้ารู้ว่าพระองค์เป็นใคร พระองค์เป็นองค์บริสุทธิ์ของพระเจ้า’ ” (มาระโก 1:24) พระเยซูจึงทรงขับไล่ผีนั้นออกไป

`จงไตร่ตรองถึงความหมายโดยนัยจากคำพูดของผีโสโครกนี้`

ประการแรก ผีโสโครกยอมรับว่าพระเยซูทรงเป็น “องค์บริสุทธิ์ของพระเจ้า” มันยอมรับว่าพระเยซูคือ ทูตผู้บริสุทธิ์ของพระเจ้า ตรงข้ามกับกองทัพที่ไม่สะอาดและไม่บริสุทธิ์ของซาตาน เราคาดหวังสิ่งบริสุทธิ์ในสถานนมัสการ มิใช่สิ่งที่ไม่บริสุทธิ์และไม่สะอาด ดังนั้น ในเรื่องนี้เราจึงเห็นความแตกต่างอย่างชัดเจนระหว่างพลังแห่งความดีและความชั่ว เราจะเห็นความจริงของความขัดแย้งครั้งยิ่งใหญ่ได้จากเรื่องนี้ แม้ว่าบางคนอาจยังไม่รู้จักพระเยซู แต่ปีศาจก็รู้จักและยอมรับอย่างเปิดเผยอีกด้วย

ประการถัดไป คำสั่งให้ผีโสโครกออกจากชายคนนั้นก็เป็นเรื่องที่เข้าใจได้ แต่เหตุใดจึงตรัสว่า “จงนิ่งเสีย” พระธรรมมาระโกแสดงรูปแบบให้เห็นอย่างชัดเจนว่า การขอให้นิ่งเงียบของพระเยซูแสดงถึงการให้เก็บพระลักษณะของพระองค์เป็นความลับ นักวิชาการเรียกการนี้ว่า “ความลับแห่งพระเมสสิยาห์”

การขอให้นิ่งเงียบของพระเยซูนั้นก็สมเหตุสมผลเมื่อพิจารณาถึงผลกระทบทางการเมืองจากความคาดหวังการเสด็จมาพระเมสสิยาห์ในสมัยของพระองค์ การถูกมองว่าเป็นพระเมสสิยาห์นั้นมีความเสี่ยง กระนั้น การขอให้นิ่งเงียบนั้นจึงเป็นการเปิดเผยอย่างถูกต้องว่าพระเยซูคือผู้ใด สิ่งที่จะชัดเจนขึ้นเมื่อเวลาผ่านไปคือ พระลักษณะของพระเยซูที่มิอาจจะถูกเก็บซ่อนได้อีกต่อไป และความจริงที่ว่าพระองค์คือผู้ใดจะกลายเป็นศูนย์กลางของข่าวประเสริฐ พวกเขาไม่เพียงแต่รู้ว่าพระเยซูคือผู้ใดเท่านั้น แต่ยังต้องตัดสินใจด้วยว่าจะตอบรับการเสด็จมาของพระองค์อย่างไรและการเสด็จมามีความหมายต่อพวกเขาอย่างไร

`ในการพยายามเป็นพยานให้แก่ผู้อื่น เมื่อใดที่เราควรระมัดระวังไม่นำเสนอทุกสิ่งที่เราเชื่อเกี่ยวกับ “ความจริงในยุคปัจจุบัน”`