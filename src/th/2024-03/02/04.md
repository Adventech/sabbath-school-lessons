---
title:  พันธกิจวันสะบาโตเพิ่มเติม
date:   09/07/2024
---

`อ่าน มาระโก 1:29-34 พระเยซูทรงช่วยครอบครัวของ เปโตรอย่างไร บทเรียนฝ่ายจิตวิญญาณอะไรที่เราได้รับจากเรื่องนี้`

หลังจากพิธีในธรรมศาลาอันน่าอัศจรรย์ใจ พระเยซูทรงออกไปพร้อมกับสาวกกลุ่มเล็ก ๆ ของพระองค์ (เปโตร อันดรูว์ ยากอบ และยอห์น) ทรงไปยังบ้านของเปโตร เห็นได้ชัดว่าพระองค์ทรงใช้เวลาในวันสะบาโตที่เหลือนั้นรับประทานอาหารมื้อพิเศษกับเพื่อน ๆ

แต่เรื่องราวที่น่ากังวลใจก็แพร่ไปทั่ว เมื่อแม่ยายของเปโตรป่วยเป็นไข้ ซึ่งถือว่าเป็นอาการที่ร้ายแรงในสมัยนั้น ผู้ที่ได้รับอาการเจ็บป่วยนี้ถ้าไม่ดีขึ้นก็คงต้องเสียชีวิต พวกเขามาบอกพระเยซูถึงอาการป่วยนี้ และพระองค์ก็ทรงจับมือแม่ยายของเปโตรและพยุงให้เธอลุกขึ้น เธอก็ลุกขึ้นในทันทีและปรนนิบัติพวกเขา ช่างเป็นตัวอย่างของหลักการที่น่าอัศจรรย์ใจที่ว่า ผู้ที่ได้รับการช่วยให้รอดและได้รับการรักษาให้หายโดยพระเยซูจะปรนนิบัติผู้อื่น

พระธรรมมาระโกทั้งเล่มมักบันทึกว่าพระเยซูทรงรักษาผู้คนให้หายโดยการสัมผัสทางกาย (อ่าน มาระโก 1:41; มาระโก 5:41) แม้ในบางครั้งจะไม่มีการกล่าวถึงการสัมผัสก็ตาม (อ่าน มาระโก 2:1-12; มาระโก 3:1-6; มาระโก 5:7-13)

ในวันนั้นพันธกิจของพระเยซูยังไม่เสร็จสิ้น หลังจากดวงอาทิตย์ลับขอบฟ้า ผู้คนมากมายต่างพากันไปที่บ้านของเปโตรเพื่อรับการรักษาจากโรคต่าง ๆ พวกเขาคงได้เห็นสิ่งที่เกิดขึ้นที่ธรรมศาลาในวันนั้นหรือได้ยินเรื่องการรักษานี้ การที่ผู้เขียนพระกิตติคุณไม่ได้กล่าวว่าผู้คนรอคอยจนถึงเวลาที่วันสะบาโตล่วงเลยไปบ่งบอกว่าผู้เขียนคาดหวังว่าผู้อ่านคงรู้เกี่ยวกับวันสะบาโตแล้ว แสดงให้เห็นว่าผู้อ่านพระธรรมมาระโกเป็นผู้รักษาวันสะบาโต

มาระโกกล่าวว่าคนทั้งเมืองต่างมารวมตัวกันอยู่ที่ประตูเย็นวันนั้น (มาระโก 1:33) พระเยซูคงใช้เวลาพอสมควรในการช่วยเหลือคนเหล่านั้นทั้งหมด

“ชั่วโมงแล้วชั่วโมงเล่าที่พวกเขาพากันมาแล้วกลับไป เพราะไม่มีใครทราบว่าในวันรุ่งขึ้นจะยังมีโอกาสพบพระองค์ผู้ทรงเป็นแพทย์ผู้รักษาอยู่กับพวกเขาอีกหรือไม่ ชาวเมืองคาเปอรนาอุมไม่เคยพบเห็นสิ่งที่เกิดขึ้นเหมือนวันนี้มาก่อน บรรยากาศต่างอบอวลไปด้วยเสียงโห่ร้องฉลองชัย และเสียงร้องด้วยความยินดีที่ได้รับการปลดปล่อยจากโรคภัยไข้เจ็บที่พวกเขาต้องเผชิญ พระผู้ช่วยให้รอดทรงเปี่ยมล้นด้วยความสุขที่พระองค์ทรงก่อให้เกิดขึ้นมา ในขณะที่ทรงมองเห็นความทุกข์ทรมานของคนที่เข้ามาเฝ้าพระองค์ พระหทัยของพระองค์ทรงปั่นป่วนด้วยพระเมตตาสงสารและพระองค์ทรงชื่นชมยินดีในพลังอำนาจของพระองค์ที่ฟื้นฟูสุขภาพและความสุขให้กลับคืนสู่พวกเขา

“พระเยซูจะไม่ทรงหยุดพักจากพระราชกิจจนกระทั่งทรงรักษาคนป่วยคนสุดท้ายให้หาย เป็นเวลาดึกมากเมื่อฝูงชนทั้งหมดลาจากพระองค์ไป ทั่วบริเวณบ้านของซีโมนก็มีแต่ความเงียบสงัด วันอันยาวนานที่เต็มไปด้วยเรื่องน่าตื่นเต้นผ่านพ้นไปและพระเยซูทรงหาเวลาหยุดพัก ขณะที่ชาวเมืองกำลังหลับอยู่นั้น ‘ในเวลาเช้ามืด’ พระผู้ช่วยให้รอด ‘ทรงลุกขึ้นเสด็จออกไปยังที่สงบและทรงอธิษฐานที่นั่น’ ” (เอลเลน จี. ไว้ท์, ผู้พึงปรารถนาของปวงชน, หน้า 259)