---
title:  ศึกษาเพิ่มเติม
date:   05/07/2024
---

ศึกษาหนังสือ ผู้พึงปรารถนาของปวงชน ของนาง เอลเลน จี. ไว้ท์. เรื่อง “เสียงเรียกในถิ่นทุรกันดาร” หน้า 97-108 และหนังสือ กิจการของอัครทูต เรื่อง “ผู้ประกาศข่าวประเสริฐ” หน้า 166-167

ช่างน่าอัศจรรย์ใจเพียงใดที่ข่าวของทูตสวรรค์องค์แรกใน วิวรณ์ 14: 6, 7 สอดคล้องกับข่าวประเสริฐของพระเยซูใน มาระโก 1:15

ทูตสวรรค์องค์ที่หนึ่งประกาศข่าวประเสริฐนิรันดร์สำหรับยุคสุดท้ายแก่โลกนี้เพื่อเตรียมรับการเสด็จมาครั้งที่สอง ข่าวสารยุคสุดท้ายของทูตสวรรค์มีองค์ประกอบสามประการเช่นเดียวกับข่าวสารของพระเยซูดังแสดงในตารางต่อไปนี้

| มาระโก 1 | องค์ประกอบ | วิวรณ์ 14 |
| --- | --- | --- |
| สำเร็จตามเวลาแห่งคำพยากรณ์ (ดาเนียล 9) | คำพยากรณ์ในเรื่องของเวลา | เวลาแห่งการพิพากษา (ดาเนียล 7, 8) |
| อาณาจักรเข้ามาใกล้ | พระสัญญาแห่งพันธสัญญา | ข่าวประเสริฐนิรันดร์ |
| กลับใจใหม่ มีความเชื่อ | เรียกร้องให้เป็นสาวก | ยำเกรง ถวายพระเกียรติ นมัสการพระเจ้า |

ข่าวทูตสวรรค์องค์แรกประกาศจุดเริ่มต้นของการพิพากษาก่อนการเสด็จกลับมา ดังที่กล่าวไว้แล้วในคำพยากรณ์ 2,300 วันในดาเนียล 8:14 เริ่มต้นในปี ค.ศ. 1844 การพิพากษานี้มอบอาณาจักรของพระเจ้าให้แก่ประชากรของพระองค์ที่ถูกกดขี่ข่มเหง (ดาเนียล 7:22) ทูตสวรรค์องค์แรกร้องเรียกให้เรายำเกรง ถวายพระเกียรติ และนมัสการพระเจ้า ซึ่งเป็นการร้องเรียกให้เป็นสาวก ซึ่งอำนาจสัตว์ร้ายในวิวรณ์ 13 ก็ประกาศไปสู่โลกนี้ด้วยว่าให้ยำเกรง ถวายเกียรติ และบูชาพระเจ้าเทียมเท็จ

ข่าวประเสริฐของพระเยซูในมาระโก 1 เชื่อมโยงอย่างใกล้ชิดกับคำพยากรณ์ของดาเนียลที่เกี่ยวกับช่วงเริ่มต้นของการประกาศข่าวประเสริฐ ข่าวของทูตสวรรค์องค์ที่หนึ่งก็เชื่อมโยงกับคำพยากรณ์ของดาเนียลที่เกี่ยวกับช่วงใกล้สิ้นสุดประวัติศาสตร์โลกด้วยเช่นกัน

**คำถามเพื่อการอภิปราย**:

`เปรียบเทียบยอห์นผู้ให้บัพติศมาและพระเยซูใน มาระโก 1:1-13 คุณเรียนรู้อะไรเป็นพิเศษจากการกล่าวถึงทั้งสองท่านนี้`

`พิจารณาความหมายของบัพติศมา อ่าน โรม 6:1-14 และ ยอห์น 3:1-8 เปรียบเทียบทั้งสองบทนี้กับการรับบัพติศมาของพระเยซูใน มาระโก 1:9-13 มีความคล้ายคลึงและแตกต่างกันอย่างไรบ้าง การศึกษานี้ช่วยให้คุณเข้าใจความหมายของบัพติศมาได้ชัดเจนยิ่งขึ้นอย่างไร`

`เปรียบเทียบข่าวประเสริฐของพระเยซูใน มาระโก 1:14, 15 และข่าวของทูตสวรรค์องค์ที่หนึ่งใน วิวรณ์ 14:6, 7 การเข้าใจข่าวสารเหล่านี้ช่วยให้คุณเข้าใจพันธกิจของคุณในทุกวันนี้อย่างไร`