---
title:  ผู้ส่งข่าวสาร
date:   02/07/2024
---

`อ่าน มาระโก 1:1-8 ข้อพระคัมภีร์เหล่านี้กล่าวถึงใคร พวกเขาพูดและทำอะไร`

ข้อพระคัมภีร์เหล่านี้กล่าวถึงบุคคลสามคน คือ พระเยซูคริสต์ อ้างอิงจาก มาระโก 1:1, พระเจ้าพระบิดา (ระบุในมาระโก 1:2) และยอห์นผู้ให้บัพติศมา คือผู้ส่งข่าวสารและผู้ประกาศ ซึ่งเป็นหัวข้อหลักของส่วนสุดท้ายในข้อความนี้

มาระโกอ้างอิงคำกล่าวจากพระคัมภีร์พันธสัญญาเดิมในมาระโก 1:2, 3 เพื่อบรรยายถึงสิ่งที่เกิดขึ้นในเรื่องนี้ คำกล่าวของมาระโกนี้เป็นการผสมผสานวลีจากข้อพระคัมภีร์สามข้อคือ อพยพ 23:20; อิสยาห์ 40:3; และมาลาคี 3:1

`อ่าน อพยพ 23:20; อิสยาห์ 40:3; และมาลาคี 3:1 ข้อพระคัมภีร์ทั้งสามข้อนี้กล่าวถึงอะไรที่เหมือนกัน`

อพยพ 23:20 กล่าวถึงทูตสวรรค์องค์หนึ่งที่พระเจ้าจะส่งมาเพื่อนำหน้าชนชาติอิสราเอลไปยังแผ่นดินคานาอัน อิสยาห์ 40:3 บรรยายถึงพระเจ้าที่จะทรงปรากฏในถิ่นทุรกันดารบนทางหลวงที่เตรียมไว้แล้วสำหรับพระองค์ มาลาคี 3:1 กล่าวถึงทูตผู้ส่งสารที่จะนำหน้าองค์พระผู้เป็นเจ้าไปเพื่อตระเตรียมทางให้พระองค์ ทั้งสามข้อนี้กล่าวถึงการเดินทาง

ข้อพระคัมภีร์ในอิสยาห์เชื่อมโยงกับพันธกิจของยอห์นผู้ให้บัพติศมาอยู่หลายประการและยังเน้นถึงทางขององค์พระผู้เป็นเจ้าอีกด้วย ในพระธรรมมาระโก องค์พระผู้เป็นเจ้าพระเยซูกำลังเดินทาง เรื่องราวที่ดำเนินไปอย่างรวดเร็วทำให้ความรู้สึกของการเดินทางครั้งนี้เข้มข้นขึ้น การเดินทางที่นำไปสู่กางเขนและการสิ้นพระชนม์ของพระองค์เพื่อเรา

อย่างไรก็ตาม ยังต้องมีเหตุการณ์หลายอย่างเกิดขึ้นก่อนที่พระองค์จะทรงไปถึงที่กางเขน การเดินทางเพิ่งเริ่มต้นขึ้น และมาระโกได้แบ่งปันรายละเอียดถึงสิ่งที่เกิดขึ้นระหว่างทาง

เพื่อให้สอดคล้องกับข้อความจากพระคัมภีร์พันธสัญญาเดิม ยอห์นผู้ให้บัพติศมาใน มาระโก 1:2, 3 เรียกร้องให้กลับใจใหม่ ให้หันหนีจากบาปและกลับมาหาพระเจ้า (มาระโก 1:4) เขาแต่งกายคล้ายกับผู้เผยพระวจนะเอลียาห์ในสมัยก่อน (เปรียบเทียบกับ 2 พงศ์กษัตริย์ 1:8) ยอห์นได้กล่าวในมาระโก 1:7, 8 ถึงผู้หนึ่งที่จะเสด็จมาภายหลังเขา พระองค์จะทรงยิ่งใหญ่กว่าเขา คำที่เขากล่าวว่า เขาไม่คู่ควรแม้แต่จะน้อมตัวลงแก้สายฉลองพระบาทให้พระองค์ผู้ที่จะทรงเสด็จมานั้นแสดงให้เห็นว่าเขาให้ความเคารพอย่างสูงต่อพระเยซู