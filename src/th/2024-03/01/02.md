---
title:  ผู้ประกาศศาสนาที่ล้มเหลว
date:   30/06/2024
---

`อ่าน กิจการ 12:12 พระธรรมกิจการกล่าวถึงมาระโกอย่างไร`

เป็นไปได้ว่า ยอห์น มาระโก ซึ่งเชื่อกันว่าเป็นผู้เขียนพระธรรมมาระโก ยังเป็นชายหนุ่มในช่วงเหตุการณ์ที่เกิดขึ้นในกิจการ 12 น่าจะเป็นช่วงกลางทศวรรษที่ 40 ในข้อที่ 12 ได้กล่าวถึงเขาว่าเป็นบุตรชายของหญิงผู้มั่งคั่งที่ชื่อว่ามารีย์ เห็นได้ชัดว่าเธอเป็นผู้สนับสนุนคริสตจักรอย่างมากและจัดให้มีการประชุมอธิษฐานที่บ้านของเธอขณะที่เฮโรดจับเปโตรไว้ในเรือนจำ กิจการบทที่ 12 กล่าวถึงเรื่องราวนี้ไว้อย่างเป็นที่รู้จักกันดี เรื่องราวการหลบหนีออกจากคุกของเปโตร รวมถึงเหตุการณ์ที่เกิดขึ้นในเวลาต่อมา ทั้งการสิ้นพระชนม์ของกษัตริย์ เฮโรดอย่างน่ากลัว เต็มไปด้วยความแตกต่างที่น่าสังเกตและบางครั้งก็น่าขบขันระหว่างเปโตรกับกษัตริย์ แม้ว่ายอห์น มาระโกไม่ได้มีบทบาทอย่างจริงจังในเรื่องราวเหล่านี้ แต่การที่พระธรรมกล่าวถึงเขาในช่วงนี้ถือเป็นการปูทางไปสู่ความสัมพันธ์ของเขากับบารนาบัสและเซาโลในภายหลัง

`อ่าน กิจการ 13:1-5, 13 ยอห์น มาระโกได้มารู้จักกับเซาโลและบารนาบัสอย่างไร และผลลัพธ์เป็นอย่างไร`

กิจการ 13 บรรยายถึงการเดินทางเพื่อประกาศศาสนาครั้งแรกของเซาโลและบารนาบัส เริ่มประมาณปี ค.ศ. 46 ซึ่งบทนี้ไม่ได้กล่าวถึงยอห์น มาระโกจนกระทั่งข้อ 5 และบทบาทของเขาก็เป็นเพียงผู้ช่วยหรือคนรับใช้เท่านั้น จากนั้นก็ไม่มีการกล่าวถึงชายหนุ่มคนนี้อีกเลยจนมาถึงข้อ 13 ซึ่งเป็นคำบรรยายโดยย่อกล่าวถึงการเดินทางของเขากลับไปยังกรุงเยรูซาเล็ม

พระคัมภีร์ไม่ได้ให้เหตุผลถึงการไปของเขาในครั้งนี้ และเนื่องจากไม่มีคำอธิบายใด ๆ ถึงความรู้สึกและอารมณ์ของเขาทำให้ไม่อาจคาดเดาได้ว่าอะไรดลใจให้เขาถอนตัวออกจากงานการเป็นผู้ประกาศศาสนา ซึ่งไม่ต้องสงสัยเลยว่าอาจเกี่ยวข้องกับอันตรายและความท้าทายต่าง ๆ นางเอลเลน จี. ไว้ท์. ชี้ให้เห็นว่า “มาระโกเต็มไปด้วยความหวาดกลัวและความท้อแท้ เขาลังเลใจในเป้าหมายของเขาอยู่ชั่วขณะหนึ่งว่าจะอุทิศตนให้กับงานของพระเจ้าอย่างสุดใจหรือไม่ เนื่องจากเขาไม่เคยชินกับความยากลำบากทำให้เขาท้อแท้กับอันตรายและความยากลำบากของการเดินทาง” (เอลเลน จี. ไว้ท์, กิจการของอัครทูต, หน้า 169) กล่าวโดยสรุปว่า ความยากลำบากท่วมท้นจิตใจ เขาจึงถอนตัวออกไป

`ใครบ้างที่ไม่เคยประสบกับการถอยหนีจากบางสิ่ง หรือล้มเหลวในงานบางอย่าง โดยเฉพาะในเรื่องที่เกี่ยวกับชีวิตฝ่ายจิตวิญญาณหรือเกี่ยวข้องกับการดำเนินชีวิตคริสเตียน คุณเรียนรู้อะไรจากประสบการณ์นี้`