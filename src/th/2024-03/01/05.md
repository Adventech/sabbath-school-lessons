---
title:  พระเยซูทรงรับบัพติศมา
date:   03/07/2024
---

`อ่าน มาระโก 1:9-13 ผู้ใดปรากฏในการรับบัพติศมาของพระเยซู และเกิดอะไรขึ้น`

ยอห์นให้บัพติศมาแก่พระเยซูในแม่น้ำจอร์แดน แต่เมื่อขณะที่พระองค์เสด็จขึ้นจากน้ำนั้น พระองค์ทรงเห็นท้องฟ้าแหวกออก และพระวิญญาณบริสุทธิ์เสด็จลงมาบนพระองค์เหมือนดังนกพิราบ พระองค์ทรงได้ยินพระสุรเสียงของพระเจ้าจากสวรรค์ “ท่านเป็นบุตรที่รักของเรา เราชอบใจท่านมาก” (มาระโก 1:11)

เหตุการณ์เหล่านี้ชี้ให้เห็นถึงความสำคัญของการรับบัพติศมาของพระเยซู อีกทั้งพระบิดา พระบุตรและพระวิญญาณบริสุทธิ์ที่ทรงสถิตอยู่ด้วยเป็นการยืนยันการเริ่มต้นพันธกิจของพระเยซู ความสำคัญของเหตุการณ์นี้สะท้อนฉากของกางเขนในมาระโก 15 องค์ประกอบหลายอย่างจากเรื่องราวก่อนหน้านี้จะปรากฏขึ้นอีกครั้งในช่วงเวลาสำคัญนั้น

พระวิญญาณทรงเร่งเร้าพระเยซูให้เสด็จเข้าไปในถิ่นทุรกันดาร คำว่า “เร่งเร้า” มาจากคำภาษากรีกคือ ekballō ซึ่งเป็นคำที่ใช้ทั่วไปในพระธรรมมาระโกเพื่ออธิบายถึงการขับไล่ผีร้าย พระวิญญาณที่ทรงสถิตอยู่ในขณะนั้นแสดงให้เห็นถึงอิทธิพลของพระวิญญาณบริสุทธิ์ในชีวิตของพระเยซู องค์พระผู้เป็นเจ้าทรงเริ่มต้นการเดินทางในพันธกิจการรับใช้ของพระองค์ และพระองค์ก็ทรงเผชิญหน้ากับซาตานทันที ความยากลำบากในฉากนี้ถ่ายทอดให้เห็นจาก 40 วันแห่งการทดลอง การปรากฏของสัตว์ป่าและเหล่าทูตสวรรค์ที่มาปรนนิบัติพระเยซู

ฉากเริ่มต้นในพระธรรมมาระโกนั้นแสดงให้เห็นลักษณะพิเศษ คือการพรรณนาพระเยซูด้วยคุณลักษณะที่เป็นทั้งพระเจ้าและมนุษย์ ในด้านความเป็นพระเจ้า ได้แก่ พระองค์ทรงเป็นพระคริสต์ เป็นพระเมสสิยาห์ (มาระโก 1:1) ผู้ส่งข่าวสารประกาศถึงการเสด็จมาของพระองค์ (มาระโก 1:2, 3) ผู้ที่ยิ่งใหญ่กว่ายอห์น (มาระโก 1:7) พระวิญญาณเสด็จลงมาเหนือพระบุตรผู้เป็นที่รัก (มาระโก 1:10, 11) แต่ในด้านความเป็นมนุษย์ เราจะเห็นว่า พระองค์ได้รับบัพติศมาจากยอห์น (ไม่ใช่ในทางกลับกัน มาระโก 1:9) พระวิญญาณทรงเร่งเร้าพระองค์ (มาระโก 1:12) ทรงถูกทดลองโดยซาตาน (มาระโก 1:13) สัตว์ป่ารอบกาย (มาระโก 1:13) และมีทูตสวรรค์มาปรนนิบัติพระองค์ (มาระโก 1:13)

เหตุใดจึงแตกต่างกันเช่นนี้ เรื่องนี้แสดงให้เห็นถึงความจริงอันน่าอัศจรรย์ของพระคริสต์ ซึ่งเป็นองค์พระผู้เป็นเจ้าและพระผู้ช่วยให้รอดของเรา เป็นพระเจ้าของเรา ขณะเดียวกันพระองค์ก็ทรงเป็นมนุษย์ เป็นพี่น้องของเราและเป็นแบบอย่างแก่เราด้วย เราจะเข้าใจแนวคิดนี้อย่างสมบูรณ์ได้อย่างไร เราทำไม่ได้ แต่เรายอมรับความจริงนี้ที่เปิดเผยแก่เราถึงความรักของพระเจ้าที่มีต่อมนุษย์ได้โดยความเชื่อ

`เรื่องนี้บอกเราถึงความรักอันอัศจรรย์ของพระเจ้าอย่างไร แม้พระเยซูทรงเป็นพระเจ้า แต่พระองค์ก็ทรงรับเอาธรรมชาติของมนุษย์แบบเรา เพื่อที่พระองค์จะทรงสามารถช่วยเราได้`