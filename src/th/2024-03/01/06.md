---
title:  ข่าวประเสริฐตามแบบอย่างของพระเยซู
date:   04/07/2024
---

`อ่าน มาระโก 1:14, 15 องค์ประกอบสามประการของข่าวประเสริฐที่พระเยซูทรงประกาศคืออะไร`

มาระโกสรุปข่าวสารของพระเยซูในข้อนี้ให้เรียบง่ายและตรงประเด็น ซึ่งองค์ประกอบของข่าวประเสริฐสามประการนั้นอธิบายดังตารางต่อไปนี้

| องค์ประกอบ | เนื้อหา |
| --- | --- |
| คำพยากรณ์ในเรื่องของเวลา | คำพยากรณ์สำเร็จแล้ว |
| พระสัญญาในพันธสัญญา | อาณาจักรของพระเจ้าใกล้เข้ามาแล้ว |
| ร้องเรียกให้เป็นสาวก | กลับใจและเชื่อในข่าวประเสริฐ |

คำพยากรณ์ในเรื่องของเวลาที่พระเยซูตรัสถึงคือ คำพยากรณ์ 70 สัปดาห์ใน ดาเนียล 9:24-27 คำพยากรณ์นี้สำเร็จเมื่อพระเยซูทรงรับบัพติศมา พระองค์ทรงได้รับการเจิมด้วยพระวิญญาณบริสุทธิ์และทรงเริ่มพระราชกิจของพระองค์ (กิจการ 10:38) แผนภูมิต่อไปนี้แสดงคำพยากรณ์ 70 สัปดาห์

[Chart](chart.png)

หนึ่งวันในคำพยากรณ์นี้หมายถึงหนึ่งปี (กันดารวิถี 14:34; เอเศเคียล 4:6) คำพยากรณ์เริ่มต้นขึ้นใน 457 ปีก่อนคริสตกาล โดยอารทาเซอร์ซีสกษัตริย์แห่งเปอร์เซียออกพระราชกฤษฎีกาให้ฟื้นฟูและสร้างกรุงเยรูซาเล็มขี้นใหม่ (อ่าน เอสรา 7)

69 สัปดาห์แห่งคำพยากรณ์ดำเนินและสิ้นสุดลงในปี ค.ศ. 27 ซึ่งเป็นช่วงเวลาที่พระเยซูทรงรับบัพติศมาและได้รับการเจิมโดยพระวิญญาณบริสุทธิ์ ซึ่งเป็นจุดเริ่มต้นพระราชกิจของพระองค์

การสิ้นพระชนม์บนไม้กางเขนของพระองค์เกิดขึ้นสามปีหลังจากนั้น ในที่สุด เจ็ดสิบสัปดาห์สำเร็จลงในปี ค.ศ. 34 เมื่อสเทเฟน ถูกขว้างด้วยก้อนหิน และเป็นจุดเริ่มต้นของการเผยแพร่ข่าวประเสริฐไปยังคนต่างชาติเช่นเดียวกับชาวยิว

`คุณศึกษาเรื่องคำพยากรณ์ 70 สัปดาห์ครั้งสุดท้ายเมื่อไหร่ การเข้าใจคำพยากรณ์นี้ช่วยเพิ่มความเชื่อแก่คุณ ไม่เพียงแต่มีความเชื่อในพระเยซูเท่านั้น แต่ยังช่วยให้วางใจในคำพยากรณ์ของพระองค์ด้วยอย่างไร`