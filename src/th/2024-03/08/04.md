---
title:  การลงทุนที่ดีที่สุด
date:   20/08/2024
---

`อ่าน มาระโก 10:17-31 ข้อพระคัมภีร์เหล่านี้ให้บทเรียนสำคัญเกี่ยวกับความเชื่อและราคาที่ต้องจ่ายในการเป็นสาวกสำหรับทุกคนไม่ว่าจะรวยหรือจนอย่างไร`

วิธีที่ชายคนนี้เข้าหาพระเยซูแสดงถึงความจริงใจและความเคารพ เขาวิ่งเข้ามาหา คุกเข้าลงต่อพระพักตร์พระองค์ และถามคำถามที่เป็นหัวใจสำคัญต่อจิตวิญญาณทุกดวง การได้รับชีวิตนิรันดร์มีข้อกำหนดอะไรบ้าง พระเยซูทรงตอบโดยกล่าวถึงส่วนที่สองของพระบัญญัติสิบประการ อีกครั้งหนึ่งที่ชายคนนี้เผยให้เห็นถึงอุดมการณ์ของเขา โดยบอกว่าเขาถือรักษาสิ่งเหล่านี้ทั้งหมดไว้แล้วตั้งแต่เด็ก

ในบรรดาพระกิตติคุณทั้งสี่เล่ม มีเพียงมาระโกเท่านั้นที่กล่าวว่าพระเยซูทรงรักชายคนนั้น มีบางอย่างที่น่าสนใจในอุดมการณ์ของชายคนนั้น แต่พระเยซูทรงทดสอบความจริงใจของเขา โดยขอให้เขาขายทุกอย่างและติดตามพระองค์ไป ชายคนนั้นจากไปอย่างน่าผิดหวังเพราะเขามีทรัพย์สมบัติมากมาย อันที่จริงเขาไม่ได้รักษาพระบัญญัติจริง ๆ เขาฝ่าฝืนข้อแรก โดยให้ความสำคัญกับบางอย่างในชีวิตของเขาเหนือพระเจ้า ความร่ำรวยเป็นเหมือนรูปเคารพสำหรับเขา

จากนั้นพระเยซูทรงอธิบายว่าความร่ำรวยนั้นน่าหลงใหลเพียงใด และการที่สัตว์ตัวใหญ่อย่างอูฐจะลอดรูเข็มก็ง่ายกว่าคนมั่งมีจะเข้าในแผ่นดินของพระเจ้า

เหล่าสาวกประหลาดใจกับคำตรัสของพระเยซูและสงสัยว่าใครจะรอดได้ พระเยซูจึงให้ข้อสรุปที่สำคัญใน มาระโก 10:27 “ส่วนมนุษย์ก็เหลือกำลังที่จะทำได้ แต่ไม่เหลือกำลังของพระเจ้า เพราะว่าพระเจ้าทรงทำให้สำเร็จได้ทุกสิ่ง”

ดูเหมือนว่า มาระโก 10:27 จะให้ข้อสรุปสำหรับเรื่องนี้ได้อย่างงดงาม คุณไม่อาจไปถึงสวรรค์ได้ด้วยตัวคุณเอง คุณจำเป็นต้องได้รับพระคุณของพระเจ้าจึงจะรอดได้

แต่แล้วเปโตรก็โพล่งออกมาว่า เขาและเพื่อน ๆ ละทิ้งสิ่งสารพัดและติดตามพระเยซูมา พระเยซูทรงตอบว่า สิ่งต่าง ๆ ที่พวกเขาละทิ้งเพื่อติดตามพระองค์นั้นก็เล็กน้อยเมื่อเทียบกับสิ่งที่จะได้รับทั้งในปัจจุบันและใน “ยุคหน้า”

จุดสำคัญในข้อนี้ก็คือ การสิ้นพระชนม์ของพระคริสต์ที่แก้ไขความผิดของมนุษย์ และจากนั้นพระคุณของพระคริสต์และการฟื้นคืนพระชนม์ของพระองค์คือสิ่งที่เสริมกำลังทำให้เรามีพลังที่จะปฏิบัติตามและเชื่อฟังพระบัญชาของพระองค์

`อ่าน โรม 6:1-11 ข้อพระคัมภีร์เหล่านี้เผยให้เห็นความจริงแห่งพระคุณของพระเจ้าในชีวิตของเราทั้งในการทำให้เราชอบธรรมและทำให้เราเป็นคนใหม่ในพระองค์อย่างไร`