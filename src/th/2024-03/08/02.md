---
title:  แผนการของพระเจ้าสำหรับการแต่งงาน
date:   18/08/2024
---

`อ่าน มาระโก 10:1-12 พร้อมกับปฐมกาล 1:27 และปฐมกาล 2:24 กับดักอะไรที่ซ่อนอยู่ภายใต้คำถามของพวกฟาริสีที่เกี่ยวกับการหย่าร้าง และพระเยซูทรงให้บทเรียนอะไรจากคำตอบของพระองค์`

จากข้อพระคัมภีร์เหล่านี้ พวกฟาริสีถามพระเยซูว่าเป็นการถูกต้องหรือไม่ที่ผู้ชายจะหย่าภรรยาของตน พวกฟาริสีถือว่าการหย่าร้างเป็นสิ่งที่ถูกต้องตามกฎหมาย แต่คำถามนั้นตั้งอยู่บนเหตุผลที่อยู่เบื้องหลัง โรงเรียนเชมไมย์ (The School of Shammai) ให้ข้อโต้แย้งในเรื่องนี้อย่างเข้มข้น โดยอนุญาตให้หย่าร้างได้เฉพาะในกรณีที่ไม่มีบุตร กรณีที่ละเลยในการจัดหาสิ่งจำเป็นขั้นพื้นฐาน ละเลยทางอารมณ์ หรือไม่ซื่อสัตย์ในชีวิตสมรส ในทางกลับกันโรงเรียนฮิลเลล (The School of Hillel) มีความยืดหยุ่นในเรื่องนี้มากกว่า โดยอนุญาตให้หย่าร้างได้ไม่ว่าจะด้วยเหตุผลใดก็ตาม แม้ว่ากระบวนการหย่าร้างของพวกเขาจะซับซ้อนกว่าเพื่อช่วยให้เรื่องต่าง ๆ ดำเนินการช้าลง

ฉะนั้นแล้ว อาจดูแปลกที่พวกเขาถามคำถามกว้าง ๆ กับพระเยซูว่าการหย่าร้างเป็นที่ยอมรับหรือไม่ อย่างไรก็ตามเบื้องหลังคำถามนี้คือแผนการที่จะจับพระเยซู โดยให้พระองค์มีปัญหากับเฮโรด อันติปัส ผู้ปกครองในภูมิภาคตะวันออกของแม่น้ำจอร์แดนที่ซึ่งพระเยซูประทับอยู่ในขณะนี้ อันติปัสหย่ากับภรรยาของเขาและแต่งงานกับเฮโร เดียสซึ่งเป็นภรรยาของน้องชาย เฮโรดได้ตัดศีรษะของยอห์นผู้ให้บัพติศมาเนื่องจากยอห์นตำหนิความสัมพันธ์ที่ผิดกฎหมายนี้ (อ่านมัทธิว 14:1-12)

พระเยซูทรงเลี่ยงคำถามของพวกฟาริสีด้วยการถามพวกเขากลับว่า โมเสสบัญญัติไว้ว่าอย่างไรในเรื่องนี้ พวกฟาริสีอ้างอิง เฉลยธรรมบัญญัติ 24:1-4 ในคำตอบของพวกเขา ซึ่งเป็นการอธิบายถึงกรณีเฉพาะของการแต่งงานใหม่หลังการหย่าร้าง ชนชาติอิสราเอลในสมัยโมเสสมีการหย่าร้างกันอยู่แล้ว ซึ่งกฎหมายในกรณีที่อธิบายไว้ในเฉลยธรรมบัญญัติ 24 มีจุดมุ่งหมายเพื่อให้การคุ้มครองแก่สตรีที่เกี่ยวข้อง แต่ในสมัยของพระเยซูนั้นกลับกัน โดยโรงเรียนฮิลเลลบิดเบือนกฎนี้โดยให้เข้าถึงการหย่าร้างได้ง่ายขึ้นไม่ว่าจะด้วยเหตุผลใดก็ตาม ดังนั้น กฎหมายที่มีจุดมุ่งหมายเพื่อคุ้มครองผู้หญิงกลับถูกนำมาใช้เพื่อให้ง่ายต่อการผลักไสเธอออกไป

แทนที่พระเยซูจะโต้เถียงเรื่องกฎหมายในเฉลยธรรมบัญญัติ 24 พระองค์ตรัสย้อนกลับไปถึงแผนการเริ่มต้นของพระเจ้าสำหรับการแต่งงานในปฐมกาล 1 และ 2 พระองค์ทรงตั้งข้อสังเกตว่าในปฐมกาลพระเจ้าทรงสร้างชายหนึ่งคนและหญิงหนึ่งคน (ปฐมกาล 1:27) ทรงเน้นถึงบุคคลสองคนแยกจากกัน จากนั้นพระองค์ทรงเชื่อมโยงความจริงนี้เข้ากับ ปฐมกาล 2:24 ที่ว่าผู้ชายจะละทิ้งบิดามารดาของตนไปผูกพันกับภรรยา และเขาทั้งสองจะเป็นเนื้อเดียวกัน แนวคิดเรื่องความเป็นหนึ่งเดียวกันนี้เป็นรากฐานในการยืนยันความศักดิ์สิทธิ์ของพันธะการแต่งงาน สิ่งที่พระเจ้าทรงรวมเข้าด้วยกันแล้วนั้น มนุษย์ไม่ควรทำให้แยกออกจากกัน

`สมาชิกในโบสถ์ของคุณจะทำอะไรได้บ้างเพื่อเสริมสร้างความสัมพันธ์ของการแต่งงาน คุณจะช่วยคนที่มีปัญหาในชีวิตการแต่งงานได้อย่างไร`