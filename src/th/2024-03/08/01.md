---
title:  ตรัสสอนเหล่าสาวก ตอน
date:   17/08/2024
---

### อ่านข้อพระคัมภีร์สำหรับบทเรียนสัปดาห์นี้
มาระโก 10; ปฐมกาล 1:27; ปฐมกาล 2:24; กาลาเทีย 4:1, 2; โรม 6:1-11; อิสยาห์ 11:1-16

> <p>ข้อควรจำ</p>
> “เพราะว่าบุตรมนุษย์ไม่ได้มาเพื่อรับการปรนนิบัติ แต่มาเพื่อจะปรนนิบัติคนอื่น และให้ชีวิตของท่านเป็นค่าไถ่คนจำนวนมาก” (มาระโก 10:45)

สัปดาห์นี้เราจะศึกษามาระโก 10 ซึ่งเป็นส่วนสุดท้ายของคำสอนพิเศษที่พระเยซูตรัสสอนบรรดาสาวกของพระองค์ให้เตรียมพร้อมในการรับเอากางเขน ประมาณครึ่งหนึ่งของบทนี้เกี่ยวข้องกับตัวของเหล่าสาวกเอง และส่วนที่เหลือกล่าวถึงประเด็นสำคัญของการเป็นสาวก แต่เล่าจากมุมมองของคนอื่น ๆ ที่มีปฏิสัมพันธ์กับพระเยซู พวกฟาริสีมาโต้เถียงกับพระองค์เรื่องการหย่าร้าง พ่อแม่พาลูก ๆ ของตนมาขอพรจากพระเยซู เศรษฐีหนุ่มถามถึงเรื่องชีวิตนิรันดร์ และชายตาบอดร้องขอให้รักษา

มาระโกบทนี้ให้คำสอนสำคัญเกี่ยวกับความหมายของการติดตามพระเยซู โดยเฉพาะอย่างยิ่งเกี่ยวกับวิธีการดำเนินชีวิตในปัจจุบัน กล่าวคือ การแต่งงาน การเลี้ยงดูบุตร วิธีจัดการกับความมั่งคั่ง และสิ่งที่ต้องจ่ายหรือรางวัลที่จะได้รับจากการติดตามพระองค์ ปิดท้ายด้วยการรักษาชายตาบอดคนที่สอง (มาระโก 10:46-52; เปรียบเทียบกับ มาระโก 8:22-26) ซึ่งเป็นการปิดฉากของเรื่องในส่วนนี้ (มาระโก 8:22-10:52) และตามด้วยตัวอย่างที่งดงามของการติดตามพระเยซู รวมถึงสิ่งที่ต้องจ่ายและรางวัลที่จะได้รับในการติดตามพระองค์

บทเรียนทั้งหมดทั้งมวลนี้มีไว้เพื่อเตรียมผู้ติดตามพระเยซูให้พร้อมต่อความท้าทายที่มาพร้อมกับการเป็นสาวกของพระองค์ ไม่ว่าจะสำหรับสาวกเมื่อ 2,000 ปีก่อนหรือสาวกในศตวรรษที่ 21