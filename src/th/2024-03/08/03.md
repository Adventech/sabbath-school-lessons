---
title:  พระเยซูและเด็ก ๆ
date:   19/08/2024
---

`อ่าน มาระโก 10:13-16 พระเยซูทรงทำอย่างไรกับผู้ที่นำเด็ก ๆ มาหาพระองค์`

แม้ว่าการมีลูกเป็นที่ต้องการอย่างมากในโลกยุคโบราณ (โดยเฉพาะเด็กผู้ชายในวัฒนธรรมที่มีผู้ชายเป็นใหญ่นั้นเป็นสิ่งที่มีคุณค่าอย่างมาก) แต่กระบวนการคลอดบุตรและการเลี้ยงดูนั้นไม่ใช่เรื่องง่าย เนื่องจากไม่มีการรักษาพยาบาลที่ทันสมัย มารดาจึงมีภาวะเสี่ยงในการคลอดบุตร ทารกแรกเกิด ทารกและเด็ก ๆ ก็เสี่ยงต่อปัญหาสุขภาพอย่างมาก เพื่อป้องกันอันตรายนี้ หลายวัฒนธรรมจึงอาศัยยาแผนโบราณและเครื่องรางของขลังเพื่อปกป้องบุคคลที่อ่อนแอเหล่านี้จากอำนาจที่มุ่งร้าย

แม้ว่าเด็ก ๆ จะเป็นที่ต้องการ แต่จริง ๆ แล้วพวกเขาก็มีสถานะทางสังคมที่ต่ำต้อยเยี่ยงทาส (กาลาเทีย 4:1, 2) ในโลกยุคกรีก-โรมัน ทารกที่มีความผิดปกติหรือไม่พึงประสงค์มักจะถูกกำจัดหรือโยนลงในแม่น้ำ เด็กผู้ชายมีค่ามากกว่าเด็กผู้หญิง บางครั้งทารกแรกเกิดที่เป็นหญิงก็ถูกทิ้งให้ตาย บางครั้งทารกที่ถูกทิ้งเหล่านี้ก็ “ได้รับการช่วยเหลือ” เพียงเพื่อได้รับการเลี้ยงดูและถูกขายเป็นทาสในที่สุด

ดูเหมือนว่าเหล่าสาวกจะยังไม่เข้าใจคำสอนที่พระเยซูให้ไว้ก่อนหน้านี้ในมาระโก 9 ที่เกี่ยวกับการยอมรับอาณาจักรของพระเจ้าก็เหมือนการยอมรับเด็กเล็ก ๆ (มาระโก 9:33-37) บัดนี้พวกเขากำลังตำหนิคนที่พาเด็ก ๆ มาหาพระเยซูเพื่อขอพร บางทีพวกเขาอาจคิดว่าพระองค์คงไม่มีเวลาสำหรับงานง่าย ๆ เช่นนี้

แต่พวกเขาคิดผิด พระเยซูทรงขุ่นเคืองพระทัย ในพระธรรมมาระโกตลอดทั้งเล่ม เราจะเห็นปฏิกิริยาโต้ตอบของพระเยซูต่อผู้คนอย่างเด็ดขาด และปฏิกิริยาโต้ตอบที่เห็นได้ชัดอย่างหนึ่งของพระองค์เกิดขึ้นเมื่อผู้คนกีดกันเด็ก ๆ ให้ออกห่างจากพระองค์

พระองค์ทรงยืนกรานอย่างหนักแน่นว่าเหล่าสาวกจะต้องไม่ขัดขวางเด็ก ๆ เหตุใดจึงเป็นเช่นนั้น เพราะแผ่นดินสวรรค์ของพระเจ้าเป็นของเด็ก ๆ เหล่านั้น และการที่จะเข้าไปนั้น เราจะต้องมีทัศนคติและมุมมองของเด็ก น่าจะหมายถึงการวางใจในพระเจ้าอย่างเรียบง่ายและไม่มีข้อสงสัย

“อย่าให้อุปนิสัยที่ไม่เหมือนพระคริสต์ทำให้ผู้อื่นเข้าใจพระเยซูผิดเพี้ยนไป จงอย่าแสดงอาการเย็นชาและเกรี้ยวกราดใส่เด็ก ๆ จนทำให้พวกเขาถอยห่างไปจากพระองค์ อย่าเป็นเหตุให้เขารู้สึกว่าสวรรค์เป็นสถานที่ไม่น่าอยู่เพราะท่านอยู่ที่นั่น อย่าพูดถึงเรื่องศาสนาดูประหนึ่งว่าเป็นสิ่งที่เด็กไม่อาจเข้าใจได้ หรือทำราวกับว่าพวกเขายังไม่สมควรรับเอาพระคริสต์ขณะเยาว์วัย อย่างทำให้พวกเขาฝังใจอย่างผิดๆ ว่าศาสนาของพระคริสต์เป็นศาสนาแห่งความเศร้าหมอง และการที่พวกเขาจะเข้าไปหาพระผู้ช่วยให้รอดจะต้องสละทิ้งทุกสิ่งทุกอย่างที่ทำให้ชีวิตสดใสร่าเริงออกไป” (เอลเลน จี. ไว้ท์, มหัศจรรย์แห่งการรักษา, หน้า 43, 44)

`คุณจะแสดงให้เด็ก ๆ ที่อยู่รอบตัวเห็นถึงพระเยซูได้อย่างไร`