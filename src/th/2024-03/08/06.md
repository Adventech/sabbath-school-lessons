---
title:  ‘ท่านต้องการจะให้เราทำอะไรให้ท่าน’
date:   22/08/2024
---

`อ่าน มาระโก 10:46-52 บารทิเมอัสมีปฏิกิริยาอย่างไรเมื่อพระเยซูเสด็จผ่านมา`

ตลอดพระธรรมมาระโกมาจนถึงจุดนี้ พระเยซูมักบอกให้ผู้คนไม่ต้องเผยแพร่เกี่ยวกับการอัศจรรย์ที่พระองค์ทรงทำและตัวตนของพระองค์ ยกเว้นบางรายเท่านั้น อย่างไรก็ตามขณะที่พระองค์เสด็จออกจากเมืองเยรีโค ชายตาบอดขอทานข้างถนนเมื่อได้ยินว่าพระเยซูชาวนาซาเร็ธกำลังเสด็จมาจึงตะโกนร้องว่า “เยซู บุตรดาวิดเจ้าข้า ขอทรงพระเมตตาข้าพระองค์เถิด” (มาระโก 10:47) เพื่อให้สอดคล้องกับเรื่องราวที่เกิดขึ้นซ้ำ ๆ ฝูงชนจึงพยายามเรียกร้องให้ชายตาบอดนั้นเงียบ แต่ไม่ประสบผลสำเร็จ

แต่ไม่มีผู้ใดขัดขวางบารทิเมอัสได้และเขาตะโกนดังยิ่งขึ้นว่า “บุตรดาวิดเจ้าข้า ขอทรงพระเมตตาข้าพระองค์เถิด” (มาระโก 10:48) คำพูดของเขาแสดงถึงความเชื่อในพระเยซูว่าเป็นพระเมสสิยาห์และความมั่นใจว่าพระองค์สามารถรักษาเขาได้ ตำแหน่ง “บุตรดาวิด” ในสมัยของพระเยซูให้แนวคิดสำคัญสองประการคือ การคืนกษัตริย์ขึ้นสู่บัลลังก์ของอิสราเอล (เปรียบเทียบกับ อิสยาห์ 11; เยเรมีย์ 23:5, 6; เยเรมีย์ 33:15; เอเสเคียล 34:23, 24; เอเสเคียล 37:24; มีคาห์ 5:2-4; เศคาริยาห์ 3:8; เศคาริยาห์ 6:12) และความคาดหวังว่าบุคคลผู้นี้จะเป็นผู้ให้การรักษาและไล่ผีได้

พระเยซูทรงหยุดและทรงสั่งให้พวกเขานำชายตาบอดมาหาพระองค์ เป็นที่น่าสังเกตที่ชายตาบอดสลัดผ้าคลุมทิ้งไปขณะที่เขาเข้ามาหาพระเยซู คนตาบอดในสมัยของพระเยซูถือว่าเป็นกลุ่มคนที่ต่ำต้อยที่สุดในสังคม เช่นเดียวกับหญิงม่ายและเด็กกำพร้า คนเหล่านี้ดิ้นรนเพื่อเอาชีวิตรอดและเผชิญกับอันตรายอย่างแท้จริง ผ้าคลุมถือว่าเป็นการให้ความปลอดภัยแก่ชายคนนั้น การที่เขาโยนผ้าคลุมทิ้งไปหมายความว่าเขามีความเชื่อว่าพระเยซูจะทรงรักษาเขาให้หายได้

พระเยซูไม่ทำให้เขาต้องผิดหวัง ตามที่พระกิตติคุณบันทึกไว้ใครก็ตามที่มาหาพระองค์เพื่อขอความช่วยเหลือจะได้รับสิ่งนั้นเสมอ พระเยซูทรงถามคำถามเดียวกันกับที่ทรงถามยากอบและยอห์นในมาระโก 10:36 ว่า “ท่านต้องการจะให้เราทำอะไรให้ท่าน” (มาระโก 10:51) ชายตาบอดขอการมองเห็นโดยไม่ลังเลใจ และพระเยซูทรงทำให้มองเห็นในทันที ชายตาบอดคนนั้นก็ติดตามพระเยซูไปตามทาง

เรื่องนี้เป็นบทสรุปของหัวข้อการเป็นสาวกในพระธรรมมาระโก ทำหน้าที่เป็นเหมือนฉากกั้นหนังสือที่มีเรื่องราวของการรักษาชายตาบอดอีกคนหนึ่งใน มาระโก 8:22-26 คั่นส่วนหน้า เรื่องทั้งสองนี้แสดงให้เห็นว่าการเป็นสาวกคือการมองโลกด้วยสายตาใหม่ แม้จะไม่ชัดเจนในตอนแรกก็ตาม แต่ขอให้ติดตามพระเยซูไปในแบบที่พระองค์ทรงนำเสมอ

`เหตุการณ์ใดบ้างที่คุณร้องออกมาว่า “พระเยซู บุตรดาวิดเจ้าข้า ขอทรงพระเมตตาข้าพระองค์เถิด” เกิดอะไรขึ้นในเหตุการณ์นั้น และคุณเรียนรู้อะไรจากประสบการณ์นั้น`