### พระธรรมมาระโก

ผู้อ่านพระธรรมมาระโกรู้ตั้งแต่เริ่มต้นแล้วว่าพระเยซูคือใคร พระองค์คือพระเมสสิยาห์ พระบุตรของพระเจ้า (มาระโก 1:1) แต่อย่างไรก็ตาม ผู้คนในเรื่องต่างพยายามหาทางเข้าใจว่าพระองค์คือผู้ใดและทรงทำอะไร ยกเว้นคนที่ถูกผีเข้า พวกเขารู้ดีว่าพระองค์คือใคร พวกผีปีศาจรู้จักพระองค์และถอยร่นไปต่อหน้าพระวจนะอันยิ่งใหญ่ของพระองค์

แต่พระเยซูทรงบัญชาให้พวกที่ถูกผีเข้าปิดบังพระลักษณะของพระองค์อยู่เสมอ ทำไมพระองค์จึงตรัสสั่งให้เป็นความลับ นักศึกษาพระคัมภีร์ครุ่นคิดถึงคำถามนี้มานานหลายศตวรรษ แม้แต่ยังตั้งชื่อให้กับความลับในพระลักษณะของพระองค์ว่า ความลับแห่งพระเมสสิยาห์อีกด้วย เหตุใดพระกิตติคุณจึงเลือกที่จะนิ่งเงียบหรือไม่เปิดเผยว่าพระเยซูคือใคร

สิ่งที่จะชัดเจนขึ้นในการเดินทางผ่านพระธรรมมาระโกครั้งนี้คือ ไม่เพียงแต่มีความลับในพระธรรมเล่มนี้เท่านั้น แต่ยังมีการเปิดเผยที่น่าอัศจรรย์ใจอีกด้วย ซึ่งเรียกว่า Revelation/Secrecy Motif หรือความจริงที่สมบูรณ์เกี่ยวกับพระเยซูจะค่อย ๆ เปิดเผยทีละน้อย ซึ่งความจริงจะค่อย ๆ คลี่คลายไปตลอดพระธรรมมาระโกทั้งเล่ม แม้ว่าท้ายที่สุดความลับทั้งหมดจะสิ้นสุดลงอย่างน่าประหลาดใจ และการเปิดเผยพระเยซูอย่างน่าอัศจรรย์ใจเข้ามาแทนที่

อันที่จริงพระธรรมมาระโกสามารถแบ่งออกเป็นสองส่วนได้อย่างชัดเจน สามารถแบ่งได้ครึ่งต่อครึ่ง บทที่หนึ่งจนถึงช่วงท้ายของบทที่แปดมุ่งไปที่คำถามสำคัญคือ พระเยซูคือใคร คำตอบแสดงอยู่ในหลักคำสอนและการอัศจรรย์ของพระองค์ พระองค์ทรงเอาชนะความชั่วร้ายครั้งแล้วครั้งเล่า ทรงประทานความหวังแก่ผู้ที่ถูกกดขี่ และทรงสอนความจริงอันลึกซึ้งที่บาดลึกลงถึงหัวใจของการดำรงชีวิตของมนุษย์ สิ่งเหล่านี้ล้วนประกาศต่อผู้อ่านว่าพระองค์ทรงเป็นพระเมสสิยาห์ ทรงเป็นพระคริสต์ที่ชาวฮีบรูรอคอยมาเนิ่นนาน

อย่างไรก็ตาม เรื่องราวดำเนินมาจนกระทั่งถึงกลางเล่มของพระธรรมมาระโก มีคนที่ไม่ถูกผีสิงประกาศว่าพระองค์ทรงเป็นผู้ใดได้อย่างถูกต้อง จึงเป็นการตอบคำถามครึ่งแรกของพระธรรมที่เกี่ยวกับพระลักษณะของพระคริสต์ และบุคคลนั้นก็คือเปโตรผู้ประกาศว่า “พระองค์เป็นพระคริสต์” (มาระโก 8:29)

ในส่วนครึ่งหลังของพระธรรมมาระโก เริ่มตั้งแต่มาระโก 8:31 ไปจนจบ เป็นการตอบคำถามอีกข้อหนึ่งที่กล่าวว่า พระเยซูกำลังจะไปที่ใด คำตอบนั้นน่าตกใจ พระองค์กำลังมุ่งหน้าไปที่กางเขน ซึ่งถือเป็นรูปแบบการตายที่น่าอับอายและน่าอัปยศที่สุดในสังคมโรมัน จุดหมายปลายทางนี้เป็นสิ่งที่คาดไม่ถึงเลยสำหรับพระเมสสิยาห์ที่ผู้ติดตามของพระองค์คิดว่าพระองค์จะทรงเป็นผู้โค่นล้มกรุงโรมและสถาปนาอิสราเอลให้เป็นชนชาติที่เข้มแข็ง

สาวกที่พูดพล่ามของพระเยซูไม่สามารถเข้าใจสิ่งที่พระองค์กำลังตรัสได้ เมื่อเรื่องราวในพระธรรมดำเนินต่อไป พวกเขาถามเกี่ยวกับหัวข้ออันแสนเจ็บปวดนี้น้อยลง จนกระทั่งในที่สุดพวกเขาก็เงียบลงเมื่อต้องเผชิญกับความจริงอันไม่พึงประสงค์

สถานการณ์เริ่มมืดมนและเศร้าหมองยิ่งขึ้นเมื่อพระเยซูเผชิญหน้ากับผู้นำศาสนาที่วางแผนการปลงพระชนม์พระองค์ เหล่าสาวกที่รอคอยอาณาจักรแห่งสง่าราศีด้วยความหวังต่างต้องตกตะลึกกับเหตุการณ์ที่พลิกผันอย่างไม่คาดคิด ทั้งการจับกุม การไต่สวน และการตรึงกางเขน ซึ่งทำลายความหวังของพวกเขา

อย่างไรก็ตามตลอดเหตุการณ์เหล่านี้ พระเยซูยังคงแน่วแน่ในการสื่อสารถึงจุดหมายปลายทางของพระองค์และความสำคัญของการสิ้นพระชนม์และการฟื้นคืนพระชนม์ที่จะเกิดขึ้น ขนมปังและถ้วยของผลจากเถาองุ่นที่ใช้สำหรับพระกระยาหารมื้อสุดท้ายเป็นสัญลักษณ์ของพระวรกายและพระโลหิตของพระองค์ (มาระโก 14:22-25) และพระองค์จะทรงเป็นค่าไถ่เพื่อปลดแอกคนจำนวนมาก (มาระโก 10:45)

ไม่ได้หมายความว่าพระองค์ทรงเผชิญกับกางเขนอย่างสงบนิ่งและปลงพระทัย ในสวนเกทเสมนีพระองค์ทรงทุกข์ทรมานกับการตัดสินใจ (มาระโก 14:32-42) และที่กางเขนพระองค์ทรงร้องด้วยความสิ้นหวังว่า “พระเจ้าของข้าพระองค์ พระเจ้าของข้าพระองค์ ทำไมพระองค์ทรงทอดทิ้งข้าพระองค์” (มาระโก 15:34) พระธรรมมาระโกแสดงให้เราเห็นถึงความมืดมนที่พระคริสต์ต้องเผชิญ ซึ่งคือราคาที่ต้องจ่ายเพื่อความรอดของเรา แต่กางเขนไม่ใช่จุดสิ้นสุดของการเดินทาง หลังจากการฟื้นคืนพระชนม์ พระองค์ทรงเตรียมการประชุมกับสาวกของพระองค์ในแคว้นกาลิลี และดังที่เราทราบกันคือ คริสตจักรของคริสเตียนจึงเริ่มต้นขึ้น

เรื่องราวที่น่าจดจำที่สุดเล่าในรูปแบบกระชับและดำเนินเรื่องอย่างรวดเร็ว โดยแทบไม่มีคำวิจารณ์จากผู้เขียนพระกิตติคุณเลย เขาเพียงแค่เล่าเรื่อง จากนั้นปล่อยให้คำพูดและการกระทำพูดถึงชีวิตและการสิ้นพระชนม์ของพระเยซูชาวนาซาเร็ธด้วยตัวเอง

ดร.โธมัส อาร์ แช็ปเพิร์ด ศาสตราจารย์วิจัยอาวุโสเกี่ยวกับพระคัมภีร์พันธสัญญาใหม่ของคณะศาสนศาสตร์เซเว่นธ์เดย์แอ๊ดเวนตีส แห่งมหาวิทยาลัยแอนดรูว์ ท่านและเชอร์รี่ภรรยาของท่านมีบุตรชายหญิงที่โตแล้วด้วยกันสองคนและหลาน ๆ อีกหกคน