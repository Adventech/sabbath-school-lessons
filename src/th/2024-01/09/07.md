---
title:  วันศุกร์ ศึกษาเพิ่มเติม
date:   01/03/2024
---

อ่านหนังสือ ผู้พึงปรารถนาของปวงชน ของนางเอลเลน จี. ไว้ท์. เรื่อง “พระเจ้าสถิตกับเรา” หน้า 19-26

เนื่องจากพระธรรมสดุดีเป็นทั้งคำอธิษฐานของพระคริสต์และเป็นคำอธิษฐานที่เกี่ยวกับพระคริสต์ สดุดีจึงเปิดเผยอย่างพิเศษถึงพระลักษณะของพระคริสต์และพระราชกิจแห่งการไถ่ในฐานะพระผู้ทรงเป็น “พระเจ้าสถิตกับเรา” (มัทธิว 1:23) พระเยซูทรงเป็น “พระเจ้าสถิตกับเรา” ในการอธิษฐานต่อสู้กับช่วงเวลาที่เรารู้สึกถูกละทิ้งหรือต้องทนทุกข์ พระองค์ทรงเป็น “พระเจ้าสถิตกับเรา” ในเสียงร้องขอความยุติธรรมและการช่วยให้รอด พระเยซูทรงเป็น “พระเจ้าสถิตกับเรา” ด้วยการไม่ทรงทอดทิ้งเราให้หลงทางและสิ้นหวัง แต่ทรงสำแดงให้เราเห็นหนทางแห่งความเชื่อในชัยชนะ พระองค์ทรงกลายเป็นปุโรหิต นิรันดร์และกษัตริย์เพื่อช่วยเราให้พ้นจากหายนะของบาปตลอดกาล พระสัญญาศักดิ์สิทธิ์แห่งความรอดจะสำเร็จได้ในพระคริสต์ผู้ทรงเป็นแบบอย่างกษัตริย์แห่งดาวิดที่สมบูรณ์แบบ (2 โครินธ์ 1:20)

นางเอลเลน จี. ไว้ท์. บรรยายถึงความเป็นหนึ่งเดียวกันของพระคริสต์กับมนุษย์ไว้อย่างลึกซึ้งว่า “พระคริสต์ทรงสัมผัสมนุษย์ด้วยความเป็นมนุษย์ของพระองค์ พระองค์ทรงฉวยบัลลังก์ของพระเจ้าไว้ด้วยความเป็นพระเจ้าของพระองค์ ในฐานะที่ทรงเป็นบุตรมนุษย์ พระองค์ทรงเป็นแบบอย่างของการเชื่อฟังแก่เรา ในฐานะที่ทรงเป็นพระบุตรของพระเจ้า พระองค์ทรงให้อำนาจในการเชื่อฟังแก่เรา พระคริสต์ทรงเป็นผู้ที่ตรัสกับโมเสจากพุ่มไม้บนภูเขาโฮเรบ  พระองค์ตรัสว่า ‘เราเป็นผู้ซึ่งเราเป็น...ไปบอกชนชาติอิสราเอลดังนี้ว่า พระองค์ผู้ทรงพระนามว่าเราเป็นทรงใช้ข้าพเจ้ามาหาท่านทั้งหลาย’ อพยพ 3:14 นี่เป็นคำมั่นสัญญาว่าจะช่วยชนชาติอิสราเอลให้รอด ดังนั้น เมื่อพระองค์เสด็จมา ‘ปรากฏอยู่ในสภาพมนุษย์’ พระองค์จึงทรงประกาศพระองค์เองว่า เราเป็น บุตรแห่งเบธเลเฮ็ม พระผู้ช่วยให้รอดผู้ทรงสุภาพอ่อนโยนและใจอ่อนน้อมคือ พระเจ้าผู้ทรง ‘ปรากฏเป็นมนุษย์’ 1 ทิโมธี 3:16 และพระองค์ตรัสกับเราว่า ‘เราเป็นผู้เลี้ยงที่ดี’ ‘เราเป็นอาหารดำรงชีวิต’ ‘เราเป็นทางนั้น เป็นความจริง และเป็นชีวิต’ ‘สิทธิอำนาจทั้งหมดในสวรรค์ก็ดี ในแผ่นดินโลกก็ดีทรงมอบไว้แก่เราแล้ว’ ยอห์น 10:11; 6:51; 14:6; มัทธิว 28:18 เราเป็นผู้ประกันทุก ๆ คำสัญญา เราเป็นซึ่งเราเป็น อย่างกลัวเลย” (เอลเลน จี. ไว้ท์, ผู้พึงปรารถนาของปวงชน, หน้า 24, 25)

**คำถามเพื่อการอภิปราย**

`พระเจ้าทรงแสดงให้เห็นว่าพระองค์ทรงสัตย์ซื่อต่อพันธสัญญาของพระองค์ทั้ง ๆ ที่ผู้คนไม่ซื่อสัตย์อย่างไร อะไรที่ทำให้บุตรธิดาของพระเจ้ามั่นใจได้ในทุกวันนี้ขณะที่ต้องต่อสู้ดิ้นรนกับความทุกข์`

`พระคริสต์ผู้ทรงเป็นปุโรหิตที่พิเศษและเหนือกว่าตามอย่างของเมลคีเซเดค ช่วยเสริมสร้างความรอดของประชากรของพระเจ้าให้มีความแน่นอนได้อย่างไร`

`พระกิตติคุณเผยให้เห็นว่า พระสัญญาที่เกี่ยวกับพระเมสสิยาห์หลายประการในพระธรรมสดุดีสำเร็จในพระเยซูคริสต์ แสดงให้เห็นว่าพระวจนะของพระเจ้านั้นเป็นถูกต้องแม่นยำเพียงใด เหตุใดเราจึงต้องหลีกเลี่ยงความรู้สึกใด ๆ ที่มีแนวโน้มบั่นทอนความไว้วางใจในพระคำของพระเจ้า`

`เราได้รับการปลอบประโลมใจอะไรจากพระวจนะของพระเจ้าที่กล่าวว่า “สิทธิอำนาจทั้งหมดในสวรรค์ก็ดี ในแผ่นดินโลกก็ดีทรงมอบไว้แก่เราแล้ว” (มัทธิว 28:18) เราจะนำคำสัญญานี้ไปใช้กับประสบการณ์ชีวิตของเราเองอย่างไร`