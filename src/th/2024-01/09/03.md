---
title:  วันจันทร์ พระเมสสิยาห์ผู้ทนทุกข์
date:   26/02/2024
---

`อ่าน สดุดี 22 และสดุดี 118:22 ผู้ที่พระเมสสิยาห์เสด็จมาเพื่อช่วยให้รอดปฏิบัติต่อพระองค์อย่างไร`

เพลงสดุดีหลายบทแสดงความรู้สึกถึงความเจ็บปวดจากการถูกละทิ้งอย่างถึงที่สุดของพระเมสสิยาห์ผู้ทนทุกข์ (เช่น สดุดี 42; สดุดี 88; สดุดี 102) สดุดี 22 เป็นคำพยากรณ์ถึงพระเมสสิยาห์โดยตรง เนื่องจากรายละเอียดมากมายในสดุดีบทนี้ไม่มีความเกี่ยวข้องกับกษัตริย์ดาวิดในอดีต แต่เข้ากันได้อย่างเหมาะสมกับเหตุการณ์การสิ้นพระชนม์ของพระคริสต์ นอกจากนี้ พระเยซูทรงใช้ถ้อยคำจาก สดุดี 22:1 ในคำอธิษฐานที่กางเขน (มัทธิว 27:46)

ขนาดของความทรมานของพระคริสต์ที่ต้องแยกจากพระบิดาวัดได้จากความใกล้ชิดกันของพระองค์ กล่าวคือพระองค์ทรงเป็นอันหนึ่งอันเดียวกันอย่างไม่มีใครเทียบได้ (ยอห์น 1:1, 2; ยอห์น 10:30) เหตุที่ต้องแยกจากกันเนื่องจากการที่พระคริสต์ทรงแบกบาปของทั้งโลกไว้ แม้ความทุกข์ทรมานจะลึกเพียงใดก็ไม่อาจทำลายความเป็นหนึ่งเดียวกันของพระบิดาและพระบุตรได้ ในช่วงเวลาที่ถูกละทิ้ง พระคริสต์ทรงวางใจในพระบิดาอย่างไม่มีเงื่อนไข แม้พระองค์จะต้องเผชิญกับความสิ้นหวังอย่างถึงที่สุด

“ความชั่วช้าของเราทุกคนวางไว้บนพระคริสต์ผู้ทรงเป็นผู้แทนและผู้ค้ำประกัน พระองค์ทรงถูกนับว่าเป็นผู้ละเมิด เพื่อพระองค์จะทรงไถ่เราจากการลงโทษเนื่องจากธรรมบัญญัติได้ ความผิดของผู้สืบเชื้อสายจากอาดัมทุกคนกดทับอยู่บนจิตใจของพระองค์ พระพิโรธของพระเจ้าต่อบาป การสำแดงความไม่พอใจอย่างน่าสะพรึงกลัวของพระองค์เนื่องจากความชั่วช้า สะเทือนจิตวิญญาณของพระบุตร” (เอลเลน จี. ไว้ท์, ผู้พึงปรารถนาของปวงชน, หน้า 753)

ภาพสัตว์ที่กำลังข่มขู่ เช่น โคผู้ที่แข็งแกร่ง สิงโตคำราม และพวกสุนัขเน้นย้ำให้เห็นถึงความโหดร้ายและความเกลียดชังของผู้คนที่มีต่อพระคริสต์ในช่วงเวลาสุดท้ายของพระองค์ พระผู้ทรงเปรียบได้กับตัวหนอนที่ปราศจากอันตรายและไร้ที่พึ่ง สดุดี 22 ถ่ายทอดได้อย่างแม่นยำถึงคำพูดของฝูงชนที่เยาะเย้ยพระเยซูอย่างร้ายกาจ ล้อเลียนคำตรัสของพระองค์เองที่ตรัสกับพระบิดา (สดุดี 22:1, 8; มัทธิว 27:43) และยังกล่าวถึงเหล่าทหารที่แบ่งฉลองของพระองค์ (สดุดี 22:18; มัทธิว 27:35) ในขณะนั้นผู้คนแทบจะไม่เข้าใจเลยว่า “ตัวหนอน” ที่พวกเขาพยายามบดขยี้จะกลายเป็น “ศิลามุมเอก” ของพระวิหารและเป็นหลักประกันรากฐานของพระวิหารนั้น (สดุดี 118:22)

อย่างไรก็ตาม พระเมสสิยาห์ที่ถูกปฏิเสธได้กลายเป็นบ่อเกิดแห่งความรอดสำหรับประชากรของพระเจ้าหลังจากการฟื้นคืนพระชนม์ (มัทธิว 21:42; กิจการ 4:10-12) พระคริสต์ทรงทนทุกข์จากการถูกปฏิเสธจากมนุษยชาติ แต่พระเจ้าทรงให้เกียรติพระบุตรของพระองค์ด้วยการทำให้พระองค์เป็น “ศิลามุมเอก" ของพระวิหารฝ่ายจิตวิญญาณของพระเจ้า (เอเฟซัส 2:20-22; 1 เปโตร 2:4-8) ศิลานี้คือหนทางแห่งความรอดของพระเจ้า ผู้ที่ปฏิเสธศิลานี้จะต้องเข้าสู่การพิพากษา (อิสยาห์ 8:14; มัทธิว 21:44)

`พระเยซูบนกางเขนทรงชำระโทษบาปทุกประการที่คุณเคยทำ พระองค์ทรงทนทุกข์แทนคุณ ความจริงในข้อนี้ส่งผลต่อการดำเนินชีวิตของคุณในปัจจุบันอย่างไร ทำไมคุณจึงพบว่าบาปเป็นสิ่งที่น่ารังเกียจมาก`