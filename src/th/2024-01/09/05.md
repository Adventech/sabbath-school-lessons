---
title:  วันพุธ กษัตริย์ผู้ทรงไร้เทียมทาน
date:   28/02/2024
---

`อ่าน สดุดี 2; สดุดี 110:1-3; สดุดี 89:4, 13-17; และสดุดี 110:5, 6 ข้อพระคัมภีร์นี้สอนเราถึงพระคริสต์ในฐานะกษัตริย์อย่างไร`

การพรรณนาภาพของพระเจ้าในฐานะพระบิดาของพระเมสสิยาห์ชี้ไปยังพิธีราชาภิเษกของกษัตริย์ คือช่วงเวลาที่กษัตริย์ถูกรับเข้าสู่พันธสัญญาของพระเจ้า (สดุดี 2:7; สดุดี 89:26-28) สดุดี 2:7 พยากรณ์ถึงการฟื้นคืนพระชนม์ของพระคริสต์และการถูกยกขึ้น ว่าเป็นดั่งรุ่งอรุณของการเริ่มต้นพันธสัญญาใหม่อันเป็นนิรันดร์และบทบาทของพระคริสต์ในการเป็นมหาปุโรหิต (กิจการ 13:33-39; ฮีบรู 1:5; ฮีบรู 5:5) พระเมสสิยาห์ประทับเบื้องขวาพระหัตถ์ของพระเจ้าในฐานะผู้ได้รับเกียรติและมีสิทธิอำนาจอย่างที่ไม่เคยมีมาก่อน (สดุดี 110:1; กิจการ 7:55, 56) “นอกจากนี้ ยังเห็นการทำงานระหว่างพระเจ้ากับ ‘ผู้ได้รับการเจิม’ (พระเมสสิยาห์) ... ถ้าผู้ที่นั่งที่ขวามือเป็นพระเจ้าแล้ว และพระเจ้าก็คือพระเมสสิยาห์ ดังนั้นแล้ว เราก็จะเห็นพระเมสสิยาห์ประทับที่ขวามือด้วย [ดูใน สดุดี 110:1, 5]” (Jacques Doukhan, On the Way to Emmaus (Clarksville, MD: Lederer Books, 2012), pp. 26, 27)

ท้ายที่สุด พระคริสต์จะทรงมีชัยเหนือศัตรูของพระองค์ การทำให้ศัตรูกลายเป็น “แท่นรองเท้า” เป็นภาพที่สะท้อนถึงประเพณีของกษัตริย์ตะวันออก ใกล้ในสมัยโบราณที่จะวางเท้าบนคอของศัตรูที่พ่ายแพ้ เพื่อแสดงให้เห็นถึงอำนาจเหนือพวกเขาโดยสิ้นเชิง แต่กระนั้น คทาของพระคริสต์ในข้อนี้มิใช่เครื่องมือแห่งความหวาดกลัว (สดุดี 2:9; สดุดี 110:2)

คทา (“ไม้เท้า”) เดิมทีผู้นำชนเผ่าจะถือไว้เพื่อเป็นสัญลักษณ์ของชนเผ่า (กันดารวิถี 17:2-10) คทาของพระคริสต์มาจากศิโยน เพราะพระองค์ทรงเป็นตัวแทนของผู้คนในศิโยน คทาของพระองค์เป็นสัญลักษณ์ของการพิพากษาของพระเจ้า ซึ่งยุติการปกครองของความชั่วร้ายและแสดงให้เห็นภาพของการปกครองของพระคริสต์ที่ไม่มีใครเทียบได้ (วิวรณ์ 2:27; วิวรณ์ 12:5) แม้แต่กษัตริย์ผู้ชั่วร้ายก็ยังได้รับโอกาสให้กลับใจใหม่และยอมจำนนต่อพระเมสสิยาห์ (สดุดี 2:10-12)

การพรรณนาภาพถึงชัยชนะสูงสุดของพระคริสต์ที่ชัดเจนภาพหนึ่งพบได้ในช่วงก่อนที่พระคริสต์จะเสด็จมาใน ดาเนียล 7 ซึ่งแสดงให้เห็นว่า หลังจากการพิพากษา “ถูกมอบให้แก่บรรดาผู้บริสุทธิ์ขององค์ผู้สูงสุดนั้น” (ดาเนียล 7:22) อาณาจักรของพระองค์ก็ได้รับการสถาปนา และ “แผ่นดินของท่านเหล่านี้จะเป็นแผ่นดินนิรันดร์” (ดาเนียล 7:27) เราจึงมั่นใจในพระสัญญาแห่งอาณาจักรนั้นได้เพราะกางเขน

พรนี้ได้สัญญาไว้แก่ทุกคนที่วางใจในพระผู้ทรงเป็นกษัตริย์และผู้คนต่างชื่นชมยินดีในการปกครองสูงสุดอันชอบธรรมของพระเมสสิยาห์ (สดุดี 2:12; สดุดี 89:15-17)

`เป็นการดีเพียงไรที่รู้ว่า ท้ายที่สุด ความดีจะชนะความชั่ว ความยุติธรรมจะเกิดขึ้น และความเจ็บปวดและความทุกข์ทรมานจะมลายหายไปตลอดกาล ความจริงในเรื่องนี้ปลอบประโลมใจเราอย่างไรในช่วงเวลานี้ที่ดูเหมือนว่าความชั่วร้ายจะเจริญขึ้นในสายตามนุษย์`