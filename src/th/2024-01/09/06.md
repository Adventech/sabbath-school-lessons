---
title:  วันพฤหัสบดี ปุโรหิตนิรันดร์ในรูปแบบของเมลคีเซเดค
date:   29/02/2024
---

`อ่าน สดุดี 110:4-7 การเป็นปุโรหิตของพระคริสต์มีลักษณะเฉพาะอย่างไร และการเป็นปุโรหิตแห่งสวรรค์ของพระคริสต์ให้ความหวังอันยิ่งใหญ่อะไรแก่เรา`

พระเจ้าทรงมอบตำแหน่งกษัตริย์อันเป็นนิรันดร์แก่พระ เมสสิยาห์ (สดุดี 110:1-3) และตำแหน่งปุโรหิตที่เหนือกว่าตามอย่างของเมลคีเซเดค (สดุดี 110:4-7) องค์พระผู้เป็นเจ้าทรงยืนยันพระวาทะของพระองค์ด้วยคำสัญญาอันศักดิ์สิทธิ์ (ฮีบรู 6:18) คำมั่นสัญญาของพระเจ้าที่จะทรงประทานปุโรหิตที่สมบูรณ์แบบแก่เราเป็นเครื่องหมายแห่งพระคุณของพระองค์ การที่ประชากรของพระองค์ทำบาปและก่อกบฏอย่างเปิดเผยอยู่ตลอดเวลาได้ยั่วยุพระเจ้าให้ละทิ้งประชากรของพระองค์ แต่คำมั่นสัญญาของพระเจ้านั้นไม่เปลี่ยนแปลงและประกันว่าพระคุณของพระองค์จะยกเลิกการพิพากษาเหนือผู้คนที่กลับใจ (อพยพ 32:14; สดุดี 106:45)

คำมั่นสัญญาของพระเจ้าให้องค์ประกอบใหม่แก่พันธสัญญาของดาวิดโดยการประกาศว่า พระเมสสิยาห์ผู้ทรงเป็นกษัตริย์ทรงเป็นปุโรหิตด้วย (สดุดี 110:4) บรรดากษัตริย์อิสราเอลไม่สามารถทำหน้าที่เป็นปุโรหิตชาวเลวีได้ (กันดารวิถี 8:19; 2 พงศาวดาร 26:16-21) เมื่อพระคัมภีร์กล่าวถึงกษัตริย์หรือผู้คนที่ถวายเครื่องบูชา นั่นหมายความว่า คนเหล่านั้นได้นำเครื่องบูชามาให้ปุโรหิต และปุโรหิตจะเป็นผู้ถวายเครื่องบูชานั้น สดุดี 110 แยกพระเมสสิยาห์ผู้ทรงเป็นกษัตริย์ออกจากกษัตริย์และปุโรหิตคนอื่น ๆ ของอิสราเอล การเป็นปุโรหิตนิรันดร์ของพระคริสต์มาจากเมลคีเซเดค ผู้ซึ่งเป็นทั้งกษัตริย์แห่งซาเล็ม (เยรูซาเล็ม) และเป็นปุโรหิตของ “พระเจ้าผู้สูงสุด” (ปฐมกาล 14:18-20) พระคัมภีร์พันธสัญญาเดิมไม่เคยกล่าวถึงกษัตริย์ดาวิดหรือกษัตริย์อิสราเอลคนอื่น ๆ ว่ามีฐานะเป็นปุโรหิตตามอย่างเมลคีเซเดค ยกเว้นใน สดุดี 110 เห็นได้ชัดว่า สดุดีบทนี้กล่าวถึงผู้ที่เป็นทั้งกษัตริย์และปุโรหิตที่โดดเด่นคนหนึ่งในประวัติศาสตร์ของอิสราเอล

`อ่าน ฮีบรู 7:20-28 พระเยซูทรงเป็นปุโรหิตที่เหนือกว่า หมายความว่าอย่างไร`

พระคริสต์ทรงเป็นทั้งกษัตริย์แห่งฟ้าสวรรค์และปุโรหิตนิรันดร์ พระองค์ทรงมีความเหนือกว่าปุโรหิตและกษัตริย์ที่เป็นมนุษย์ ดังนั้น เราจึงมีความหวัง พระคริสต์ทรงรักษาพันธสัญญาที่เหนือกว่า ซึ่งอยู่บนฐานของคำมั่นสัญญาของพระเจ้า ไม่ใช่คำสัญญาของมนุษย์ พระองค์ทรงรับใช้ในสถานศักดิ์สิทธิ์แห่งฟ้าสวรรค์ พระองค์ผู้ทรงเป็นปุโรหิตไม่ได้รับผลจากบาปหรือความตาย เหมือนอย่างที่ปุโรหิตที่เป็นมนุษย์ต้องรับ ดังนั้น พระองค์จึงสามารถวิงวอนและช่วยประชากรของพระองค์ให้รอดได้ตลอดกาล การที่พระคริสต์ในฐานะปุโรหิตที่สมบูรณ์แบบและมีความเห็นอกเห็นใจ ทรงมีพระราชกิจในการเป็นตัวกลาง ให้ความมั่นใจที่ยั่งยืนแก่ประชากรของพระองค์ว่า พวกเขาจะได้อยู่ในที่ประทับของพระเจ้า (ฮีบรู 6:19, 20) พระคริสต์ในฐานะมหาปุโรหิตจะยกเลิกการปกครองของความชั่วร้าย ไม่เพียงแต่นำออกจากจิตใจของผู้คนเท่านั้น แต่ออกจากโลกด้วย พระองค์จะทรงรักษาพระสัญญาใน สดุดี 2 ที่กล่าวว่า ทุกประชาชาติและทุกการปกครองจะอยู่ใต้การพิพากษาของพระเยซูคริสต์ (สดุดี 2:6-9; สดุดี 110:1, 2, 5, 6) การเป็นมหาปุโรหิตที่ยิ่งใหญ่ของพระเยซูร้องเรียกให้เราเชื่อฟังและไว้วางใจในพระองค์