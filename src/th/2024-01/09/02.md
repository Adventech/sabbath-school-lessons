---
title:  วันอาทิตย์ พระผู้เลี้ยงแกะผู้เสียสละ
date:   25/02/2024
---

`อ่าน สดุดี 23; สดุดี 28:9; สดุดี 80:1; สดุดี 78:52, 53; สดุดี 79:13; และสดุดี 100:3 ข้อพระคัมภีร์เหล่านี้พรรณนาถึงความสัมพันธ์ระหว่างองค์พระผู้เป็นเจ้ากับประชากรของพระองค์อย่างไร`

ภาพของพระเจ้าในฐานะพระผู้เลี้ยงแกะและประชากรของพระเจ้าในฐานะแกะในทุ่งหญ้าของพระองค์ เน้นย้ำถึงการทรงนำของพระเจ้าและการค้ำจุนดูแลประชากรของพระองค์ รวมถึงการที่ประชากรพึ่งพาพระเจ้าเพื่อตอบสนองความต้องการทั้งหมดของพวกเขา ภาพนี้สื่อถึงมุมมองของความใกล้ชิดกันระหว่างพระเจ้ากับประชากรของพระองค์ เพราะคนเลี้ยงแกะอาศัยอยู่กับฝูงแกะและดูแลแกะแต่ละตัว ภาพของการเลี้ยงดูนี้ยังเน้นให้เห็นถึงความเป็นเจ้าของฝูงแกะของ พระเจ้าด้วย ซึ่งรับรองด้วยสายสัมพันธ์อันแน่นแฟ้นสองประการ คือ การทรงสร้าง (สดุดี 95:6, 7; สดุดี 100:3) และพันธสัญญา (สดุดี 28:9; ฮีบรู 13:20)

ภาพของพระผู้เลี้ยงที่นำโยเซฟอย่างฝูงแกะ (สดุดี 80:1) อาจเป็นการกล่าวถึงคำอวยพรของยาโคบที่ให้แก่โยเซฟ ซึ่งบรรยายภาพของพระเจ้าว่าเป็นพระผู้เลี้ยงของอิสราเอล และชี้ไปยังพระสัญญาและพรอันยิ่งใหญ่นี้ (ปฐมกาล 49:24)

บรรดากษัตริย์ถือว่าเป็นผู้เลี้ยงแกะของประชากร (2 ซามูเอล 5:2) กระนั้น มีเพียงพระเจ้าเท่านั้นที่สมควรได้รับตำแหน่งนี้อย่างแท้จริง เพราะกษัตริย์ที่เป็นมนุษย์ส่วนใหญ่ดำเนินชีวิตไม่เหมาะสมกับการทรงเรียกเช่นนั้น แต่พระเยซูเท่านั้นที่ทรงดำเนินชีวิตได้อย่างคู่ควร ด้วยเหตุนี้ พระองค์จึงได้รับการเรียกว่า พระผู้เลี้ยงที่ดี

`อ่าน ยอห์น 10:11-15 พระเยซูตรัสถึงพระองค์เองในฐานะผู้เลี้ยงแกะที่ดีอย่างไร`

ความผูกพันอย่างใกล้ชิดระหว่างพระผู้เลี้ยงกับฝูงแกะของพระองค์เห็นได้จากการที่ฝูงแกะรู้จักเสียงของพระผู้เลี้ยงดีอย่างไม่ผิดเพี้ยน (ยอห์น 10:4, 27) จนถึงทุกวันนี้ คนเลี้ยงแกะในตะวันออกกลางสามารถแยกฝูงแกะของตนที่ปะปนกับฝูงอื่นได้อย่างง่ายดาย ด้วยการเรียกแกะของตน ซึ่งแกะเหล่านั้นจดจำและปฏิบัติตามเสียงของคนเลี้ยงแกะ

บางครั้ง ฝูงแกะของพระเจ้าต้องทนทุกข์ทรมานหลากหลายรูปแบบ ซึ่งผู้คนเข้าใจว่าเป็นสัญลักษณ์ของความไม่พอใจและละทิ้งของพระเจ้า แต่กระนั้น พระผู้เลี้ยงที่ดีไม่เคยละทิ้งแกะที่หลงหายของพระองค์ แต่พระองค์จะทรงค้นหาเพื่อช่วยพวกเขาให้รอด นี่เป็นภาพอันทรงพลังของความสัมพันธ์ของพระเจ้ากับประชากรของพระองค์ พระองค์ทรงเต็มใจสิ้นพระชนม์เพื่อแกะของพระองค์ (ยอห์น 10:11, 15) และทรงเป็นลูกแกะที่ถวายบูชาแทนที่พวกเขา (ยอห์น 1:29) และพระเยซูยังทรงรับรองด้วยว่า พระองค์จะทรงเรียกแกะของพระองค์ในคอกอื่น ๆ และรวมเข้าไว้ด้วยกันเป็นฝูงเดียว (ยอห์น 10:16)

`เราจะให้พระสัญญาที่เราได้รับว่า เรามีพระเยซูเป็นพระผู้เลี้ยงที่ดีให้เกิดประโยชน์ในชีวิตประจำวันได้อย่างไร`