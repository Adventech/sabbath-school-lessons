---
title:  บทเรียนจากอดีต
date:   02/03/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 78; สดุดี 105; กาลาเทีย 3:29; สดุดี 106; สดุดี 80; กันดารวิถี 6:22-27; สดุดี 135

> <p>ข้อควรจำ</p>
> “ถึงสิ่งที่เราได้ยินได้ทราบ ที่บรรพบุรุษของเราได้บอกเรา เราจะไม่ซ่อนไว้จากลูกหลานของพวกเขา แต่จะบอกแก่คนรุ่นหลัง ถึงพระราชกิจอันน่าสรรเสริญของพระยาห์เวห์ และฤทธานุภาพของพระองค์ และการอัศจรรย์ต่างๆ ซึ่งพระองค์ได้ทรงกระทำ” (สดุดี 78:3, 4)

การสรรเสริญในสดุดีหลายบทอยู่ในรูปแบบของการบรรยายถึงกระทำแห่งความรอดอันยิ่งใหญ่ของพระเจ้า สดุดีบทเหล่านี้มักถูกเรียกว่า “สดุดีประวัติศาสตร์แห่งความรอด” หรือ “บทสดุดีแห่งประวัติศาสตร์” บางบทก็วิงวอนร้องขอประชากรของพระเจ้าให้พวกเขาเรียนรู้จากประวัติศาสตร์ โดยเฉพาะจากความผิดพลาดของพวกเขาเองและความผิดพลาดของบรรพบุรุษ สดุดีแห่งประวัติศาสตร์บางบทมีบทเพลงที่โดดเด่น ซึ่งเน้นถึงการกระทำอันอัศจรรย์ในอดีตของพระเจ้าเพื่อประชากรของพระองค์ และบทเพลงเหล่านี้ช่วยเสริมสร้างความไว้วางใจที่พวกเขามีต่อองค์พระผู้เป็นเจ้า พระผู้ทรงสามารถและสัตย์ซื่อในการช่วยกู้พวกเขาจากความยากลำบากในปัจจุบัน

สิ่งที่น่าสนใจเป็นพิเศษของบทสดุดีแห่งประวัติศาสตร์คือ การช่วยให้เราเห็นว่าชีวิตของเราเป็นส่วนหนึ่งของประวัติศาสตร์ของประชากรของพระเจ้า และเมื่อเราได้รับเข้าสู่ครอบครัวของประชากรแห่งประวัติศาสตร์ของพระเจ้าทางพระคริสต์แล้ว เราก็สามารถอ้างได้ว่าประวัติศาสตร์นั้นเป็นของเราเอง (โรม 8:15; โรม 9:24-26; กาลาเทีย 4:6, 7) มรดกทางประวัติศาสตร์ของชนชาติอิสราเอลในสมัยนั้น แท้จริงแล้วก็เป็นเรื่องราวของบรรพบุรุษฝ่ายจิตวิญญาณของเรา ดังนั้น เราจึงสามารถและควรเรียนรู้จากอดีตของพวกเขา ซึ่งก็เป็นอดีตของเราเช่นกัน

เป้าหมายสุดท้ายคือ การตระหนักว่าประชากรของพระเจ้าในแต่ละรุ่นมีส่วนเล็ก ๆ แต่สำคัญต่อการเปิดเผยพระประสงค์อันยิ่งใหญ่ของพระเจ้าในสงครามประวัติศาสตร์ครั้งยิ่งใหญ่