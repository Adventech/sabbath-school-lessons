---
title:  วันจันทร์ จดจำอดีตและสรรเสริญพระเจ้า
date:   04/03/2024
---

`อ่าน สดุดี 105 สดุดีบทนี้เน้นย้ำถึงเหตุการณ์หรือบทเรียนในอดีตอะไรบ้าง`

สดุดี 105 เรียกให้ระลึกถึงเหตุการณ์ที่หล่อหลอมความสัมพันธ์ของพันธสัญญาระหว่างองค์พระผู้เป็นเจ้ากับประชากรชาวอิสราเอลของพระองค์ โดยเน้นไปที่พันธสัญญาของพระเจ้ากับอับราฮัมที่จะมอบแผ่นดินแห่งพันธสัญญาแก่เขาและลูกหลานของเขา และยังยืนยันคำสัญญานี้กับอิสอัคและยาโคบโดยกระทำให้สำเร็จผ่านทางโยเซฟ โมเสส และอาโรน และในช่วงเวลาที่พิชิตคานาอัน สดุดีบทนี้ให้ความหวังแก่ประชากรของพระเจ้าในทุกชั่วอายุ เพราะพระราชกิจอันอัศจรรย์ของพระเจ้าในอดีตประกันความรักที่ไม่เปลี่ยนแปลงของพระเจ้าที่มีต่อประชากรของพระองค์ทุกยุคทุกสมัย (สดุดี 105:1-5, 7, 8)

สดุดี 105 คล้ายคลึงกับ สดุดี 78 (ดูเนื้อหาเมื่อวาน) ซึ่งเน้นย้ำถึงความสัตย์ซื่อของพระเจ้าต่อประชากรของพระองค์ในอดีต และที่เป็นเช่นนั้นก็เพื่อถวายเกียรติแด่พระเจ้าและสร้างแรงบันดาลใจให้เกิดความซื่อสัตย์ อย่างไรก็ตาม สดุดี 105 ไม่เหมือนสดุดี 78 ตรงที่ไม่ได้กล่าวถึงข้อผิดพลาดในอดีตของผู้คน สดุดีบทนี้มีจุดประสงค์ที่แตกต่างออกไป

ในทางกลับกัน สดุดี 105 เล่าขานประวัติศาสตร์ผ่านชีวิตของบรรพชนของอิสราเอล ชี้ให้เห็นถึงการทรงนำของพระเจ้าและความอดทนของบรรพชนต่อความยากลำบาก ความอุตสาหะและความภักดีต่อพระเจ้าทำให้บรรพชนได้รับการตอบแทนอย่างล้นหลาม ดังนั้น สดุดี 105 จึงเชิญชวนผู้คนให้เอาแบบอย่างความเชื่อของบรรพชนและรอคอยอย่างวางใจในการช่วยกู้ของพระเจ้าในเวลาของพวกเขา

สดุดี 105 มีบทเพลงสรรเสริญบทหนึ่ง (สดุดี 105:1-7) กล่าวว่า การสรรเสริญพระเจ้าอย่างแท้จริงนั้น ประชากรของพระองค์จำเป็นต้องรู้ข้อเท็จจริงในประวัติศาสตร์ของพวกเขา เพราะประวัติศาสตร์ทั้งยืนยันความเชื่อของเราและให้เหตุผลในการสรรเสริญพระเจ้าอย่างนับไม่ถ้วน

ผู้นมัสการได้รับการกล่าวถึงว่า เป็นเชื้อสายของอับราฮัมและลูกหลานของยาโคบ (สดุดี 105:6) ดังนั้น จึงถือได้ว่าพวกเขามีส่วนทำให้พระสัญญาของพระเจ้าต่ออับราฮัมที่จะทำให้เขาเป็นประชาชาติยิ่งใหญ่สำเร็จ (ปฐมกาล 15:3-6) ผู้ประพันธ์สดุดีเน้นย้ำถึงการเชื่อมต่อระหว่างบรรพชนกับประชากรของพระเจ้าในรุ่นต่อ ๆ ไป ผู้ประพันธ์สดุดีเน้นว่า “คำพิพากษาของพระองค์อยู่ทั่วทั้งแผ่นดินโลก” (สดุดี 105:7) ดังนั้น จึงเป็นการเตือนผู้นมัสการให้อย่าลืมว่า “พระเจ้าของเรา” ก็เป็นองค์พระผู้เป็นเจ้าสูงสุดของทั้งโลกและความรักเมตตากรุณาของพระองค์แผ่กว้างไปยังทุกคน (สดุดี 96:1; สดุดี 97:1) เห็นได้ชัดว่า สดุดีบทนี้เป็นการเรียกร้องให้ผู้เชื่อทุกรุ่นซื่อสัตย์ต่อพระองค์

`ในฐานะเซเว่นธ์เดย์แอ๊ดเวนตีส เราเห็นตัวเองในเชื้อสายของอับราฮัมอย่างไร (ดูใน กาลาเทีย 3:29) เราได้รับบทเรียนอะไรจากประวัติศาสตร์นี้`