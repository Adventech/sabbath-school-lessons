---
title:  วันพุธ คำอุปมาเรื่องเถาองุ่นของพระเจ้า
date:   06/03/2024
---

`อ่าน สดุดี 80 สดุดีบทนี้พรรณนาภาพประชากรของพระเจ้าอย่างไร และพวกเขาวิงวอนขอความหวังอันยิ่งใหญ่อะไร`

ชนชาติอิสราเอลถูกพรรณนาว่าเป็นเหมือนสวนองุ่นที่พระเจ้าทรงถอนรากออกจากอียิปต์ ดินแดนแห่งการกดขี่ และนำไปปลูกใหม่ในแผ่นดินอุดมสมบูรณ์แห่งพันธสัญญา ภาพของพวงองุ่นสื่อถึงการเลือกชนชาติอิสราเอลของพระเจ้าและการเอาใจใส่ดูแลของพระองค์ (อ่านใน ปฐมกาล 49:11, 12, 22; เฉลยธรรมบัญญัติ 7:7-11)

อย่างไรก็ตาม สวนองุ่นของพระเจ้าใน สดุดี 80 อยู่ใต้พระพิโรธของพระองค์ (สดุดี 80:12) ผู้เผยพระวจนะประกาศถึงสวนองุ่นที่จะถูกทำลายว่าเป็นสัญญาณของการพิพากษาจากพระเจ้า เพราะเถาองุ่นกลายเป็นผลเน่าเสียเสียแล้ว (อิสยาห์ 5:1-7; เยเรมีย์ 2:21)

อย่างไรก็ตาม สดุดี 80 ไม่ได้ใคร่ครวญถึงเหตุผลของการพิพากษาของพระเจ้า แต่เมื่อพิจารณาถึงพระคุณอันล้ำลึกของพระเจ้าแล้ว ผู้ประพันธ์สดุดีรู้สึกงุนงงที่พระเจ้ายับยั้งการสถิตอยู่กับประชากรของพระองค์ได้เป็นเวลานานเช่นนี้ ความตึงเครียดระหว่างพระพิโรธและการพิพากษาของพระเจ้าอยู่ด้านหนึ่ง พระคุณและการให้อภัยของพระเจ้าอยู่อีกด้านหนึ่ง ทำให้ผู้ประพันธ์สดุดีกลัวว่า พระพิโรธของพระเจ้าอาจมีชัยและกลืนกินผู้คนไปอย่างบริบูรณ์ (สดุดี 80:16)

`อ่าน กันดารวิถี 6:22-27 แล้วอภิปรายว่า สดุดี 80 ใช้พรนี้อย่างไร`

บทกวีในสดุดีบทนี้กล่าวถึงคำสัญญาของอาโรนที่เกี่ยวกับพรชั่วนิรันดร์ของพระเจ้าต่อประชากรของพระองค์ (กันดารวิถี 6:22-27) และเน้นย้ำถึงความหวังที่ว่า พระคุณของพระเจ้าจะมีชัยเหนือสาเหตุของความทุกข์ยากทั้งปวงของผู้คน “ข้าแต่พระเจ้า ขอทรงช่วยข้าพระองค์ทั้งหลายให้กลับสู่สภาพดี ขอพระพักตร์ของพระองค์ทอแสง เพื่อข้าพระองค์ทั้งหลายจะรอด” (สดุดี 80:3; ดูใน สดุดี 80:7, 19)

คำภาษาฮีบรูสำหรับคำว่า “กลับสู่สภาพดี” ในข้อนี้มาจากคำทั่วไปที่หมายถึง “กลับมา” และพระคัมภีร์ใช้คำนี้ซ้ำแล้วซ้ำอีกในบริบทที่พระเจ้าทรงเรียกประชากรของพระองค์ที่หลงทางไปแล้วให้กลับมาหาพระองค์ ซึ่งมีความเชื่อมโยงอย่างใกล้ชิดกับแนวคิดเรื่องการกลับใจใหม่ การหันหลังให้กับบาปและกลับมาหาพระองค์ “เราจะให้จิตใจแก่เขาที่จะรู้จักว่าเราคือพระยาห์เวห์ และเขาทั้งหลายจะเป็นประชากรของเรา และเราจะเป็นพระเจ้าของเขา เพราะเขาจะกลับมาหาเราด้วยความเต็มใจ” (เยเรมีย์ 24:7)

`คุณเคยมีประสบการณ์กลับใจใหม่เพื่อกลับไปหาพระผู้เป็นเจ้าอย่างไรบ้าง`