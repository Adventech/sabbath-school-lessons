---
title:  วันอาทิตย์ ความสัตย์ซื่ออันไม่หยุดยั้งของพระเจ้า
date:   03/03/2024
---

`อ่าน สดุดี 78 ช่วงเวลาสำคัญในอดีต 3 ช่วงใดที่เน้นในสดุดีบทนี้ อาสาฟได้บทเรียนอะไรจากแต่ละช่วงเวลา`

การทบทวนอดีตของชาวอิสราเอลเน้นย้ำถึงความสัตย์ซื่อของพระเจ้าและความไม่ซื่อสัตย์ของชาวอิสราเอล ทั้งยังสอนคนรุ่นต่อ ๆ ไปไม่ให้ทำผิดตามบรรพบุรุษซ้ำแบบเดิม แต่ให้วางใจในพระเจ้า ให้สัตย์ซื่อต่อพันธสัญญาของพระองค์ ผู้ประพันธ์สดุดีเปรียบประวัติศาสตร์ด้วยคำอุปมา (สดุดี 78:2) ซึ่งหมายความว่าประชากรควรไตร่ตรองถ้อยคำในสดุดีและค้นหาความหมายด้วยตัวเอง สดุดี 78:2 กล่าวเชิงพยากรณ์ถึงวิธีการสอนของพระเยซูในรูปแบบคำอุปมา (มัทธิว 13:34, 35)

บทเพลงสดุดียังสะท้อนถึงช่วงเวลาของการอพยพ (สดุดี 78:8-54) การตั้งถิ่นฐานในคานาอัน (สดุดี 78:55-64) และในยุคสมัยดาวิด (สดุดี 78:65-72) เป็นการแสดงให้เห็นว่าพระเจ้าได้ทรงกระทำการยิ่งใหญ่ และชี้ให้เห็นผลที่ตามมาของการที่ผู้คนละเมิดพันธสัญญากับพระเจ้า ประวัติศาสตร์ของชาวอิสราเอลเล่าถึงการที่ประชากรไม่ภักดีต่อพระเจ้าในหลากหลายรูปแบบ โดยเฉพาะการบูชารูปเคารพ (สดุดี 78:58)

อย่างไรก็ตาม ผู้ประพันธ์สดุดียังเน้นย้ำถึงต้นตอของความไม่ซื่อสัตย์ของชาวอิสราเอลว่า พวกเขาลืมสิ่งที่พระเจ้าได้ทรงกระทำเพื่อพวกเขา ไม่ไว้วางใจในพระเจ้า ทดลองพระเจ้า (สดุดี 78:18, 41, 56) กบฏต่อพระองค์ และล้มเหลวในการรักษาพระบัญญัติ พันธสัญญา และโอวาทของพระองค์ (สดุดี 78:10, 37. 56) การเน้นย้ำถึงรูปแบบของการไม่ซื่อสัตย์เหล่านี้ ผู้ประพันธ์สดุดีบอกเป็นนัยว่า การปฏิเสธของชนชาติอิสราเอลในอดีตเป็นผลมาจากความบาปหลักประการหนึ่งซึ่งคือ ผู้คนล้มเหลวที่จะวางใจในพระเจ้า (สดุดี 78:7, 8)

เมื่อเราอ่านสดุดีบทนี้ เราอาจจะรู้สึกท่วมท้นที่ได้เห็นประชากรของพระเจ้าดื้อรั้นและมืดบอดฝ่ายจิตวิญญาณอยู่เสมอ และในทางตรงกันข้าม เราก็จะได้เห็นความอดทนอดกลั้นและพระคุณของพระเจ้าอันไม่มีที่สิ้นสุด ทำไมคนรุ่นต่อมาถึงเรียนรู้ได้เชื่องช้าเช่นนี้เล่า

แต่ก่อนที่เราจะตัดสินคนรุ่นก่อนมากเกินไป เราควรพิจารณาตัวเองเสียก่อน เราก็ลืมการอัศจรรย์ของพระเจ้าในอดีตด้วยหรือไม่ และละเลยข้อกำหนดในพันธสัญญาของพระองค์หรือไม่ สดุดี 78 ไม่ได้สนับสนุนผู้คนให้พึ่งพาการกระทำของตนเอง แต่ในทางกลับกัน บทนี้แสดงให้เห็นว่ามนุษย์นั้นเปล่าประโยชน์ เว้นแต่จะตั้งมั่นอยู่บนความตระหนักรู้ถึงความสัตย์ซื่อของพระเจ้าอยู่เสมอและยอมรับพระคุณของพระองค์ การต่อสู้ที่ไม่ประสบผลสำเร็จของประชากรของพระเจ้า (สดุดี 78:9, 62-64) ขยายความบทเรียนในสดุดีว่า ความพยายามของมนุษย์ หากแยกออกจากความสัตย์ซื่อต่อพระเจ้าแล้ว ก็จะจบลงด้วยความพินาศ

`คุณเรียนรู้หรือควรได้เรียนรู้อะไรบ้างจากข้อผิดพลาดในอดีตของคุณ`