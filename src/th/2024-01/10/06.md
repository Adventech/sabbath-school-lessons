---
title:  วันพฤหัสบดี อำนาจสูงสุดของพระเจ้าในประวัติศาสตร์
date:   07/03/2024
---

`อ่าน สดุดี 135 เหตุการณ์ในประวัติศาสตร์อะไรที่เน้นย้ำในสดุดีบทนี้ ผู้ประพันธ์ได้รับบทเรียนอะไรจากเรื่องนี้`

สดุดี 135 เรียกประชากรของพระเจ้ามารวมกันเพื่อสรรเสริญพระเจ้าสำหรับความดีงามและความสัตย์ซื่อของพระองค์ที่แสดงให้เห็นผ่านการทรงสร้าง (สดุดี 135:6, 7) และในประวัติศาสตร์แห่งความรอดของอิสราเอลในยุคสมัยของการอพยพ (สดุดี 135:8, 9) และในการพิชิตแผ่นดินแห่งพันธสัญญา (สดุดี 135:10-12)

พระเจ้าทรงสำแดงพระคุณของพระองค์โดยการเลือกคนอิสราเอลให้เป็นสมบัติล้ำค่าของพระองค์ (สดุดี 135:4) “สิ่งล้ำค่า” สื่อถึงความสัมพันธ์ตามพันธสัญญาระหว่างพระเจ้ากับประชากรของพระองค์ (เฉลยธรรมบัญญัติ 7:6-11; 1 เปโตร 2:9, 10) การเลือกชนชาติอิสราเอลตั้งอยู่บนฐานของพระประสงค์อันสูงสุดของพระเจ้า ดังนั้นแล้ว ชาวอิสราเอลจึงไม่มีเหตุผลที่จะรู้สึกเหนือกว่าชนชาติอื่น ๆ สดุดี 135:6, 7 ชี้ให้เห็นว่า พระประสงค์สูงสุดของพระเจ้าสำหรับโลกนี้ไม่ได้เริ่มต้นขึ้นที่อิสราเอล แต่เริ่มต้นที่การทรงสร้าง ดังนั้น ชาวอิสราเอลควรปฏิบัติตามบทบาทที่ได้รับอย่างถ่อมตนในพระประสงค์แห่งความรอดของพระเจ้าสำหรับคนทั่วโลก

การเล่าถึงพระราชกิจอันยิ่งใหญ่ของพระเจ้าเพื่อประชากรของพระองค์ (สดุดี 135:8-13) สิ้นสุดลงที่พระสัญญาที่ว่า พระเจ้าจะทรง “พิพากษา” ประชากรของพระองค์และจะทรงมีพระกรุณาต่อพวกเขา (สดุดี 135:14) การพิพากษาในข้อนี้เป็นการพิสูจน์ความความชอบธรรมของพระเจ้าต่อผู้ถูกกดขี่และคนขัดสน (สดุดี 9:4; สดุดี 7:8; สดุดี 54:1; ดาเนียล 7:22) พระสัญญาก็คือว่า พระเจ้าจะทรงสนับสนุนประชากรของพระองค์และปกป้องพวกเขา (เฉลยธรรมบัญญัติ 32:36) ดังนั้น สดุดี 135 จึงมุ่งหวังที่จะสร้างแรงบันดาลใจแก่คนของพระเจ้าให้ไว้วางใจในพระเจ้าและยืนหยัดที่จะซื่อสัตย์ต่อพันธสัญญาของพวกเขากับพระองค์

ความสัตย์ซื่อของพระเจ้าต่อประชากรของพระองค์ทำให้ผู้ประพันธ์สดุดียืนยันว่า รูปเคารพนั้นว่างเปล่าและอำนาจสูงสุดที่ไม่มีใครเหมือนในโลกนี้เป็นของพระเจ้า (สดุดี 135:15-18) การพึ่งพารูปเคารพทำให้ผู้ที่บูชานั้นสิ้นหวังและไร้กำลังเหมือนอย่างรูปเคารพของพวกเขา (สดุดี 135:18) สดุดีชี้ให้เห็นว่า พระเจ้าสมควรได้รับการสรรเสริญทั้งในฐานะพระผู้สร้างและพระผู้ช่วยให้รอดของประชากร ซึ่งพระบัญญัติสิบประการข้อที่สี่ได้ถ่ายทอดมุมมองสองประการได้อย่างน่าอัศจรรย์ใจ (อพยพ 20:8-11; เฉลยธรรมบัญญัติ 5:12-15) เนื่องจากอำนาจแห่งการทรงสร้างและประวัติศาสตร์ของพระเจ้าไม่มีผู้ใดในโลกนี้เทียบได้ ประชากรของพระเจ้าจึงควรพึ่งพาพระองค์และนมัสการพระองค์เพียงผู้เดียวเสมอ พระเจ้าพระผู้ทรงสร้างและพระผู้ไถ่ของเรา พระองค์เพียงผู้เดียวที่สมควรได้รับการนมัสการ และการนมัสการสิ่งอื่นใดหรือผู้ใดก็ตามถือว่าเป็นการบูชารูปเคารพ

`เราจะมั่นใจได้อย่างไรว่าเราไม่มีรูปเคารพในชีวิตส่วนตัวของเรา การบูชารูปเคารพทำได้ง่ายกว่าที่เราคิดมากนัก เหตุใดจึงเป็นเช่นนั้น`