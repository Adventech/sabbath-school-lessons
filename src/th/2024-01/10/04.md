---
title:  วันอังคาร ระลึกถึงประวัติศาสตร์และการกลับใจใหม่
date:   05/03/2024
---

`อ่าน สดุดี 106 สดุดีบทนี้เน้นย้ำถึงเหตุการณ์ในอดีตและให้บทเรียนอะไร`

สดุดี 106 ยังชี้ให้เห็นถึงเหตุการณ์สำคัญ ๆ ในประวัติศาสตร์ของชนชาติอิสราเอล รวมถึงเรื่องราวของการอพยพ การเดินทางในถิ่นทุรกันดาร และชีวิตในคานาอัน บทนี้เน้นย้ำถึงบาปอันชั่วร้ายของบรรพบุรุษที่ขึ้นถึงขีดสูงสุดในรุ่นที่ถูกเนรเทศ ดังนั้น สดุดีบทนี้น่าจะถูกเขียนขึ้นเมื่อชนชาตินี้ถูกจับไปยังบาบิโลน หรือหลังจากที่พวกเขากลับดินแดนของตนแล้ว และผู้ประพันธ์สดุดีได้รับแรงบันดาลใจจากพระวิญญาณบริสุทธิ์ เล่าให้ประชากรของพระเจ้าฟังถึงเหตุการณ์ในประวัติศาสตร์และบทเรียนที่พวกเขาควรได้รับจากเรื่องราวเหล่านี้

สดุดีบทนี้ก็เช่นเดียวกับบทอื่น ๆ ที่ชี้ไปยังความสัตย์ซื่อของพระเจ้าต่อพันธสัญญาแห่งพระคุณของพระองค์ ที่ช่วยประชากรของพระองค์ไว้ในอดีต (สดุดี 106:45) เป็นการแสดงให้เห็นถึงความหวังอีกครั้งว่า พระเจ้าจะทรงช่วยเหลือคนของพระองค์ที่กลับใจและจะรวบรวมพวกเขาไว้จากบรรดาประชาชาติ (สดุดี 106:47) คำร้องขอการช่วยให้รอดในปัจจุบันมิใช่เป็นเพียงความคิดปรารถนา แต่เป็นคำอธิษฐานแห่งความเชื่อที่ตั้งอยู่บนความมั่นใจในการช่วยกู้ของพระเจ้าในอดีต (สดุดี 106:1-3) และลักษณะความสัตย์ซื่อของพระเจ้าต่อพันธสัญญากับประชากรของพระองค์ที่ไม่มีวันแปรเปลี่ยน

คำระลึกถึงความล้มเหลวในอดีตของชนชาติอิสราเอลใน สดุดี 106 เป็นส่วนสำคัญต่อการสารภาพบาปของผู้คนและยอมรับว่าพวกเขาไม่ได้ดีไปกว่าบรรพบุรุษของพวกตน คนในรุ่นปัจจุบันยอมรับว่าพวกเขาแย่กว่าบรรพบุรุษของตนด้วยซ้ำ เพราะพวกเขารู้ถึงผลที่ตามมาของความชั่วร้ายของคนรุ่นก่อน และรู้ถึงวิธีที่พระเจ้าทรงใช้ความอดทนและพระคุณอันยิ่งใหญ่ของพระองค์ในการช่วยพวกเขาให้รอด แม้พวกเขาจะจงใจเดินในทางชั่วร้ายอย่างในอดีตก็ตาม หากนี่คือความจริงสำหรับคนในยุคนั้น ลองคิดดูว่าสำหรับคนในยุคเราทุกวันนี้จะมากกว่าเพียงใด เพราะเราได้รับการเปิดเผยพระลักษณะของพระเจ้าและพระคุณแห่งการช่วยให้รอดผ่านทางพระเยซูและกางเขน

ข่าวดีของสดุดี 106 ก็คือ ความรักมั่นคงของพระเจ้ามีชัยเหนือบาปของผู้คนเสมอ (สดุดี 106:8-10, 30, 43-46) บทบาทสำคัญของโมเสสและฟีเนหัสในการให้พระพิโรธของพระเจ้าสงบลงชี้ให้เห็นถึงความสำคัญของการวิงวอนของพระคริสต์เพื่อผู้เชื่อทั้งหลาย มีเพียงประสบการณ์ส่วนตัวในพระคุณของพระเจ้าเท่านั้นที่จะสามารถเปลี่ยนเรื่องราวในอดีตให้เป็นเรื่องราวของเราเองได้

`สดุดี 106:13 เขียนว่า “แต่ไม่ช้าท่านเหล่านั้นก็ลืมบรรดาพระราชกิจของพระองค์เสีย ท่านไม่คอยคำปรึกษาของพระองค์” เหตุใดจึงเป็นเรื่องง่ายสำหรับชีวิตของเราเช่นกันที่จะลืมพระราชกิจของพระองค์`