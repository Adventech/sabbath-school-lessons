---
title:  โหยหาพระเจ้าในศิโยน
date:   09/03/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 84; วิวรณ์ 21:3; สดุดี 122; สดุดี 87; กาลาเทีย 3:28, 29; มัทธิว 28:18-20; สดุดี 46; สดุดี 125

> <p>ข้อควรจำ</p>
> “จิตใจของข้าพระองค์ปรารถนา เออ อาลัยหา บริเวณพระนิเวศของพระยาห์เวห์ ทั้งใจและกายของข้าพระองค์ร้องเพลงด้วยความยินดี ถวายแด่พระเจ้าผู้ทรงพระชนม์” (สดุดี 84:2)

บทเพลงแห่งศิโยนเป็นเพลงสรรเสริญแห่งความชื่นบานที่ชี้ให้เห็นถึงความงดงามของศิโยนและการปกครองสูงสุดของพระเจ้า พระผู้ทรงปกครองจากภูเขาศักดิ์สิทธิ์ บทเพลงสดุดีเหล่านี้มักจะสรรเสริญคุณงามความดีในพระนิเวศของพระเจ้า และแสดงความรักต่อสถานศักดิ์สิทธิ์ที่พบในสดุดีบทอื่น ๆ ด้วยเช่นกัน บทเพลงสดุดีหลายบทเรียบเรียงโดยบุตรชายของโคราห์ผู้ซึ่งมีประสบการณ์ตรงเกี่ยวกับความศักดิ์สิทธิ์แห่งพระนิเวศของพระเจ้าในฐานะที่เป็นนักดนตรีในพระวิหาร (1 พงศาวดาร 6:31-38) และผู้เฝ้าประตูพระวิหาร (1 พงศาวดาร 9:19)

อะไรทำให้ศิโยนเป็นบ่อเกิดแห่งความหวังและความชื่นชมยินดี ศิโยนเป็นตัวแทนของการประทับอยู่ของพระเจ้าท่ามกลางผู้คนของพระองค์ เนื่องจากชนชาติอิสราเอลเป็นประชากรที่พระเจ้าทรงเลือก (เฉลยธรรมบัญญัติ 7:6) ดังนั้น ศิโยนจึงเป็นภูเขาที่พระเจ้าทรงเลือก (สดุดี 78:68; สดุดี 87:2) พระเจ้าทรงครอบครองจากศิโยน (สดุดี 99:1, 2) และทรงสถาปนาพระวิหารของพระองค์ไว้บนศิโยนด้วย(สดุดี 87:1) ด้วยเหตุนี้ ศิโยนจึงเป็นสถานที่แห่งพระพรจากพระเจ้าและเป็นที่ลี้ภัย ศิโยนมักเรียกหรือเทียบได้กับกรุงเยรูซาเล็มและสถานนมัสการ ซึ่งเป็นศูนย์กลางของพระราชกิจแห่งความรอดของพระเจ้าในยุคสมัยของชนชาติอิสราเอล

พรจากศิโยนเอ่อล้นไปจนสุดปลายแผ่นดินโลก เพราะพระเจ้าและพระคุณของพระองค์เกินขอบเขตของสถานศักดิ์สิทธิ์ใด ๆ ศิโยนคือความชื่นบานของแผ่นดินโลกทั้งสิ้น (สดุดี 48:2) เป็นเครื่องยืนยันว่าแผ่นดินโลกทั้งสิ้นเป็นของพระเจ้า