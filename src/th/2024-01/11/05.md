---
title:  วันพุธ ความปลอดภัยและสันติภาพแห่งศิโยน
date:   13/03/2024
---

`อ่าน สดุดี 46:1-7 บทกวีนี้พรรณนาถึงแผ่นดินโลกว่าอย่างไร`

สดุดีให้คำอธิบายที่ชัดเจนถึงโลกที่วุ่นวาย และบรรยายภาพถึงภัยพิบัติทางธรรมชาติที่รุนแรงอย่างที่ไม่เคยเกิดขึ้นมาก่อน (สดุดี 46:2, 3) ภาพของคลื่นน้ำปั่นป่วนมักบรรยายถึงชนชาติที่กบฏและปัญหาต่าง ๆ ที่คนอธรรมก่อขึ้นในโลก (สดุดี 93:3, 4; สดุดี 124:2-5) ในทำนองเดียวกัน สดุดี 46 ให้ภาพของภัยพิบัติทางธรรมชาติบ่งชี้ถึงโลกที่ถูกควบคุมโดยชาติต่าง ๆ ที่กำลังทำสงครามกัน

เห็นได้ชัดว่าเป็นโลกที่ปราศจากความรู้เรื่องพระเจ้า เพราะว่าถ้าพระเจ้าทรงอยู่ท่ามกลางประชากรของพระองค์ สถานที่ซึ่งพระเจ้าทรงสถิตอยู่ก็จะมีแต่สันติสุข (สดุดี 46:4, 5) กระนั้น แม้โลกจะปฏิเสธพระองค์ แต่พระเจ้าก็ไม่ทรงละทิ้งโลก พระเจ้าประทับอยู่ในโลกนี้ด้วยการอยู่ท่ามกลางประชากรของพระองค์ กล่าวอีกนัยหนึ่งว่า ไม่ว่าสิ่งเลวร้ายจะเกิดขึ้นมากมายเพียงใด พระเจ้าจะประทับอยู่ด้วยกับเราในโลกนี้ และเราสามารถมีความหวังและกำลังใจจากการที่ได้รู้ความจริงพื้นฐานนี้

พระเจ้าพระผู้ทรงเป็นที่ลี้ภัยอันสมบูรณ์แบบ ทรงเป็นบ่อเกิดแห่งสันติสุขและความปลอดภัยของศิโยน คำในสดุดี 46:3 ที่เน้นความปลอดภัยของศิโยนคือ “แม้ว่า” แม้ว่าโลกจะวุ่นวาย แต่ประชากรของพระเจ้าก็ปลอดภัย แสดงให้เห็นว่าสันติสุขไม่ได้เกิดจากการไม่มีการทดลองใด ๆ แต่เป็นของประทานจากพระเจ้าที่มอบให้แก่ลูกหลานที่วางใจในพระองค์ การไว้วางใจในพระเจ้าอย่างไม่มีเงื่อนไขทำให้บุตรธิดาของพระองค์สงบสุขและปลอดภัยท่ามกลางพายุ (มัทธิว 8:23-27) คำถามก็คือว่า พระเจ้าจะปล่อยให้โลกเลือกและกระทำสิ่งที่จะทำลายตนเองตลอดไปหรือ

`อ่าน สดุดี 46:6-11 พระเจ้าทรงตอบสนองต่อความรุนแรงและการทำลายในโลกนี้อย่างไร`

พระเจ้าทรงตอบสนองด้วยความไม่พึงพอใจมากจนพระสุรเสียงของพระองค์ที่ทรงเปล่งเมื่อสร้างแผ่นดินโลกเป็นเหตุให้โลกต้องละลายไป (สดุดี 46:6) กระนั้น การละลายนี้ไม่ได้จบลงที่การทำลายล้าง แต่เป็นการเริ่มต้นใหม่ สังเกตว่า พระเจ้าทรงขยายสันติสุขจากศิโยนไปจนถึงที่สุดปลายแผ่นดินโลก พระเจ้าจะทรงให้สงครามยุติลงและยุติเครื่องมือทำลายล้างที่ประชาชาติที่ชั่วเคยใช้เพื่อนำการกดขี่มาสู่โลก (สดุดี 46:9) นี่เป็นความหวังอันยิ่งใหญ่ที่คริสเตียนมี ซึ่งจะเกิดขึ้นเมื่อพระเยซูเสด็จมาครั้งที่สอง

`เราจะเรียนรู้ที่จะมีสันติสุขและวางใจในพระเจ้าท่ามกลางโลกที่เต็มไปด้วยความวุ่นวายมากมายนี้ได้อย่างไร`