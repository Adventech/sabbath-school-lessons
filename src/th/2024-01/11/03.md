---
title:  วันจันทร์ อธิษฐานขอสันติภาพเพื่อกรุงเยรูซาเล็ม
date:   11/03/2024
---

`อ่าน สดุดี 122:1-5 ผู้นมัสการรู้สึกอย่างไรเมื่อมาถึงกรุงเยรูซาเล็ม พวกเขาหวังว่าจะพบกับอะไรในกรุงนั้น`

สดุดี 122 บรรยายถึงความตื่นเต้นของผู้เดินทางเมื่อมาถึงกรุงเยรูซาเล็ม การเดินทางเพื่อไปนมัสการยังกรุงเยรูซาเล็มเป็นโอกาสที่น่ายินดี เพราะประชากรของพระเจ้าจะมารวมตัวกันปีละสามครั้ง เพื่อรำลึกถึงคุณงามความดีของพระเจ้าที่มีต่อพวกเขาทั้งในอดีตและปัจจุบัน (เฉลยธรรมบัญญัติ 16:16) กรุงเยรูซาเล็มเป็นศูนย์กลางของชีวิตคนทั้งชาติ เพราะมี “หีบพระโอวาทของอิสราเอล” (สดุดี 122:4, KJV) และพระที่นั่งสำหรับการพิพากษา (สดุดี 122:5) “หีบพระโอวาทของอิสราเอล” หมายถึงพระนิเวศที่ซึ่งบางครั้งเรียกว่า “พลับพลาแห่งสักขีพยาน” (กันดารวิถี 1:50) และที่นั่นมี “หีบแห่งสักขีพยาน” (อพยพ 25:22) พระที่นั่งสำหรับการพิพากษาแสดงให้เห็นถึงระบบตุลาการในกรุงเยรูซาเล็ม (2 ซามูเอล 8:15) การเดินทางเพื่อไปนมัสการนั้นจึงเป็นช่วงเวลาที่ไปแสวงหาและจะได้รับความยุติธรรม ความสัตย์ซื่อต่อพระเจ้าและการให้ความยุติธรรมแก่ผู้คนไม่เคยแยกออกจากกันเลย

`อ่าน สดุดี 122:6-9 คำอธิษฐานหลักของประชากรของพระเจ้าเป็นอย่างไร`

การอธิษฐานขอสันติภาพเพื่อกรุงเยรูซาเล็มเป็นการขอพรจากพระเจ้าเหนือเมืองและชาวเมือง และทำให้ผู้นมัสการเป็นน้ำหนึ่งใจเดียวกัน ทำให้สันติภาพแพร่สะพัดในหมู่พวกเขา (สดุดี 122:8) กรุงเยรูซาเล็มจะเป็นเมืองแห่งสันติภาพได้ก็ต่อเมื่อมีสันติภาพระหว่างพระเจ้ากับประชากรของพระองค์ และในหมู่บุตรหลานของพระเจ้า ดังนั้นการอธิษฐานขอสันติภาพเพื่อกรุงเยรูซาเล็มจึงเป็นการวิงวอนให้ประชากรของพระเจ้าดำเนินชีวิตอย่างสันติกับพระเจ้าและแก่กันและกัน เมื่อมีสันติภาพในกรุงเยรูซาเล็ม ผู้คนก็จะเจริญรุ่งเรือง (สดุดี 147:12-14)

สดุดีบทนี้สอนเราว่า การอธิษฐานเพื่อความผาสุกของชุมชนแห่งความเชื่อควรเป็นหัวข้อหลักของคำอธิษฐานของบุตรธิดาของพระเจ้า เพราะมีเพียงผู้คนของพระเจ้าที่เข้มแข็งและเป็นน้ำหนึ่งใจเดียวกันเท่านั้นที่สามารถประกาศข่าวดีแห่งสันติสุขและความรอดของพระเจ้าไปทั่วโลกได้ (ยอห์น 13:34, 35)

การอธิษฐานขอสันติภาพเพื่อกรุงเยรูซาเล็มยังเป็นสิทธิพิเศษและความรับผิดชอบของผู้เชื่อ เพราะทำให้เรายึดมั่นในความหวังว่าวันหนึ่งอาณาจักรแห่งสันติภาพของพระเจ้าจะมาถึงในยุคสุดท้าย ซึ่งไม่เพียงแต่เพื่อกรุงเยรูซาเล็มเท่านั้น แต่ยังรวมถึงทั่วแผ่นดินโลกด้วย (อิสยาห์ 52:7; อิสยาห์ 66:12, 13; วิวรณ์ 21-22)

`มีวิธีใดบ้างที่จะช่วยให้เกิดความสามัคคีในคริสตจักรและครอบครัวของเรา`