---
title:  วันอาทิตย์ วันเดียวในพระนิเวศดีกว่าพันวันในที่อื่น
date:   10/03/2024
---

`อ่าน สดุดี 84:1-4 เหตุใดผู้ประพันธ์สดุดีจึงอยากอยู่ในพระนิเวศ`

ผู้ประพันธ์สดุดี “ปรารถนา” และ “อาลัยหา” พระนิเวศให้เป็นที่พำนักถาวรของเขา เพื่อเขาจะได้อยู่ใกล้พระเจ้าตลอดไป (สดุดี 84:1, 2) การที่พระเจ้าประทับอยู่ด้วย (สดุดี 84:2) ทำให้พระนิเวศเป็นสถานที่ที่พิเศษ ผู้นมัสการสามารถ “ดูความงามของพระยาห์เวห์” (สดุดี 27:4 และดูใน สดุดี 63:2) และ “อิ่มเอมด้วยความดีแห่งพระนิเวศของพระองค์” (สดุดี 65:4) ได้จากพระนิเวศ ในสดุดี 84 ชี้ให้เห็นว่าความสงบสุขที่ไม่มีสิ่งใดเหมือนพบได้ในความสัมพันธ์กับพระเจ้า ความสุขนี้ประกอบด้วย การสรรเสริญพระองค์ (สดุดี 84:4) พละกำลังในพระองค์ (สดุดี 84:5) และวางใจในพระองค์ (สดุดี 84:12) พระนิเวศเป็นสถานที่ซึ่งความสัมพันธ์ดังกล่าวได้รับการหล่อเลี้ยงผ่านการนมัสการและการสามัคคีธรรมกับเพื่อนผู้เชื่อ การประทับอยู่ของพระเจ้าในพระนิเวศนั้นช่วยให้ผู้นมัสการได้ลิ้มรสอาณาจักรแห่งสง่าราศีของพระเจ้าและสัมผัสกับชีวิตนิรันดร์

`อ่าน สดุดี 84:5-12 มีใครอีกบ้างที่สามารถได้รับพรจากพระนิเวศ`

สดุดีบรรยายพระพรของพระเจ้าเป็นดั่งรังสีที่แผ่ออกมาจากพระนิเวศ มอบให้กับผู้ที่รับใช้ในพระนิเวศก่อน (สดุดี 84:4) จากนั้นมอบแก่ผู้เดินทางแสวงหาพระเจ้าที่มายังพระนิเวศ (สดุดี 84:5-10) และท้ายที่สุดก็แผ่ไปจนถึงที่สุดปลายแผ่นดินโลก ความคาดหวังว่าจะได้พบกับพระเจ้าในพระนิเวศนั้นทำให้ความเชื่อของผู้เดินทางแสวงหาพระเจ้าเข้มแข็งขึ้น (สดุดี 84:7) ในขณะที่พละกำลังของนักเดินทางทั่วไปจะอ่อนลงตามภาระการเดินทางที่เหน็ดเหนื่อย แต่พละกำลังผู้เดินทางที่ไปยังพระนิเวศกลับเข้มแข็งขึ้นและมากยิ่งขึ้นเมื่อเข้าใกล้พระนิเวศ

แม้เมื่อออกจากพระนิเวศแล้ว บุตรธิดาของพระเจ้าก็ยังมีตราประทับของพระนิเวศของพระเจ้าได้ด้วยการดำเนินชีวิตอย่างเหมาะสม (สดุดี 84:11) ซึ่งแสดงถึงลักษณะเฉพาะของผู้ชอบธรรมที่เข้าไปในพระนิเวศของพระเจ้า (สดุดี 15:1, 2) องค์พระผู้เป็นเจ้าทรงได้รับการเรียกว่า “ดวงตะวัน” แสดงให้เห็นว่าพรจากพระนิเวศเป็นเช่นเดียวกับแสงอาทิตย์ที่ส่องสว่างไปสุดปลายพิภพ (สดุดี 84:11) ด้วยเหตุนี้ บรรดาผู้ที่อาศัยอยู่ในพระเจ้าโดยความเชื่อก็ได้รับพระคุณของพระองค์ ไม่ว่าพวกเขาจะอยู่ที่ไหนก็ตาม

`อ่าน วิวรณ์ 21:3 เราได้ความหวังอะไรจากพระนิเวศบนโลก เราจินตนาการถึงประสบการณ์ที่เราจะได้รับในสวรรค์อย่างไร`