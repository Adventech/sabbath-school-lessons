---
title:  วันศุกร์ ศึกษาเพิ่มเติม
date:   15/03/2024
---

จงไตร่ตรองข่าวสารใน อิสยาห์ 40 และอิสยาห์ 51:1-16

บทเพลงของศิโยนเน้นความสำคัญต่อการให้ระลึกถึงศิโยนอยู่เสมอและความหวังที่มีชีวิตในการปกครองสูงสุดของพระเจ้า แม้เราจะได้รับพรมากมายในชีวิตนี้จากพระนิเวศของพระเจ้า ความหวังในชีวิตที่บริบูรณ์และความชื่นบานในศิโยนยังคงอยู่ในอนาคต บุตรธิดาของพระเจ้ามากมายที่โหยหาศิโยนแห่งสวรรค์ด้วยน้ำตา (สดุดี 137:1) การระลึกถึงศิโยนไม่ได้หมายความถึงการคำนึงถึงเพียงครั้งคราวเท่านั้น แต่หมายถึงการไตร่ตรองอย่างตั้งใจและตัดสินใจที่จะดำเนินชีวิตตามความทรงจำอันยั่งยืนนั้น (อพยพ 13:3; อพยพ 20:8)

ดังนั้น การร้องบทเพลงแห่งศิโยนจึงให้ความมุ่งมั่นตั้งใจที่จะรักษาความหวัง ในการฟื้นฟูอาณาจักรของพระเจ้าบนโลกใหม่ (วิวรณ์ 21:1-5) “ณ ที่แห่งนั้น สมองอันเป็นอมตะจะใคร่ครวญด้วยความสุขใจอย่างไม่มีวันจางหายถึงความมหัศจรรย์ของอำนาจแห่งการทรงสร้างและความลึกลับของความรักแห่งการไถ่ให้พ้นจากบาป จะไม่มีศัตรูผู้โหดเหี้ยมและการหลอกลวงเพื่อล่อลวงให้ลืมพระเจ้า อวัยวะทุกส่วนของร่างกายจะพัฒนาขึ้นมาและความสามารถก็เพิ่มขึ้น การแสวงหาความรู้จะไม่ทำให้สมองอ่อนเปลี้ยหรือใช้พลังงานไปจนหมดสิ้น ณ ที่นั่น กิจการงานยิ่งใหญ่ที่สุดจะดำเนินต่อไป ความปรารถนาอันสูงส่งที่สุดจะก้าวไปถึงเป้าหมายที่ตั้งไว้ ความมุ่งหวังที่สูงที่สุดจะสำเร็จ และก็ยังจะมีความสูงส่งใหม่ๆ ที่จะให้พิชิต มีความมหัศจรรย์ใหม่ๆ ที่จะให้ชื่นชม มีความจริงใหม่ๆ ที่จะให้ทำความเข้าใจ มีสิ่งใหม่ๆ ที่จะก่อให้เกิดพลังอำนาจของจิตใจ จิตวิญญาณและร่างกาย” (เอลเลน จี. ไว้ท์, สงครามประวัติศาสตร์, หน้า 677)

คำมั่นสัญญาว่าจะไม่ลืมศิโยนเป็นการสื่อถึงคำปฏิญาณว่า พวกเขาจะไม่มีวันยอมรับว่าโลกนี้เป็นบ้านเกิด แต่พวกเขาจะรอคอยสวรรค์ใหม่และโลกใหม่

ดังนั้น ผู้เชื่อทุกยุคทุกสมัยที่ปรารถนาจะอาศัยในกรุงเยรูซาเล็มใหม่ (วิวรณ์ 3:12) สามารถร้องบทเพลงสดุดีแห่งศิโยนได้ บทเพลงแห่งศิโยนหนุนใจเราให้มองโลกแห่งอนาคตด้วยความหวัง และบทเพลงเหล่านี้ผูกมัดเราให้เป็นตัวแทนแห่งพระคุณของพระเจ้าในโลกปัจจุบันด้วย

**คำถามเพื่อการอภิปราย**

`หลักการฝ่ายจิตวิญญาณที่มีศูนย์กลางอยู่ที่ประชากรของพระเจ้าในศิโยน ซึ่งเป็นสถานที่จริง ๆ ในกรุงเยรูซาเล็ม เราจะนำหลักการนี้มาใช้กับคริสตจักรและพันธกิจต่อโลกนี้อย่างไร`

`ผู้เชื่อจะอยู่ในพระนิเวศของพระเจ้าในทุกวันนี้ได้อย่างไร (ยอห์น 1:14-18; ฮีบรู 12:22-24)`

`ศิโยนจะกลายเป็นเมืองของชนทุกชาติดังที่เห็นใน สดุดี 87 ได้อย่างไร (โรม 5:10; เอเฟซัส 2:11-16; โคโลสี 1:19-23)`

`คุณจะให้คำตอบอย่างไรแก่คนที่บอกถึงความจริงว่า คนอธรรมเจริญรุ่งเรืองในโลกนี้ ขณะที่คน “ดี” จำนวนมากต้องทนทุกข์`