---
title:  วันอังคาร ศิโยน บ้านของบรรดาประชาชาติ
date:   12/03/2024
---

`อ่าน สดุดี 87:1, 2 อะไรทำให้ศิโยนเป็นสถานที่ที่น่านับถือเช่นนี้`

สดุดี 87 เป็นเพลงสรรเสริญศิโยนในฐานะเมืองที่พระเจ้าทรงเลือกสรรและรักเป็นพิเศษ รากฐานของวิหารของพระเจ้าตั้งอยู่บนภูเขาศิโยน (สดุดี 2:6; สดุดี 15:1) เมื่อเวลาสิ้นสุดลง ศิโยนจะถูกยกสูงขึ้นเหนือภูเขาทั้งหลาย แสดงถึงอำนาจสูงสุงของพระเจ้าที่มีเหนือทั่วทั้งโลก (สดุดี 99:2; อิสยาห์ 2:2; มีคาห์ 4:1) สดุดี 87 กล่าวถึงศิโยนว่าเป็น “เทือกเขา” เพื่อเน้นความยิ่งใหญ่ (สดุดี 133:3) พระเจ้าทรงรักบรรดาประตูของศิโยน “ยิ่งกว่าที่อาศัยแห่งใดๆ ของยาโคบ” (สดุดี 87:2) เป็นการแสดงให้เห็นว่าศิโยนเหนือกว่าสถานที่ใด ๆ ทั้งหมดในอิสราเอลที่เป็นสถานที่ชุมนุมพิเศษของประชากรของพระเจ้าในอดีต เช่น ชิโลห์และเบธเอล ดังนั้น สดุดีบทนี้จึงยืนยันว่า การนมัสการที่เที่ยงแท้ของพระเจ้าอยู่ในสถานที่ที่พระองค์ทรงเลือกสรรและในวิถีทางที่พระองค์ทรงกำหนดไว้

`อ่าน สดุดี 87:3-7 สิ่งที่น่าสรรเสริญของศิโยนมีอะไรบ้าง`

สง่าราศีของศิโยนดึงดูดบรรดาประชาชาติทั้งปวงให้มาหาพระเจ้า ฉะนั้น ขอบเขตของอาณาจักรของพระเจ้าจึงขยายออกไปจนครอบคลุมทั้งโลก สังเกตว่า พระเจ้ามิได้ทรงปฏิบัติต่อประชาชาติอื่น ๆ ในฐานะพลเมืองระดับสอง แม้ศิโยนจะได้รับการยกย่องว่าเป็นสถานที่กำเนิดฝ่ายจิตวิญญาณของคนทั้งปวงที่ยอมรับพระเจ้าเป็นพระผู้ช่วยให้รอดของพวกเขาก็ตาม

การจดทะเบียนบุคคลดำเนินตามสถานที่เกิดของแต่ละคน (เนหะมีย์ 7:5; ลูกา 2:1-3) สดุดีบทนี้กล่าวถึงสามครั้งว่าประชาชาติต่าง ๆ ถือกำเนิดขึ้นในศิโยน หมายความว่าพระเจ้าประทานอัตลักษณ์ใหม่แก่พวกเขา ตลอดจนสิทธิพิเศษทั้งหมดของการเป็นพลเมืองที่ชอบด้วยกฎหมายแก่ผู้เป็นบุตรหลานที่เกิดในศิโยน (สดุดี 87:4-6)

สดุดี 87 ชี้ไปยังความรอดของทั้งชาวยิวและคนต่างชาติ และการรวมกันเป็นหนึ่งในคริสตจักรเดียวผ่านพันธกิจแห่งการไถ่ของพระคริสต์ (โรม 3:22; โรม 10:12; กาลาเทีย 3:28, 29; โคโลสี 3:11) เมื่อสดุดีกล่าวถึงความเจริญรุ่งเรืองของศิโยน ชวนให้นึกถึงนิมิตของดาเนียลเรื่องอาณาจักรของพระเจ้าที่จะกลายเป็นภูเขามหึมาเต็มพิภพ (ดาเนียล 2:34, 35, 44, 45) และคำอุปมาของพระเยซูเกี่ยวกับอาณาจักรของพระเจ้าที่เติบโตเป็นต้นไม้ใหญ่เป็นที่อยู่อาศัยของบรรดานกในอากาศ (มัทธิว 13:32)

`การที่ศิโยนพร้อมที่จะรับทุกคนเข้ามามีความสัมพันธ์กับพระมหาบัญชาแก่คริสตจักรที่ให้สั่งสอนพระกิตติคุณแก่คนทุกชาติอย่างไร (มัทธิว 28:18-20) แนวคิดนี้สอดคล้องกับการที่เราได้รับเรียกให้ประกาศข่าวทูตสวรรค์สามองค์อย่างไร`