---
title:  วันอังคาร บทเพลงสำหรับทุกฤดูกาล
date:   02/01/2024
---

`อ่านสดุดี 3; สดุดี 33:1-3; และสดุดี 109:6-15 พระธรรมสดุดีบทเหล่านี้ถ่ายทอดประสบการณ์มนุษย์ในแง่มุมต่าง ๆ อย่างไรบ้าง`

พระธรรมสดุดีช่วยให้ชุมชนผู้เชื่อตระหนักถึงประสบการณ์ของมนุษย์อย่างเต็มรูปแบบ และแสดงให้เห็นว่าผู้เชื่อสามารถนมัสการพระเจ้าได้ในทุกช่วงของชีวิต เราจะเห็นสิ่งต่อไปนี้ในพระธรรมสดุดี:

(1)  บทเพลงที่ยกย่องพระเจ้าสำหรับความยิ่งใหญ่และอำนาจในการทรงสร้างของพระองค์ การปกครองดั่งกษัตริย์ การพิพากษา และความสัตย์ซื่อของพระองค์ (2) บทเพลงแห่งการขอบพระคุณที่แสดงถึงความซาบซึ้งในพระคุณต่อพระพรอันล้นเหลือของพระเจ้า (3) บทเพลงคร่ำครวญที่ร้องทูลจากใจจริงต่อพระเจ้าให้ทรงช่วยกู้จากความยากลำบาก (4) บทเพลงแห่งปัญญาที่ให้แนวปฏิบัติในการดำเนินชีวิตอันชอบธรรม (5) บทเพลงแห่งกษัตริย์ที่ชี้ไปยังพระคริตส์ พระผู้ทรงเป็นกษัตริย์ผู้ยิ่งใหญ่และพระผู้กอบกู้ประชากรของพระองค์ (6) บทเพลงแห่งประวัติศาสตร์ที่ระลึกถึงอดีตของชาวอิสราเอลและเน้นความสัตยซื่อของพระเจ้าและความไม่ซื่อสัตย์ของชาวอิสราเอล เพื่อสอนคนรุ่นหลังไม่ให้ทำผิดซ้ำรอยบรรพบุรุษ แต่ให้วางใจในพระเจ้าและซื่อสัตย์ต่อพันธสัญญาของพระองค์

บทกวีในพระธรรมสดุดีแสดงให้เห็นถึงอำนาจที่ไม่เหมือนใครซึ่งดึงดูดความสนใจของผู้อ่าน แม้ว่ากลไกการประพันธ์บทกวีเหล่านี้บางส่วนจะสูญหายไปเนื่องจากการแปล แต่เราก็ยังคงสามารถชื่นชมในภาษาแม่ของเราได้

1\. โครงสร้างคู่ขนาน (Parallelism) รวบรวมการผูกคำ วลี หรือแนวคิดได้อย่างสมดุล โครงสร้างคู่ขนานช่วยให้เข้าใจความหมายของส่วนที่สอดคล้องกัน เช่น “จิตใจของข้าเอ๋ย จงถวายสาธุการแด่พระยาห์เวห์ และทั้งสิ้นที่อยู่ภายในข้า จงถวายสาธุการแด่พระนามบริสุทธิ์ของพระองค์” (สดุดี 103:1) คู่ขนานในข้อนี้คือ “จิตใจของข้าเอ๋ย” ซึ่งหมายถึง “ทั้งสิ้นที่อยู่ภายในข้า” นั่นคือ ทุกสิ่งทุกอย่างที่อยู่ในบุคคลหนึ่ง

2\. การใช้จินตภาพ (Imagery) เป็นการใช้ภาษาเชิงเปรียบเทียบแบบอุปมาอุปไมยเพื่อให้ความรู้สึกทางกายภาพแก่ผู้อ่าน (ตัวอย่างเช่น ที่ลี้ภัยของพระเจ้าพรรณนาว่าเป็นดั่ง “ใต้ร่มปีกของพระองค์” (สดุดี 17:8)

3\. คำที่มีความหมายตรงข้าม (Merism) “ข้าพระองค์ร้องทูลต่อพระพักตร์​พระองค์​ทั้งกลางวันและกลางคืน” หมายถึงการร้องทูลอย่างไม่หยุดหย่อน (สดุดี 88:1, KJV)

4\. การเล่นคำ (Wordplays) โดยใช้เสียงของคำให้เกิดสำนวนและเน้นข่าวสารฝ่ายจิตวิญญาณ อย่างเช่นในสดุดี 96:4, 5 คำภาษาฮีบรู ’elohim คือ “พระเจ้า” และ ’elilim คือ “รูปเคารพ” ก่อให้เกิดการเล่นคำเพื่อถ่ายทอดข่าวสารว่า พระทั้งปวงของชนชาติทั้งหลายที่ดูเหมือนจะเป็น ’elohim “พระเจ้า” แต่เป็นได้เพียง ’elilim “รูปเคารพ”

ท้ายที่สุด คำว่า “เส-ลาห์” (selah) หมายถึงการสลับฉากสั้น ๆ อาจเป็นการบอกว่าบทนั้นหยุดชั่วคราว หรือต้องการให้การสะท้อนถึงข่าวสารของสดุดีบทนั้น หรือมีการเปลี่ยนเสียงดนตรีประกอบ (สดุดี 61:4)