---
title:  วันพุธ คำอธิษฐานแห่งการดลใจ
date:   03/01/2024
---

`อ่าน 2 ซามูเอล 23:1, 2 และโรม 8:26, 27 ข้อพระคัมภีร์เหล่านี้สอนเราเกี่ยวกับการอธิษฐานอย่างไร`

พระธรรมสดุดีเป็นคำอธิษฐานที่ได้รับการดลใจและคำสรรเสริญของชาวอิสราเอล ดังนั้นในพระธรรมสดุดีจึงเป็นเสียงของพระเจ้าผสมผสานกับเสียงของประชากรของพระองค์ พระธรรมสดุดีถือว่าเป็นการสื่อสารกับพระเจ้าอย่างชัดเจน

ผู้ประพันธ์สดุดีเรียกพระเจ้าเป็นการส่วนตัวว่า “พระเจ้าของข้าพระองค์” และ “พระมหากษัตริย์ของข้าพระองค์” (สดุดี 5:2; สดุดี 84:3) ผู้ประพันธ์สดุดีมักวิงวอนขอพระเจ้าให้ “เอียงพระโสตสดับถ้อยคำของข้าพระองค์” (สดุดี 5:1) “ขอเงี่ยพระกรรณฟังคำวิงวอนของข้าพระองค์” (สดุดี 39:12) “ขอทอดพระเนตร” (สดุดี 25:18) “ขอทรงตอบ” (สดุดี 102:2) และ “ขอทรงช่วยข้าพระองค์ให้รอด” (สดุดี 6:4) เห็นได้ชัดว่าถ้อยคำเหล่านี้เป็นคำอธิษฐานของบุคคลใดบุคคลหนึ่งต่อพระเจ้า

ความงดงามและน่าดึงดูดใจที่โดดเด่นของพระธรรมสดุดีในคำอธิษฐานและการสรรเสริญอยู่บนฐานข้อเท็จจริงที่ว่า พระธรรมสดุดีเป็นพระวจนะของพระเจ้าในรูปแบบของคำอธิษฐานที่อุทิศถวายและการสรรเสริญของผู้เชื่อ ด้วยเหตุนี้ พระธรรมสดุดีจึงเป็นช่วงเวลาที่บุตรธิดาจะได้สนิทสนมกับพระเจ้า ดังที่บรรยายไว้ใน โรม 8:26, 27 “ในทำนองเดียวกัน พระวิญญาณก็ทรงช่วยเมื่อเราอ่อนกำลังด้วย เพราะเราไม่รู้ว่าควรจะอธิษฐานขออะไรอย่างไร แต่พระวิญญาณทรงช่วยขอแทน ด้วยการคร่ำครวญซึ่งไม่อาจกล่าวเป็นถ้อยคำ และพระองค์ผู้ทรงชันสูตรใจมนุษย์ ก็ทรงทราบความหมายของพระวิญญาณ เพราะว่าพระวิญญาณทรงอธิษฐานขอเพื่อธรรมิกชนตามพระประสงค์ของพระเจ้า”

พระเยซูเองก็ทรงยกข้อความมาจากสดุดี เช่นใน ลูกา 20:42, 43 พระองค์ทรงยกมาจาก สดุดี 110:1 “เนื่องจากดาวิดเองก็กล่าวไว้ในพระธรรมสดุดีว่า ‘พระเจ้า  ตรัสกับองค์พระผู้เป็นเจ้าของข้าพเจ้าว่า “จงนั่งด้านขวามือของเราจนกว่าเราจะทำให้ศัตรูของท่าน เป็นที่รองเท้าของท่าน” ’

แม้ว่าสดุดีบางบทจะเกิดขึ้นหรือกล่าวถึงเหตุการณ์ทางประวัติศาสตร์ที่เฉพาะเจาะจงและประสบการณ์ของผู้ประพันธ์เอง ตลอดจนประสบการณ์ของชนชาติอิสราเอล แต่ความลึกซึ้งฝ่ายจิตวิญญาณของพระธรรมสดุดีเหมาะสมกับสถานการณ์ของชีวิตที่หลากหลาย รวมถึงวัฒนธรรม ศาสนา เพศ และเชื้อชาติทั้งหมด กล่าวอีกนัยหนึ่งได้ว่า ขณะที่คุณอ่านสดุดี คุณจะพบว่าข้อเหล่านี้แสดงให้เห็นถึงความหวัง การสรรเสริญ ความกลัว ความโกรธ ความโศกเศร้า และความเศร้าเสียใจ สิ่งเหล่านี้เป็นสิ่งที่ผู้คนทุกหนทุกแห่ง ทุกยุคสมัย ไม่ว่าพวกเขาจะอยู่ในสถานการณ์ใดต่างต้องเผชิญ พระธรรมเหล่านี้พูดกับเราทุกคนในภาษาที่เป็นประสบการณ์ของเราเอง

`เราเรียนรู้อะไรได้บ้างจากวิธีที่พระเยซูทรงใช้บทสดุดีที่ชี้ให้เห็นถึงความสำคัญของบทสดุดีที่มีต่อความเชื่อของเรา`