---
title:  วิธีการอ่านพระธรรมสดุดี
date:   30/12/2023
---

### อ่านข้อพระคัมภีร์สาหรับบทเรียนสัปดาห์นี้
1 พงศาวดาร 16:7; เนหะมีย์ 12:8; สดุดี 25:1-5; สดุดี 33:1-3; โรม 8:26, 27; สดุดี 82:8; สดุดี 121:7

> <p>ข้อควรจำ</p>
> “พระองค์ตรัสกับเขาว่า ‘นี่เป็นถ้อยคำของเรา ซึ่งเราบอกไว้กับท่านทั้งหลายขณะที่เรายังอยู่กับท่านว่า บรรดาถ้อยคำที่เขียนไว้ในหมวดธรรมบัญญัติของโมเสส ในหมวดผู้เผยพระวจนะ และในหมวดเพลงสดุดีที่กล่าวถึงเรานั้น จำเป็นจะต้องสำเร็จ’ แล้วพระองค์ทรงช่วยให้ใจของพวกเขาสว่างเพื่อจะได้เข้าใจพระคัมภีร์” (ลูกา 24:44, 45)

พระธรรมสดุดีเป็นหนังสือแห่งการอธิษฐานและเพลงสรรเสริญสำหรับทั้งชาวยิวและคริสเตียนตลอดหลายยุคหลายสมัย ถึงแม้ว่าพระธรรมสดุดีส่วนใหญ่จะเป็นถ้อยคำของผู้แต่งบทเพลงที่กล่าวถึงพระเจ้า แต่พระธรรมสดุดีก็มิได้ถือกำเนิดมาจากมนุษย์ แต่มาจากพระเจ้าผู้ทรงดลใจความคิดของเขาเหล่านั้น

แท้จริงแล้ว องค์พระผู้เป็นเจ้าทรงดลใจพวกเขาให้เขียนสิ่งที่ได้เขียนลงไป เช่นเดียวกันกับข้ออื่น ๆ ในพระคัมภีร์ทั้งหมด (2 เปโตร 1:21) พระเจ้าตรัสกับเราในพระธรรมสดุดีผ่านทางผู้รับใช้ของพระองค์และโดยพระวิญญาณของพระองค์ พระเยซู อัครสาวก และผู้เขียนพระคัมภีร์พันธสัญญาใหม่ต่างอ้างอิงพระธรรมสดุดีและกล่าวถึงข้อต่าง ๆ ในพระธรรมสดุดีว่าเป็นพระคัมภีร์ (มาระโก 12:10; ยอห์น 10:34, 35; ยอห์น 13:18) ซึ่งเป็นพระวจนะของพระเจ้าอย่างแท้จริงเช่นเดียวกับพระธรรมปฐมกาลและโรม

พระธรรมสดุดีได้รับการเขียนขึ้นด้วยบทกวีภาษาฮีบรู โดยผู้ประพันธ์หลายคนในยุคของชนชาติอิสราเอล ดังนั้นพระธรรมสดุดีจึงสะท้อนถึงโลกที่จำเพาะของพวกเขา แต่อย่างไรก็ตามข่าวสารในพระธรรมนั้นมีไว้สำหรับคนทั่วโลก การยอมรับพระธรรมสดุดีว่าเป็นพระวจนะของพระเจ้า และให้ความสนใจถึงคุณลักษณะทางบทกวีของพระธรรมสดุดีอย่างใกล้ชิด ตลอดจนบริบททางประวัติศาสตร์ ศาสนา และพิธีกรรม คือพื้นฐานในการเข้าใจข่าวสารนั้น ซึ่งมีมานานนับพันปีจนถึงยุคสมัยของเราในปัจจุบัน