---
title:  วันจันทร์ พบกับผู้ประพันธ์สดุดี
date:   01/01/2024
---

กษัตริย์ดาวิด ซึ่งชื่อของเขาปรากฏในพระธรรมสดุดีเป็นส่วนใหญ่ เป็นผู้จัดการบทสวดในการนมัสการของชาวอิสราเอล เขาได้รับเรียกว่าเป็น “นักแต่งสดุดีอย่างไพเราะของอิสราเอล” (2 ซามูเอล 23:1) พระคัมภีร์พันธสัญญาใหม่ยืนยันว่าดาวิดเป็นผู้ประพันธ์พระธรรมสดุดีหลาย ๆ บท (มัทธิว 22:43-45; กิจการ 2:25-29, 34, 35; กิจการ 4:25; โรม 4:6-8) พระธรรมสดุดีอีกหลาย ๆ บทประพันธ์ขึ้นโดยนักดนตรีประจำพระวิหารที่เป็นชาวเลวี ตัวอย่างเช่น สดุดี 50 และสดี 73-83 ประพันธ์โดยอาสาฟ; สดุดี 42; สดุดี 44;49; สดุดี 84-85; และสดุดี 87-88 ประพันธ์โดยบุตรของโคราห์; สดุดี 88 ก็ประพันธ์โดยฮีแมนชาวเอสราไฮต์ และสดุดี 89 โดยอีธานชาวเอสราไฮต์ นอกจากนี้ โซโลมอน (สดุดี 72 และสดุดี 127) และโมเสส (สดุดี 90) ก็เป็นผู้ประพันธ์สดุดีบางบทเช่นกัน

`อ่าน สดุดี 25:1-5; สดุดี 42:1; สดุดี 75:1; สดุดี 77:1; สดุดี 84:1, 2; สดุดี 88:1-3; และสดุดี 89:1 เราเรียนรู้อะไรบ้างถึงสถานการณ์ที่ผู้ประพันธ์สดุดีกำลังเผชิญอยู่`

พระวิญญาณบริสุทธิ์ทรงดลใจผู้ประพันธ์สดุดีและใช้ความสามารถของพวกเขาในงานการรับใช้พระเจ้าและชุมชนแห่งความเชื่อของพวกเขา ผู้ประพันธ์สดุดีเป็นกลุ่มคนที่อุทิศตนอย่างแท้จริงและมีความเชื่ออย่างสุดซึ้ง แต่ก็มีแนวโน้มที่จะท้อแท้และถูกล่อลวงเช่นเดียวกันกับพวกเราทุกคน แม้พระธรรมสดุดีจะถูกเขียนขึ้นเป็นเวลานานแล้ว แต่ก็สะท้อนถึงสิ่งที่เราประสบพบเจอในปัจจุบันอย่างแน่นอน

“ขอคำอธิษฐานของข้าพระองค์มาอยู่เฉพาะพระพักตร์ของพระองค์ ขอเงี่ยพระกรรณฟังเสียงร้องทูลของข้าพระองค์ เพราะจิตใจของข้าพระองค์ลำบากเต็มที และชีวิตของข้าพระองค์เข้าใกล้แดนคนตาย” (สดุดี 88:2, 3) นี่คือเสียงร้องขอของจิตวิญญาณในศตวรรษที่ 21 เช่นเดียวกับเสียงร้องขอของผู้ที่มีชีวิตอยู่เมื่อ 3,000 ปีที่แล้ว

สดุดีบางบทกล่าวถึงความยากลำบาก บางบทก็มุ่งเน้นไปที่ความสุข ผู้ประพันธ์สดุดีร้องทูลต่อพระเจ้าให้ช่วยพวกเขา และก็ได้รับความช่วยเหลือที่พวกเขาไม่สมควรได้รับจากพระองค์ พวกเขาถวายพระเกียรติแด่พระเจ้าสำหรับความสัตย์ซื่อและความรักของพระองค์ และพวกเขาปฏิญาณว่าจะจงรักภักดีต่อพระองค์อย่างไม่ย่อท้อ ดังนั้น พระธรรมสดุดีจึงเป็นประจักษ์พยานถึงการไถ่บาปของพระเจ้าและเป็นสัญลักษณ์แห่งพระคุณและความหวังของพระเจ้า พระธรรมสดุดีส่งต่อพระสัญญาของพระเจ้ามายังทุกคนที่น้อมรับของประทานแห่งการอภัยและชีวิตใหม่จากพระเจ้าโดยความเชื่อ แต่ในขณะเดียวกัน พวกเขาก็ไม่พยายามปกปิด แอบซ่อน หรือมองข้ามความยากลำบากและความทุกข์ทรมานที่แพร่หลายในโลกที่ตกอยู่ในบาป

`เราจะมีความหวังและรับการปลอบโยนได้อย่างไรเมื่อรู้ว่า แม้แต่คนที่ซื่อสัตย์เช่น ผู้ประพันธ์สดุดีก็ยังประสบปัญหาบางอย่างเช่นเดียวกับที่เราพบเจอ`