---
title:  วันพฤหัสบดี โลกของพระธรรมสดุดี
date:   04/01/2024
---

`อ่าน สดุดี 16:8; สดุดี 44:8; สดุดี 46:1; สดุดี 47:1, 7; สดุดี 57:2; สดุดี 62:8; สดุดี 82:8; และ สดุดี 121:7 พระเจ้าทรงอยู่ส่วนใดในชีวิตของผู้ประพันธ์เพลงสดุดี`

พระเจ้าทรงเป็นศูนย์กลางในโลกของพระธรรมสดุดีทั้งหมด โดยมุ่งหมายที่จะอุทิศประสบการณ์ชีวิตทั้งหมดแด่พระองค์ผ่านการอธิษฐานและการสรรเสริญ พระเจ้าทรงเป็นพระผู้สร้างผู้ทรงอำนาจสูงสุด ทรงเป็นกษัตริย์และผู้พิพากษาของโลกทั้งมวล พระองค์ประทานทุกสิ่งแก่บุตรธิดาของพระองค์ ดังนั้น พระองค์จึงเป็นที่พึ่งพิงได้เสมอ แม้แต่ครั้งที่ประชากรของพระเจ้าดูเหมือนว่ากำลังจะพ่ายแพ้ ศัตรูของเขาเหล่านั้นก็ยังถามว่า “พระเจ้าของเจ้าอยู่ที่ไหน” (สดุดี 42:10) เนื่องจากองค์พระผู้เป็นเจ้าทรงเป็นพระเจ้าของประชากรของพระองค์ที่สถิตอยู่ด้วยตลอดเวลาและไม่มีวันทำให้ผิดหวัง ดังนั้น ประชากรของพระเจ้าจึงมีพระเจ้าอยู่ต่อหน้าพวกเขาเสมอ ท้ายที่สุด พระธรรมสดุดีจินตภาพให้เราเห็นถึงเวลาที่ผู้คนทั้งปวงและสิ่งทรงสร้างทั้งหมดจะนมัสการพระเจ้าด้วยกัน (สดุดี 47:1; สดุดี 64:9)

การที่มีพระเจ้าเป็นศูนย์กลางในชีวิตทำให้มีพระเจ้าเป็นศูนย์กลางของการนมัสการด้วย การนมัสการที่พระธรรมสดุดีใช้นั้นโดยพื้นฐานแล้วแตกต่างจากการนมัสการที่หลายคนในทุกวันนี้เข้าใจ เนื่องจากการนมัสการในวัฒนธรรมตามพระคัมภีร์เป็นธรรมชาติและมีศูนย์กลางในชีวิตของชุมชนทั้งหมด ดังนั้น ผู้ประพันธ์สดุดีจึงเขียนทุกสิ่งที่เกิดขึ้นทั้งดีและร้ายในชีวิตของประชากรของพระเจ้าผ่านการนมัสการอย่างหลีกเลี่ยงไม่ได้ พระเจ้าทรงสดับฟังผู้ประพันธ์สดุดี ไม่ว่าเขาคนนั้นจะอยู่ที่แห่งใด และทรงตอบรับเขาในเวลาอันเหมาะสมของพระองค์ (สดุดี 3:4; สดุดี 18:6; สดุดี 20:6)

ผู้ประพันธ์สดุดีทราบดีว่าที่ประทับของพระเจ้าอยู่ในแผ่นดินสวรรค์ แต่ในขณะเดียวกัน พระเจ้าก็ประทับอยู่ในศิโยน คือในสถานนมัสการท่ามกลางประชากรของพระองค์ พระเจ้าทรงสถิตอยู่ทั้งไกลและใกล้ อยู่ทุกหนทุกแห่ง และในพระวิหารของพระองค์ (สดุดี 11:4) (สดุดี 10:1) และ (สดุดี 41:12) เห็นได้ชัดว่าในพระธรรมสดุดีนั้นมีการนำเอาลักษณะพิเศษของพระเจ้ามารวมกัน ผู้ประพันธ์สดุดีเข้าใจดีว่าความใกล้ชิดและความห่างไกลเป็นสิ่งที่แยกจากกันไม่ได้ภายใต้ความเป็นจริงของพระเจ้า (สดุดี 24:7-10) ผู้ประพันธ์สดุดีเข้าใจดีเช่นกันถึงความหมายฝ่ายจิตวิญญาณ พวกเขาตระหนักว่า พระเจ้าทรงแสนดีและทรงอยู่ท่ามกลางสิ่งที่พวกเขากำลังเผชิญ นี่คือสิ่งที่เพิ่มความหวังแก่พวกเขาในขณะที่พวกเขากำลังรอคอยให้พระเจ้าเข้ามาช่วยให้รอด ไม่ว่าพระองค์จะทรงเลือกทำเช่นไรหรือจะทรงทำเมื่อใดก็ตาม

`พระธรรมสดุดีช่วยให้เราเข้าใจอย่างไรว่า เราไม่อาจจำกัดพระเจ้าให้อยู่ในบางมุมมองของชีวิตเราได้ มีส่วนใดในชีวิตของคุณบ้าง ที่คุณพยายามรักษาระยะห่างจากพระเจ้า`