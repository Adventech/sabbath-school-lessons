---
title:  วันศุกร์ ศึกษาเพิ่มเติม
date:   05/01/2024
---

อ่านหนังสือ บรรพชนกับกษัตริย์ ของนางเอลเลน จี. ไว้ท์. เรื่อง “พระวิหารและการอุทิศถวาย” หน้า 35-50 และหนังสือ ข่าวประเสริฐสำหรับเยาวชน เรื่อง “ประโยชน์ของดนตรี” หน้า 291, 292

พระธรรมสดุดีประกอบด้วย 150 บท ซึ่งแบ่งออกเป็นห้าเล่ม ได้แก่ เล่มที่ 1 (สดุดี 1-41), เล่มที่ 2 (สดุดี 42-72), เล่มที่ 3 (สดุดี 73-89), เล่มที่ 4 (สดุดี 90-106), และเล่มที่ 5 (สดุดี 107-150) การแบ่งออกเป็นห้าเล่มนี้ เป็นประเพณีของชาวยิวในยุคแรก ๆ ซึ่งเทียบเคียงกับพระธรรมห้าเล่มแรกของพระคัมภีร์ (Pentateuch)

มีหลักฐานแสดงให้เห็นว่าพระธรรมสดุดีบางบทได้นำเอาชุดบทประพันธ์ที่มีมาก่อนแล้ว เช่น เพลงสดุดีของตระกูลโคราห์ (สดุดี 42-49, 84, 85, 87, 88) เพลงสดุดีของอาสาฟ (สดุดี 73-83) บทเพลงใช้แห่ขึ้น (สดุดี 120-134) และบทสรรเสริญพระยาห์เวห์ (สดุดี 111-118, 146-150) สดุดี 72:20 เป็นบทเพลงคำอธิษฐานชุดเล็กของดาวิด

แม้ว่าเพลงสดุดีส่วนใหญ่จะสัมพันธ์กับช่วงสมัยของกษัตริย์ดาวิดและการปกครองในยุคแรก (ศตวรรษที่ 10 ก่อนคริสตกาล) การรวบรวมบทเพลงสดุดียังคงเพิ่มขึ้นตลอดหลายศตวรรษต่อมา ได้แก่ ในช่วงเวลาของการปกครองที่แตกแยก การถูกเนรเทศ และยุคหลังการอพยพ “อาลักษณ์” ชาวฮีบรูภายใต้การนำของเอสราได้รวบรวมบทเพลงสดุดีบทเล็กบทน้อยเข้าด้วยกันเป็นเล่มเดียว ในช่วงเวลาที่พวกเขาสร้างพระวิหารใหม่

ข้อเท็จจริงที่กล่าวว่า พวกอาลักษณ์ได้รวบรวมพระธรรมสดุดีเข้าไว้ด้วยกัน ไม่ได้หมายความว่าพระธรรมสดุดีได้รับการดลใจจากพระเจ้าน้อยลง พวกอาลักษณ์เช่นเดียวกับผู้ประพันธ์สดุดีเป็นผู้รับใช้ที่อุทิศตนต่อพระเจ้า และงานของพวกเขาได้รับการทรงนำจากพระเจ้า (เอสรา 7:6, 10) ลักษณะความเป็นมนุษย์และพระเจ้าในพระธรรมสดุดีเปรียบได้กับการรวมกันระหว่างพระเจ้าและมนุษย์ในการมาบังเกิดขององค์พระผู้เป็นเจ้าพระเยซูคริสต์ “แต่พระคัมภีร์ คือความจริงที่พระเจ้าประทานให้ แสดงออกในภาษาของมนุษย์ แสดงให้เห็นถึงการรวมกันของพระเจ้าและมนุษย์ การรวมกันเช่นนี้เห็นได้ในพระลักษณะของพระคริสต์ พระผู้ทรงเป็นพระบุตรของพระเจ้าและบุตรมนุษย์ ดังนั้น พระคัมภีร์ก็เป็นควาวมจริง เช่นเดียวกับที่พระคริสต์กล่าวว่า ‘พระวาทะทรงเป็นมนุษย์ และดำรงอยู่ท่ามกลางเรา’ ” (เอลเลน จี. ไว้ท์, สงครามประวัติศาสตร์, หน้า 8)

**คำถามเพื่อการอภิปราย**

`พระธรรมสดุดีเป็นคำอธิษฐานและบทเพลงสรรเสริญของพระเจ้าและมนุษย์รวมกัน คำกล่าวนี้หมายถึงอะไร แนวคิดนี้ไม่ว่าจะเข้าใจยากเพียงใด ช่วยให้เราเห็นถึงความใกล้ชิดที่พระเจ้าทรงต้องการมีกับประชากรของพระองค์อย่างไร แสดงให้เห็นว่าพระเจ้าทรงอยู่ใกล้มนุษย์และเราแต่ละคนมากเพียงใด`

`ในชั้นเรียนให้พูดคุยกันถึงช่วงเวลาที่คุณพบว่า พระธรรมสดุดีกำลังพูดกับคุณโดยตรงในสถานการณ์ที่คุณพบเจอมีคำปลอบประโลมและความหวังใดที่คุณพบได้ในสถานการณ์นั้น`