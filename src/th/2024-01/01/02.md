---
title:  วันอาทิตย์ พระธรรมสดุดีในการนมัสการของชนชาติอิสราเอล
date:   31/12/2023
---

`อ่าน 1 พงศาวดาร 16:7; เนหะมีย์ 12:8; สดุดี 18:1; สดุดี 30:1; สดุดี 92:1; สดุดี 95:2; สดุดี 105:2; โคโลสี 3:16; และ ยากอบ 5:13 พระธรรมสดุดีบางบทได้รับการเขียนขึ้นเนื่องในโอกาสอะไรบ้าง ประชากรของพระเจ้าใช้พระธรรมสดุดีเมื่อใด`

พระธรรมสดุดีถูกประพันธ์ขึ้นสำหรับการนมัสการส่วนตัวและในที่ชุมชน นำมาร้องเป็นเพลงสรรเสริญในการนมัสการในพระวิหารดังคำอธิบายประกอบที่กล่าวถึงเครื่องดนตรี (สดุดี 61:1); ทำนองเพลง (สดุดี 9:1) และหัวหน้านักร้อง (สดุดี 8:1)

ชื่อของพระธรรมสดุดีในพระคัมภีร์ภาษาฮีบรู คือ tehilim แปลว่า “การสรรเสริญ” ซึ่งสะท้อนถึงจุดประสงค์หลักคือ การสรรเสริญพระเจ้า ชื่อของพระธรรมสดุดีในภาษาอังกฤษ Psalms มีรากศัพท์มาจากภาษากรีกคือ psalmoi ซึ่งพบในพระคัมภีร์พันธสัญญาเดิมฉบับภาษากรีก (Septuagint) ที่แปลมาจากภาษาฮีบรูในยุคแรก (ศตวรรษที่สองและสามก่อนคริสต์ศักราช) 

พระธรรมสดุดีเป็นส่วนที่ขาดเสียไม่ได้ในการนมัสการของชาวอิสราเอล ตัวอย่างเช่น พระธรรมสดุดีถูกนำมาใช้ในงานอุทิศถวายพระวิหาร เทศกาลทางศาสนา ขบวนแห่ และในช่วงการวางหีบพันธสัญญาในกรุงเยรูซาเล็ม

“บทเพลงใช้แห่ขึ้น” (สดุดี 120-134) หรือที่เรียกว่าเพลงของผู้เดินทางแสวงหาพระเจ้า นิยมขับร้องตามประเพณีระหว่างการเดินทางไปกรุงเยรูซาเล็มในเทศกาลสำคัญประจำปีสามเทศกาล (อพยพ 23:14-17) “เพลงสรรเสริญออกจากอียิปต์ (Egyptian Hallel)” (สดุดี 113-118) และ “เพลงสรรเสริญยิ่งใหญ่ (Great Hallel)” (สดุดี 136) ถูกขับร้องในเทศกาลสำคัญประจำปีสามเทศกาลและเทศกาลดวงจันทร์ใหม่และการอุทิศถวายพระวิหาร “เพลงสรรเสริญออกจากอียิปต์” ขับร้องเป็นพิเศษในตอนต้นของเทศกาลปัสกา สดุดี 113 และ 114 ขับร้องในตอนต้นของมื้ออาหารปัสกา และสดุดี 115-118 ขับร้องในตอนท้าย (มัทธิว 26:30) “การสรรเสริญประจำวัน (Daily Hallel)” (สดุดี 145-150) รวมอยู่ในคำอธิษฐานประจำวันในพิธีกรรมตอนเช้าที่ธรรมศาลา

พระธรรมสดุดีไม่เพียงแต่เป็นเพลงประกอบการนมัสการของผู้คนเท่านั้น แต่ยังสั่งสอนพวกเขาถึงวิธีการนมัสการพระเจ้าในสถานนมัสการ พระเยซูทรงอธิษฐานด้วยการยกถ้อยคำมาจากพระธรรมสดุดี (มัทธิว 27:46) พระธรรมสดุดีมีความสำคัญในชีวิตของคริสตจักรยุคแรกเช่นกัน (โคโลสี 3:16; เอเฟซัส 5:19)

`แน่นอนว่าตอนนี้เราคงไม่นมัสการพระเจ้าในสถานนมัสการบนโลกเหมือนเช่นพระวิหาร แต่เราจะใช้พระธรรมสดุดีในการนมัสการของเราเองไม่ว่าจะเป็นรูปแบบส่วนตัวหรือในองค์กรได้อย่างไร`