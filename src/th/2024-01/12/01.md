---
title:  การนมัสการที่ไม่มีวันสิ้นสุด
date:   16/03/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 134; อิสยาห์ 42:10-12; วิวรณ์ 14:3; สดุดี 15; สดุดี 101:1-3; สดุดี 96; วิวรณ์ 14:6-12; ยอห์น 4:23, 24

> <p>ข้อควรจำ</p>
> “ข้ามีชีวิตอยู่ตราบใด ข้าจะร้องเพลงถวายพระยาห์เวห์ ขณะข้ายังเป็นอยู่ ข้าจะร้องเพลงสดุดีถวายพระเจ้าของข้า” (สดุดี 104:33)

เมื่อเรามีประสบการณ์กับพระคุณและฤทธิ์อำนาจของพระเจ้าเพิ่มมากขึ้น เราก็พร้อมที่จะถามกับผู้ประพันธ์สดุดีว่า “ข้าพเจ้าจะเอาอะไรตอบแทนพระยาห์เวห์ สำหรับความดีทั้งสิ้นของพระองค์ที่มีต่อข้าพเจ้า” (สดุดี 116:12) คำตอบที่ควรจะได้รับก็คือ ให้เราอุทิศชีวิตในความสัตย์ซื่อต่อพระเจ้า

ชนชาติอิสราเอลในพระธรรมสดุดีไม่เพียงแต่เป็นประชาชาติหนึ่งเท่านั้น แต่เป็น “ชุมนุมชนใหญ่” (สดุดี 22:22, 25; สดุดี 35:18) ซึ่งเผยให้เห็นว่า การทรงเรียกชาวอิสราเอลในขั้นแรกคือให้สรรเสริญพระเจ้าและเป็นพยานถึงพระองค์แก่ประชาชาติอื่น ๆ เพราะพระจ้าทรงประสงค์ให้ทั้งโลกร่วมนมัสการกับประชากรของพระองค์ ประชากรของพระเจ้าได้รับการเรียกว่าเป็นคนชอบธรรม ผู้นมัสการพระเจ้าและมีความหวังในพระองค์และในความรักของพระองค์

การสรรเสริญพระเจ้าในที่ชุมนุมถือเป็นการนมัสการในอุดมคติ ไม่ได้หมายความว่าการอธิษฐานและการสรรเสริญเป็นการส่วนตัวในอิสราเอลถือว่ามีความสำคัญรองลงมา อันที่จริง การนมัสการพระเจ้าส่วนตัวเป็นการหล่อเลี้ยงการนมัสการในที่ชุมชนให้เติบโตและเปรมปรีมากยิ่งขึ้น (สดุดี 22:22, 25) เนื่องจากการนมัสการส่วนตัวเป็นการพัฒนาความสัมพันธ์ในชุมชนให้ใกล้ชิดกันมากขึ้น ชุมชนที่มีการนมัสการเรียกว่า “กลุ่มคนเที่ยงธรรม” (สดุดี 111:1) กลุ่มคนเที่ยงธรรมรู้จักพระเจ้า (สดุดี 36:10) และพระเจ้าก็ทรงรู้จักพวกเขา (สดุดี 37:18) และประสบการณ์เช่นนี้ก็แทรกซึมอยู่ทุกอณูของการดำรงอยู่ของพวกเขา