---
title:  วันพฤหัสบดี เมื่อพระเจ้าไม่ทรงประสงค์เครื่องถวายบูชา
date:   21/03/2024
---

`อ่าน สดุดี 40:6-8; สดุดี 50:7-23 และสดุดี 51:16-19 ข้อพระคัมภีร์เหล่านี้กล่าวถึงประเด็นสำคัญอะไร เหตุใดพระเจ้าไม่ทรงพอพระทัยในการถวายบูชาตามข้อกำหนดในพระวจนะของพระองค์ (อพยพ 20:24)`

ผู้ประพันธ์สดุดีก็เช่นเดียวกับผู้เผยพระวจนะที่ประณามการนมัสการในทางที่ผิด แต่ประเด็นหลักในข้อเหล่านี้ไม่ใช่เป็นเพราะพระเจ้าทรงรังเกียจการถวายเครื่องบูชาและเทศกาลของชาวอิสราเอล แต่เหตุผลของความเกลียดชังนั้นคือ การนมัสการภายนอกแตกต่างอย่างมากจากจิตวิญญาณภายใน

พระเจ้ามิได้ทรงตำหนิประชากรของพระองค์ในเรื่องการถวายบูชาและเครื่องเผาบูชา แต่ทรงตำหนิความชั่วร้ายและการกระทำอยุติธรรมที่พวกเขาได้ทำในชีวิตของตน (สดุดี 50:8, 17-21) พระธรรมสดุดีไม่ได้สอนให้ต่อต้านเครื่องบูชาและการนมัสการ แต่ให้ต่อต้านการถวายบูชาที่ไร้ประโยชน์และการนมัสการที่ว่างเปล่า ซึ่งการกระทำเหล่านี้แสดงให้เห็นจากความอธรรมของผู้นมัสการ

เมื่อการนมัสการที่แสดงออกภายนอกและแรงจูงใจในการนมัสการภายในไม่สัมพันธ์กัน พิธีกรรมมักจะมีความสำคัญมากกว่าประสบการณ์จริงของการใกล้ชิดกับพระเจ้า กล่าวคือ รูปแบบต่าง ๆ ของการนมัสการกลายเป็นจุดสนใจหลักแทนที่พระเจ้า ซึ่งอันที่จริงแล้ว พิธีกรรมเหล่านี้มีขึ้นเพื่อเป็นตัวแทนและเปิดเผยพระองค์

`อ่าน ยอห์น 4:23, 24 พระเยซูตรัสถึงประเด็นใดที่สอดคล้องกับสิ่งที่พระธรรมสดุดีกำลังเตือนเรา`

การถวายเครื่องบูชาอย่างเดียวนั้นไม่พอ การถวายจะมีประโยชน์อะไรหากใจของผู้ถวายไม่กลับใจ ไม่มีความเชื่อ และไม่เสียใจต่อบาป มีเพียงการถวายที่มาพร้อมกับการกลับใจและขอบพระคุณด้วยความจริงใจเท่านั้นที่การถวายเครื่องสัตวบูชาทำให้พระเจ้าพอพระทัย ถือเป็น “เครื่องสัตวบูชาที่ถูกต้อง” (สดุดี 51:19; ดูใน สดุดี 50:14) พระเยซูตรัสถึงถ้อยคำของอิสยาห์ด้วยว่า “‘ชนชาตินี้ให้เกียรติเราแต่ปาก ใจของพวกเขาห่างไกลจากเรา” (มัทธิว 15:8) ปัญหาที่ผู้ประพันธ์สดุดีเห็นเป็นปัญหาเดียวกับที่พระเยซูทรงเผชิญกับคนบางคน โดยเฉพาะพวกผู้นำในช่วงการปฏิบัติพันธกิจของพระองค์ในแผ่นดินโลกนี้

`เราจะแน่ใจได้อย่างไรว่า เราในฐานะที่เป็นแอ๊ดเวนตีสที่มีแสงสว่างและความรู้ทั้งหมดจะไม่ติดกับดักที่คิดว่าการรู้ความจริงและปฏิบัติตามพิธีกรรมของความจริงเท่านั้นก็เพียงพอแล้ว`