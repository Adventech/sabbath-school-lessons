---
title:  วันศุกร์ ศึกษาเพิ่มเติม
date:   22/03/2024
---

อ่านหนังสือของนางเอลเลน จี. ไว้ท์ เรื่อง “อธิษฐานอย่างไร” หน้า 39-42 ในหนังสือ A Call to Stand Apart

องค์ประกอบสำคัญของการนมัสการคือ  การกลับใจอย่างแท้จริง “การกลับใจจะต้องมีการเสียใจในบาปที่ได้ทำไปและหันหลังให้กับบาปนั้น เราจะไม่ละทิ้งบาปนอกเสียจากว่าเราจะมองเห็นความชั่วร้ายของมัน ชีวิตของเราจะไม่มีการเปลี่ยนแปลงอย่างแท้จริงจนกว่าเราจะหันหลังให้กับบาปด้วยความเต็มใจ

“มีคนมากมายที่ไม่เข้าใจธาตุแท้ของการกลับใจ คนมากมายเสียใจกับบาปที่ได้ทำไปและยังแสดงออกถึงการเปลี่ยนแปลงภายนอกเพราะกลัวว่าความผิดของเขาจะนำความทุกข์ยากมายังตัวเขาเอง แต่นี่ไม่ใช่การกลับใจที่พระคัมภีร์ได้สอนไว้ พวกเขาโศกเศร้าให้กับความทุกข์ยากแทนที่จะโศกเศร้าให้กับบาป เอซาวตกลงสู่ความโศกเศร้าทุกข์ใจเช่นนี้เมื่อเขารู้สึกตัวว่าได้สูญเสียสิทธิบุตรหัวปีไปตลอดกาล บีลาอามตกใจกลัวเมื่อเห็นทูตสวรรค์ยืนถือดาบขวางอยู่กลางทาง เขายอมรับผิดเพราะกลัวตาย แต่ไม่ได้กลับใจจากบาปอย่างจริงใจ เขาไม่ได้เปลี่ยนแปลงความตั้งใจและไม่ได้รังเกียจความชั่ว เมื่อยูดาส อิสคาริโอทได้ทรยศพระอาจารย์ของเขาแล้ว เขาได้ร้องอุทานขึ้นมาว่า “ข้าพเจ้าทำบาปที่ทรยศคนบริสุทธิ์ถึงตาย” มัทธิว 27:4 ” (เอลเลน จี. ไว้ท์, เคล็ดลับแห่งความสุข, หน้า 22, 23)

“แม้ว่าพระเจ้ามิได้ประทับในพระวิหารที่สร้างขึ้นด้วยมือมนุษย์ แต่พระองค์ก็ทรงให้เกียรติผู้คนของพระองค์ด้วยการเสด็จมาประทับอยู่ด้วยเมื่อพวกเขามาประชุมกัน พระองค์ทรงสัญญาว่า เมื่อผู้คนมารวมตัวกันเพื่อแสวงหาพระองค์ ยอมรับในบาปที่ทำ และอธิษฐานเผื่อกันและกัน พระองค์จะเสด็จมาพบกับพวกเขาทางพระวิญญาณของพระองค์ แต่บรรดาผู้ที่เข้ามานมัสการพระองค์จะต้องกำจัดสิ่งชั่วร้ายทั้งปวงจากชีวิตของตน การมารวมตัวกันของพวกเขาจะไม่เกิดประโยชน์อันใด เว้นแต่พวกเขาจะนมัสการพระองค์ด้วยจิตวิญญาณและความจริง และในความงามแห่งความบริสุทธิ์ พระเจ้าตรัสถึงเรื่องนี้ว่า ‘ชนชาตินี้ให้เกียรติเราแต่ปาก ใจของพวกเขาห่างไกลจากเรา พวกเขานมัสการเราโดยเปล่าประโยชน์’ มัทธิว 15:8, 9 บรรดาผู้ที่นมัสการพระเจ้าจะต้องนมัสการพระองค์ ‘ด้วยจิตวิญญาณและความจริง เพราะว่าพระบิดาทรงแสวงหาคนเช่นนั้นมานมัสการพระองค์’ ยอห์น 4:23” (เอลเลน จี. ไว้ท์, บรรพชนกับกษัตริย์, หน้า 50)

**คำถามเพื่อการอภิปราย**

`อะไรคือเครื่องบูชาที่ยิ่งใหญ่ที่สุดที่ผู้นมัสการมอบแด่พระเจ้า (สดุดี 40:6-10; โรม 12:1, 2)`

`การนมัสการส่วนบุคคลและการนมัสการในที่ชุมชนเชื่อมโยงกันอย่างไร ทำไมเราถึงต้องมีการนมัสการทั้งสองแบบ แต่ละแบบเสริมกันและกันอย่างไร`

`หลายคนเข้าใจว่า การนมัสการเป็นการอธิษฐาน การร้องเพลงสรรเสริญ และการศึกษาพระคัมภีร์และหนังสือของประทานฝ่ายจิตวิญญาณเท่านั้น ซึ่งกิจกรรมเหล่านี้ก็จำเป็นต่อการนมัสการ แต่การนมัสการจำกัดอยู่เพียงกิจกรรมเหล่านี้หรือไม่ จงยกตัวอย่างการนมัสการรูปแบบอื่น ๆ`

`นางเอลเลน จี. ไว้ท์เขียนว่า “การรับใช้พระเจ้าไม่ควรถูกมองว่าเป็นสิ่งที่ทำให้จิตใจเศร้าหมองหรือทำให้เกิดความทุกข์ แต่ควรนำมาซึ่งความปิติยินดีที่ได้นมัสการพระองค์และมีส่วนร่วมในงานของพระองค์” เคล็ดลับแห่งความสุข, หน้า 103 เราจะมีความสุขในการนมัสการพระเจ้าได้อย่างไร`