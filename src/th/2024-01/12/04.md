---
title:  วันอังคาร ข้าแต่พระยาห์เวห์ ผู้ใดจะอาศัยอยู่ในพลับพลาของพระองค์
date:   19/03/2024
---

`อ่าน สดุดี 15 ผู้ที่เหมาะสมต่อการนมัสการเบื้องพระพักตร์พระเจ้าเป็นอย่างไร`

คำตอบที่สดุดีบทนี้ได้ให้ไว้เป็นบทสรุปของข้อกำหนดที่พบในธรรมบัญญัติของพระเจ้าและของผู้เผยพระวจนะ คือ ผู้ที่ประพฤติ (“สิ่งที่ชอบธรรม”) และมีอุปนิสัย (“จริงจากใจ”) สะท้อนพระลักษณะของพระเจ้า (ดูในเฉลยธรรมบัญญัติ 6:5; มีคาห์ 6:6-8) สถานนมัสการเป็นสถานที่บริสุทธิ์ และทุกสิ่งในนั้นรวมทั้งปุโรหิตก็ได้รับการชำระให้บริสุทธิ์ ฉะนั้น ความบริสุทธิ์จึงเป็นข้อกำหนดสำหรับผู้ที่จะเข้าเฝ้าพระเจ้า ความบริสุทธิ์ของชนชาติอิสราเอลจะต้องครอบคลุมทุกด้านของชีวิต โดยผสมผสานการนมัสการเข้ากับศีลธรรมที่ธรรมบัญญัติมอบให้แก่ประชากรของพระเจ้า เพื่อให้พวกเขาสามารถบรรลุศักยภาพสูงสุด คือการดำเนินชีวิตในฐานะอาณาจักรปุโรหิต การดำเนินชีวิตในฐานะปุโรหิตหลวงจะต้องบริสุทธิ์ต่อพระพักตร์พระเจ้าและนำพรแห่งพันธสัญญาไปสู่ประชาชาติอื่น ๆ

`อ่าน สดุดี 24:3-6 และสดุดี 101:1-3 การเป็นผู้บริสุทธิ์หมายความว่าอย่างไร`

“ใจบริสุทธิ์” คือคุณสมบัติที่สำคัญที่สุดของในการนมัสการพระเจ้า คำว่า ทามิม (tamim) ในภาษาฮีบรู แปลว่า “สมบูรณ์แบบ” สื่อถึง “ความสมบูรณ์” และ “ครบถ้วน” เถาองุ่นที่ “ดีพร้อม” นั้นสมบูรณ์ ไม่เสียหาย และแข็งแรง (เอเสเคียล 15:5) สัตว์ที่นำมาถวายเป็นเครื่องบูชาจะต้องเป็นแบบ ทามิม (tamim) หรือไม่มีตำหนิ (เลวีนิติ 22:21-24) ถ้อยคำที่ “บริสุทธิ์” จะสัตย์จริงทั้งหมด (โยบ 36:4) ดังนั้น “ใจที่สมบูรณ์” คือ “ใจบริสุทธิ์” (สดุดี 24:4) หรือใจที่ซื่อสัตย์ (สดุดี 15:2) ใจที่แสวงหาพระเจ้า (สดุดี 24:6) และได้รับการฟื้นฟูโดยการให้อภัยจากพระเจ้า (สดุดี 51:2-10) ชีวิตที่ไร้ตำหนิเกิดจากการยอมรับพระคุณของพระเจ้าและความชอบธรรมของพระองค์ พระคุณของพระเจ้าเป็นแรงบันดาลใจและช่วยให้ผู้รับใช้ของพระองค์ดำเนินชีวิตด้วยความยำเกรงพระเจ้า ซึ่งหมายถึงการมีความสัมพันธ์กับพระเจ้าอย่างไม่มีสิ่งใดมายับยั้งได้และปฏิบัติตามพระคำของพระองค์ คำพยานของชีวิตที่อุทิศตนและเคร่งครัดในศาสนานำการสรรเสริญมาสู่พระเจ้า มิใช่มาสู่ตนเอง สังเกตว่า ข้อกำหนดส่วนใหญ่ในสดุดี 15 อยู่ในรูปแบบเชิงลบ (สดุดี 15:3-5) ซึ่งไม่เกี่ยวกับการได้รับความโปรดปรานจากพระเจ้า แต่เกี่ยวกับการหลีกเลี่ยงสิ่งที่จะแยกเราให้ออกห่างจากพระเจ้า

`เราเลือกที่จะหลีกเลี่ยงสิ่งที่ผลักเราให้ออกห่างจากพระเจ้าได้อย่างไร สิ่งเหล่านั้นมีอะไรบ้าง และเราจะหลีกเลี่ยงได้อย่างไร`