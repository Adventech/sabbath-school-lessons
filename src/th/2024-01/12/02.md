---
title:  วันอาทิตย์ สรรเสริญในพระนิเวศ
date:   17/03/2024
---

`อ่าน สดุดี 134 การนมัสการเกิดขึ้นที่ไหน ผลของการนมัสการพระเจ้าเป็นอย่างไร`

สดุดี 134 สะท้อนถึงพรของปุโรหิตยุคสมัยอาโรนที่พบใน กันดารวิถี 6:24-26 (และใน สดุดี 67:1) และเน้นย้ำว่าพระพรนี้เป็นองค์ประกอบพื้นฐานและเป็นผลของความสัมพันธ์ระหว่างพระเจ้ากับอิสราเอล ผู้คนถวายการสรรเสริญแด่พระเจ้าในพระนิเวศ และพระเจ้าทรงตอบด้วยการอวยพรพวกเขาจากศิโยน พระพรนั้นครอบคลุมทุกด้านของชีวิต เพราะพระเจ้าทรงเป็นพระผู้สร้างฟ้าสวรรค์และแผ่นดินโลก การกล่าวถึงศิโยนว่าเป็นสถานที่แห่งพรพิเศษจากพระเจ้าแสดงให้เห็นถึงความสัมพันธ์ตามพันธสัญญาของพระเจ้ากับประชากรของพระองค์ ด้วยเหตุนี้ ภายใต้กรอบพันธสัญญาแห่งพระคุณ อิสราเอลจึงได้รับสิทธิพิเศษในการถวายสรรเสริญพระเจ้าและพระเจ้าก็ทรงอวยพรพวกเขา

`อ่าน สดุดี 18:1; สดุดี 36:1; สดุดี 113:1; สดุดี 134:1, 2; และสดุดี 135:1, 2 ข้อพระคัมภีร์เหล่านี้บรรยายผู้นมัสการว่าเป็นอย่างไร`

พระธรรมสดุดีมักกล่าวถึงผู้นมัสการว่าเป็นผู้รับใช้ของพระเจ้า “ผู้ยืนอยู่ในพระนิเวศของพระยาห์เวห์ในยามค่ำคืน” (สดุดี 134:1) อาจหมายถึงคนเลวีที่ทำหน้าที่เป็นยามกลางคืนในพระวิหาร (1 พงศาวดาร 9:23-27) หรืออาจชี้ว่า คนเลวีสรรเสริญพระเจ้าทั้งกลางวันและกลางคืน (1 พงศาวดาร 9:33)

เนื่องจากชาวอิสราเอลนมัสการพระเจ้าที่พวกเขามองไม่เห็น ซึ่งไม่มีรูปเคารพใด ๆ เป็นตัวแทนได้ ดังนั้น พระนิเวศจึงมีบทบาทพิเศษ ทำหน้าที่สะท้อนพระสิริของพระเจ้าและเป็นสถานที่ปลอดภัยสำหรับคนบาปในการเข้าเฝ้ากษัตริย์ผู้บริสุทธิ์ของพวกเขา การนี้ริเริ่มโดยพระเจ้าและให้ปฏิบัติตามกฎเกณฑ์และข้อกำหนดของพระองค์

“จงมาหาพระองค์ พระศิลาที่มีชีวิต ที่แม้ถูกมนุษย์ปฏิเสธแล้ว แต่กลับเป็นศิลาที่ทรงเลือกสรร และล้ำค่าในสายพระเนตรพระเจ้า และพวกท่านเองเป็นดังศิลาที่มีชีวิต จงรับการสร้างขึ้นเป็นพระนิเวศฝ่ายวิญญาณ เพื่อเป็นปุโรหิตบริสุทธิ์ เพื่อถวายเครื่องบูชาฝ่ายวิญญาณ อันเป็นที่ชอบพระทัยของพระเจ้าโดยทางพระเยซูคริสต์” (1 เปโตร 2:4, 5) สิ่งที่เราเรียนรู้จากคำกล่าวของเปโตรคือ พระคัมภีร์พันธสัญญาใหม่ก็มีแนวคิดเดียวกันกับที่เขียนไว้ในสดุดี กล่าวคือ ประชากรของพระเจ้า ซึ่งบัดนี้เป็นปุโรหิตบริสุทธิ์ ถวายการสรรเสริญและขอบพระคุณองค์พระผู้เป็นเจ้าพระเยซูคริสต์ของพวกเขา พระผู้สร้างและผู้ไถ่ของพวกเขา สรรเสริญสิ่งดีทั้งหลายที่พระองค์ได้ทรงกระทำเพื่อพวกเขา

`ในฐานะที่เราเป็นผู้เชื่อในพระคัมภีร์พันธสัญญาใหม่ เราก็มีบทบาทของปุโรหิต คือการเป็นสื่อกลางในการประกาศข่าวประเสริฐแก่โลกนี้ วิธีใดมีประสิทธิภาพที่สุดที่เราสามารถทำได้`