---
title:  วันพุธ จงเล่าถึงพระสิริของพระองค์ท่ามกลางบรรดาประชาชาติ
date:   20/03/2024
---

`สดุดี 96 กล่าวถึงรูปแบบของการนมัสการมากมาย มีอะไรบ้าง`

การนมัสการ ได้แก่การร้องเพลงถวายแด่พระเจ้า (สดุดี 96:1, 2) สรรเสริญพระนามของพระองค์ (สดุดี 96:2) ประกาศความดีงามและความยิ่งใหญ่ของพระองค์ (สดุดี 96:3, 4) และนำของถวายมายังบริเวณพระนิเวศของพระองค์ (สดุดี 96:8) นอกเหนือจากลักษณะการนมัสการที่คุ้นเคยเหล่านี้แล้ว สดุดี 96 ยังเน้นอีกหนึ่งรูปแบบการนมัสการที่ชัดเจน คือการประกาศอาณาจักรของพระเจ้าแก่ผู้อื่น (สดุดี 96:2, 3, 10)

ฉะนั้น การร้องเพลง การสรรเสริญ การนำของมาถวาย และการประกาศข่าวประเสริฐมิใช่การกระทำที่แยกจากกัน เพียงแต่เป็นวิธีการนมัสการที่หลากหลาย การประกาศความรอดของพระเจ้าแก่ทุกชนชาติ ทำให้เราได้สรรเสริญและพึงพอใจในการนมัสการ สังเกตว่าเหตุผลที่เราต้องนมัสการนั้นสอดคล้องกับข่าวสารที่จะต้องประกาศไปสู่ชนทุกชาติ กล่าวคือเราจะต้องประกาศ “เพราะพระยาห์เวห์นั้นยิ่งใหญ่” (สดุดี 96:4) “เพราะพระทั้งปวงของชนชาติทั้งหลายเป็นรูปเคารพ แต่พระยาห์เวห์ทรงสร้างฟ้าสวรรค์” (สดุดี 96:5) “พระยาห์เวห์ทรงครอบครอง” (สดุดี 96:10) และ “เพราะพระองค์เสด็จมาพิพากษาโลก” (สดุดี 96:13) ดังนั้น เป้าหมายของการประกาศคือ การรวบรวมชนชาติต่าง ๆ เข้ากับประชากรของพระเจ้า และท้ายที่สุด เพื่อให้สิ่งทรงสร้างทั้งปวงนมัสการพระเจ้า (สดุดี 96:11-13)

การนมัสการเกิดจากการยอมรับจากใจว่าองค์พระผู้เป็นเจ้าคือผู้ใด ซึ่งคือ พระผู้สร้าง พระผู้ทรงเป็นกษัตริย์และผู้พิพากษา (สดุดี 96:5, 10, 13) ดังนั้น การนมัสการจึงเกี่ยวกับการระลึกถึงการกระทำในอดีตของพระเจ้า (การทรงสร้าง) ประกาศการอัศจรรย์ในปัจจุบันของพระองค์ (การค้ำจุนโลกและการครองราชย์ของพระองค์ในปัจจุบัน) และรอคอยสิ่งที่พระองค์จะทรงกระทำในอนาคต (การพิพากษาเมื่อสิ้นสุดยุคและชีวิตใหม่ในฟ้าสวรรค์และแผ่นดินโลกใหม่)

การพิพากษาในพระธรรมสดุดีหมายถึง การฟื้นฟูให้กลับสู่รูปแบบของพระเจ้าในเรื่องของสันติภาพ ความยุติธรรม และความผาสุกในโลกปัจจุบันที่ทนทุกข์กับความอยุติธรรมและความทุกข์ทรมาน ดังนั้น ทั่วทั้งโลกชื่นชมยินดีในการรอคอยการพิพากษาของพระเจ้า (สดุดี 96:10-13; สดุดี 98:4-9) ความจริงที่ว่า พระเจ้าทรงเป็นพระผู้ทรงพิพากษาชอบธรรมสร้างแรงบันดาลใจให้ผู้คนนมัสการพระองค์ด้วยความบริสุทธิ์และ “ตัวสั่น” และเป็นการเตือนให้นมัสการพระเจ้าด้วยความใส่ใจ (สดุดี 96:9) การนมัสการเกี่ยวข้องกับการชื่นชมยินดีและความมั่นใจอย่างยิ่ง (สดุดี 96:1, 2, 11-13) และด้วยความยำเกรงและเกรงกลัว (สดุดี 96:4, 9)

สดุดี 96 ร้องเรียกให้คนทั้งโลกนมัสการพระผู้สร้างและพระผู้ทรงพิพากษาซึ่งสอดคล้องกับการประกาศข่าวประเสริฐไปทั่วโลกในยุคสุดท้าย คือข่าวสารของทูตสวรรค์สามองค์ในวิวรณ์ 14:6-12 ดูเหมือนว่า สดุดีบทนี้จะรวมข่าวสารสำหรับยุคสุดท้ายไว้หลายด้าน ได้แก่ การทรงสร้าง ความรอด (“ข่าวประเสริฐนิรันดร์”) การนมัสการ และการพิพากษา

`จงเปรียบเทียบสดุดีบทนี้กับข่าวของทูตสวรรค์สามองค์ (วิวรณ์ 14:6-12) สดุดีสอนความจริงพื้นฐานเช่นเดียวกับที่ข่าวสารสำหรับวาระสุดท้ายที่เราต้องประกาศไปทั่วโลกในด้านใดบ้าง`