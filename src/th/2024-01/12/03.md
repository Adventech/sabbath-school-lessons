---
title:  วันจันทร์ ร้องเพลงบทใหม่แด่พระเจ้า
date:   18/03/2024
---

`อ่าน สดุดี 33:3; สดุดี 40:3; สดุดี 96:1; สดุดี 98:1; สดุดี 144:9; และสดุดี 149:1 สาระสำคัญจากข้อพระคัมภีร์เหล่านี้คืออะไร`

พระธรรมสดุดีร้องเรียกให้ผู้คน “ร้องเพลงบทใหม่” การ “ร้องเพลงบทใหม่” คืออะไร เหตุผลของ “เพลงบทใหม่” คือการรับรู้ถึงความยิ่งใหญ่และอำนาจสูงสุดของพระเจ้าในการควบคุมโลก และเป็นบทเพลงที่เต็มไปด้วยความกตัญญูต่อการเลี้ยงดูและการไถ่ให้รอดของพระองค์ในฐานะพระผู้สร้างและผู้ทรงพิพากษาโลก นอกจากนี้ การช่วยให้รอดจากศัตรูหรือความตาย การที่อิสราเอลได้รับความโปรดปรานเป็นพิเศษจากพระเจ้า ถือเป็นแรงจูงใจส่วนตัวในการ “ร้องเพลงบทใหม่” ขณะที่เพลงอื่น ๆ ก็ยังคงร้องเพื่อสรรเสริญพระเจ้าสำหรับพระเมตตากรุณาและการอัศจรรย์ต่าง ๆ แต่ “เพลงบทใหม่” นั้นเป็นเพลงพิเศษที่แสดงถึงความยินดีและคำสัญญาที่จะอุทิศตนต่อพระเจ้าครั้งใหม่ ประสบการณ์ใหม่จากการได้รับความช่วยเหลือจากพระเจ้าเป็นแรงบันดาลใจผู้คนให้ยอมรับพระเจ้าในฐานะพระผู้สร้างและกษัตริย์ หัวข้อทั่วไปในบทเพลงสดุดีที่กล่าวถึง “เพลงบทใหม่” คือ การวางใจในพระเจ้า สรรเสริญพระราชกิจอันอัศจรรย์ของพระองค์ และเหนือสิ่งอื่นใดคือ การช่วยเหลือจากความทุกข์ยาก

`อ่าน อิสยาห์ 42:10-12; วิวรณ์ 5:9 และ วิวรณ์ 14:3 จากข้อพระคัมภีร์เหล่านี้ “เพลงบทใหม่” เกี่ยวกับอะไร`

สดุดีพรรณนาถึงอิสราเอลประชากรของพระเจ้าด้วยถ้อยคำที่แสดงความรักว่าเป็น “คนอิสราเอลผู้อยู่ใกล้พระองค์” (สดุดี 148:14) หมายความว่า ในบรรดาสรรพสิ่งทั้งปวง อิสราเอลมีสถานะที่พิเศษที่สุด ด้วยเหตุนี้ อิสราเอลจึงมีหน้าที่และสิทธิพิเศษที่สุดในการสรรเสริญพระเจ้า ดังนั้น พระคัมภีร์จึงหนุนน้ำใจผู้เชื่อทุกยุคทุกสมัยให้ร้องเพลงบทใหม่เพื่อสรรเสริญพระผู้ไถ่ของพวกเขา แบ่งปันคำพยานที่ไม่มีใครเหมือนเกี่ยวกับความรอดในพระโลหิตของพระเมษโปดก “เพลงบทใหม่” เป็นเพลงที่ใหม่มากที่ไม่มีใครเคยได้ยินมาก่อน เป็นเพลงที่รำลึกถึงประสบการณ์ใหม่แห่งพระคุณของพระเจ้าในชีวิตเรา “เพลงบทใหม่” ยังสื่อถึงความหวังอีกด้วย ซึ่งในกรณีนี้ความใหม่ของเพลงแสดงให้เห็นถึงการรอคอยประสบการณ์แห่งความยิ่งใหญ่ของพระเจ้าในอนาคตที่ไม่มีใครเหมือนและไม่เคยมีมาก่อน การนมัสการแท้จริงเป็นมากกว่าพิธีกรรมและการถวาย แต่เป็นความสัมพันธ์อันมีชีวิตกับพระเจ้าที่มีชีวิตชีวาและสดใหม่อยู่เสมอ ในอีกทางหนึ่ง เราอาจคิดได้ว่า “เพลงบทใหม่” เป็นการแสดงความรักและการขอบพระคุณต่อสิ่งที่พระเจ้าทรงทำเพื่อเราในแต่ละวัน

`จงนึกถึงพรของพระเจ้าในชีวิตของคุณ ถ้าคุณต้องร้องเพลงบทใหม่ เพลงนั้นจะเป็นอย่างไร`