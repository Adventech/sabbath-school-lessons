---
title:  วันอังคาร เก็บเกี่ยวด้วยความชื่นบาน
date:   26/03/2024
---

`อ่าน สดุดี 126 อะไรทำให้ประชากรของพระเจ้าเกิดกำลังใจและความหวัง สดุดีบทนี้กล่าวถึงอะไรที่เราสามารถนำมาประยุกต์ใช้กับชีวิตของเราเองในทุกวันนี้ได้`

การช่วยให้รอดของพระเจ้าอย่างอัศจรรย์ในอดีตเป็นแรงบันดาลใจอย่างไม่มีที่สิ้นสุดสำหรับประชากรของพระเจ้าและเป็นความหวังสำหรับอนาคต การช่วยกู้ในอดีตนั้นยิ่งใหญ่มากจนเรียกได้ว่าเป็นความฝันที่เป็นจริง (อิสยาห์ 29:7, 8) จงสังเกตว่าประชากรของพระเจ้าในรุ่นที่สรรเสริญพระองค์สำหรับการปลดปล่อยจากการเป็นเชลยในอดีตใน สดุดี 126 (สดุดี 126:1) ปัจจุบันคนเหล่านี้ตกเป็นเชลยเสียเอง (สดุดี 126:4)

แต่กระนั้น บทเพลงและประสบการณ์ปัจจุบันที่เหมาะสมก็หวนให้นึกถึงความสุขและความโล่งใจในอดีต คนรุ่นใหม่ยังคงรักษาประวัติศาสตร์ในพระคัมภีร์ให้คงอยู่ โดยพิจารณาตนเองราวกับว่าพวกเขาอยู่ที่นั่นเมื่อเหตุการณ์เหล่านั้นกำลังเกิดขึ้น ดังนั้น ความเชื่อที่มีชีวิตจะช่วยให้เห็นคุณค่าแห่งพระราชกิจอันยิ่งใหญ่ของพระเจ้าเพื่อประชากรของพระองค์ในอดีต เช่นเดียวกัน พระองค์ก็ทรงกระทำเพื่อเรา ไม่ใช่เพียงเพื่อผู้คนในอดีตเท่านั้น (ผู้เชื่อรุ่นก่อน ๆ)

อันที่จริงแล้ว การระลึกถึงอดีตทำให้เรามีความหวังใหม่ในปัจจุบัน การกล่าวถึง “ทางน้ำไหลที่ในเนเกบ” (สดุดี 126:4) เป็นการเปรียบเทียบที่ชัดเจนถึงการเข้าแทรกแซงอย่างฉับพลันและมีพลังของพระเจ้าเพื่อประชากรของพระองค์ พื้นที่ทางตอนใต้สุดของยูดาห์เป็นดินแดนทะเลทรายแห้งแล้ง แต่ฝนจะตกหนักในช่วงฤดูฝน ทำให้เกิดลำธารที่มีน้ำเต็มและไหลเชี่ยวขึ้นอย่างกะทันหัน ฝนต้นฤดูและปลายฤดูมีบทบาทสำคัญต่อความสำเร็จในปีเกษตรกรรม (เฉลยธรรมบัญญัติ 11:14; เฉลยธรรมบัญญัติ 28:12) ในทำนองเดียวกัน แนวคิดเรื่องการหว่านด้วยน้ำตาและเก็บเกี่ยวด้วยความยินดี (สดุดี 126:5, 6) เป็นคำสัญญาอันทรงพลังของพระเจ้าในการทรงนำทางเราจากปัจจุบันไปสู่อนาคตที่มีความสุข

เมื่อสิ้นสุดฤดูกาลเก็บเกี่ยวจะเป็นเวลาที่ชาวฮีบรูในยุคสมัยชนชาติอิสราเอลเดินทางไปยังพระวิหารของพระเจ้าในกรุงเยรูซาเล็มเพื่อถวายผลผลิตของตน (อพยพ 34:22, 26) การเก็บเกี่ยวถือเป็นบทเรียนฝ่ายจิตวิญญาณที่สำคัญแก่ประชากรในสมัยนั้น เช่นเดียวกับการทำงานหนักในการหว่านและการดูแลทุ่งนา สวนผลไม้ และสวนองุ่นที่ให้ผลตอบแทนแห่งความยินดีจากการเก็บเกี่ยวที่อุดมสมบูรณ์ฉันใด ความยากลำบากที่ประชากรของพระเจ้าเผชิญอยู่ในปัจจุบันก็จะได้รับรางวัลเป็นมงกุฎแห่งความชื่นชมยินดีในความรอดเมื่อสิ้นสุดกาลเวลาฉันนั้น ภาพของการเก็บเกี่ยวครั้งใหญ่ชี้ไปยังการฟื้นฟูอาณาจักรของพระองค์บนโลกนี้ในการเสด็จมาครั้งที่สองของพระคริสต์ (อาโมส 9:13-15; มัทธิว 9:37) อย่างไรก็ตาม พระคัมภีร์ข้อเหล่านี้ก็ทำให้เห็นเรื่องของการรอคอยเช่นกัน เช่นเดียวกับการเก็บเกี่ยวเราจะต้องรอดูผลของความพยายามและผลของงานที่เราลงแรงไป

`จงนึกถึงช่วงเวลาที่คุณเห็นการทำงานของพระเจ้าในชีวิตของคุณหรือคนรอบข้างอย่างชัดเจน หรือช่วงเวลาไม่อาจปฏิเสธได้ว่านั่นคือการทรงนำของพระองค์ ประสบการณ์เหล่านี้ได้ให้ความหวังแก่คุณสำหรับการท้าทายใดก็ตามที่คุณกำลังเผชิญอยู่อย่างไร`