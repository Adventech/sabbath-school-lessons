---
title:  วันพฤหัสบดี ความยินดีมาในตอนเช้า
date:   28/03/2024
---

`อ่าน สดุดี 5:3; สดุดี 30:5; สดุดี 49:14; สดุดี 59:16; สดุดี 92:2; สดุดี 119:147; 2 เปโตร 1:19; และวิวรณ์ 22:16 ช่วงเวลาใดของวันที่เป็นเชิงสัญลักษณ์แสดงถึงเวลาแห่งการไถ่ และเหตุใด`

ในพระธรรมสดุดี เวลาเช้ามักเป็นเวลาที่ผู้คนรอคอยการไถ่บาปจากพระเจ้า ยามเช้าเป็นเครื่องหมายแห่งความโปรดปรานของพระเจ้า ซึ่งทำให้ค่ำคืนแห่งความสิ้นหวังและความยากลำบากอันยาวนานสิ้นสุดลง (สดุดี 130:5, 6) สดุดี 143 กล่าวว่าการช่วยกู้ของพระเจ้าจะเปลี่ยนความมืดมิดแห่งความตายในปัจจุบัน (สดุดี 143:3) เป็นแสงสว่างแห่งเช้าวันใหม่ (สดุดี 143:8) และเปลี่ยนการอยู่ในหลุมมรณา (สดุดี 143:7) เป็นการอาศัยใน “ทางราบเรียบ” (สดุดี 143:10)

`อ่าน มาระโก 16:1-8 กล่าวว่า เกิดอะไรขึ้นในยามเช้า และเหตุใดจึงสำคัญมากสำหรับเรา`

เช้าแห่งการฟื้นคืนพระชนม์ของพระเยซูคริสต์เปิดทางสู่เช้าแห่งความรอดของพระเจ้าอันเป็นนิรันดร์สำหรับทุกคนที่เชื่อในพระนามของพระองค์ เหล่าสาวกของพระเยซูพบว่าพระสัญญาใน สดุดี 30:5 นั้นเป็นจริงคือ “การร้องไห้อาจจะคงอยู่สักคืนหนึ่ง แต่ความยินดีจะมาเวลาเช้า” เมื่อพวกเขาจะได้พบกับพระเจ้าผู้ฟื้นคืนพระชนม์ มีเพียงความโปรดปรานและความรักอันไม่มีเงื่อนไขของพระเจ้าเท่านั้นที่จะเปลี่ยนการร้องไห้ของเราไปสู่ความยินดี (สดุดี 30:5)

เช่นเดียวกับที่ดาวประจำรุ่งเป็นสัญญาณการเริ่มต้นของวันใหม่ฉันใด ความเชื่อก็ป่าวประกาศชีวิตนิรันดร์ในบุตรธิดาของพระเจ้าฉันนั้น (2 เปโตร 1:19) พระเยซูทรงเรียกว่าเป็นดาวประจำรุ่งอันสุกใส (วิวรณ์ 22:16) พระผู้ซึ่งเรารอคอยอย่างใจจดจ่อเพื่อสถาปนาอาณาจักรของพระองค์ ที่ซึ่งจะไม่มีกลางคืน ความชั่วและความตายอีกต่อไป (วิวรณ์ 21:1-8, 25) ท้ายที่สุด เหนือสิ่งอื่นใด นี่คือสิ่งที่เราหมายถึงเมื่อเราพูดถึงการรอคอยพระเจ้า และแน่นอนว่า การรอคอยนั้นคุ้มค่า

“พระคริสต์ทรงประกาศอย่างมีชัยเหนือสุสานของโยเซฟว่า ‘เราเป็นชีวิตและการเป็นขึ้นจากตาย’ มีเพียงพระผู้เป็นเจ้าเท่านั้นที่จะตรัสถ้อยคำเหล่านี้ได้ สิ่งทรงสร้างทั้งปวงดำรงอยู่โดยพระประสงค์และอำนาจของพระเจ้า เป็นผู้รับชีวิตจากพระเจ้า ตั้งแต่ทูตสวรรค์ที่สูงที่สุดไปจนถึงสิ่งมีชีวิตที่ต่ำต้อยที่สุด ทุกสิ่งล้วนได้รับการค้ำจุนจากพระผู้ทรงเป็นแหล่งแห่งชีวิต มีเพียงพระองค์ผู้ทรงเป็นหนึ่งเดียวกับพระเจ้าเท่านั้นที่สามารถพูดได้ว่า เรามีสิทธิอำนาจที่จะสละชีวิตนั้นและมีสิทธิอำนาจที่จะรับคืนมาอีก พระคริสต์ทรงมีอำนาจที่จะทำลายพันธนาการแห่งความตาย” (เอลเลน จี. ไว้ท์, ผู้ปรารถนาของปวงชน, หน้า 785)

`กล่าวกันว่าความตายถูกฝังอยู่ในเซลล์ของเราตั้งแต่แรกเกิดแล้ว เพราะเราเป็นสิ่งมีชีวิตที่ล้มลงในบาป แม้จะเป็นเรื่องจริง แต่การฟื้นคืนพระชนม์ของพระเยซูสัญญากับเราเกี่ยวกับความตายชั่วคราวอย่างไร เหตุใดเราจึงต้องไม่ลืมว่าความตายฝ่ายโลกนั้นชั่วคราวสำหรับเรา`