---
title:  วันอาทิตย์ การเรียกร้องให้รอคอย
date:   24/03/2024
---

`อ่าน สดุดี 27:14; สดุดี 37:7, 9, 34; สดุดี 39:7; สดุดี 40:1; สดุดี 69:6; กาลาเทีย 5:5 และโรม 8:18-25 ข้อพระคัมภีร์เหล่านี้ร้องขอให้ประชากรของพระเจ้าทำอะไร`

การรอคอยคือเรื่องที่เครียดที่สุดอย่างหนึ่งในชีวิต ไม่สำคัญว่าคุณเป็นใคร อยู่ที่ไหน บางครั้งเราทุกคนต่างต้องรอคอยบางสิ่งบางอย่าง ไม่ว่าจะเป็นการต่อคิวในร้านค้าไปจนถึงการรอฟังคำวินิฉัยจากแพทย์ เราทุกคนต่างต้องรอ โดยปกติแล้วเราไม่ชอบการรอคอยมิใช่หรือ

แล้วการรอคอยพระเจ้าล่ะ แนวคิดเรื่องการรอคอยพระเจ้าไม่เพียงแต่พบได้ในพระธรรมสดุดีเท่านั้น แต่ยังพบได้อีกหลายแห่งในพระคัมภีร์ คำสำคัญในเรื่องนี้คือ ความเพียร ซึ่งความเพียรหมายถึง การที่เรามีความมุ่งมั่นสูงสุดที่จะไม่ยอมแพ้ต่อการกลัวความผิดหวัง คือการกลัวว่าพระเจ้าจะไม่เสด็จมาเพื่อเรา บุตรธิดาที่อุทิศตนของพระเจ้าจะรอคอย โดยรู้แน่วแน่ว่าพระเจ้าทรงสัตย์จริง  และบรรดาผู้ที่รอคอยพระองค์จะวางใจได้ว่า ถ้าเราฝากสถานการณ์ของเราไว้กับพระองค์ เราจะมั่นใจได้ว่าพระองค์จะทรงทำให้เหตุการณ์นั้นออกมาดีที่สุดเพื่อเรา แม้เราจะไม่เห็นเช่นนั้นเสมอไปก็ตาม

การรอคอยองค์พระผู้เป็นเจ้าไม่เป็นเพียงแค่การรอคอยเท่านั้น แต่เป็นความปรารถนาพระเจ้าอย่างลึกซึ้ง ซึ่งเทียบได้กับความกระหายน้ำอย่างแรงกล้าในดินแดนที่แห้งแล้ง (สดุดี 63:1) ผู้ประพันธ์สดุดีรอคอยพระพรมากมายจากพระเจ้า แต่ความปรารถนาที่จะใกล้ชิดพระเจ้าของเขานั้นเกินกว่าความปรารถนาและความต้องการอื่นใดในชีวิต

ตามที่เราได้อ่านข้อความที่น่าประหลาดใจที่เปาโลได้เขียนในพระธรรมโรม เราเรียนรู้ว่าพระเจ้าและสรรพสิ่งทั้งปวงกำลังรอคอยการสร้างโลกใหม่และการที่พระเจ้าจะทรงพบกับประชากรของพระองค์อย่างแสนสุขเมื่อสิ้นสุดกาลเวลา เปาโลเขียนว่า “เพราะสรรพสิ่งที่ทรงสร้างแล้ว คอยด้วยความปรารถนาอย่างยิ่งให้บุตรทั้งหลายของพระเจ้าปรากฏ” (โรม 8:19)

ช่างเป็นพระสัญญาที่น่าอัศจรรย์ใจยิ่งนัก

ขณะที่เรากำลังรอคอยความรอดและการมารวมตัวกันกับพระเจ้า แม้ว่า “สรรพสิ่งที่ทรงสร้างทั้งหมดนั้นกำลังคร่ำครวญด้วยกัน และเจ็บปวดแบบหญิงคลอดลูก” (โรม 8:22) กระนั้น พระเจ้าก็ยังคงสถิตกับประชากรของพระองค์ในทุกวันนี้โดยผ่านทางพระวิญญาณบริสุทธิ์

ในขณะเดียวกันเราก็ได้รับเรียกให้เป็นพยาน (กิจการ 1:4-8) ถึงแผนการแห่งความรอด ซึ่งสิ้นสุดลงด้วยการสร้างโลกใหม่ ท้ายที่สุดแล้วการทรงสร้างใหม่นั้นก็คือสิ่งที่เรากำลังรอคอย ซึ่งเป็นความหวังสุดท้ายของเราในฐานะคริสเตียนแอ๊ดเวนตีส ซึ่งชื่อแอ๊ดเวนตีสของเรานี้เองก็สะท้อนแนวคิดของความหวังที่เรากำลังรอคอยอยู่ เรารอคอย และเราก็รู้ว่าการรอคอยนี้ไม่ไร้ประโยชน์ การสิ้นพระชนม์และการฟื้นคืนชีพของพระคริสต์ในการเสด็จมาครั้งแรกเป็นสิ่งรับประกันการเสด็จมาครั้งที่สองของพระองค์

`ปัจจุบันนี้มีอะไรบ้างที่คุณรอคอยจากพระเจ้า เราเรียนรู้ที่จะรออย่างสัตย์ซื่อและวางใจในพระองค์ได้อย่างไร โดยเฉพาะเมื่อสิ่งที่เราอธิษฐานขอยังไม่เกิดขึ้น`