---
title:  วันศุกร์ ศึกษาเพิ่มเติม
date:   29/03/2024
---

อ่านหนังสือ เคล็ดลับแห่งความสุข ของนางเอลเลน จี. ไว้ท์. เรื่อง “เจริญขึ้นในพระคริสต์” หน้า 67-75

พระธรรมสดุดีวิงวอนอย่างมากให้เรารอคอยองค์พระผู้เป็นเจ้า “จงสงบอยู่ต่อพระยาห์เวห์ และเพียรรอคอยพระองค์” (สดุดี 37:7) เมื่อการรอคอยทำให้เราลำบากใจ ไม่แน่นอน และโดดเดี่ยว เราควรนึกถึงเหล่าสาวกในวันที่พระเยซูเสด็จขึ้นสู่สวรรค์ (กิจการ 1:4-11) พวกเขาเฝ้าดูขณะที่พระเยซูเสด็จขึ้นสู่สวรรค์ ทิ้งพวกเขาไว้ข้างหลังเพื่อรอพระองค์เสด็จกลับมาในวันข้างหน้าที่ไม่มีใครรู้ จะมีใครบ้างที่ปรารถนาอย่างยิ่งที่จะรับพรจากพระเจ้าในเวลานี้มากไปกว่าเหล่าสาวกในวันนั้น แน่นอนว่า พวกเขาปรารถนาจนกล่าวว่า “พระองค์เจ้าข้า โปรดพาพวกเราไปกับพระองค์ด้วยเถิด” แต่พวกเขาได้รับบัญชาให้รอพระสัญญาของพระบิดาและการเสด็จกลับมาของพระเยซู ถ้าเราคิดว่าเหล่าสาวกคงเต็มไปด้วยความสิ้นหวังและผิดหวัง เราคงคิดผิด เพราะพวกเขากลับไปยังกรุงเยรูซาเล็มและทำตามที่พระเยซูทรงบอกไว้ทุกประการ นั่นคือ พวกเขารอของประทานแห่งพระวิญญาณบริสุทธิ์แล้วจึงออกไปประกาศข่าวประเสริฐด้วยฤทธิ์เดช (กิจการ 1:12-14; กิจการ 2)

พระบัญชาของพระเจ้าให้เรารอคอยพระองค์นั้นคงเป็นไปไม่ได้ เว้นเสียแต่พระองค์จะทรงทำงานในเราผ่านทางพระวิญญาณบริสุทธิ์ ความกระตือรือร้นของมนุษย์ไม่อาจรับมือกับความท้าทายของการรอคอย มันหนักเกินไปสำหรับตัวเราที่บอบบาง มีเพียงสิ่งเดียวที่จะทนต่อความท้าทายนี้ได้ คือการติดสนิทอยู่กับพระเยซูคริสต์ กล่าวคือ ความสัมพันธ์ส่วนตัวกับพระองค์ “ถ้าพระคริสต์สถิตในใจของเราแล้ว พระองค์จะทรงทำการในเรา ‘ให้ท่านมีความประสงค์และมีความสามารถทำตามชอบพระทัยของพระองค์’ ฟีลิปปี 2:13 เราจะกระทำการดังที่พระองค์ทรงทำ เราจะมีทัศนคติแบบเดียวกับพระองค์ ดังนั้น เมื่อเรารักพระองค์และติดสนิทกับพระองค์ เราก็จะ ‘เจริญขึ้นในทุกด้านสู่พระองค์ผู้เป็นศีรษะคือพระคริสต์’ เอเฟซัส 4:15” (เอลเลน จี. ไว้ท์, เคล็ดลับแห่งความสุข, หน้า 75) ขณะที่เรารอคอยพระเจ้าต่อไป พระธรรมสดุดีจะช่วยให้เราพบกับสันติสุขและความพึงพอใจ คำอธิษฐานและบทเพลงของเราเป็นที่ที่หัวใจของพระเจ้าและหัวใจของเรามาพบกันทุกวัน

**คำถามเพื่อการอภิปราย**

`เหตุใดการรอคอยจึงสำคัญต่อชีวิตฝ่ายจิตวิญญาณของเรา จงอภิปรายประสบการณ์การรอคอยของวีรบุรุษแห่งความเชื่อในพระคัมภีร์ การรอคอยทำให้ความเชื่อของพวกเขาบริสุทธิ์และเข้มแข็งขึ้นได้อย่างไร`

`การรอคอยของเราจะสิ้นสุดลงอย่างไร (สดุดี 37:34-40) นั่นคือ พระสัญญาที่เราจะได้รับเมื่อทุกสิ่งได้รับการแก้ไขแล้ว เราพบความหวังอะไรในพระคัมภีร์ข้อนี้ เช่น เกี่ยวกับความยุติธรรมที่ขาดหายไปเนิ่นนานจากชีวิตนี้`

`เมื่อมองในแง่ของคนตาย เหตุใดการรอคอยของพวกเขาเกือบจะเสร็จสิ้นแล้ว (ปัญญาจารย์ 9:5) คำตอบของเราให้ความหวังอะไร`