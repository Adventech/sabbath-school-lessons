---
title:  วันจันทร์ สันติสุขของเด็กที่หย่านมแล้ว
date:   25/03/2024
---

`อ่าน สดุดี 131 พระคัมภีร์ข้อนี้สอนเราถึงความสัมพันธ์ที่เรามีกับพระเจ้าอย่างไร`

คนของพระเจ้าอาศัยอยู่ในโลกที่เต็มไปด้วยการล่อลวงและความยากลำบาก ทำให้ความสัตย์ซื่อของพวกเขาแทบทุกคนถูกทดลอง การที่ผู้ประพันธ์สดุดีเชื่อมั่นว่าเขาเป็นบุตรของพระเจ้าและต้องพึ่งพาพระองค์ตลอดชีวิตปลอบใจเขาและทำให้เขาสารภาพว่าความทะนงตนนั้นไม่มีค่าอะไรเลย ความทะนงตนนั้นหลอกลวง ทำให้คนยโสเห็นตนเองเป็นศูนย์กลางและไม่อาจมองข้ามตัวตนไปได้ ดังนั้น คนยโสจึงไม่อาจมองเห็นพระเจ้าที่เที่ยงแท้ได้

ในทางกลับกัน คนชอบธรรมเงยหน้าขึ้นมองพระเจ้า (สดุดี 123:1, 2) พวกเขายอมรับในความยิ่งใหญ่ของพระเจ้า ทำให้พวกเขาถ่อมตนและเป็นอิสระจากการแสวงหาตนเองและจากความทะเยอทะยานที่ไร้ประโยชน์ ผู้ประพันธ์สดุดีสารภาพว่า เขาไม่ได้แสวงหา “เรื่องใหญ่โต” และ “เรื่องอัศจรรย์เกินตัว” (สดุดี 131:1) สำนวนเช่นนี้บรรยายถึงพระราชกิจของพระเจ้าในโลกที่เกินกว่าความเข้าใจของมนุษย์ วิทยาศาสตร์สมัยใหม่แสดงให้เราเห็นว่า แม้แต่สิ่งที่ “เรียบง่ายที่สุด” ก็อาจซับซ้อนอย่างไม่น่าเชื่อและเกินกว่าความเข้าใจของเรา อย่างน้อยก็ในตอนนี้ อันที่จริง สิ่งที่น่าขันคือ ยิ่งเราเรียนรู้ถึงโลกทางกายภาพมากเท่าไร ความลึกลับก็จะปรากฏต่อหน้าเรามากขึ้นเท่านั้น

คำอุปมาในสดุดี 131:2 “อย่างเด็กที่หย่านมแล้วสงบอยู่ที่อกมารดาของตน” แสดงให้เห็นอย่างชัดเจนถึงคนที่พบความสงบสุขและพึงพอใจเมื่อได้อยู่ในอ้อมกอดของพระเจ้า ซึ่งชี้ให้เห็นถึงความสัมพันธ์แห่งรักของเด็กกับแม่ของเขาในช่วงต่าง ๆ ของชีวิตเด็กคนนั้น

พระเจ้าทรงนำทางเราไปสู่อาหารแข็งที่บำรุงเลี้ยงร่างกาย โดยการให้เราละทิ้งความทะเยอทะยานและความหยิ่งจองหอง ซึ่งก็คือ “การทำตามพระประสงค์ของผู้ที่ทรงใช้เรามาและทำให้งานของพระองค์สำเร็จ” (ยอห์น 4:34; และดูใน ฮีบรู 5:12-14) ความไว้วางใจอย่างเด็กที่พรรณนาใน สดุดี 131 เป็นความเชื่อที่เติบโตที่ถูกความยากลำบากของชีวิตทดสอบและทดลองแล้ว และพบว่าพระเจ้าทรงสัตย์ซื่อและสัตย์จริงต่อพระวจนะของพระองค์

ในช่วงท้ายของบทสดุดีนี้ ผู้ประพันธ์สดุดีเน้นไปยังความเป็นอยู่ที่ดีของประชากรของพระเจ้า ท้ายที่สุดแล้ว เราได้รับการทรงเรียกให้ใช้ประสบการณ์ของเราพร้อมกับความช่วยเหลือจากพระเจ้าเสริมสร้างคริสตจักรของเรา นั่นคือ การที่เราแบ่งปันสิ่งที่เราได้เรียนรู้เป็นการส่วนตัวเกี่ยวกับความสัตย์ซื่อและความดีงามของพระเจ้ากับผู้อื่น ผู้ที่ยังคงดิ้นรนกับความเชื่อของตนไม่ว่าจะด้วยเหตุผลใดก็ตาม คำพยานถึงพระคริสต์ของเราอาจมีคุณค่าภายในคริสตจักรได้เช่นกัน เนื่องจากยังมีอีกหลายคนที่จำเป็นต้องรู้จักพระองค์เป็นการส่วนตัวด้วย

`“เราบอกความจริงกับท่านทั้งหลายว่า ถ้าพวกท่านไม่กลับใจและเป็นเหมือนเด็กเล็กๆ ก็จะเข้าในแผ่นดินสวรรค์ไม่ได้เลย” (มัทธิว 18:3) พระเยซูตรัสอะไรกับเราในข้อนี้ แนวคิดนี้เกี่ยวกับอะไร`