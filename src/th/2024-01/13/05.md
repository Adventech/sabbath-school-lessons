---
title:  วันพุธ รอคอยในวันสะบาโตแห่งการหยุดพักของพระเจ้า
date:   27/03/2024
---

`อ่าน สดุดี 92 บทเพลงนี้เน้นย้ำถึงสิ่งสำคัญเกี่ยวกับวันสะบาโตสองประการ`

บทเพลงสำหรับการระลึกถึงวันสะบาโตเน้นให้เห็นประเด็นสำคัญสองประการ ลักษณะประการแรกคือ การสรรเสริญพระเจ้าสำหรับพระหัตถกิจอันยิ่งใหญ่ของพระองค์ (สดุดี 92:4, 5) และการพรรณนาถึงผู้ชอบธรรมเหมือนอย่างสวนเอเดน (สดุดี 92:12-14) ชี้ให้เห็นถึงการทรงสร้างอย่างชัดเจน ซึ่งเป็นหัวข้อสำคัญของการระลึกถึงวันสะบาโต นอกจากนี้ เพลงสดุดีบทนี้ยังยกย่องพระเจ้าที่พระองค์ทรงมีชัยชนะเหนือศัตรูในฐานะพระเจ้าแห่งความยุติธรรม (สดุดี 92:7-15) คือการไถ่จากความชั่วร้าย (เฉลยธรรมบัญญัติ 5:12-15) เป็นการเน้นย้ำถึงลักษณะที่สองของหัวข้อวันสะบาโต ดังนั้น สดุดี 92 จึงเป็นการยกย่องสรรเสริญพระเจ้าสำหรับการทรงสร้างในอดีตและการค้ำจุนโลกในปัจจุบัน และขณะเดียวกันก็ชี้ไปที่ความหวังในยุคสุดท้ายแห่งความสงบสุขและความเป็นระเบียบของพระเจ้าอันเป็นนิรันดร์

ผู้คนเพลิดเพลินกับการหยุดพักในวันสะบาโตได้เพราะพระเจ้าทรงเป็น “องค์ผู้สูงสุด” (สดุดี 92:1) ตำแหน่งอันสูงส่งของพระองค์ในที่สูงทำให้พระองค์ทรงมีอานุภาพเหนือกว่าศัตรูของพวกเขาอย่างหาที่เปรียบไม่ได้

แม้ว่าพระองค์ทรงเป็นองค์ผู้สูงสุด แต่พระเจ้าทรงพร้อมที่จะเอื้อมพระหัตถ์ลงมาเพื่อช่วยเหลือผู้ที่ร้องทูลพระองค์ งานแห่งการทรงสร้างของพระองค์และโดยเฉพาะงานแห่งการไถ่สิ่งทรงสร้างนั้นควรสร้างแรงบันดาลใจให้ผู้คนนมัสการพระเจ้าและรักพระองค์ ท้ายที่สุด การมีชีวิตอยู่ในสิ่งทรงสร้างที่แปดเปื้อนด้วยบาปนั้น หากปราศจากความหวังในการไถ่บาปแล้ว ก็ไม่ใช่เรื่องที่น่ายินดี เราจะรัก ทนทุกข์ และก็ตายโดยปราศจากความหวังใด ๆ ดังนั้น เราสรรเสริญพระเจ้าไม่เพียงแต่ในฐานะพระผู้สร้างเราเท่านั้น แต่ในฐานะพระผู้ไถ่ของเราด้วยเช่นกัน

“น้ำมันใหม่” สื่อถึงการอุทิศตนครั้งใหม่ของผู้ประพันธ์สดุดีที่จะรับใช้พระเจ้าในฐานะผู้รับใช้ที่ได้รับการชำระคืนแล้ว (สดุดี 92:10) การเจิมด้วยน้ำมันเป็นวิธีปฏิบัติเพื่ออุทิศบุคคลที่ได้รับการเลือกสรร เช่น ปุโรหิตและกษัตริย์ (อพยพ 40:15; 1 ซามูเอล 10:1) กระนั้น ผู้ประพันธ์สดุดีก็เลือกใช้คำภาษาฮีบรูที่ผิดปกติคือ บาลาล (balal) เพื่อบรรยายถึงการเจิมโดยทั่วไป ซึ่งไม่ได้แสดงถึงการเจิมผู้รับใช้ของพระเจ้า แต่หมายถึงการ “คลุก” ด้วยน้ำมันกับส่วนอื่น ๆ ของเครื่องบูชา (อพยพ 29:2; เลวีนิติ 2:4, 5) การใช้คำว่า บาลาล ที่ไม่เหมือนใครของผู้ประพันธ์บอกเป็นนัยว่า ผู้ประพันธ์ปรารถนาที่จะถวายตนเป็นเครื่องบูชาที่มีชีวิตแด่พระเจ้าและอุทิศทั้งตัวของเขาแด่พระองค์ (โรม 12:1)

ไม่น่าแปลกใจที่จะพบแนวคิดเกี่ยวกับการอุทิศให้กับวันสะบาโต เพราะวันสะบาโตเป็นเครื่องหมายที่องค์พระผู้เป็นเจ้าทรงชำระประชากรของพระองค์ให้บริสุทธิ์ (อพยพ 31:13) ภาพของต้นปาล์มและต้นซีดาร์แห่งเลบานอนแสดงถึงประชากรของพระเจ้าที่กำลังเติบโตในความเชื่อและซาบซึ้งใจอย่างแท้จริงต่อพระประสงค์และความรักอันอัศจรรย์ของพระเจ้า วันสะบาโตเป็นเครื่องหมายของพันธสัญญานิรันดร์ของพระเจ้ากับประชากรของพระองค์ (เอเสเคียล 20:20) ดังนั้น การหยุดพักในวันสะบาโตจึงจำเป็นสำหรับประชากรของพระเจ้า เพราะจะเสริมสร้างกำลังแก่พวกเขาในการรอคอยพระเจ้าอย่างวางใจว่าพระองค์จะทรงทำให้พระสัญญาทั้งหมดของพระองค์สำเร็จ (ฮีบรู 4:1-10)

`อ่าน สดุดี 92 ทั้งบทอีกครั้ง ความหวังอันยิ่งใหญ่อะไรที่ให้ไว้แก่เราในบทนี้ และเราจะรู้สึกเชื่อมั่นกับสิ่งที่เขียนไว้ในบทนี้ได้อย่างไร`