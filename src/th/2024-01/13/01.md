---
title:  จงรอคอยพระยาห์เวห์
date:   23/03/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 27:14; โรม 8:18-25; สดุดี 131; มัทธิว 18:3; สดุดี 126; สดุดี 92; มาระโก 16:1-8; 2 เปโตร 1:19

> <p>ข้อควรจำ</p>
> “จงรอคอยพระยาห์เวห์ จงเข้มแข็ง และให้จิตใจของท่านกล้าหาญเถิด เออ จงรอคอยพระยาห์เวห์” (สดุดี 27:14)

เรามาถึงสัปดาห์สุดท้ายของการศึกษาพระธรรมสดุดีประจำไตรมาสนี้แล้ว การเดินทางฝ่ายจิตวิญญาณนำเราผ่านประสบการณ์ต่าง ๆ เริ่มจากประสบการณ์ที่น่าเกรงขามของพระผู้สร้าง พระผู้ทรงเป็นกษัตริย์ และพระผู้ทรงพิพากษา ตลอดจนถึงความชื่นชมยินดีในการช่วยให้รอด การให้อภัย และความรอดของพระเจ้า รวมทั้งช่วงเวลาที่เรายอมจำนนด้วยความเศร้าโศกและคร่ำครวญ ไปจนถึงพระสัญญาแห่งสง่าราศีที่พระเจ้าจะสถิตอยู่ด้วยตลอดนิรันดร์ และการรอคอยเพื่อนมัสการพระเจ้าทั่วโลกตลอดไป แม้ว่าการเดินทางจะยังคงดำเนินต่อไป ขณะที่เราดำเนินชีวิตด้วยความหวังในการเสด็จมาของพระเจ้า เมื่อการรอคอยพระเจ้าของเราจะได้รับการเติมเต็มอย่างสมบูรณ์ หากจะมีถ้อยคำสุดท้ายที่เราสามารถได้รับจากพระธรรมสดุดี ถ้อยคำนั้นควรจะเป็น “จงรอคอยพระยาห์เวห์”

การรอคอยพระเจ้ามิใช่การอคอยอย่างเกียจคร้านและสิ้นหวัง แต่การรอคอยพระเจ้าเป็นการกระทำที่เต็มไปด้วยความไว้วางใจและความเชื่อ การรอคอยพระเจ้าจะเปลี่ยนยามเย็นที่มืดมนของเราเป็นการรอคอยยามเช้าที่สดใสด้วยความหวัง (สดุดี 30:5; สดุดี 143:8) และยังเสริมกำลังใจเราด้วยความหวังและสันติภาพครั้งใหม่ เป็นแรงบันดาลใจให้เราทำงานหนักขึ้น ให้ผลเพื่อเก็บเกี่ยวอย่างมากมายจากทุ่งแห่งพันธกิจของพระเจ้า (สดุดี 126:6; มัทธิว 9:36-38) การรอคอยพระเจ้าจะไม่ทำให้เราผิดหวัง แต่กลับนำมาซึ่งรางวัลมากมาย เพราะพระเจ้าทรงสัตย์ซื่อต่อพระสัญญาทั้งหมดของพระองค์ (สดุดี 37:7-11, 18, 34; สดุดี 71:1; สดุดี 119:137, 138)