---
title:  วันพฤหัสบดี ความช่วยเหลือจากสถานนมัสการ
date:   25/01/2024
---

`อ่าน สดุดี 3:4; สดุดี 14:7; สดุดี 20:1-3; สดุดี 27:5; สดุดี 36:8; สดุดี 61:4; และสดุดี 68:5, 35 จากข้อพระคัมภีร์เหล่านี้ ความช่วยเหลือมาจากไหน`

แนวคิดเรื่องที่ลี้ภัยฝ่ายจิตวิญญาณและฝ่ายกาย รวมถึงการให้ความช่วยเหลือปรากฎให้เห็นได้ชัดในบริบทของสถานนมัสการ สถานนมัสการเป็นสถานที่แห่งความช่วยเหลือ ความปลอดภัย และความรอด สถานนมัสการจัดเตรียมที่พักพิงแก่ผู้เดือดร้อน พระเจ้าทรงคุ้มครองเด็กกำพร้าและหญิงหม้าย และประทานกำลังแก่ประชากรของพระองค์ที่สถานนมัสการ เมื่อ “พระเจ้าทรงทอแสงออกมาจากศิโยนนครแห่งความงามพร้อมสรรพ” (สดุดี 50:2) การพิพากษาอันชอบธรรมของพระเจ้าจะประกาศออกไป และพระพรของพระองค์ก็จะกระจายออกไป (สดุดี 84:4; สดุดี 128:5; สดุดี 134:3)

ที่ลี้ภัยในสถานนมัสการให้ความปลอดภัยได้เหนือกว่าสถานที่อื่นใดในโลก เพราะพระเจ้าพระองค์เองทรงสถิตอยู่ในสถานนมัสการ การสถิตอยู่ของพระเจ้าทำให้พระวิหารไม่เพียงแต่เป็นอาคารที่มั่นคงเท่านั้น แต่ยังให้ความปลอดภัยอีกด้วย ในทำนองเดียวกัน เนื่องจากศิโยนซึ่งเป็นภูเขาที่พระเจ้าประทับอยู่ จึงเหนือกว่าภูเขาอื่น ๆ แม้ตัวภูเขาศิโยนเองจะไม่ได้เป็นเนินเขาที่ใหญ่โตโอ่อ่า (สดุดี 68:15, 16; อิสยาห์ 2:2)

> <p></p>
> “เพราะว่าเราไม่ได้มีมหาปุโรหิตที่ไม่สามารถจะเห็นใจในความอ่อนแอของเรา แต่ทรงเคยถูกทดลองใจเหมือนเราทุกอย่าง ถึงกระนั้นพระองค์ก็ยังปราศจากบาป ฉะนั้นขอให้เราเข้ามาถึงพระที่นั่งแห่งพระคุณด้วยความกล้า เพื่อเราจะได้รับพระเมตตา และจะพบพระคุณที่ช่วยเราในยามต้องการ” (ฮีบรู 4:15-16)

`พระคัมภีร์ข้อนี้สอดคล้องกับสิ่งที่ผู้ประพันธ์สดุดีกล่าวไว้เกี่ยวกับสถานนมัสการในทางใดบ้าง`

ความศักดิ์สิทธิ์แห่งสถานนมัสการของพระเจ้าดลใจให้ผู้ประพันธ์สดุดียอมรับว่า ทุกคนมีบาปและไม่สมควรได้รับความโปรดปรานจากพระเจ้าเลย และเขาประกาศว่า การช่วยให้รอดนั้นขึ้นอยู่กับความสัตย์ซื่อและพระคุณของพระเจ้าเท่านั้น (สดุดี 143:2, 9-12) ไม่มีสิ่งใดในตัวเราเลยที่ทำให้เราดีพร้อมต่อพระพักตร์พระเจ้า มีเพียงความสัมพันธ์ที่เรามีอย่างถูกต้องกับพระเจ้า ผ่านทางการกลับใจใหม่และยอมรับพระคุณและการให้อภัยของพระองค์เท่านั้นที่พวกเขาจะสามารถวิงวอนขอความมั่นใจในการช่วยให้รอดจากพระเจ้าได้ พิธีในสถานนมัสการเป็นตัวแทนของความรอดที่พบได้ในพระเยซู