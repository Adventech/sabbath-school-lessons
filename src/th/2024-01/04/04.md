---
title:  วันอังคาร พระเจ้าเป็นที่ลี้ภัยในความทุกข์ยาก
date:   23/01/2024
---

`อ่าน สดุดี 17:7-9; สดุดี 31:1-3 และสดุดี 91:2-7 ผู้ประพันธ์สดุดีทำอย่างไรเมื่อตกอยู่ในช่วงเวลาแห่งความทุกข์ยากลำบาก`

ผู้ประพันธ์สดุดีเผชิญกับปัญหาต่าง ๆ มากมาย และหันกลับมาหาพระเจ้าผู้ทรงเป็นที่ลี้ภัยในความทุกข์ยากทั้งปวง เพราะความไว้วางใจ ซึ่งคือการเจตนาเลือกที่จะยอมรับความเป็นพระเจ้าเหนือชีวิตของเราในทุกสถานการณ์ หากความไว้วางใจไม่ใช่มีไว้สำหรับยามยากลำบากแล้ว ก็ไม่มีค่าสำหรับยามไหนเลย

ผู้ประพันธ์สดุดีเป็นคำพยานว่า “ข้าพเจ้าจะทูลพระยาห์เวห์ว่า ‘ที่ลี้ภัยของข้าพระองค์และป้อมปราการของข้าพระองค์ พระเจ้าของข้าพระองค์ ผู้ที่ข้าพระองค์ไว้วางใจ’ ” (สดุดี 91:2) เกิดจากประสบการณ์ในอดีตของเขากับพระเจ้า และบัดนี้ทำหน้าที่เสริมกำลังความเชื่อของเขาสำหรับอนาคต ผู้ประพันธ์สดุดีเรียกพระเจ้าว่าองค์ผู้สูงสุดและพระผู้ทรงมหิทธิฤทธิ์ (สดุดี 91:1, 2) โดยระลึกถึงความยิ่งใหญ่อันล้ำเลิศของพระเจ้าของเขา

ผู้ประพันธ์สดุดียังกล่าวถึงความปลอดภัยที่เราจะพบได้ในพระเจ้า “ที่กำบัง” (หรือ “ที่ซ่อน”) “ร่มเงา” (สดุดี 91:1) “ที่ลี้ภัย” “ป้อมปราการ” (สดุดี 91:2) “ปีก” “เป็นโล่” “เป็นตั้ง” (สดุดี 91:4) และ “ที่พักพิง” (สดุดี 91:9) ภาพเหล่านี้แสดงถึงที่หลบภัยในวัฒนธรรมของผู้ประพันธ์สดุดี เราจำเป็นต้องนึกถึงความร้อนที่แผดเผาของดวงอาทิตย์ในซีกนั้นของโลกเพื่อเห็นคุณค่าของร่มเงา หรือนึกถึงช่วงเวลาของสงครามในประวัติศาสตร์ของอิสราเอล เพื่อเห็นคุณค่าของความปลอดภัยที่รับจากโล่กำบังหรือป้อมปราการ

`อ่าน สดุดี 17:8 และมัทธิว 23:37 ภาพอะไรที่พรรณนาให้เห็นในข้อนี้ และแสดงให้เห็นอะไร`

คำอุปมาที่แสดงความใกล้ชิดที่สุดประการหนึ่งคือ การที่กล่าวถึง “ใต้ร่มปีกของพระองค์” (สดุดี 17:8; สดุดี 57:1; สดุดี 63:7) คำอุปมานี้ก่อให้เกิดความรู้สึกสบายใจและความมั่นใจ โดยสื่อถึงการปกป้องของแม่นก องค์พระผู้เป็นเจ้าเปรียบได้กับนกอินทรีที่ปกป้องลูกน้อยของมันด้วยปีก (อพยพ 19:4; เฉลยธรรมบัญญัติ 32;11) และแม่ไก่ที่รวบรวมลูกไก่ไว้ใต้ปีกของมัน (มัทธิว 23:37)

`แต่เราจะจัดการกับช่วงเวลาที่ภัยพิบัติถาโถมเข้ามาและดูเหมือนว่าจะไม่เห็นการปกป้องจากพระเจ้าได้อย่างไร เหตุใดความบอบช้ำทางจิตใจเช่นนี้ไม่ได้หมายความว่าพระเจ้าไม่ได้อยู่ที่นั่นกับเรา`