---
title:  วันจันทร์ มั่นใจในการดูแลของพระเจ้า
date:   22/01/2024
---

`อ่าน สดุดี 40:1-3; สดุดี 50:15; สดุดี 55:22; และสดุดี 121 พระเจ้าทรงมีส่วนในกิจวัตรประจำวันของเราอย่างไร`

องค์พระผู้เป็นเจ้าทรงเปิดเผยพระองค์เองในพระคัมภีร์ว่าทรงเป็นพระเจ้าผู้ทรงพระชนม์ ซึ่งทรงกระทำการแทนผู้ที่ร้องทูลพระองค์ สำหรับผู้ประพันธ์สดุดีแล้ว “ข้าพเจ้าตั้งพระยาห์เวห์ไว้ตรงหน้าเสมอ” (สดุดี 16:8) ดังนั้น เขาจึงวางใจในพระเจ้าและร้องทูลพระองค์ (สดุดี 7:1; สดุดี 9:10) พระเจ้าจะทรงฟังเขา แม้เมื่อเขาร้องจาก “ที่ลึก” (สดุดี 130:1, 2) สื่อให้เห็นว่า ไม่มีสถานการณ์ใดในชีวิตที่จะหลีกหนีจากการปกครองอันสูงสุดของพระเจ้าได้ ดังนั้น เสียงร้องของผู้ประพันธ์สดุดีจึงไม่เคยไร้ความหวัง

ขณะเดียวกัน สดุดี 121 ประกาศถึงอำนาจของพระผู้สร้างในชีวิตของแต่ละคนที่สัตย์ซื่อ อำนาจนี้รวมถึง

1\. “พระองค์จะไม่ทรงให้เท้าของท่านสะดุดล้ม” (สดุดี 121:3) ภาพของ “เท้า” มักสื่อถึงการเดินทางในชีวิตของคนคนหนึ่ง (สดุดี 66:9; สดุดี 119:105; สุภาษิต 3:23) คำภาษาฮีบรูที่แปลว่า “สะดุดล้ม” บรรยายถึงความปลอดภัยที่พระเจ้าประทานแก่โลกนี้ (สดุดี 93:1) และแก่ศิโยน (สดุดี 125:1)

2\. ภาพลักษณ์ของพระเจ้าในฐานะผู้ดูแลชนชาติอิสราเอล การพรรณนาภาพที่พระองค์ไม่ทรงง่วงนอนหรือหลับไหล เน้นย้ำถึงความตื่นตัวและพร้อมที่จะกระทำการแทนบุตรธิดาของพระองค์อยู่เสมอ (สดุดี 121:3, 4)

3\. องค์พระผู้เป็นเจ้าทรงเป็น “ร่มเงา” (สดุดี 121:5, 6) เป็นการเรียกให้ระลึกถึงเสาเมฆในสมัยอพยพ (อพยพ 13:21, 22) ในทำนองเดียวกัน พระเจ้าทรงจัดเตรียมที่พักพิงทางกายและฝ่ายจิตวิญญาณแก่ประชากรของพระองค์

4\. พระเจ้าทรงประทับเบื้องขวาของพวกเขา (สดุดี 121:5) โดยทั่วไปแล้วขวามือหมายถึง มือข้างที่แข็งแกร่งกว่า ข้างที่มักจะกระทำการต่าง ๆ (สดุดี 74:11; สดุดี 89:13) ข้อนี้สื่อถึงความใกล้ชิดและความโปรดปรานของพระเจ้า (สดุดี 16:8; สดุดี 109:31; สดุดี 110:5)

สดุดี 121:6-8 ยืนยันชัดเจนถึงการคุ้มครองของพระเจ้าเหนือประชากรของพระองค์ พระเจ้าจะทรงปกป้องบุตรธิดาของพระองค์จากความชั่วร้าย ไม่ว่าจะเป็น “ดวงอาทิตย์” หรือ “ดวงจันทร์” ก็มิอาจโจมตีพวกเขาได้ พระเจ้าจะทรงอารักขา “การเข้าออกของ” พวกเขา บทกวีนี้เน้นย้ำถึงความเอาใจใส่ที่ครอบคลุมทุกสิ่งและไม่หยุดหย่อนของพระเจ้า

ผู้ประพันธ์สดุดีวางใจในความรักและเอาใจใส่ของพระเจ้า แน่นอนว่า เราก็ควรทำเช่นเดียวกัน

`มีวิธีใดบ้างที่คุณจะสัมผัสกับการดูแลเอาใจใส่ของพระเจ้าได้มากยิ่งขึ้น คุณจะร่วมมือให้มากขึ้นได้อย่างไร เพื่อเปิดทางให้พระองค์ทำงานภายในคุณและเพื่อคุณ`