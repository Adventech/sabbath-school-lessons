---
title:  วันพุธ ผู้ทรงพิทักษ์และปลดปล่อย
date:   24/01/2024
---

`อ่าน 1 โครินธ์ 10:1-4 เปาโลอธิบายเรื่องราวในอพยพอย่างไร เปาโลพยายามจะสอนบทเรียนฝ่ายจิตวิญญาณอะไรแก่เรา`

อ่าน สดุดี 114 พระคัมภีร์บทนี้อธิบายการที่พระเจ้าทรงช่วยเหลือชนชาติอิสราเอลจากอียิปต์ในรูปบทกวีอย่างไร

สดุดี 114 ช่างเป็นบทกวีที่พรรณนาถึงการที่พระเจ้าทรงช่วยกู้บุตรธิดาจากการเป็นทาสในอียิปต์ได้อย่างน่าอัศจรรย์ พระคัมภีร์พันธสัญญาเดิมตลอดทั้งเล่ม และแม้แต่ในพระคัมภีร์ใหม่ การช่วยกู้จากอียิปต์ได้รับการมองว่าเป็นสัญลักษณ์ของฤทธิ์อำนาจของพระเจ้าในการช่วยประชากรของพระองค์ เปาโลก็อธิบายในพระธรรมโครินธ์ให้เห็นภาพเช่นนั้นเช่นกัน โดยมองเรื่องราวทั้งหมดให้อยู่ในรูปคำอุปมา คือสัญลักษณ์ของความรอดในพระเยซูคริสต์

สดุดี 114 ยังพรรณนาถึงการช่วยกู้ของพระเจ้าผ่านทางอำนาจการปกครองสูงสุดของพระองค์ในฐานะพระผู้สร้างเหนือพลังแห่งธรรมชาติ ซึ่งคือวิธีที่พระองค์ทรงช่วยประชากรของพระองค์ในเรื่องราวของอพยพ ทะเล แม่น้ำจอร์แดน ภูเขาและเนินเขาในบทกวีต่างเป็นตัวแทนของพลังในธรรมชาติและของมนุษย์ที่ต่อต้านชาวอิสราเอลระหว่างการเดินทางไปสู่แผ่นดินแห่งพันธสัญญา (เฉลยธรรมบัญญัติ 1:44; โยชูวา 3:14-17) ถึงกระนั้น พระเจ้าก็ทรงปกครองเหนือสิ่งเหล่านี้ทั้งปวง

อันที่จริงแล้ว เส้นทางสู่กรุงเยรูซาเล็มบนสวรรค์นั้นเต็มไปด้วยภัยอันตรายสำหรับบุตรธิดาทั้งหลายของพระเจ้าในทุกยุคทุกสมัยและทุกหนทุกแห่ง พระธรรมสดุดีหนุนน้ำใจเขาทั้งหลายให้มองข้ามเหนือเนินเขาและมองไปยังพระผู้สร้างสวรรค์และแผ่นดินโลก (สดุดี 121:1)

พระเยซูทรงทำให้พายุในทะเลสงบเป็นการจับให้เห็นภาพของสดุดี 114 ด้วยเหตุนี้จึงเป็นการประกาศของพระองค์ว่า ไม่มีอะไรที่คริสตจักรจะต้องกลัวเพราะพระองค์ทรงมีชัยเหนือโลกแล้ว (มัทธิว 8:23-27; ยอห์น 16:33)

พระราชกิจอันยิ่งใหญ่ของพระเจ้าเพื่อประชากรของพระองค์ควรเป็นแรงบันดาลใจให้โลกทั้งใบให้ “สั่น” ด้วยการประทับอยู่ของพระองค์ (สดุดี 114:7) การสั่นนั้นควรเป็นที่เข้าใจว่า เป็นการยอมรับด้วยการนมัสการมากกว่าการสั่นกลัว (สดุดี 96:9; สดุดี 99:1) เมื่อมีพระเจ้าอยู่เคียงข้างแล้ว ผู้เชื่อก็ไม่มีอะไรที่จะต้องกลัว

`อันตรายฝ่ายจิตวิญญาณอะไรบ้างที่เราซึ่งเป็นผู้เชื่อต้องเผชิญ และเราเรียนรู้ที่จะพึ่งพาฤทธิ์อำนาจของพระเจ้าในการปกป้องเราจากการยอมจำนนต่ออันตรายเหล่านี้ได้อย่างไร`