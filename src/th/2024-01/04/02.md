---
title:  วันอาทิตย์ โครงร่างของข้าพระองค์ไม่ได้ถูกซ่อนไว้จากพระองค์
date:   21/01/2024
---

`อ่าน สดุดี 139:1-18 ข้อความนี้พรรณนาถึงฤทธานุภาพของพระเจ้า (สดุดี 139:1-6) การสถิตอยู่ (สดุดี 139:7-12) และความดีงามของพระองค์ (สดุดี 139:13-18) อย่างไร ความยิ่งใหญ่ของพระเจ้าบอกเกี่ยวกับพระสัญญาของพระองค์อย่างไร`

คุณเคยประสงค์ที่จะช่วยเหลือใครสักคนแต่ไม่มีหนทางหรือไม่ ในทำนองเดียวกัน บางคนก็พยายามช่วยคุณ แต่ไม่เข้าใจความต้องการของคุณ แม้แต่ผู้ที่รักเราและมีเจตนาดีที่สุดต่อเรา แต่พระเจ้ามิได้ทรงเป็นเช่นนั้น พระองค์ทรงรอบรู้ทุกอย่างเกี่ยวกับเราและสถานการณ์ของเรา และทรงมีวิธีที่จะช่วยเราด้วย ดังนั้น พระสัญญาของพระองค์ที่จะช่วยเหลือและปลดปล่อยจึงไม่ใช่การพูดซ้ำซากตื้น ๆ แต่เป็นคำรับประกันที่หนักแน่น

พระเจ้าทรงรอบรู้เกี่ยวกับผู้ประพันธ์สดุดีอย่างยิ่งและพิเศษมาก จนแม้แต่ครรภ์มารดาก็มิอาจซ่อนเขาจากพระเจ้าได้ (สดุดี 139:13, 15) พระเจ้าทรงรอบรู้ในเรื่องของเวลา (สดุดี 139:2) ตัวตนภายใน (สดุดี 139:2, 4) และตำแหน่งที่อยู่ (สดุดี 139:3) กล่าวคือ การดำรงอยู่ทั้งหมดของผู้ประพันธ์สดุดี การที่พระเจ้าทรงรอบรู้อย่างน่าอัศจรรย์นั้นเป็นเพราะพระองค์ทรงเป็นพระผู้สร้างและทรงมีความใกล้ชิดกับประชากรของพระองค์ ซึ่งเห็นได้ชัดจากความห่วงใยที่พระองค์ทรงมีให้แก่พวกเขา

ความจริงอันอัศจรรย์เกี่ยวกับการที่พระเจ้าทรงรู้จักเราอย่างใกล้ชิดนี้ ไม่ควรทำให้เราต้องหวาดกลัว แต่ควรนำเราให้เข้าสู่อ้อมแขนของพระเยซูและสิ่งที่พระองค์ได้ทรงกระทำให้สำเร็จเพื่อเราที่ไม้กางเขน เพราะว่าโดยความเชื่อในพระเยซู เราจึงได้รับความชอบธรรมของพระองค์คือ “ความชอบธรรมของพระเจ้า” (โรม 3:5, 21)

การพรรณนาถึงพระเจ้าว่า ทรงเอื้อมไปไกลถึง “แดนคนตาย” (sheol หรือ “หลุมศพ”) และ “ความมืด” (สดุดี 139:8, 11, 12) เป็นการเน้นถึงการสถิตอยู่ของพระองค์ การสถิตอยู่ของพระองค์ยังพรรณนาได้ด้วยคำกล่าวที่ว่า “บินไปไกลถึงที่ตะวันออก” เพื่อไปให้ถึง “สุดขอบทะเลตะวันตก” (สดุดี 139:9) สิ่งที่การพรรณนาภาพเหล่านี้สื่อคือ ความจริงที่ว่า ไม่มีสถานที่ใดในจักรวาลที่พระเจ้าจะเอื้อมไปไม่ถึงเรา แม้ว่าพระเจ้ามิได้ทรงเป็นส่วนหนึ่งของจักรวาล ดังที่บางคนเชื่อกัน แต่พระองค์ก็ทรงอยู่ใกล้กับทุกสิ่ง ซึ่งไม่เพียงแต่ทรงสร้างสิ่งเหล่านั้นขึ้นมา แต่ยังทรงค้ำจุนมันอีกด้วย (ดูใน ฮีบรู 1:3) 

พระเจ้าผู้ทรงรอบรู้ทุกอย่างเกี่ยวกับเรา พระองค์จึงทรงสามารถช่วยเหลือเราและฟื้นฟูเราได้ การที่ผู้ประพันธ์สดุดีสำนึกในความยิ่งใหญ่ของพระองค์เช่นนี้ เขาจึงระเบิดออกมาด้วยการสรรเสริญและวางใจในพระองค์ เขายินดีให้พระเจ้าตรวจสอบอย่างละเอียด ถือว่าเป็นหนทางที่จะขจัดสิ่งใดก็ตามที่เป็นปัญหาในความสัมพันธ์ระหว่างเขากับพระเจ้าออกไปจากชีวิต

`บางคนอาจพบว่า การที่พระเจ้าทรงรอบรู้ทุกอย่างเกี่ยวกับพวกเขา แม้กระทั่งความลับอันมืดมิด เป็นความคิดที่ค่อนข้างหน้ากลัว เหตุใดข่าวประเสริฐจึงเป็นความหวังเดียวของเรา`