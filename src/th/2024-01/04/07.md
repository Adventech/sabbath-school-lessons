---
title:  วันศุกร์ ศึกษาเพิ่มเติม
date:   26/01/2024
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “ค่ำคืนแห่งการต่อสู้” หน้า 195-203 เราเรียนรู้อะไรได้บ้างจากประสบการณ์ของยาโคบที่เกี่ยวกับพลังแห่งการอธิษฐานอย่างไม่ลดละและการไว้วางใจในพระเจ้าอย่างปราศจากข้อสงสัย

พระธรรมสดุดีเสริมสร้างความเชื่อในพระเจ้าแก่เรา พระผู้ทรงเป็นที่ลี้ภัยที่ไม่เคยทำให้เราต้องผิดหวัง ทรงเป็นที่ลี้ภัยแก่ผู้ที่มอบชีวิตของตนไว้ในพระหัตถ์อันทรงฤทธิ์ของพระองค์ “พระเจ้าจะทรงกระทำสิ่งยิ่งใหญ่แก่ผู้ที่วางใจในพระองค์ สาเหตุที่คนที่อ้างตนว่าเป็นของพระองค์แต่ไม่มีกำลังมากกว่าที่เป็นอยู่ เพราะพวกเขาเชื่อมั่นในสติปัญญาของตนเป็นอย่างมาก และไม่เปิดโอกาสให้องค์พระผู้เป็นเจ้าเปิดเผยฤทธิ์อำนาจของพระองค์เพื่อพวกเขา พระองค์จะทรงช่วยบุตรธิดาที่เชื่อในพระองค์ในทุก ๆ เหตุฉุกเฉิน ถ้าพวกเขาจะวางใจในพระองค์และเชื่อฟังพระองค์อย่างซื่อสัตย์” (เอลเลน จี. ไว้ท์, บรรพชนกับผู้เผยพระวจนะ, หน้า 493)

กระนั้น พระธรรมสดุดีบางบทก็อาจท้าทายอย่างยิ่ง เพราะสิ่งที่สัญญาไว้กับสถานการณ์ในปัจจุบันของเราไม่เข้ากัน ในเวลาเช่นนี้ เราเพียงต้องเรียนรู้ที่จะวางใจในความดีงามของพระเจ้า ซึ่งสำแดงอย่างลึกซึ้งที่สุดบนกางเขน

นอกจากนี้ บางครั้งพระธรรมสดุดีบางบทก็อาจถูกใช้เพื่อให้ความหวังเทียมเท็จได้ ตัวอย่างเช่น การตอบสนองของพระเยซูต่อการใช้สดุดี 91:11, 12 ในทางที่ผิดของซาตาน แสดงให้เห็นว่าการวางใจในพระเจ้าต้องไม่สับสนกับการทดลองพระเจ้า (มัทธิว 4:5-7) หรือขอให้พระเจ้ากระทำบางสิ่งที่ขัดกับพระประสงค์ของพระองค์อย่างอวดดี

“ชัยชนะที่ยิ่งใหญ่ที่สุดสำหรับคริสตจักรของพระคริสต์หรือคริสเตียนแต่ละคน ไม่ได้เกิดขึ้นโดยอาศัยพรสวรรค์หรือการศึกษา ความมั่งคั่งหรือเป็นที่เชิดชูของมนุษย์ แต่ชัยชนะนั้นจะได้มาจากการติดต่อกับพระเจ้าเป็นการส่วนตัว เกิดขึ้นเมื่อความเชื่อที่จริงใจและเข้มข้นฉวยพลังอันยิ่งใหญ่ของพระเจ้าไว้” (เอลเลน จี. ไว้ท์, บรรพชนกับผู้เผยพระวจนะ, หน้า 203)

**คำถามเพื่อการอภิปราย**

`อภิปรายคำตอบของคำถามข้อสุดท้ายในวันนพฤหัสบดี ที่เกี่ยวกับการวางใจในพระเจ้าท่ามกลางความยากลำบากและเมื่อสิ่งต่าง ๆ ดูเหมือนจะผิดพลาด เราเข้าใจมุมมองเช่นนี้อย่างไร และจะเกิดขึ้นได้อย่างไร แม้จะมีพระสัญญาอย่างอัศจรรย์ในพระธรรมสดุดีเกี่ยวกับการคุ้มครองของพระเจ้าก็ตาม ให้ลองคิดเช่นนี้ด้วยว่า ผู้ประพันธ์สดุดีที่เขียนเกี่ยวกับพระสัญญาเหล่านี้ ก็ต้องทนทุกข์กับความยากลำบากด้วยมิใช่หรือ`

`เราจะพัฒนาความไว้วางใจอย่างปราศจากความสงสัยในพระเจ้าในทุกสถานการณ์ได้อย่างไร (ตัวอย่างเช่น สดุดี 91:14; สดุดี 143:8, 10; สดุดี 145:18-20) อะไรเป็นเหตุที่จะทำให้เราสูญเสียความมั่นใจ เหตุใดการวางใจในพระเจ้าในช่วงเวลาที่ดีจึงสำคัญสำหรับการเรียนรู้ที่จะวางใจในพระองค์ในช่วงเวลาที่เลวร้ายด้วย`