---
title:  วันอาทิตย์ ส่งเสริมการใช้พระธรรมสดุดีในการอธิษฐาน
date:   07/01/2024
---

`อ่าน สดุดี 105:5; โคโลสี 3:16; และยากอบ 5:13 พระธรรมสดุดีมีส่วนอย่างไรต่อประสบการณ์การนมัสการของผู้เชื่อ`

วิธีง่าย ๆ ในการเริ่มนำพระธรรมสดุดีเข้ามาในชีวิตประจำวันคือ การอุทิศเวลาในแต่ละวันอ่านสดุดี โดยเริ่มจากสดุดี 1 และอ่านตามลำดับแต่ละบท อีกวิธีหนึ่งคือ การอ่านพระธรรมสดุดีให้สอดคล้องกับสถานการณ์ปัจจุบันของคุณเอง ไม่ว่าจะเป็นเหตุการณ์ใดก็ตาม ได้แก่ พระธรรมสดุดีสำหรับการคร่ำครวญ พระธรรมสดุดีสำหรับการคร่ำครวญในหมู่ชุมชน พระธรรมสดุดีสำหรับการขอบพระคุณ บทเพลงสรรเสริญ พระธรรมสดุดีสำหรับการสำนึกผิด พระธรรมสดุดีแห่งปัญญา (แสวงหาสติปัญญาและการชี้นำจากพระเจ้า) พระธรรมสดุดีแห่งประวัติศาสตร์ พระธรรมสดุดีที่ประกอบด้วยความโกรธและเดือดดาล และพระธรรมสดุดีแห่งการเดินทางของผู้แสวงหาพระเจ้า เราจะศึกษาพระธรรมสดุดีที่หลากหลายตลอดไตรมาสนี้ และรวมถึงบริบทของแต่ละบท

แล้วเราจะอ่านพระธรรมสดุดีอย่างไร

ก่อนอื่นให้เราอ่านบทในสดุดีโดยไตร่ตรองอย่างง่าย ๆ แล้วจึงอธิษฐาน การไตร่ตรองบทสดุดีนั้นรวมถึงการสะท้อนแง่มุมต่าง ๆ ของสดุดี ไม่ว่าจะเป็นวิธีที่ผู้แต่งสดุดีกล่าวถึงพระเจ้าและเหตุผลในการอธิษฐานของเขาเหล่านั้น ให้พิจารณาว่าสถานการณ์ของคุณสอดคล้องกับประสบการณ์ของผู้แต่งสดุดีอย่างไร และสดุดีจะช่วยให้คุณเชื่อมโยงกับประสบการณ์ของคุณได้อย่างไร คุณจะประหลาดใจที่พบว่าตัวเองสะท้อนและเกี่ยวข้องกับสิ่งที่อ่านบ่อยเพียงใด

หากมีสิ่งใดสิ่งหนึ่งในบทสดุดีที่ท้าทายคุณ ขอให้คุณจงไตร่ตรองว่า บทสดุดีนั้นอยากให้คุณแก้ไขความหวังผิด ๆ ในสิ่งที่คุณกำลังเผชิญอยู่ในปัจจุบันหรือไม่ ไตร่ตรองข่าวสารในบทสดุดีโดยคำนึงถึงความเป็นตัวตนของพระคริสต์ พันธกิจแห่งความรอด และความหวังอันยาวนานที่พันธกิจของพระคริสต์มอบให้เรา ดังที่เรารู้หรือควรจะรู้ เราควรมองทุกสิ่งในพระคัมภีร์โดยคำนึงถึงพระคริสต์และไม้กางเขน

นอกจากนี้ ให้เรามองหาแรงจูงใจใหม่ ๆ ในการอธิษฐานตามที่บทสดุดีได้ให้ไว้ และคำนึงถึงความสำคัญของสิ่งเหล่านั้นที่มีต่อคุณ ต่อคริสตจักร และโลกใบนี้ ขอให้พระเจ้าใส่พระคำของพระองค์ลงในจิตใจและความคิดของคุณ หากบทสดุดีสอดคล้องกับสถานการณ์ของคนที่คุณรู้จัก ให้คุณอธิษฐานเผื่อบุคคลนั้น ประเด็นก็คือ พระธรรมสดุดีครอบคลุมมุมมองต่าง ๆ มากมายในชีวิต และเราจะเพิ่มพูนขึ้นได้ด้วยการอ่านสิ่งที่บทสดุดีเหล่านี้บอกกับเราและซึมซับเข้าสู่จิตใจ

`“จงให้พระวจนะของพระคริสต์อยู่ในพวกท่านอย่างบริบูรณ์” (โคโลสี 3:16) หมายความว่าอย่างไร เหตุใดการอ่านพระคัมภีร์จึงเป็นก้าวแรกและสำคัญที่สุดที่จะได้รับประสบการณ์เช่นนั้น`