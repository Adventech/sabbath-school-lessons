---
title:  วันศุกร์ ศึกษาเพิ่มเติม
date:   12/01/2024
---

อ่าน สดุดี 42:8 และหนังสือ การศึกษา ของนางเอลเลน จี. ไว้ท์. เรื่อง “บทกวีและบทเพลงสรรเสริญ” หน้า 159-168 คำอธิษฐานและบทเพลงเกี่ยวข้องกันอย่างไร

นางเอลเลน จี. ไว้ท์. บรรยายถึงบทเพลงสดุดีแห่งการสำนึกผิดของดาวิด (ตัวอย่างเช่น สดุดี 51) ว่าเป็นภาษาแห่งจิตวิญญาณและคำอธิษฐานของเขา ซึ่งแสดงให้เห็นลักษณะของความเสียใจต่อบาปอย่างแท้จริง (เอลเลน จี. ไว้ท์, เคล็ดลับแห่งความสุข, หน้า 24, 25) เธอหนุนใจผู้เชื่อให้ท่องจำข้อพระคัมภีร์จากพระธรรมสดุดี เพื่อเป็นหนทางให้รู้สึกถึงการสถิตอยู่ของพระเจ้าในชีวิตของพวกเขา และเน้นย้ำถึงการปฏิบัติของพระเยซู ที่พระองค์ตรัสด้วยบทเพลงสดุดี เมื่อพระองค์ต้องพบกับการทดลองและความกลัวที่โหดร้าย เธอยังกล่าวด้วยว่า “บ่อยเพียงใดที่ถ้อยคำจากบทเพลงอันศักดิ์สิทธิ์ปล่อยน้ำพุแห่งการสำนึกผิด ความเชื่อ ความหวัง ความรัก และความสุข พุ่งเข้าสู่จิตวิญญาณ... แท้จริงแล้ว บทเพลงมากมายก็คือคำอธิษฐาน” (เอลเลน จี. ไว้ท์, การศึกษา, หน้า 162-168)

เมื่อเราอธิษฐานและร้องเพลงสดุดี เรายอมรับในความเพียร ความห้าวหาญ ความกล้าหาญ และความหวังของผู้ประพันธ์ พระธรรมสดุดีหนุนน้ำใจในการเดินทางฝ่ายจิตวิญญาณของเรา และปลอบประโลมใจเราว่า เราไม่ได้อยู่เพียงลำพัง ยังมีคนอื่น ๆ อีกที่เคยผ่านช่วงเวลาอันมืดมนเหมือนกันกับเรา แต่กระนั้นคนเหล่านั้นก็ได้รับชัยชนะโดยพระคุณของพระเจ้า ขณะเดียวกัน พระธรรมสดุดีเผยให้เราได้เห็นว่า พระคริสต์ทรงวิงวอนอย่างแรงกล้าเพื่อเรา ดังที่พระองค์ทรงดำเนินชีวิตด้วยการอธิษฐานเพื่อเราอยู่เสมอ (ฮีบรู 7:25)การใช้บทเพลงสดุดีในการอธิษฐานและการนมัสการจะช่วยให้ชุมชนผู้เชื่อตระหนักถึงประสบการณ์ของมนุษย์อย่างครบถ้วน และช่วยสอนให้ผู้นมัสการมีส่วนร่วมในประสบการณ์แห่งการนมัสการในแง่มุมที่หลากหลาย พระธรรมสดุดีเป็นคำอธิษฐานและบทเพลง เกิดจากการร่วมมือกันระหว่างพระเจ้าและมนุษย์ ด้วยเหตุนี้ การนำพระธรรมสดุดีเข้ามาในการนมัสการอย่างสม่ำเสมอ จะนำชุมชนผู้เชื่อเข้าสู่ศูนย์กลางของพระประสงค์ของพระเจ้าและพระคุณแห่งการเยียวยารักษาอันทรงฤทธิ์

**คำถามเพื่อการอภิปราย**

`เหตุใดการอธิษฐานที่เป็นไปโดยธรรมชาติและไม่มีการชี้นำจึงไม่ใช่วิธีเดียวในการอธิษฐาน ชีวิตแห่งการอธิษฐานของเราจะได้รับประโยชน์จากพระธรรมสดุดีหรือการอธิษฐานโดยใช้พระคัมภีร์อย่างไร`

`พระธรรมสดุดีช่วยให้ชุมชนคริสตจักรของเรามีประสบการณ์ในการอธิษฐานอย่างไร อภิปรายวิธีที่โบสถ์ท้องถิ่นของคุณจะใช้พระธรรมสดุดีในการนมัสการ`

`พระธรรมสดุดีเผยให้เห็นถึงความเชื่อและพระคุณแห่งการเยียวยารักษาของพระเจ้าอย่างไร`