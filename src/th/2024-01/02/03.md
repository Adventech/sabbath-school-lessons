---
title:  วันจันทร์ จงวางใจในช่วงเวลาทุกข์ยาก
date:   08/01/2024
---

คริสเตียนทุกคนต่างรู้และเคยประสบกับช่วงเวลาแห่งความสิ้นหวังและความทุกข์ยาก ช่วงเวลาที่สงสัยว่าองค์พระผู้เป็นเจ้าทรงกำลังทำอะไรอยู่ หรือเหตุใดพระเจ้าจึงทรงยอมให้สิ่งเหล่านี้เกิดขึ้นกับพวกเขา ผู้แต่งสดุดีเองก็ประสบเหตุการณ์คล้ายคลึงกัน และด้วยการดลใจจากสวรรค์ พวกเขาจึงได้บันทึกสิ่งที่พวกเขาประสบลงไป

`อ่าน สดุดี 44 ข้อพระคัมภีร์นี้บอกอะไรกับเรา และเหตุใดข้อนี้จึงเกี่ยวเนื่องกับผู้เชื่อในทุกยุคทุกสมัย`

การเลือกพระธรรมสดุดีในพิธีนมัสการของคริสตจักรมักสะท้อนอารมณ์และถ้อยคำที่เราแสดงออกในการอธิษฐานในที่ชุมนุม ข้อจำกัดดังกล่าวอาจเป็นสัญญาณที่เราไม่สามารถหรือไม่สบายใจเมื่อต้องต่อสู้กับความจริงอันมืดมิดของชีวิต เมื่อความทุกข์ทรมานเกิดขึ้น บางครั้งเราอาจรู้สึกว่าพระเจ้าทรงปฏิบัติกับเราอย่างไม่ยุติธรรม แต่เรามักจะรู้สึกว่าไม่เหมาะสมที่จะเปิดเผยความคิดเช่นนั้นของเราในการนมัสการในที่สาธารณะหรือแม้แต่ในคำอธิษฐานเป็นการส่วนตัว

ความคิดเช่นนี้อาจทำให้เราเข้าใจการนมัสการผิดไป การที่เราไม่แสดงความรู้สึกอย่างจริงใจและเปิดเผยมุมมองของเราต่อพระเจ้าในคำอธิษฐาน เรามักจะตกเป็นทาสของอารมณ์ของเราเอง ยังทำให้เราไม่มั่นใจและไม่ไว้วางใจในการเข้าเฝ้าพระเจ้าอีกด้วย การอธิษฐานบทสดุดีช่วยให้เรามั่นใจได้ว่า เมื่อเราอธิษฐานและนมัสการ เราไม่ได้ถูกตำหนิหรือประสบการณ์ของเราถูกปฏิเสธ

ตัวอย่างเช่น สดุดี 44 ช่วยให้ผู้นมัสการเชื่อมโยงกับประสบการณ์ความทุกข์ได้อย่างอิสระและพอเหมาะ การอธิษฐานบทสดุดีช่วยให้ผู้คนได้รับอิสระภาพในการกล่าวคำอธิษฐาน พระธรรมสดุดีให้คำพูดแก่เราที่เราคิดไม่ถึงหรือไม่กล้าที่จะพูดได้ “จิตใจของข้าพระองค์ทั้งหลายก็มิได้หันเห ย่างเท้าของพวกข้าพระองค์ก็มิได้พรากจากพระมรรคาของพระองค์ พระองค์ยังทรงบดขยี้ข้าพระองค์ทั้งหลายในที่ของหมาป่า และคลุมพวกข้าพระองค์ไว้ด้วยเงามัจจุราช” (สดุดี 44:18, 19)

อย่างไรก็ตาม ขอให้สังเกตว่า สดุดี 44 เริ่มต้นอย่างไร ผู้ประพันธ์กล่าวถึงวิธีที่พระเจ้าทรงทำสิ่งยิ่งใหญ่เพื่อประชากรของพระองค์ในอดีต ดังนั้น ผู้ประพันธ์จึงแสดงให้เห็นว่า เขาไว้วางใจในพระเจ้าและ “มิได้วางใจในคันธนูของข้าพระองค์” (สดุดี 44:6)

ถึงกระนั้น ปัญหาก็ยังมาสู่ประชากรของพระเจ้า รายการความวิบัติและการคร่ำครวญนั้นยาวและเจ็บปวด อย่างไรก็ตาม ท่ามกลางเหตุการณ์ทั้งปวงนี้ ผู้ประพันธ์สดุดีร้องทูลขอให้พระเจ้าทรงช่วยกู้ “ขอทรงไถ่พวกข้าพระองค์เพื่อเห็นแก่ความรักมั่นคงของพระองค์” (สดุดี 44:26) กล่าวคือ แม้จะอยู่ท่ามกลางปัญหา เขาก็รู้ถึงการมีอยู่จริงของพระเจ้าและความรักของพระองค์

`การจดจำช่วงเวลาที่คุณรู้สึกใกล้ชิดพระเจ้าในอดีตสามารถช่วยคุณได้อย่างไรเมื่อคุณเผชิญกับช่วงเวลาที่ยากลำบากและรู้สึกเหมือนพระเจ้าทรงอยู่ห่างไกล`