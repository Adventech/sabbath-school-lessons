---
title:  วันอังคาร สดุดีสำหรับผู้สิ้นหวัง
date:   09/01/2024
---

การอธิษฐานด้วยบทสดุดีไม่เพียงช่วยให้ผู้นมัสการสามารถอธิษฐานได้อย่างมีอิสระเท่านั้น พระธรรมสดุดียังให้ประสบการณ์แก่พวกเขาตามมาตรฐานของพระเจ้า และช่วยให้ทนต่อสถานการณ์ต่าง ๆ ได้ด้วยความหวังและความมั่นใจในการสถิตอยู่ของพระเจ้า

`อ่าน สดุดี 22 เราเรียนรู้ที่จะวางใจในพระเจ้าท่ามกลางความทุกข์ยากอันยิ่งใหญ่จากสดุดีบทนี้อย่างไร`

ถ้อยคำแห่งการคร่ำครวญใน สดุดี 22:1 อาจช่วยผู้ที่ทนทุกข์แสดงความโศกเศร้าและความรู้สึกโดดเดี่ยวออกมา “พระเจ้าข้า พระเจ้าข้า ไฉนทรงทอดทิ้งข้าพระองค์เสีย เหตุใดพระองค์ทรงเมินเฉยต่อการช่วยกู้ข้าพระองค์และต่อถ้อยคำคร่ำครวญของข้าพระองค์” 

แน่นอนว่า ถ้อยคำเหล่านี้เป็นคำกล่าวที่รู้จักกันดีในหมู่คริสเตียน เพราะเป็นถ้อยคำเดียวกันกับที่พระเยซูตรัสขณะอยู่บนไม้กางเขน ซึ่งแสดงให้เห็นว่าพระธรรมสดุดีมีความสำคัญต่อประสบการณ์ของพระคริสต์เพียงใด (ดูใน มัทธิว 27:46)

อย่างไรก็ตาม แม้จะอยู่ท่ามกลางความทุกข์และปัญหาต่าง ๆ แต่ถ้อยคำเหล่านี้ก็กล่าวไว้ด้วยว่า “ข้าพระองค์จะบอกเล่าพระนามของพระองค์แก่พี่น้องของข้าพระองค์ ข้าพระองค์จะสรรเสริญพระองค์ท่ามกลางชุมนุมชน” (สดุดี 22:22)

กล่าวอีกนัยหนึ่งได้ว่า แม้ความรู้สึกเช่นนี้อาจไม่ตรงกับสถานการณ์ที่กลืนไม่เข้าคายไม่ออกของผู้ประพันธ์ แต่ผู้ประพันธ์สดุดีก็ยังคงแสดงให้เห็นถึงความเชื่อที่เขามีในพระเจ้า และประกาศว่า ไม่ว่าจะเกิดอะไรขึ้น เขาจะยังคงสรรเสริญพระเจ้า

จุดประสงค์ก็คือ พระธรรมสดุดีให้คำอธิษฐานแก่เราเพื่อสอนเราให้มองข้ามสถานการณ์ปัจจุบันของเรา และด้วยความเชื่อมองไปยังเวลาที่ชีวิตของเราจะได้รับการฟื้นฟูโดยพระคุณของพระเจ้า

ดังนั้น การอธิษฐานโดยใช้พระธรรมสดุดีจึงเป็นการนำผู้นมัสการไปสู่ขอบเขตของจิตวิญญาณใหม่ พระธรรมสดุดีช่วยให้ผู้นมัสการแสดงความรู้สึกและความเข้าใจของตนออกมา แต่พวกเขาไม่ได้ถูกละทิ้งไว้ ณ จุดที่เป็นอยู่ ผู้นมัสการได้รับการแนะนำให้ละทิ้งความเจ็บปวด ความผิดหวัง ความโกรธ และความสิ้นหวังต่อเบื้องพระพักตร์พระเจ้าและวางใจในพระองค์ ไม่ว่าพวกเขาจะเผชิญสถานการณ์ใด

การเปลี่ยนจากการคร่ำครวญไปสู่การสรรเสริญที่เห็นได้ในสดุดีหลายบทชี้นำให้เห็นถึงการเปลี่ยนแปลงฝ่ายจิตวิญญาณที่ผู้เชื่อสัมผัส เมื่อพวกเขาได้รับพระคุณและการปลอบโยนจากพระเจ้าผ่านคำอธิษฐาน

`เราเรียนรู้ที่จะมองข้ามปัญหาที่เกิดขึ้นในปัจจุบัน และวางใจในพระคุณของพระเจ้า ไม่ว่าเราจะเผชิญอะไรอยู่ ณ ตอนนี้ได้อย่างไร`