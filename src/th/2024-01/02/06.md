---
title:  วันพฤหัสบดี บัดนี้ขอทรงให้ข้าพระองค์ทั้งหลายกลับคืนสู่สภาพดีเถิด
date:   11/01/2024
---

`อ่าน สดุดี 60:1-5 บทสดุดีนี้เป็นคำอธิษฐานที่เหมาะสมกับโอกาสใด เราจะได้รับประโยชน์จากบทเพลงสดุดีแห่งการคร่ำครวญแม้ในช่วงเวลาของชีวิตที่มีความสุขได้อย่างไร`

เป็นที่เข้าใจกันโดยทั่วไปว่า บทสดุดีแห่งการคร่ำครวญเป็นคำอธิษฐานของผู้คนที่อยู่ในช่วงเวลาที่ยากลำบาก ไม่ว่าจะเป็นด้านร่างกาย จิตใจ หรือจิตวิญญาณ หรือทั้งสามด้าน

อย่างไรก็ตาม ไม่ได้หมายความว่า เมื่อเราอยู่ในช่วงเวลาที่ดี เราควรหลีกเลี่ยงที่จะอ่านสดุดีบทนี้ บางครั้งถ้อยคำในบทสดุดีก็อาจแตกต่างโดยสิ้นเชิงกับสถานการณ์ปัจจุบันของผู้นมัสการ กล่าวคือ บทสดุดีแห่งการคร่ำครวญก็ยังเป็นประโยชน์ต่อผู้นมัสการที่ไม่ได้ตกทุกข์ได้ยาก

ประการแรก บทสดุดีช่วยเราให้ตระหนักมากขึ้นว่า ความทุกข์ยากเป็นส่วนหนึ่งของประสบการณ์มนุษย์โดยทั่วไป และความทุกข์ยากนี้เกิดขึ้นกับทั้งคนชอบธรรมและคนอธรรม พระธรรมสดุดีช่วยให้เราแน่ใจได้ว่า พระเจ้าทรงเป็นผู้ควบคุมและประทานพละกำลังและวิธีแก้ปัญหาในยามยากลำบาก แม้แต่ในบทสดุดีนี้ แม้จะอยู่ท่ามกลางความยากลำบาก พระองค์ก็ยังทรงเข้าแทรกแซง (“พระองค์ทรงทำให้แผ่นดินหวั่นไหว ทรงให้มันแตกแยกออก” สดุดี 60:2)

ประการที่สอง บทสดุดีแห่งการคร่ำครวญสอนเราให้มีความเห็นอกเห็นใจต่อผู้ตกทุกข์ได้ยาก เมื่อเราแสดงออกถึงความสุขและความซาบซึ้งใจต่อพระเจ้าโดยเฉพาะในที่สาธารณะ เราจะต้องคำนึงถึงผู้ด้อยโอกาส แน่นอนว่า เราอาจมีสิ่งที่ดีงาม ณ เวลานี้ แต่เราไม่รู้ว่าคนรอบข้างเราอาจกำลังทนทุกข์อย่างสาหัส คำอธิษฐานในบทสดุดีดังกล่าวจะช่วยให้เราไม่ลืมผู้ที่กำลังเผชิญกับช่วงเวลาที่ยากลำบาก พระธรรมสดุดีจะปลุกความเห็นอกเห็นใจและความปรารถนาในตัวเราที่จะรับใช้ผู้ที่ต้องทนทุกข์ลำบากเช่นเดียวกับที่พระเยซูทรงทำ

“โลกนี้เป็นบ้านหลังใหญ่โตมโหฬาร แต่พระคริสต์เสด็จมาเพื่อรักษาคนป่วย เพื่อประกาศการปลดปล่อยเชลยของซาตาน พระองค์ทรงมีพลามัยและพละกำลังในพระองค์เอง พระองค์ทรงส่งต่อชีวิตของพระองค์ให้กับคนเจ็บป่วย คนทุกข์ยาก คนที่ถูกผีสิง พระองค์มิได้ทรงปฏิเสธผู้ใดก็ตามที่เข้ามารับเอาฤทธิ์อำนาจแห่งการรักษา พระองค์ทรงทราบดีว่า บรรดาผู้ที่ร้องขอความช่วยเหลือจากพระองค์เป็นผู้ที่นำพาโรคภัยเหล่านั้นมาสู่ตนเอง กระนั้นพระองค์ก็มิได้ทรงปฏิเสธที่จะรักษาพวกเขาให้หาย และเมื่อความดีงามของพระคริสต์เข้าสู่จิตวิญญาณที่น่าสงสารเหล่านี้ พวกเขาจึงรู้ว่าตนนั้นมีบาป และหลายคนได้รับการรักษาให้หายจากโรคฝ่ายจิตวิญญาณเช่นเดียวกับความเจ็บป่วยทางร่างกาย ข่าวประเสริฐยังคงมีฤทธิ์อำนาจเหมือนเดิมในทุกวันนี้ แล้วทำไมเราจึงไม่ได้เห็นผลลัพธ์เดียวกันล่ะ” (เอลเลน จี. ไว้ท์, Welfare Ministry, หน้า 24, 25)

`ตอนนี้คุณรู้จักใครบ้างที่ไม่เพียงแต่ต้องการคำอธิษฐานเผื่อจากคุณ แต่ยังต้องการสัมผัสแห่งการรับใช้จากคุณด้วย`