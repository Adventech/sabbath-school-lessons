---
title:  วันพุธ สิ้นหวังไปสู่ความหวัง
date:   10/01/2024
---

เราทุกคนคงเคยเผชิญกับช่วงเวลาที่ดูเหมือนว่าพระเจ้าทรงอยู่ห่างไกลจากเรามากเหลือเกิน มีใครบ้างในช่วงเวลาเช่นนี้ที่จะไม่คิดว่าเหตุใด สิ่งเหล่านี้เกิดขึ้นกับเราได้อย่างไรกัน

ผู้ประพันธ์สดุดีก็เป็นมนุษย์เหมือนอย่างเรา ที่เผชิญกับสิ่งที่คล้ายคลึงกันอย่างไม่ต้องสงสัย แน่นอนว่า บางครั้งบาปของเรานำการทดลองมาสู่เรา บางครั้งก็ดูเหมือนจะไม่ยุติธรรม และเราก็รู้สึกว่า เราไม่สมควรได้รับสิ่งที่เรากำลังเผชิญอยู่ในขณะนั้น มีใครบ้างที่ไม่เคยรู้สึกเช่นนี้

`อ่าน สดุดี 13 อารมณ์หลักสองประการใดที่คุณตระหนักได้จากบทนี้ การตัดสินใจอย่างไรที่นำการเปลี่ยนแปลงครั้งใหญ่มาสู่ทัศนคติของผู้ประพันธ์สดุดี`

“ข้าแต่พระยาห์เวห์ อีกนานเท่าใด พระองค์จะทรงลืมข้าพระองค์เป็นนิตย์หรือ พระองค์จะซ่อนพระพักตร์จากข้าพระองค์นานเท่าใด” (สดุดี 13:1) และจะกล่าวอีกครั้งว่า ใครบ้างที่ไม่เคยมีความรู้สึกเช่นนี้ ไม่ว่าจะทำผิดอย่างไรก็ตาม (พระเจ้าเคยลืมพวกเราคนใดคนหนึ่งหรือ)

สดุดี 13 ชี้ไปที่วิธีหลีกเลี่ยงข้อผิดพลาดทั่วไปอีกประการหนึ่ง นั่นคือ เมื่อเราอธิษฐาน เรามุ่งความสนใจไปที่ตัวเราเองหรือปัญหาของเรา ซึ่งถือว่าผิดพลาด สดุดีบทนี้สามารถเปลี่ยนคำอธิษฐานของเราได้ ด้วยการย้ำเราให้ยืนหยัดในความสัตย์ซื่อและธรรมชาติที่ไม่เปลี่ยนแปลงของพระเจ้าในการดูแลประชากรของพระองค์

แม้ว่าบทสดุดีจะเริ่มต้นด้วยการคร่ำครวญและการพร่ำบ่น แต่ก็ไม่ได้จบลงเพียงแค่นั้น และนั่นคือจุดสำคัญ

สดุดีนำทางเราให้ตั้งใจเลือกที่จะวางใจในฤทธิ์อำนาจแห่งการไถ่ของพระเจ้า (สดุดี 13:5) เพื่อว่าความกลัวและความวิตกกังวลของเรา (สดุดี 13:1-4) จะค่อย ๆ หลีกทางให้ความรอดของพระเจ้าเข้ามา และเราจะเริ่มประสบกับการเปลี่ยนแปลง จากการคร่ำครวญไปสู่การสรรเสริญ จากความสิ้นหวังไปสู่ความหวัง (สดุดี 13:5, 6)

อย่างไรก็ตาม การกล่าวถ้อยคำในบทสดุดีซ้ำไปซ้ำมาและเข้าใจความหมายของแต่ละบทเพียงเล็กน้อยเท่านั้น จะไม่ก่อให้เกิดการเปลี่ยนแปลงที่แท้จริงตามที่ควรจะเป็น เมื่อเราใช้บทสดุดีในการอธิษฐาน เราควรขอให้พระวิญญาณบริสุทธิ์ช่วยเรา เพื่อให้เราสามารถปฏิบัติตามวิธีที่บทสดุดีต้องการได้ พระธรรมสดุดีเป็นพระวจนะของพระเจ้าที่ไม่เพียงแต่บอกกล่าวให้ผู้เชื่อรับฟังเท่านั้น แต่ยังเปลี่ยนแปลงลักษณะนิสัยและการปฏิบัติของผู้เชื่ออีกด้วย โดยพระคุณของพระเจ้า พระสัญญาในพระธรรมสดุดีจะปรากฏชัดในชีวิตของผู้เชื่อ นั่นหมายความว่า เรายอมให้พระคำของพระเจ้าหล่อหลอมเราให้เป็นไปตามพระประสงค์ของพระเจ้า และยอมให้รวมเราเข้ากับพระคริสต์ พระผู้ทรงสำแดงพระประสงค์ของพระเจ้าอย่างสมบูรณ์ และพระผู้ทรงบังเกิดเป็นบุตรมนุษย์ของพระเจ้า พระองค์ทรงใช้บทสดุดีในการอธิษฐานด้วยเช่นกัน

`ปัญหาของคุณจะนำคุณเข้าใกล้พระเจ้ามากขึ้นได้อย่างไร เหตุใดปัญหาเหล่านี้จะผลักคุณให้ออกห่างจากพระองค์ได้ ถ้าคุณไม่ระวัง`