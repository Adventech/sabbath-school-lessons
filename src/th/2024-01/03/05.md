---
title:  วันพุธ คำนึงถึงพันธสัญญาของพระองค์เสมอ
date:   17/01/2024
---

`เมื่อกล่าวถึงเรื่องการพิพากษาของพระเจ้าก็ทำให้เกิดคำถามสำคัญ กล่าวคือ ประชากรของพระเจ้าจะมีสันติสุขในพระเจ้าและมั่นใจในความรอดในช่วงเวลาแห่งการพิพากษาได้อย่างไร อ่าน สดุดี 94:14; สดุดี 105:7-10; ดาเนียล 7:22`

ประชากรของพระเจ้าจะปลอดภัยเพราะว่า พระเจ้าทรงตั้งที่ประทับของพระองค์ไว้ในศิโยน (สดุดี 76:1, 2) และทรงสถาปนาพันธสัญญานิรันดร์ของพระองค์กับพวกเขาดั่งทรัพย์สมบัติอันล้ำค่าของพระองค์ (สดุดี 94:14; สดุดี 105:8-10) พระเจ้าไม่เพียงแต่ทรงสัญญาว่า จะไม่ปฏิเสธผู้คนในพันธสัญญาของพระองค์ แต่พระองค์ยังทรงปฏิบัติพันธกิจอย่างเข้มแข็งเพื่อให้พวกเขาปลอดภัยในพระองค์ พระองค์ทรงอภัยบาปของพวกเขา (สดุดี 103:3) พระองค์ทรงสั่งสอน อวยพร และเสริมกำลังประชากรของพระองค์ (สดุดี 25:8-11; สดุดี 29:11; สดุดี 105:24) การพิพากษาของพระเจ้ามีไว้เพื่อหันผู้คนไปสู่ความชอบธรรม และเพื่อแสดงให้เห็นว่าพระเจ้าทรงห่วงใยพวกเขา (สดุดี 94:8-15)

สดุดี 105 แสดงให้เห็นความสัตย์ซื่อของพระเจ้าต่อพันธสัญญาของพระองค์โดยรวมในประวัติศาสตร์ของชนชาติอิสราเอล ทุกสิ่งที่เกิดขึ้น ทั้งดีและไม่ดี พระเจ้าทรงสถิตอยู่ที่นั่น พระองค์ทรงนำโยเซฟไปยังอียิปต์ และทรงช่วยประชากรของพระองค์ รวมถึงประชาชาติต่างๆ ในแถบนั้นให้รอดพ้นจากการกันดารอาหารอย่างรุนแรงผ่านทางเขา (สดุดี 105:16-24) พระเจ้าทรงตั้งโมเสสให้นำประชากรของพระองค์ออกจากการเป็นทาสในอียิปต์ ด้วยการให้โมเสสทำหมายสำคัญและการอัศจรรย์แทนที่พวกเขา (สดุดี 105:25-38)

องค์พระผู้เป็นเจ้าประทานแผ่นดินแห่งพันธสัญญาแก่ประชากรของพระองค์ (สดุดี 105:11, 44) รวมทั้งประทานความคุ้มครองอย่างต่อเนื่อง (สดุดี 105:12-15) พระองค์ทรงเพิ่มจำนวนประชากรของพวกเขา (สดุดี 105:24) ทรงปลดปล่อยพวกเขาจากนายจ้าง (สดุดี 105:37, 38) และทรงจัดเตรียมสิ่งจำเป็นประจำวันแก่พวกเขา (สดุดี 105:39-41) ไม่ต้องสงสัยเลยว่า องค์พระผู้เป็นเจ้าทรงมีอำนาจสูงสุดในการควบคุมทุกสิ่งที่เกี่ยวข้องกับประชากรของพระองค์ นี่คือความจริงที่ผู้ประพันธ์สดุดีไม่ต้องการให้ประชากรของพระองค์ลืม

เมื่อพระเจ้าทรงระลึกถึงพันธสัญญาของพระองค์ ซึ่งเป็นมากกว่าการรับรู้หรือความทรงจำ เพราะพันธสัญญานั้นนำไปสู่การกระทำเสมอ (ปฐมกาล 8:1, 1 ซามูเอล 1:19; สดุดี 98:3; สดุดี 105:42-44) ในทำนองเดียวกัน เมื่อประชากรถูกเรียกให้ระลึกถึงการอัศจรรย์และการพิพากษาของพระจ้า นั่นก็หมายความว่า ประชากรควรดำเนินชีวิตในลักษณะที่ให้เกียรติพระเจ้า

สิ่งที่พันธสัญญานี้ร้องเรียกชนชาติอิสราเอลในเบื้องต้นคือการให้ยังคงสัตย์ซื่อต่อพันธสัญญาด้วยการปฏิบัติตามพระบัญญัติของพระเจ้า (สดุดี 78:5-7; สดุดี 105:45) ประชากรของพระเจ้ายังได้รับการร้องเรียกให้เป็นพยานถึงพระองค์ต่อประชาชาติอื่น ๆ ด้วย เพราะพระเจ้าปรารถนาให้ทุกประชาชาติได้เข้าร่วมกับอิสราเอลประชากรของพระองค์ (สดุดี 105:1, 2) ดังนั้นแล้ว โลกจึงเป็นสถานที่ปลอดภัยภายใต้พันธสัญญาแห่งการคุ้มครองของพระเจ้าผู้ทรงมหิทธิฤทธิ์และเมตตา (สดุดี 89:28-34)

`เรามีความมั่นใจในพระเยซูอย่างไร ที่แสดงให้เห็นว่าพระสัญญาเหล่านี้ที่กระทำกับชนชาติอิสราเอลในอดีต ยังใช้ได้กับเราในปัจจุบัน (ดูใน กาลาเทีย 3:26-29)`