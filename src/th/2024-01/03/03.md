---
title:  วันจันทร์ พระยาห์เวห์ทรงครอบครอง
date:   15/01/2024
---

องค์พระผู้เป็นเจ้าผู้ทรงเป็นพระผู้สร้างทรงเป็นพระเจ้าผู้ครอบครองสูงสุด สองสิ่งนี้สอดคล้องกันอย่างแน่นแฟ้น ไม่สามารถแยกออกจากกันได้ คำกล่าว “พระยาห์เวห์ทรงครอบครอง” ที่ประกาศอย่างยิ่งใหญ่ใน สดุดี 93:1; สดุดี 96:10; สดุดี 97:1; และสดุดี 99:1 เป็นคำกล่าวที่ส่งเสียงก้องไปทั่วพระธรรมสดุดี

องค์พระผู้เป็นเจ้าทรงสวมด้วยพระเกียรติ ความยิ่งใหญ่ และพละกำลัง (สดุดี 93:1; สดุดี 104:1) พระองค์ทรงปกคลุมด้วยเมฆและความมืดทึบ (สดุดี 97:2) แต่พระองค์ก็ทรงคลุมพระองค์เองด้วย “แสงสว่างดุจอาภรณ์” (สดุดี 104:2) คำอุปมานี้เป็นคำกล่าวที่ยกย่องอำนาจและความงดงามของกษัตริย์ และคำกล่าวนี้ได้รับคัดเลือกมาเพื่อแสดงถึงความยิ่งใหญ่อันเป็นเอกลักษณ์ของพระเจ้า ซึ่งเกินกว่าที่มนุษย์จะเข้าใจได้

`อ่าน สดุดี 97 อะไรคือลักษณะของการครอบครองของพระเจ้า (สดุดี 97:2, 10) ขอบเขตในการครอบครองของพระองค์เป็นเช่นไร`

กฎเกณฑ์ของพระเจ้าแสดงให้เห็นในงานแห่งการทรงสร้างของพระองค์ (สดุดี 96:5) ในความรอด (สดุดี 98:2) และในการพิพากษา (สดุดี 96:10) พระเจ้าทรงสถาปนาความเป็นกษัตริย์ของพระองค์ไปทั่วโลก (สดุดี 47:6-9) อาณาจักรของพระองค์เป็นอาณาจักรนิรันดร์ ไม่มีผู้ใดเทียบทานได้ในด้านฤทธานุภาพและความยิ่งใหญ่ (สดุดี 45:6; สดุดี 93:1, 2; สดุดี 103:19) การปกครองของพระเจ้าสถาปนาไว้บนความเมตตา ความยุติธรรม และความชอบธรรม และนำความสงบเรียบร้อยและความมั่นคงมาสู่โลกที่ทรงสร้าง (สดุดี 98:3; สดุดี 99:4) การครอบครองของพระเจ้านำให้ผู้นมัสการทั้งบนสวรรค์และในแผ่นดินโลกเป็นหนึ่งเดียวกันในการสรรเสริญพระเจ้า (สดุดี 103:20-22; สดุดี 148) เพลงสดุดีหลายบทให้ภาพถึงการที่มนุษยชาติทั้งปวงยอมรับการปกครองสูงสุดของพระเจ้า (สดุดี 96:10; สดุดี 97:1; สดุดี 99:1; สดุดี 145:11-13)

แต่มิใช่ทุกคนหรือแม้แต่ผู้ปกครองของโลกจะกระทำตาม อย่างน้อยก็ในตอนนี้ การปกครองของพระเจ้าถูกท้าทายโดยคนอธรรมอยู่เสมอ คนเหล่านี้ปฏิเสธและเย้ยหยันพระเจ้าและกดขี่ประชากรของพระองค์ (สดุดี 14:1; สดุดี 74:3-22) แม้ผู้ประพันธ์สดุดีจะถูกท้าทายด้วยความเจริญรุ่งเรืองของคนอธรรมบางคนและสับสนกับความอดทนอดกลั้นของพระเจ้า เขาก็ยังวางใจในการปกครองสูงสุดของพระเจ้า และยังคงยึดมั่นในการพิพากษาอันชอบธรรมของพระองค์ (สดุดี 68:21; สดุดี 73:17-20) ด้วยความเชื่อ ประชากรของพระเจ้าชื่นชมยินดีในการสถาปนาอาณาจักรของพระเจ้าผ่านทางพันธกิจแห่งการไถ่ของพระคริสต์ และรอคอยอาณาจักรที่จะเสร็จสมบูรณ์เมื่อพระคริสต์เสด็จมาครั้งที่สอง (มัทธิว 12:26-28; 1 โครินธ์ 15:20-28)

`“บรรดาผู้รักพระยาห์เวห์เอ๋ย จงเกลียดชังความชั่ว” (สดุดี 97:10) เหตุใดความรักของเราที่มีต่อพระเจ้าจึงทำให้เราเกลียดชังความชั่ว แนวคิดทั้งสองนี้เกี่ยวข้องกันอย่างไร`