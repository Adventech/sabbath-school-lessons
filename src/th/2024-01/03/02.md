---
title:  วันอาทิตย์ พระเจ้าทรงสร้างเรา
date:   14/01/2024
---

`สดุดี 8 และสดุดี 100 บรรยายถึงพระเจ้าและผู้คนอย่างไร และเปิดเผยพระลักษณะของพระเจ้าอย่างไร`

การทรงสร้างมีบทบาทสำคัญในพระธรรมสดุดี เพื่อยกอำนาจสูงสุดของพระเจ้าขึ้น สวรรค์ซึ่งเป็น “พระหัตถกิจของพระองค์” ประกาศสง่าราศีและฤทธานุภาพของพระองค์ (สดุดี 19:1-4; สดุดี 97:6) พระนามของพระเจ้ายิ่งใหญ่ไปทั่วโลก (สดุดี 8:1, 9) พระเจ้าทรงสร้างทุกสิ่ง พระองค์มิได้ทรงมีจุดเริ่มต้น (สดุดี 93:2) และไม่มีจุดสิ้นสุด (สดุดี 102:25-27) พระองค์ทรงดำรงอยู่เป็นนิตย์และอยู่เหนือพระทั้งปวงของบรรดาประชาชาติ ซึ่งพระเหล่านั้นเป็นเพียง “ผลงานของมือมนุษย์” (สดุดี 115:4) ไม่มีอะไรมากไปกว่านี้ รูปเคารพนั้น “มีมือ แต่คลำไม่ได้” (สดุดี 115:7) แต่องค์พระผู้เป็นเจ้าทรงมี “ที่ลึกของแผ่นดินโลกอยู่ในพระหัตถ์ของพระองค์ และแผ่นดินก็เช่นกัน เพราะพระหัตถ์ของพระองค์ปั้นขึ้น” (สดุดี 95:4, 5)

บทเพลงสดุดีหลายบทบรรยายถึงฤทธิ์อำนาจของพระเจ้าว่าอยู่เหนืออำนาจแห่งธรรมชาติทั้งปวงที่บรรดาประชาชาติเชื่อว่าเป็นพระเจ้า (ตัวอย่างเช่น สดุดี 29; สดุดี 93; สดุดี 104) บทเพลงสดุดีเหล่านี้ยืนยันอีกครั้งว่า พระเจ้าทรงครอบครองเหนือสิ่งทรงสร้างทั้งปวง และทรงมีอำนาจและศักดิ์ศรีสูงสุด สดุดี 100:3 กล่าวถึงรูปแบบหนึ่งของการบูชารูปเคารพ นั่นคือ การพึ่งพาตนเอง โดยสดุดีเน้นว่าพระเจ้าทรงสร้างเรา “เราไม่​ได้​สร้างตัวเองขึ้น”

สิ่งทรงสร้างยังเป็นพยานถึงความรักของพระเจ้าอีกด้วย ทุกสิ่งที่มีอยู่เป็นหนี้การดำรงชีวิตของพระเจ้า และพระองค์ยังเป็นผู้ทรงค้ำจุนชีวิตด้วย (สดุดี 95:7; สดุดี 147:4-9) สังเกตว่า พระเจ้าไม่เพียงแต่ให้ผู้คนมีชีวิตได้เท่านั้น แต่พระองค์ยังทรงให้ชาวอิสราเอลในอดีต “เป็นประชากรของพระองค์ เป็นแกะแห่งทุ่งหญ้าของพระองค์” (สดุดี 100:3) แนวคิดที่กล่าวว่า “ประชากรของพระองค์” และ “แกะของพระองค์” แสดงให้เห็นว่า พระเจ้าทรงปรารถนาที่จะมีความสัมพันธ์ใกล้ชิดกับประชากรของพระองค์

มีเพียงพระผู้สร้างเท่านั้นที่มีอำนาจที่จะอวยพรและทำให้ประชากรของพระองค์เพิ่มมากขึ้น ด้วยเหตุนี้ พระองค์จึงทรงเป็นผู้เดียวที่คู่ควรแก่การนมัสการและได้รับความไว้วางใจจากพวกเขา บทเพลงสดุดีมากมายร้องเรียกให้ทุกสิ่งที่มีลมหายใจทั้งในแผ่นดินโลกและใต้ทะเล โห่ร้องด้วยความยินดีต่อพระพักตร์พระเจ้า

พระสิริของพระเจ้าเห็นได้จากสิ่งทรงสร้าง แม้แต่สิ่งทรงสร้างบนโลกที่ตกอยู่ในบาป และพระธรรมสดุดีชี้เราให้ไปยังพระเจ้าแต่เพียงผู้เดียวที่สมควรแก่การนมัสการ

`“มนุษย์เป็นผู้ใดเล่า ที่พระองค์ทรงระลึกถึงเขา และบุตรของมนุษย์เป็นใครเล่า ที่พระองค์ทรงห่วงใยเขา” (สดุดี 8:4) คุณจะตอบสนองพระเจ้าอย่างไรในฐานะที่พระองค์ทรงสร้างคุณ นอกจากนี้ พระเจ้ายังทรงตั้งชื่อดวงดาวทุกดวง (สดุดี 147:4) คุณคิดว่า พระเจ้าจะทรงห่วงใยคุณมากยิ่งกว่านั้นสักเพียงใด`