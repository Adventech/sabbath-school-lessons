---
title:  วันศุกร์ ศึกษาเพิ่มเติม
date:   19/01/2024
---

อ่าน สดุดี 86:5, 15; หนังสือ เคล็ดลับแห่งความสุข ของนางเอลเลน จี. ไว้ท์. เรื่อง “ความรักของพระเจ้าต่อมนุษย์” หน้า 9-8 ความจริงที่กล่าวว่าพระเจ้าทรงเป็นความรักช่วยให้เราเข้าใจคำอธิบายพระเจ้าและการกระทำของพระองค์ในสดุดีมากขึ้นอย่างไร

การศึกษาในสัปดาห์นี้เน้นไปที่คำอธิบายพระลักษณะของพระเจ้าและพันธกิจของพระองค์ ซึ่งสถาปนาโลกและทำให้โลกนี้มั่นคงและปลอดภัย ผู้ประพันธ์สดุดีวิงวอนต่อพระเจ้า ผู้ทรงเป็นพระผู้สร้าง กษัตริย์ ผู้พิพากษา พระผู้ช่วยให้รอดตามพันธสัญญา และพระผู้ทรงประทานพระบัญญัติ บทบาทในโลกที่พระเจ้าทรงครอบครองนั้นสะท้อนให้เห็นในพระนามและตำแหน่งอื่น ๆ ของพระเจ้าเพิ่มเติม รวมถึงผู้เลี้ยงแกะ (สดุดี 23:1; สดุดี 80:1) ศิลาแห่งความรอด (สดุดี 95:1) และพระบิดา (สดุดี 68:5; สดุดี 89:26) เรามั่นใจและปลอดภัยได้ในโลกนี้ แม้จะอยู่ท่ามกลางความวุ่นวายและความขัดแย้งครั้งยิ่งใหญ่ เพราะพระเจ้าทรงมีอำนาจสูงสุดและสัตย์ซื่อในการกระทำและคำตรัสทั้งปวงของพระองค์ และนี่ก็เป็นวิธีต่าง ๆ ที่พระเจ้าทรงเปิดเผยพระองค์เองในพระธรรมสดุดี

ขณะที่เราศึกษาพระธรรมสดุดีต่อไป สิ่งสำคัญคือ ต้องจำไว้ว่าให้เราอ่านพระธรรมสดุดีโดยคำนึงถึงพระลักษณะแห่งความรักและพระคุณของพระเจ้าและแผนการของพระองค์ที่จะช่วยกอบกู้และฟื้นฟูโลกนี้ “ยิ่งเราศึกษาพระลักษณะของพระเจ้าโดยคำนึงถึงกางเขนมากเท่าไร เราก็จะยิ่งเห็นพระเมตตา ความอ่อนโยน และการให้อภัยผสมผสานกับความเที่ยงตรงและความยุติธรรมมากยิ่งขึ้น และเราก็จะยิ่งมองเห็นหลักฐานแห่งความรักอันไม่มีที่สิ้นสุดมากมายนับไม่ถ้วน และความเห็นอกเห็นใจที่มารดาปรารถนาต่อบุตรที่เอาแต่ใจของเธอได้ชัดเจน” (เอลเลน จี. ไวท์, เคล็ดลับแห่งความสุข, หน้า 15) ในพระธรรมสดุดี แม้ว่าประชากรจะต้องเผชิญกับการพิพากษาของพระเจ้าเนื่องจากการกบฏของพวกเขา พวกเขาก็ยังคงร้องทูลต่อพระเจ้า เพราะพวกเขารู้ว่าพระพิโรธของพระเจ้านั้นเป็นเพียงชั่วระยะเวลาหนึ่งเท่านั้น แต่พระเมตตาของพระองค์นั้นดำรงเป็นนิรันดร์ (สดุดี 103:8)

**คำถามเพื่อการอภิปราย**

`เหตุใดการเข้าใจเกี่ยวกับความขัดแย้งครั้งยิ่งใหญ่จึงเป็นสิ่งจำเป็นในการช่วยเราให้เข้าใจว่า ถึงแม้ว่าพระเจ้าจะทรงปกครองและมีอำนาจสูงสุด แต่โลกของเราก็ยังมีความวุ่นวายและความทุกข์ทรมานอยู่มากมาย`

`การเชื่อในพระเจ้าว่า พระองค์ทรงเป็นพระผู้สร้างช่วยให้เข้าใจตัวเราเองและมีอิทธิพลต่อความสัมพันธ์ของเรากับสิ่งทรงสร้างอื่น ๆ อย่างไร หากผู้คนหลงไปจากความจริง จะเกิดอะไรขึ้น`

`มีอะไรผิดปกติกับรูปเคารพของชนชาติต่าง ๆ ในยุคสมัยพระคัมภีร์ (สดุดี 115:4-8) เหตุใดรูปเคารพเหล่านี้จึงเป็นอันตรายต่อการดำเนินชีวิตของเรากับพระเจ้า`

`ประชากรของพระเจ้าควรดำเนินชีวิตอย่างไรเมื่อรู้ว่าการพิพากษาของพระองค์เริ่มต้นที่ประชากรของพระองค์พระเจ้าทรงพิพากษาประชากรของพระองค์อย่างไร และเพื่อจุดประสงค์อะไร`