---
title:  พระยาห์เวห์ทรงครอบครอง
date:   13/01/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 8; สดุดี 100; สดุดี 97; สดุดี 75; สดุดี 105:7-10; กาลาเทีย 3:26-29; สดุดี 25:10

> <p>ข้อควรจำ</p>
> “พระยาห์เวห์ทรงครอบครอง พระองค์ทรงสวมความยิ่งใหญ่ พระยาห์เวห์ทรงสวมพระกำลัง ทรงคาดพระองค์เอง พิภพได้สถาปนาไว้อย่างมั่นคง มันจะไม่สั่นคลอน” (สดุดี 93:1)

พระธรรมสดุดีสนับสนุนความเชื่อพื้นฐานในสิทธิอำนาจโดยสมบูรณ์ของพระเจ้า องค์พระผู้เป็นเจ้าทรงสร้างและค้ำจุนทุกสิ่งที่พระองค์ทรงสร้าง พระองค์ทรงเป็นกษัตริย์ผู้ยิ่งใหญ่เหนือโลกทั้งหมด และพระองค์ทรงปกครองโลกด้วยความยุติธรรมและความชอบธรรม บทบัญญัติและกฎเกณฑ์ของพระองค์นั้นดีและนำชีวิตมาสู่ผู้ที่ปฏิบัติตาม องค์พระผู้เป็นเจ้าทรงเป็นองค์ผู้พิพากษาที่ยุติธรรม ผู้ซึ่งรับรองว่าโลกใบนี้จะอยู่ในความเป็นระเบียบเรียบร้อย และพระองค์ทรงทำเช่นนั้นด้วยการให้ผลตอบแทนแก่ผู้ชอบธรรมและลงโทษคนอธรรม แต่พระองค์จะทรงกระทำในเวลาของพระองค์ ไม่ใช่ตามเวลาของเรา

พันธสัญญาของพระเจ้าที่กระทำกับชาวอิสราเอลมีบทบาทพิเศษในการรักษาความปลอดภัยของโลก เพราะเป็นการประกาศถึงความรอดของพระเจ้า พระเจ้าทรงรับอิสราเอลดั่งสมบัติล้ำค่าของพระองค์ ทรงทำให้อิสราเอลที่อยู่ท่ามกลางบรรดาประชาชาติอื่น ๆ กลายเป็นประชากรของพระองค์ พระเจ้าทรงสัตย์ซื่อต่อพันธสัญญาของพระองค์และดูแลฝูงแกะของพระองค์อย่างต่อเนื่อง แม้ว่าฝูงแกะเหล่านี้จะไม่ซื่อสัตย์และบางครั้งกบฏอย่างเปิดเผยก็ตาม

ดังนั้น การปกครองสูงสุดของพระเจ้าสถาปนาโลกและให้ความปลอดภัยอย่างมั่นคง ผู้ประพันธ์สดุดีต้องการให้ผู้อ่านเข้าใจความจริงพื้นฐานนี้ ด้วยมุมมองที่เป็นเหมือนประภาคารของพวกเขาเช่นนี้ ผู้ประพันธ์สดุดีมุ่งหวังที่จะเจริญรุ่งเรืองและรับใช้พระเจ้าด้วยการอุทิศตนอย่างแน่วแน่