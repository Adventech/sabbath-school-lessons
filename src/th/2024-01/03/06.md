---
title:  วันพฤหัสบดี พระโอวาทของพระองค์มั่นคงยิ่งนัก
date:   18/01/2024
---

`ข้อพระคัมภีร์ต่อไปนี้ให้ข่าวสารอะไรที่สอดคล้องกัน สดุดี 19:7; สดุดี 93:5; สดุดี 119:165; สดุดี 1:2, 6; สดุดี 18:30; และ สดุดี 25:10`

อำนาจสูงสุดของพระจ้าในโลกนี้ในฐานะพระผู้สร้าง พระผู้ทรงเป็นกษัตริย์และผู้พิพากษาที่ยิ่งใหญ่สูงสุด ให้ความหมายเป็นนัยว่าคำพยานของพระองค์นั้นเชื่อถือได้ คำพยาน (ภาษาฮีบรูคือ ‘edut’ แปลว่า “กฤษฎีกา” “กฎหมาย”) หมายถึงร่างกฎหมายและคำสั่งสอนที่ซึ่งพระเจ้าทรงใช้ปกครองชีวิตฝ่ายศาสนาและสังคมของประชากรของพระองค์ (อพยพ 32:15) กฎหมายและคำสั่งสอนเหล่านี้ “มั่นคงยิ่งนัก” (สดุดี 93:5) สะท้อนพระบัลลังก์ของพระเจ้าที่มั่นคงและถาวร และโลกที่พระเจ้าทรงสร้างและค้ำจุน (สดุดี 93:1, 2) คำภาษาฮีบรูแปลว่า “มั่นคง” (คำว่า อาเมน ในภาษาอังกฤษมีรากศัพท์มาจากคำนี้) สื่อถึงแนวคิดความน่าเชื่อถือ ความสัตย์ซื่อ และความมั่นคง (2 ซามูเอล 7:16; 1 พงศาวดาร 17:23) พระบัญญัติของพระเจ้าไม่เปลี่ยนแปลงและทำลายไม่ได้

พระเจ้าทรงรับรองพระสัญญาและพระบัญชาของพระองค์ ความสัตย์ซื่อของพระเจ้าทรงรับประกันคุณลักษณะของกฎของพระองค์ที่ไม่เปลี่ยนแปลง และเรียกร้องให้ประชากรของพระองค์ตอบสนองด้วยความไว้วางใจและเชื่อฟังพระเจ้า

ในขณะเดียวกัน การขาดความยุติธรรมในโลกนี้อธิบายในภาษาเชิงกวีว่า เป็นการสั่นไหวของรากฐานของโลก (สดุดี 18:7; อิสยาห์ 24:18-21) กฎของพระเจ้าสอนผู้คนถึงวิถีแห่งชีวิตอันชอบธรรมที่สามารถทนต่อการพิพากษาของพระเจ้าได้ ดังนั้นผู้ชอบธรรมจะไม่สั่นไหว เพราะพวกเขาหยั่งรากอย่างมั่นคงในกฎของพระเจ้า ซึ่งให้ความมั่นคงและความปลอดภัย และจิตใจของพวกเขาก็มั่นคง (คำว่า ‘kun’ ในภาษาฮีบรูหมายถึง “มั่นคง” “ปลอดภัย” ด้วย) ในองค์พระผู้เป็นเจ้า (สดุดี 112:1, 6, 7) ไม่มีสิ่งใดจะทำให้ผู้ที่รักษากฎของพระเจ้าสะดุดได้ (สดุดี 119:165) ซึ่งแสดงถึงการปกป้องและการชี้นำของพระเจ้าในชีวิต (สดุดี 1:2, 3, 6)

พระคำของพระเจ้าเปรียบเสมือนตะเกียงแก่เท้าของผู้ประพันธ์สดุดี ดังนั้นแล้ว ตะเกียงนั้นจะปกป้องเขาจากบ่วงที่ซ่อนเร้นของศัตรู (สดุดี 119:105, 110) ผู้ที่รักธรรมบัญญัติของพระเจ้าจะชื่นชมยินดีในความสมบูรณ์พูนสุข (สดุดี 119:165) แน่นอนว่าสันติสุขนั้นไม่ได้เป็นผลมาจากการที่ไม่มีการทดลองเข้ามาเลย (สดุดี 119:161) แต่มาจากการอาศัยอยู่ในที่ประทับของพระเจ้าและมีความสัมพันธ์อันดีงามกับพระองค์

`การรักษาพระบัญญัติ กฎเกณฑ์ และคำพยานของพระเจ้าช่วยคุณในชีวิตของคุณอย่างไร ในทางกลับกัน คุณได้รับความเดือดร้อนอะไรบ้างจากการละเมิดกฎเหล่านั้น`