---
title:  วันพฤหัสบดี ระลึกถึงพระราชกิจทั้งสิ้น
date:   15/02/2024
---

`อ่าน สดุดี 103 พระคัมภีร์บทนี้พรรณนาถึงพระเมตตาของพระเจ้าอย่างไร`

สดุดี 103 แจกแจงพรนานาประการของพระเจ้า พรนั้นรวมถึง “พระราชกิจอันมีพระคุณทั้งสิ้น” (สดุดี 103:2) สำหรับชีวิตที่เจริญรุ่งเรือง (สดุดี 103:3-6) พรเหล่านี้อยู่บนฐานของพระลักษณะแห่งความกรุณาปราณีของพระเจ้า และในความสัตย์ซื่อต่อพันธสัญญาของพระองค์กับชาวอิสราเอล (สดุดี 103:7-18) พระเจ้าทรง “ระลึก” ถึงความอ่อนแอและสภาพที่ไม่ถาวรของมนุษย์ และทรงมีพระเมตตาต่อผู้คนของพระองค์ (ดูใน สดุดี 103:13-17)

การระลึกถึงเป็นมากกว่าการจดจำสิ่งที่เกิดขึ้นในอดีต แต่รวมถึงคำมั่นสัญญาที่แสดงออกในการกระทำ กล่าวคือ พระเจ้าทรงช่วยกู้และค้ำจุนประชากรของพระองค์ (สดุดี 103:3-13) การพรรณนาภาพอย่างทรงพลังในสดุดี 103:11-16 แสดงให้เห็นความยิ่งใหญ่อันประมาณค่ามิได้ของพระคุณของพระเจ้า ซึ่งเปรียบเทียบได้กับความกว้างใหญ่ไพศาลอย่างไร้ขอบเขตของฟ้าสวรรค์ (อิสยาห์ 55:9)

ประชากรของพระเจ้าควรขอบพระคุณสำหรับพระเมตตาของพระองค์อย่างไร

ประการแรก ประชากรของพระเจ้าควรถวายสาธุการแด่พระยาห์เวห์ (สดุดี 103:1, 2) เมื่อเราถวายสาธุการแด่ใครก็ตาม การถวายนั้นก็เหมือนการมอบของขวัญ ของขวัญของเราอาจเป็นฝ่ายจิตวิญญาณ หรือของขวัญของเราอาจเป็นสิ่งที่บางคนต้องการ (ปฐมกาล 49:25; สดุดี 5:12) ทุกสิ่งที่เราเป็นเจ้าของหรือมีมาจากพระเจ้า แล้วเราจะถวายแด่พระเจ้าได้อย่างไรในเมื่อพระองค์ทรงเป็นเจ้าของทุกสิ่งที่เรามี พระคัมภีร์แสดงให้เราเห็นว่า เราสามารถสรรเสริญหรือขอบพระคุณพระเจ้าด้วยลักษณะเดียวกับที่ชาวอิสราเอลขอบคุณกษัตริย์โซโลมอนสำหรับทุกสิ่งที่ท่านทรงทำเพื่อพวกเขา (1 พงศ์กษัตริย์ 8:66; และดูใน โยบ 29:13) เมื่อพระเจ้าประทานของอันดีแก่บุตรธิดาของพระองค์ พระองค์ทรงอวยพรพวกเขา ฉะนั้นแล้ว ประชากรของพระองค์ก็ถวายแด่พระองค์ได้ด้วยการสรรเสริญความรักของพระองค์

ประการที่สอง โดยการระลึกถึงพระราชกิจและพันธสัญญาทั้งสิ้นของพระองค์ (สดุดี 103:2, 18-22) เช่นเดียวกับที่พระเจ้าทรงระลึกถึงสภาพของมนุษย์ที่อ่อนแอและพันธสัญญากับประชากรของพระองค์ (สดุดี 103:3-13) การจดจำเป็นส่วนสำคัญในความสัมพันธ์ระหว่างพระเจ้ากับประชากรของพระองค์ ดังที่พระเจ้าทรงจดจำพระสัญญาที่มีต่อผู้คน ดังนั้นแล้วผู้คนก็เป็นหนี้ที่จะต้องจดจำความสัตย์ซื่อของพระเจ้าและตอบสนองพระองค์ด้วยความรักและการเชื่อฟัง

เมื่อคำนึงถึงแนวคิดนี้ จึงเหมาะสมที่จะอ้างถึงคำกล่าวที่โด่งดังของนางเอลเลน จี. ไว้ท์. “เป็นการดีที่เราจะใช้เวลาไตร่ตรองในแต่ละวัน เพื่อใคร่ครวญถึงชีวิตของพระคริสต์ เราควรมองทีละจุด และปล่อยไปตามจินตนาการในแต่ละฉาก โดยเฉพาะฉากสุดท้าย เมื่อเราคำนึงถึงการเสียสละพระชนม์อันยิ่งใหญ่เพื่อเรา ความมั่นใจของเราในพระองค์จะคงที่มากขึ้น ความรักของเราจะเพิ่มมากขึ้น และเราจะซาบซึ้งในพระวิญญาณของพระองค์มากยิ่งขึ้น หากท้ายที่สุดเราได้รับความรอด เราจะต้องเรียนรู้บทเรียนเรื่องการสำนึกผิดและการถ่อมใจที่ใต้กางเขน” (เอลเลน จี. ไว้ท์, ผู้พึงปรารถนาแห่งปวงชน, หน้า 83)