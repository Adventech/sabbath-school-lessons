---
title:  วันศุกร์ ศึกษาเพิ่มเติม
date:   16/02/2024
---

อ่านหนังสือ เคล็ดลับแห่งความสุข ของนางเอลเลน จี. ไว้ท์. เรื่อง “คนบาปต้องการพระคริสต์” หน้า 17-22

เสียงของประชากรของพระเจ้าในบทเพลงสดุดีร่วมกันร้องประสานว่า “ความรักมั่นคงของพระองค์ดำรงเป็นนิตย์” เพื่อเฉลิมฉลองความรักนิรันดร์ของพระเจ้า (สดุดี 106:1; สดุดี 107:1; สดุดี 118:1-4, 29; สดุดี 136) “การไม่สรรเสริญพระเจ้าหมายถึงการลืมพระราชกิจทั้งสิ้นของพระองค์ ไม่เห็นค่าของของประทานจากพระเจ้า เฉพาะผู้สรรเสริญเท่านั้นที่จะไม่ลืม การคิดหรือการพูดเกี่ยวกับพระเจ้ายังไม่ใช่เป็นการสรรเสริญพระองค์ การสรรเสริญเริ่มต้นเมื่อบุคคลหนึ่งยอมรับความยิ่งใหญ่และพระราชกิจของพระเจ้า และตอบสนองด้วยการชื่นชมในคุณความดี ความเมตตา และพระปัญญาของพระองค์” (Hans LaRondelle, Deliverance in the Psalms, p. 178)

การยอมรับและประกาศพระเมตตาอันยั่งยืนของพระเจ้ามีความสำคัญ และยิ่งสำคัญขึ้นไปอีก เมื่อเราระลึกถึงความรักมั่นคง (khesed) ของพระเจ้า คือความรักเมตตาและความสัตย์ซื่อตามพันธสัญญาของพระองค์ ซึ่งจะยืนหยัดมั่นคงและไม่เปลี่ยนแปลง แม้จะอยู่ท่ามกลางบาปของมนุษย์และการกบฏต่อพระเจ้า

“เราทำบาปต่อพระองค์ และไม่สมควรได้รับความโปรดปรานจากพระองค์ แต่กระนั้น พระองค์เองทรงใส่คำอ้อนวอนที่วิเศษสุดไว้บนริมฝีปากของเราว่า ‘เพราะเห็นแก่พระนามของพระองค์ ขออย่าทรงเกลียดพวกข้าพระองค์

ขออย่าให้พระที่นั่งรุ่งเรืองของพระองค์ต้องเสื่อมเสีย ขอทรงระลึกถึงและอย่าทรงหักพันธสัญญาของพระองค์ซึ่งมีไว้กับข้าพระองค์’ เยเรมีย์ 14:21 เมื่อเรามาหาพระองค์ เพื่อสารภาพความไร้ค่าและความบาปของเรา พระองค์ทรงปฏิญาณตนว่าจะเอาใจใส่เสียงร้องของเรา พระเกียรติแห่งราชบัลลังก์ของพระองค์เป็นเดิมพันในการปฏิบัติตามพระคำของพระองค์ที่สัญญาต่อเรา” (เอลเลน จี. ไว้ท์, อุทาหรณ์จากคำสอนของพระคริสต์, หน้า 148)

เมื่อผู้ประพันธ์สดุดีสัมผัสถึงพระเมตตาของพระเจ้า (สดุดี 103:2) เขาจึงได้รับแรงบันดาลใจให้เขียนว่า “พระยาห์เวห์ทรงกระทำการชอบธรรมและการยุติธรรมแก่ทุกคนที่ถูกบีบบังคับ” (สดุดี 103:6) ดังนั้น เป้าหมายสุดท้ายของคำพยานส่วนตัวของผู้ประพันธ์สดุดีและคำสรรเสริญพระเมตตาของพระเจ้าในชีวิตของเขาคือ การช่วยผู้อื่นให้มั่นใจในความรักเมตตาของพระเจ้า เพื่อเขาเหล่านั้นจะได้เปิดใจรับพระเจ้าและรับพระคุณแห่งความรอดของพระองค์และสรรเสริญพระเจ้าด้วยเช่นกัน (สดุดี 9:11, 12; สดุดี 22:22-27; สดุดี 66:16)

**คำถามเพื่อการอภิปราย**

`พระเมตตาของพระเจ้าดำรงอยู่นิรันดร์เพื่อความรอดของประชากรมีความหมายในเชิงปฏิบัติอย่างไร เหตุใดข้อความนี้จึงไม่ได้หมายความว่า เรายังสามารถทำบาปต่อไปได้เรื่อยๆ เพราะพระเมตตาของพระเจ้านั้นเป็นนิรันดร์`

`เราจะเข้าใจแนวคิดทั้งสองที่ขัดกันว่า พระเจ้าทรงให้อภัยบาปแก่เรา และพระเจ้าจะทรงพิพากษาบาป อย่างไร`

`คำกล่าวถึงพระเมตตาของพระเจ้าในพระคัมภีร์พันธสัญญาใหม่สอดคล้องกับถ้อยคำในสดุดีอย่างไร (เอเฟซัส 2:4, 5;1 ทิโมธี 1:16; ทิตัส 3:5; ฮีบรู 4:16)`