---
title:  วันพุธ สรรเสริญความยิ่งใหญ่และพระเมตตาของพระเจ้า
date:   14/02/2024
---

`อ่าน สดุดี 113 และ 123 อะไรคือพระลักษณะของพระเจ้าที่แตกต่างกันสองประการที่บรรยายในเพลงสดุดีสองบทนี้`

สดุดี 113 และ 123 ต่างสรรเสริญความยิ่งใหญ่และพระเมตตาของพระเจ้า ความยิ่งใหญ่ของพระเจ้าเปิดเผยในความยิ่งใหญ่แห่งพระนามของพระองค์และในสถานที่อันสูงส่งแห่งบัลลังก์ของพระองค์ ที่ซึ่งอยู่เหนือบรรดาประชาชาติและเหนือฟ้าสวรรค์ (สดุดี 113:4, 5; สดุดี 123:1) “ผู้ใดเป็นเหมือนพระยาห์เวห์พระเจ้าของเราผู้ประทับบนที่สูง” (สดุดี 113:5) นี่เป็นข้อความแห่งความเชื่อ ไม่มีอำนาจใดภายในหรือภายนอกโลกที่จะท้าทายพระเจ้าแห่งอิสราเอลได้

ความสูงที่ยากจะเอื้อมถึงได้ที่ซึ่งพระเจ้าสถิตอยู่แสดงให้เห็นความจริงที่ว่า พระเจ้าทรงเต็มพระทัยที่จะ “ถ่อมตนลง” หรือ “โน้มพระองค์ลงทอดพระเนตร ฟ้าสวรรค์และแผ่นดินโลก” (ดูใน สดุดี 113:6) การสถิตอยู่เบื้องบนของพระเจ้าไม่อาจขัดขวางพระองค์จากการมองเห็นสิ่งที่เกิดขึ้นที่นี่เบื้องล่างได้ พระเมตตาของพระเจ้าแสดงออกในพระกรุณาของพระองค์ที่พร้อมจะมีส่วนร่วมกับโลกและช่วยคนขัดสนและคนยากจนจากปัญหาของพวกเขา เห็นได้ชัดว่าพระหัตถ์อันเอื้อเฟื้อของพระองค์ไม่ได้ถูกซ่อนจากผู้รับใช้ของพระองค์ แม้ว่าที่ประทับของพระองค์จะอยู่บนสวรรค์อันห่างไกลก็ตาม

ความเหนือธรรมชาติอย่างน่าอัศจรรย์ของพระองค์ ทำให้เราไม่อาจมองเห็นความยิ่งใหญ่และความห่วงใยของพระเจ้าได้อย่างเต็มที่ แต่ก็ปรากฏอย่างชัดเจนจากการกระทำแห่งพระเมตตาและความรักของพระเจ้า คนขัดสน คนยากจน และคนที่ต้องทนทุกข์อาจได้พบกับอำนาจอันสูงสุดของพระเจ้าโดยตรงผ่านการช่วยเหลือของพระองค์ พระเจ้าผู้สูงส่งทรงสำแดงความยิ่งใหญ่ของพระองค์โดยการใช้อำนาจของพระองค์ยกย่องผู้ที่ต้อยต่ำ ผู้คนมีอิสระที่จะเข้าเฝ้าพระเจ้า แม้พระองค์จะทรงยิ่งใหญ่และมีอำนาจสูงสุด แต่นั่นก็ไม่ได้เปลี่ยนแปลงพระองค์ พระองค์ยังคงเป็นพระผู้สร้างและค้ำจุนอย่างเมตตาปราณีของพวกเขา และพวกเขาก็เป็นผู้รับใช้และบุตรที่รักของพระองค์

ดังนั้น แรงบันดาลใจในการนมัสการจึงไม่เพียงแต่มาจากความยิ่งใหญ่ของพระเจ้า แต่ยังรวมถึงคุณความดีของพระองค์ด้วย การสรรเสริญไม่ได้ถูกจำกัดเพียงแค่เวลาและสถานที่ (สดุดี 113:2, 3) ความยิ่งใหญ่และพระเมตตาของพระเจ้าสำแดงให้เห็นได้ชัดเจนที่สุดในพระเยซูคริสต์ พระผู้ทรงเต็มใจโน้มลงมาจากสวรรค์และลงมาต่ำสุดเท่าความมรณาบนไม้กางเขนเพื่อยกมนุษย์ที่ล้มลงในบาปให้สูงขึ้น (ฟีลิปปี 2:6-8) ณ กางเขน เรามีเหตุผลที่ดีที่สุดที่จะนมัสการและสรรเสริญพระเจ้าสำหรับสิ่งที่พระองค์ได้ทรงกระทำเพื่อเรา

`ให้เรานึกถึงกางเขนและสิ่งที่เกิดขึ้น ณ ที่นั่นเพื่อคุณเป็นการส่วนตัว พระเยซูทรงช่วยคุณให้รอดพ้นจากอะไร เหตุใดการคำนึงถึงกางเขนจึงเป็นเรื่องสำคัญมาก`