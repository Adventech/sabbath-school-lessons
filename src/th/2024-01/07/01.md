---
title:  ความรักมั่นคงของพระองค์แผ่ไปถึงฟ้าสวรรค์
date:   10/02/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 136; สดุดี 51; สดุดี 130; สดุดี 113; สดุดี 123

> <p>ข้อควรจำ</p>
> “ข้าแต่องค์เจ้านาย ข้าพระองค์จะขอบพระคุณพระองค์ท่ามกลางชนชาติทั้งหลาย ข้าพระองค์จะร้องเพลงสดุดีพระองค์ท่ามกลางชาวประเทศทั้งหลาย เพราะความรักมั่นคงของพระองค์ใหญ่ยิ่งถึงฟ้าสวรรค์ ความซื่อสัตย์ของพระองค์สูงถึงเมฆ” (สดุดี 57:9, 10)

ผู้ประพันธ์สดุดีตระหนักดีว่า พวกเขานั้นยากจนฝ่ายจิตวิญญาณและไม่มีอะไรดีเลยที่จะถวายแด่พระเจ้า กล่าวคือ พวกเขาไม่มีอะไรในตัวเองที่จะมอบต่อบัลลังก์อันบริสุทธิ์ของพระเจ้า (สดุดี 40:17) พวกเขาเข้าใจว่า พวกเขาก็ต้องการพระคุณของพระเจ้าเช่นเดียวกับเราทุกคน

กล่าวโดยสรุปว่า พวกเขาต้องการข่าวประเสริฐ

บทเพลงสดุดีเน้นความจริงที่ว่า ผู้คนต้องพึ่งพาพระเมตตาของพระเจ้าอย่างเต็มที่ โชคดีที่พระเมตตาของพระเจ้าดำรงเป็นนิตย์ ดังที่ได้เห็นจากการทรงสร้างของพระเจ้าและในประวัติศาสตร์ของประชากรของพระเจ้า (สดุดี 136) ชีวิตมนุษย์นั้นชั่วคราวเหมือนต้นหญ้าต่อเบื้องพระพักตร์พระเจ้าผู้ทรงเป็นนิรันดร์ แต่พระเจ้าทรงสงสารมนุษย์และฟื้นกำลังพวกเขาขึ้นใหม่ (สดุดี 103:3, 5, 15) และพวกเขาได้รับพระสัญญาแห่งความเป็นนิรันดร์ในพระองค์

ประชากรของพระเจ้าสบายใจได้เนื่องจากว่า พระเจ้าทรงสัตย์ซื่อต่อพันธสัญญาของพระองค์ ไม่ว่าจะอยู่ในช่วงที่กดดันแค่ไหนก็ตาม คำวิงวอนของผู้คนมักจะเต็มไปด้วยความหวังเพราะพวกเขาได้รับการชี้นำให้หันไปหาพระบิดาแห่งฟ้าสวรรค์ผู้ทรงพระเมตตา (สดุดี 103:13; สดุดี 68:5; สดุดี 89:26) ประสบการณ์ใหม่ ๆ แห่งพระคุณและความรักของพระเจ้าเสริมกำลังให้พวกเขาตัดสินใจนมัสการและรับใช้พระเจ้าองค์เดียวมิใช่ผู้อื่นหรือสิ่งอื่นใด