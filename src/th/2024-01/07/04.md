---
title:  วันอังคาร ถ้าพระองค์จะทรงบันทึกความชั่วไว้
date:   13/02/2024
---

`อ่าน สดุดี 130 บทนี้พรรณนาถึงความร้ายแรงของบาปและความหวังสำหรับคนบาปอย่างไร`

ความทุกข์อันใหญ่หลวงของผู้ประพันธ์สดุดีเกี่ยวข้องกับบาปของเขาเองและบาปของประชากรของเขา (สดุดี 130:3, 8) บาปของประชากรนั้นร้ายแรงมากจนขนาดว่าผู้คนจะต้องถูกแยกออกจากพระเจ้าตลอดไป (สดุดี 130:3) พระคัมภีร์กล่าวถึงบันทึกความบาปที่ถูกเก็บไว้จนถึงวันแห่งการพิพากษา (ดาเนียล 7:10; วิวรณ์ 20:12) และยังกล่าวถึงชื่อของคนบาปที่จะถูกลบออกจากหนังสือแห่งชีวิต (อพยพ 32:32; สดุดี 69:28; วิวรณ์ 13:8)

ดังนั้น ผู้ประพันธ์สดุดีจึงวิงวอนทูลขอการอภัยจากพระเจ้า เพื่อจะได้ลบบาปออกจากบันทึก (สดุดี 51:1, 9; เยเรมีย์ 31:34; มีคาห์ 7:19) เขารู้ว่า “โดยธรรมชาติแล้ว พระเจ้ามิได้ทรงพิโรธ ความรักของพระองค์นั้นนิรันดร์ ‘พระพิโรธ’ ของพระองค์ถูกกระตุ้นโดยการที่มนุษย์ล้มเหลวที่จะเห็นค่าในความรักของพระองค์... จุดประสงค์ของพระพิโรธมิใช่เพื่อสร้างบาดแผล แต่เพื่อรักษามนุษย์ มิใช่เพื่อทำลาย แต่เพื่อช่วยผู้คนแห่งพันธสัญญาของพระองค์ (ดูใน โฮเชยา 6:1, 2)” (Hans K. LaRondelle, Deliverance in the Psalms (Berrien Springs, MI: First Impressions, 1983), pp. 180, 181) พระเจ้าทรงพร้อมที่จะอภัยบาป และไม่ลงโทษบาป นี่เป็นแรงบันดาลใจให้ยำเกรงพระเจ้า (สดุดี 130:4; โรม 2:4) การนมัสการอย่างแท้จริงเกิดขึ้นจากการเห็นค่าของพระลักษณะแห่งความรักของพระเจ้า มิใช่จากการกลัวการลงโทษ

บุตรธิดาของพระเจ้าได้รับเรียกให้รอคอยพระเจ้า (สดุดี 27:14; สดุดี 37:34) คำว่า “รอคอย” ในภาษาฮีบรูคือ qawah ความหมายตรงตัวคือ “การยื่นออก” และเป็นรากศัพท์ของคำภาษาฮีบรูที่แปลว่า “ความหวัง” ดังนั้น การรอคอยพระเจ้าจึงไม่ใช่การยอมจำนนต่อสถานการณ์ที่ยากแค้น แต่เป็น “การยื่นออก” ด้วยความหวัง หรือการรอคอยด้วยความหวังอย่างกระตือรือร้นต่อการเข้าแทรกแซงของพระเจ้า ความหวังของผู้ประพันธ์สดุดีมิได้อยู่บนฐานของการมองโลกในแง่ดีส่วนตัว แต่ตั้งอยู่บนพระวจนะของพระเจ้า (สดุดี 130:5) การรอคอยพระเจ้าด้วยความสัตย์ซื่อนั้นไม่ไร้ประโยชน์ เพราะหลังจากค่ำคืนอันมืดมิดแล้ว แสงยามเช้าแห่งการช่วยกู้จากพระเจ้าก็จะมาถึง

จงสังเกตว่า คำทูลวิงวอนของผู้ประพันธ์สดุดีกลายเป็นคำวิงวอนของชุมชนทั้งหมด (สดุดี 130:7, 8) ความเป็นอยู่ที่ดีของแต่ละบุคคลนั้นไม่อาจแยกออกจากความเป็นอยู่ของชุมชนโดยรวมได้ ดังนั้น คนคนหนึ่งจึงไม่ควรอธิษฐานเผื่อตนเองเท่านั้น แต่เผื่อชุมชนด้วย ในฐานะผู้เชื่อ เราเป็นส่วนหนึ่งของชุมชน และผลกระทบส่วนหนึ่งของชุมชนก็ส่งผลกระทบต่อทุกคน

`จงนึกถึงคำถามที่ว่า “ถ้าพระองค์จะทรงบันทึกความชั่วไว้ ข้าแต่องค์เจ้านาย ผู้ใดจะยืนอยู่ได้” (สดุดี130:3) ข้อนี้มีความหมายส่วนตัวต่อคุณอย่างไร คุณจะอยู่ที่ไหน ถ้าพระเจ้าจะทรงบันทึกความชั่วช้าของคุณ`