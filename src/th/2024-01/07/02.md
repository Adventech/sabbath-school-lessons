---
title:  วันอาทิตย์ ความรักมั่นคงของพระองค์ดำรงเป็นนิตย์
date:   11/02/2024
---

`อ่าน สดุดี 136 สดุดีบทนี้ให้แนวคิดสำคัญอะไร ผู้ประพันธ์สดุดีให้หลักฐานอะไรสนับสนุนการกล่าวอ้างนั้น`

สดุดี 136 ร้องเรียกประชากรของพระองค์ให้สรรเสริญองค์พระผู้เป็นเจ้าสำหรับพระเมตตาของพระองค์ดังที่เปิดเผยในการทรงสร้าง (สดุดี 136:4-9) และจากประวัติศาสตร์ของชาวอิสราเอล (สดุดี 136:10-22) “พระเมตตา” (ภาษาฮีบรูคือ khesed หมายถึง “ความรักมั่นคง”) สื่อถึงความดีงามของพระเจ้าและความสัตย์ซื่อต่อสิ่งทรงสร้างของพระองค์และต่อพันธสัญญาของพระองค์กับชาวอิสราเอล บทเพลงสดุดีแสดงให้เห็นว่า ฤทธิ์อำนาจอันยิ่งใหญ่และความงดงามของพระเจ้าตั้งอยู่บนฐานของความรักมั่นคงของพระองค์

องค์พระผู้เป็นเจ้า “ทรงอยู่เหนือพระทั้งหลาย” และทรงเป็น “องค์เจ้านายผู้ทรงอยู่เหนือเจ้านายทั้งหลาย” ในสำนวนภาษาฮีบรูหมายความว่า “พระเจ้าผู้ยิ่งใหญ่ที่สุด” (สดุดี 136:1-3) มิได้หมายความว่ายังมีพระเจ้าอื่นใด แต่พระองค์ทรงเป็นพระเจ้าเพียงผู้เดียว

การอัศจรรย์อันยิ่งใหญ่ทั้งหลายของพระเจ้า ซึ่งไม่มีใครเลียนแบบได้ คือการสำแดงอำนาจปกครองของพระองค์อย่างปฏิเสธไม่ได้ (สดุดี 136:4) พระเจ้าทรงสร้างฟ้าสวรรค์ แผ่นดินโลก และบริวารที่อยู่บนท้องฟ้า ที่ซึ่งคนต่างชาติบูชา (เฉลยธรรมบัญญัติ 4:19) อย่างไรก็ตาม บทเพลงสดุดีเผยให้เห็นถึงข้อจำกัดของพระของชาวต่างชาติ เนื่องจากพระเหล่านั้นเป็นเพียงผลผลิตของการทรงสร้าง เป็นเพียงสิ่งทรงสร้าง มิใช่พระผู้สร้าง นี่เป็นความแตกต่างที่สำคัญ

ภาพของพระหัตถ์เข้มแข็งและพระกรที่เหยียดออก (สดุดี 136:12) เน้นให้เห็นถึงฤทธิ์อำนาจของพระเจ้าที่มีประสิทธิภาพและพระเมตตาที่มีขอบเขตกว้างไกลของพระองค์

พระเมตตาของพระเจ้าในการสร้างและประวัติศาสตร์ของชาวอิสราเอลควรสร้างแรงบันดาลใจให้ผู้คนของพระองค์วางใจในพระองค์และยังคงสัตย์ซื่อต่อพันธสัญญาของพระองค์ บทร้องรับ “เพราะความรักมั่นคงของพระองค์ดำรงเป็นนิตย์” กล่าวซ้ำถึง 26 ครั้งใน สดุดี 136 ดังนั้นจึงทำให้ผู้นมัสการมั่นใจได้ว่า พระเจ้าไม่ทรงเปลี่ยนแปลงและจะทรงให้ความโปรดปรานในอดีตของพระองค์เกิดขึ้นซ้ำอีกในคนรุ่นใหม่แต่ละรุ่น พระเจ้าทรงระลึกถึงประชากรของพระองค์ (สดุดี 136:23) และทรงสัตย์ซื่อต่อพันธสัญญาแห่งพระคุณของพระองค์ ความเชื่อในพระเมตตาอันยั่งยืนของพระเจ้าเป็นแก่นแท้ของความเชื่อในพระคัมภีร์ซึ่งรวมถึงการนมัสการด้วยความชื่นชมยินดีและความมั่นใจ ตลอดจนการกลับใจใหม่

สดุดี 136 (ข้อ 23-25) ปิดท้ายด้วยการดูแลโลกอย่างทั่วถึงของพระเจ้า พระเมตตาของพระเจ้าไม่เพียงแต่แผ่ขยายไปทั่วอิสราเอลเท่านั้นแต่ยังแผ่ไปถึงสิ่งทรงสร้างทั้งปวงด้วย ดังนั้น บทเพลงสดุดีจึงกล่าวถึงพระคุณแห่งความรอดของพระเจ้าที่เป็นสากล และเตือนใจคนทั้งโลกให้ร่วมกับชาวอิสราเอลสรรเสริญพระเจ้า (ดูใน ลูกา 2:10; ยอห์น 3:16; กิจการ 15:17)

`พรรณนาภาพของพระเยซูบนไม้กางเขน พระองค์ทรงสิ้นพระชนม์เพื่อไถ่บาปของเรา เผยให้เห็นความจริงอันยิ่งใหญ่เกี่ยวกับพระเจ้าที่ว่า “ความรักมั่นคงของพระองค์ดำรงเป็นนิตย์” อย่างไร`