---
title:  วันอังคาร การทดสอบของพระเจ้า
date:   20/02/2024
---

`อ่าน สดุดี 81:7, 8; สดุดี 95:7-11; และสดุดี 105:17-22 การทดสอบของพระเจ้าเกี่ยวข้องกับอะไรบ้าง`

เมรีบาห์เป็นสถานที่ที่อิสราเอลทดสอบพระเจ้า ด้วยการท้าทายความสัตย์ซื่อและฤทธิ์เดชของพระองค์ในการจัดหาสิ่งจำเป็นแก่พวกเขา (อพยพ 17:1-7; สดุดี 95:8, 9) แต่สดุดี 81 ให้ภาพที่กลับกันอย่างน่าสนใจ และตีความเหตุการณ์เดียวกันว่าเป็นช่วงเวลาที่พระเจ้าทรงทดสอบอิสราเอล (สดุดี 81:7) และด้วยการที่พวกเขาไม่เชื่อฟังและขาดความไว้วางใจ (สดุดี 81:11) ผู้คนเหล่านี้จึงล้มเหลวในบททดสอบของพระเจ้า

การกล่าวอ้างอิงถึงเมรีบาห์เป็นการสื่อถึงข่าวสารสองประการ ประการแรก ประชากรของพระเจ้าจะต้องไม่ทำผิดซ้ำรอยคนรุ่นก่อน แต่ให้พวกเขาวางใจในพระเจ้าและเดินในทางของพระองค์ (สดุดี 81:13) ประการที่สอง แม้ผู้คนจะล้มเหลวในบททดสอบ แต่พระเจ้าก็เสด็จมาช่วยเมื่อพวกเขาประสบปัญหา (สดุดี 81:7) คนรุ่นใหม่มีความมั่นใจในพระคุณของพระเจ้า เพราะพระคุณแห่งการช่วยให้รอดของพระเจ้าในอดีต

สดุดี 105 แสดงให้เห็นว่า การทดลองเป็นหนทางของพระเจ้าในการพิสูจน์ว่า โยเซฟไว้วางใจในพระคำของพระเจ้าที่เกี่ยวข้องกับอนาคตของเขา (ปฐมกาล 37:5-10; สดุดี 105:19) คำว่า “พิสูจน์” ในภาษาฮีบรูคือ Tsarap ในข้อ 19 ให้ความรู้สึกถึง “การล้างมลทิน” “การชำระ” หรือ “ทำให้บริสุทธิ์” ดังนั้น จุดประสงค์ที่พระเจ้าทรงทดสอบความเชื่อของโยเซฟก็เพื่อขจัดความสงสัยในพระสัญญาของพระเจ้า และเพื่อเสริมสร้างความไว้วางใจในการนำทางของพระเจ้า

เป้าหมายของการพิสูจน์ของพระเจ้า คือการเสริมสร้างความแข็งแกร่งแก่บุตรธิดาของพระองค์ และเพื่อเตรียมพวกเขาให้พร้อมสำหรับพระสัญญาที่จะสำเร็จ ดังที่เห็นจากตัวอย่างของโยเซฟ (สดุดี 105:20-22)

อย่างไรก็ตาม การปฏิเสธคำสั่งสอนของพระเจ้าส่งผลให้เกิดความดื้อรั้นมากขึ้นและทำให้จิตใจของคนดื้อรั้นแข็งกระด้างขึ้น

“พระเจ้าทรงเรียกร้องให้เชื่อฟังพระบัญญัติของพระองค์ในทันทีและไม่มีข้อสงสัย แต่มนุษย์หลับใหลและไม่ขยับเขยื้อนเนื่องจากการหลอกลวงของซาตาน มันเสนอข้อแก้ตัวและออกอุบาย และเอาชนะหลักคำสอนของพวกเขา โดยกล่าวเช่นเดียวกับที่มันบอกกับเอวาในสวนเอเดนว่า ‘พวกเจ้าจะไม่ตายแน่’ การไม่เชื่อฟังไม่เพียงแต่ทำให้จิตใจและมโนธรรมของผู้ทำผิดแข็งกระด้าง แต่ยังมีแนวโน้มที่จะทำให้ความเชื่อของผู้อื่นเสื่อมเสียด้วย กล่าวคือ สิ่งที่ดูเหมือนผิดมากสำหรับพวกเขาในตอนแรกเริ่มดูผิดน้อยลง  เพราะพวกเขาเห็นความผิดนั้นอยู่ตลอดเวลา จนในที่สุดพวกเขาสงสัยว่า นั่นเป็นบาปจริง ๆ หรือ และก็ตกอยู่ในข้อผิดพลาดเดียวกันโดยไม่รู้ตัว” (เอลเลน จี. ไว้ท์, คำพยานสำหรับคริสตจักร, เล่ม 4, หน้า 146)

`คุณมีประสบการณ์ที่บาปทำให้จิตใจคุณแข็งกระด้างบ้างหรือไม่ เหตุใดความคิดนั้นจึงผลักดันเราให้ไปสู่ไม้กางเขนที่ซึ่งเราจะพบกับพลังแห่งการเชื่อฟัง`