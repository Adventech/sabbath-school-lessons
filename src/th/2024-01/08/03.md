---
title:  วันจันทร์ ขอทรงสอนข้าให้นับวันของตน
date:   19/02/2024
---

`อ่าน สดุดี 90; สดุดี 102:11; และสดุดี 103:14-16 อะไรคือสภาวะที่กลืนไม่เข้าคายไม่ออกของมนุษย์`

การดำรงอยู่ของมนุษย์ที่ตกสู่บาปนั้นเป็นเพียงไอน้ำในแสงสว่างแห่งนิรันดร์ หนึ่งพันปีในสายพระเนตรของพระเจ้าเป็น “เหมือนยามเดียวในกลางคืน” ซึ่งกินเวลา 3-4 ชั่วโมง (สดุดี 90:4) เมื่อเทียบกับเวลาของพระเจ้าแล้ว ตลอดชีวิตของมนุษย์ไม่ช้าก็สูญไป (สดุดี 90:10) มนุษย์ที่เข้มแข็งที่สุดก็เทียบได้กับพืชที่อ่อนแอที่สุด (สดุดี 90:5, 6; สดุดี 103:15, 16) กระนั้น แม้ชีวิตจะแสนสั้น แต่ก็เต็มไปด้วยความลำบากและความโศกเศร้า (สดุดี 90:10) แม้แต่คนทั่วไปที่ไม่เชื่อใน พระเจ้า ก็ยังคร่ำครวญและโศกเศร้าถึงชีวิตอันแสนสั้น 

สดุดี 90 กล่าวถึงสถานการณ์ยากลำบากของมนุษย์ที่อยู่ภายใต้การดูแลของพระเจ้าในฐานะพระผู้สร้าง พระเจ้าทรงเป็นที่พักพิงของประชากรของพระองค์ในทุกยุคทุกสมัย (สดุดี 90:1, 2) คำว่า “ที่พักพิง” ในภาษาฮีบรูคือ ma‘on พรรณนาถึงพระเจ้าในฐานะเป็นที่กำบังหรือที่หลบภัยของประชากรของพระองค์ (สดุดี 91:9)

พระเจ้าทรงยับยั้งพระพิโรธอันชอบธรรมของพระองค์และประทานพระคุณอีกครั้ง ผู้ประพันธ์สดุดีอุทานว่า “ผู้ใดจะทราบถึงพลังความกริ้วของพระองค์” (สดุดี 90:11) บอกเป็นนัยว่าไม่มีใครเคยสัมผัสกับผลแห่งพระพิโรธของพระเจ้าที่มีต่อบาปอย่างถึงที่สุด ดังนั้นแล้ว จึงยังมีความหวังสำหรับผู้คนที่จะกลับใจและได้รับปัญญาสำหรับการดำเนินชีวิตอย่างชอบธรรม

ปัญญาในพระคัมภีร์ไม่เพียงแสดงถึงความเฉลียวฉลาดเท่านั้น แต่ยังแสดงถึงความยำเกรงพระเจ้าด้วย ปัญญาที่เราต้องการคือ การรู้วิธี “นับวันของตน” (สดุดี 90:12) หากเราสามารถนับวันของตนได้ หมายความว่า วันของเรานั้นมีจำกัด และเราก็รู้ว่ามีจำกัด การดำเนินชีวิตอย่างชาญฉลาดหมายถึง การดำเนินชีวิตด้วยความตระหนักรู้ถึงความไม่ยั่งยืนของชีวิต ซึ่งนำไปสู่ความเชื่อและการเชื่อฟัง ปัญญานี้ได้มาจากการกลับใจใหม่เท่านั้น (สดุดี 90:8, 12) และมาจากของประทานแห่งการอภัย ความรัก และพระเมตตาของพระเจ้า (สดุดี 90:13, 14)

ปัญหาพื้นฐานของเราไม่ได้เกิดจากการที่เราถูกสร้างขึ้นมาเป็นมนุษย์ แต่มาจากบาปและจากสิ่งที่บาปได้ก่อขึ้นในโลกของเรา ผลกระทบอันร้ายแรงของมันปรากฎให้เห็นอยู่ทุกที่และในทุกคน

ขอบคุณพระเยซูที่มีหนทางให้เราหลุดพ้นจากสภาพการเป็นมนุษย์ที่ลำบาก (ยอห์น 1:29; ยอห์น 3:41-21) ไม่อย่างนั้น เราคงไม่มีความหวังเลย

`ไม่ว่าชีวิตเราจะผ่านไปรวดเร็วเพียงใด พระเยซูให้พระสัญญาอะไรแก่เรา (ดูใน ยอห์น 3:16) เราจะมีความหวังอะไรหากไม่มีพระองค์`