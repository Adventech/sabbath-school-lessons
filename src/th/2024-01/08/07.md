---
title:  วันศุกร์ ศึกษาเพิ่มเติม
date:   23/02/2024
---

ในยุคปัจจุบัน การได้รับปัญญาดูเหมือนจะไม่เป็นที่ปรารถนาเท่ากับการได้รับความสุข ผู้คนต่างอยากมีความสุขมากกว่ามีปัญญา อย่างไรก็ดี เราจะมีความสุขอย่างแท้จริงและมีชีวิตที่สมบูรณ์โดยปราศจากสติปัญญาจากพระเจ้าได้หรือ พระธรรมสดุดีบอกเราอย่างชัดเจนว่าไม่ได้ ข่าวดีก็คือ เราไม่ได้ถูกขอให้เลือกระหว่างปัญญากับความสุข ปัญญาจากพระเจ้าจะนำมาซึ่งความสุขที่แท้จริง

ตัวอย่างง่าย ๆ ในภาษาฮีบรูอธิบายประเด็นนี้ได้อย่างดี คำว่า “ก้าว” (step) ในภาษาฮีบรูที่อยู่ในรูปพหูพจน์คือ (’ashurey) ให้เสียงที่คล้ายคลึงกับคำว่า “ความสุข” (’ashrey) มาก ซึ่งถ่ายทอดถึงข่าวสารที่ทรงพลังว่า “ก้าว” ที่ยึดมั่นในเส้นทางของพระเจ้านำไปสู่ชีวิตที่มี “ความสุข” (สดุดี 1:1; สดุดี 17:5; สดุดี 37:31; สดุดี 44:18; สดุดี 89:15; สดุดี 119:1) ทั้งปัญญาและความสุขในพระคัมภีร์ไม่ใช่แนวคิดที่เป็นนามธรรม แต่เป็นประสบการณ์ที่แท้จริง

ความยำเกรง การสรรเสริญ ความเข้มแข็ง และความวางใจในพระเจ้า สิ่งเหล่านี้พบได้ในความสัมพันธ์กับพระเจ้า สดุดี 25:14 กล่าวว่า “มิตรภาพของพระยาห์เวห์มีอยู่แก่คนที่ยำเกรงพระองค์ และพระองค์ทรงให้พวกเขารู้จักพันธสัญญาของพระองค์”

“จงขอบพระคุณพระเจ้าสำหรับภาพเหตุการณ์อันสดใสซึ่งพระองค์ประทานให้แก่เรา จงนำคำสัญญาอันประเสริฐที่มีอยู่ในความรักของพระองค์มารวมเข้าด้วยกัน เพื่อเราจะมองดูภาพเหล่านั้นอย่างต่อเนื่องไม่หยุดหย่อน ภาพเหตุการณ์ที่พระบุตรของพระเจ้าทรงสละพระบัลลังก์ของพระบิดา ทรงนำความเป็นมนุษย์มาสวมทับความเป็นพระเจ้าเพื่อช่วยมนุษย์ให้รอดพ้นจากอำนาจของซาตาน ภาพชัยชนะของพระองค์ที่ทรงทำไว้เพื่อเห็นแก่เรา ทรงเปิดประตูสวรรค์ออกให้แก่มนุษย์ และเปิดเผยให้สายตามนุษย์ได้มองเห็นสถานที่ซึ่งพระเจ้าทรงเปิดเผยพระสิริของพระองค์ ภาพมนุษย์ซึ่งล้มลงในบาปได้ถูกนำขึ้นมาจากหลุมแห่งความพินาศที่บาปได้ผลักเขาให้ตกลงไป และนำเขากลับมาเชื่อมสัมพันธ์กับพระเจ้าพระผู้ไม่มีขอบเขตจำกัด และได้อดทนต่อการทดสอบของพระเจ้าผ่านทางความเชื่อในพระผู้ไถ่ของเรา เราได้สวมเสื้อความชอบธรรมของพระคริสต์ และถูกยกชูขึ้นไปถึงพระบัลลังก์ของพระองค์ เหล่านี้เป็นภาพที่พระเจ้าทรงปรารถนาให้จิตใจของเราใคร่ครวญอยู่เสมอ” (เอลเลน จี. ไว้ท์, เคล็ดลับแห่งความสุข, หน้า 118)

**คำถามเพื่อการอภิปราย**

`เราจะพบพระคำความยินดีในพระคำของพระเจ้าที่ไม่ใช่เป็นเพียงแค่คำสอนได้อย่างไร การรับเอาพระคำของพระเจ้าเกี่ยวข้องกับการติดสนิทในพระเยซูคริสต์อย่างไร`

`จะเกิดอะไรขึ้นหากผู้คนปฏิเสธคำสอนของพระเจ้าอย่างตั้งใจและสม่ำเสมอ (สดุดี 81; สดุดี 95) เหตุใดจึงเป็นเช่นนั้น`

`ทำไมบางครั้งวิถีของคนอธรรมจึงดูน่าปรารถนามากกว่าคำแนะนำของคนชอบธรรม (สดุดี 141) เราจะจัดการกับความคิดที่ว่า บ่อยครั้งคนอธรรมดูเหมือนจะสุขสบายได้อย่างไร`