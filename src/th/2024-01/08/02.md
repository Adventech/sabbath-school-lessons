---
title:  วันอาทิตย์ เก็บรักษาพระดำรัสของพระองค์ไว้ในใจ
date:   18/02/2024
---

`อ่าน สดุดี 119:1-16, 161-168 เราจะรักษาพระบัญญัติของพระเจ้าอย่างไร และพรที่มาจากการรักษาพระบัญญัตินั้นมีอะไรบ้าง`

พระคัมภีร์บรรยายถึงชีวิตประจำวันแห่งความเชื่อว่าเป็นการเดินทางกับพระเจ้าในเส้นทางแห่งความชอบธรรมของพระองค์ เราจะคงไว้ซึ่งชีวิตแห่งความเชื่อโดยการเดิน “ตามธรรมบัญญัติของพระยาห์เวห์” (สดุดี 119:1) และโดยการเดิน “ในแสงสว่างแห่งพระพักตร์ของพระองค์” (สดุดี 89:15) นี่ไม่ใช่การเดินทางที่แตกต่างกัน การเดินในแสงสว่างแห่งพระพักตร์ของพระเจ้าหมายถึง การปฏิบัติตามธรรมบัญญัติของพระเจ้า ในทำนองเดียวกัน การเดิน “ตามธรรมบัญญัติของพระยาห์เวห์” สัมพันธ์กับการแสวงหาพระเจ้าด้วยสุดใจ (สดุดี 119:1, 2, 10)

การ “ดีพร้อมในทางของตน” เป็นอีกวิธีหนึ่งที่พระธรรมสดุดีใช้บรรยายถึงชีวิตที่ชอบธรรม (สดุดี 119:1) “ดีพร้อม” เป็นการอธิบายถึงการถวายบูชาที่ “ปราศจากตำหนิ” เป็นที่ยอมรับของพระเจ้า (อพยพ 12:5) ในทำนองเดียวกัน ชีวิตของบุคคลที่ชอบธรรม ซึ่งเป็นเครื่องบูชาที่มีชีวิต (โรม 12:1) จะต้องปราศจากมลทิน คือการรักในบาป ชีวิตที่อุทิศแด่พระเจ้าก็เป็น “ทางที่ดีพร้อม” เช่นกัน ซึ่งหมายความว่า บุคคลนั้นเดินไปในทิศทางของชีวิตที่ถูกต้องซึ่งเป็นที่พอพระทัยพระเจ้า (สดุดี 101:2, 6; ดูใน สดุดี 18:32)

การรักษาพระบัญญัติของพระเจ้าไม่เกี่ยวกับการปฏิบัติตามกฎเกณฑ์ของพระเจ้าอย่างเคร่งครัด ในทางตรงกันข้าม การรักษาพระบัญญัตินั้นประกอบด้วย “ความเข้าใจดี” ถึงความแตกต่างระหว่างสิ่งที่ถูกและผิด สิ่งที่ดีและชั่ว (สดุดี 111:10; ดูใน 1 พงศาวดาร 22:12) และเกี่ยวข้องกับความเป็นบุคคลในองค์รวม ไม่ใช่แค่การกระทำภายนอกเท่านั้น การ “ปราศจากตำหนิ” คือการรักษาพระบัญญัติของพระเจ้าและแสวงหาพระเจ้าด้วยสุดใจ ทั้งสองอย่างนี้เป็นแนวทางของชีวิตที่แยกออกจากกันไม่ได้ (สดุดี 119:1, 2)

พระบัญญัติของพระเจ้าเป็นการเปิดเผยพระประสงค์ของพระเจ้าที่มีต่อโลกนี้ ทั้งยังสอนผู้คนถึงวิธีที่จะฉลาดและดำเนินชีวิตอย่างอิสระและสงบสุข (สดุดี 119:7-11, 133) ผู้ประพันธ์สดุดีชื่นชมยินดีในธรรมบัญญัติ เพราะธรรมบัญญัตินั้นทำให้เขามั่นใจในความสัตย์ซื่อของพระเจ้า (สดุดี 119:77, 174)

“บรรดาผู้ที่รักธรรมบัญญัติของพระองค์มีความสมบูรณ์พูนสุขอย่างมาก ไม่มีสิ่งใดทำให้พวกเขาสะดุดได้” (สดุดี 119:165) ภาพของการสะดุดเป็นการอธิบายถึงการบกพร่องทางศีลธรรม พระวจนะของพระเจ้าเป็นตะเกียงแก่เท้าของผู้ประพันธ์สดุดี (สดุดี 119:105) ซึ่งจะปกป้องเราจากการถูกล่อลวง (สดุดี 119:110)

`พระคริสต์ทรงสำแดงฤทธิ์อำนาจแห่งพระวจนะของพระเจ้าในชีวิตของพระองค์อย่างไร (มัทธิว 4:1-11) คำตอบนี้บอกเราอย่างไรถึงอำนาจที่มีจากจิตใจที่มุ่งมั่นที่จะเชื่อฟังพระบัญญัติของพระเจ้า`