---
title:  วันพฤหัสบดี พรสำหรับการดำเนินชีวิตอย่างผู้ชอบธรรม
date:   22/02/2024
---

`อ่าน สดุดี 1:1-3; สดุดี 112:1-9 และสดุดี 128 พรอะไรที่สัญญาให้กับผู้ที่ยำเกรงพระเจ้า`

ในบรรดาพรมากมายที่สัญญาไว้แก่ผู้ที่ยำเกรงพระเจ้า สันติภาพอาจเป็นพรที่ยิ่งใหญ่ที่สุดประการหนึ่ง สดุดี 1 พรรณนาถึงผู้ชอบธรรมด้วยอุปมาของต้นไม้ที่ปลูกไว้ริมธารน้ำ ซึ่งเกิดผลตามฤดูกาลและใบก็ไม่เหี่ยวแห้ง (สดุดี 1:3; เยเรมีย์ 17:7, 8; เอเสเคียล 47:12) การเปรียบเทียบนี้บ่งบอกให้เห็นถึงแหล่งที่มาของพรทั้งหมด นั่นคือ การที่มีพระเจ้าประทับในสถานนมัสการ และเพลิดเพลินไปกับความสัมพันธ์กับพระเจ้าอันเปี่ยมล้มไปด้วยความรักอย่างไม่ขาดสาย ต่างจากคนอธรรมที่ถูกเปรียบว่าเป็นแกลบ ไม่มีความมั่นคง ไม่มีที่อยู่และอนาคต คนชอบธรรมเปรียบเหมือนต้นไม้ที่มีผลดก มีราก อยู่ใกล้พระเจ้าและชีวิตนิรันดร์

สดุดี 128:2, 3 กล่าวถึงพรแห่งอาณาจักรพระเมสสิยาห์ ที่ซึ่งการนั่งอยู่ใต้ซุ้มองุ่นและใต้ต้นมะเดื่อเป็นสัญลักษณ์แห่งสันติภาพและความเจริญรุ่งเรือง (มีคาห์ 4:4) พรแห่งสันติภาพที่มีเหนือกรุงเยรูซาเล็ม (สดุดี 122:6-8; สดุดี 128:5, 6) สื่อถึงความหวังในพระเมสสิยาห์ผู้จะทรงยุติความชั่วร้ายและฟื้นฟูสันติสุขในโลก

“พระคัมภีร์เรียกมรดกของผู้ได้รับความรอดว่า ‘เมือง’ ฮีบรู 11:14-16 ณ ที่นั่น พระผู้เลี้ยงแห่งสวรรค์ทรงนำฝูงแกะของพระองค์ไปยังน้ำพุแห่งชีวิต ต้นไม้แห่งชีวิตออกผลทุกเดือนและใบของต้นไม้นั้นมีไว้เพื่อรับใช้บรรดาประชาชาติ มีลำธารหลายสายที่ไหลอยู่ตลอดเวลา ใสดุจแก้วคริสตัล และข้างลำธารนั้นมีต้นไม้โบกสะบัดไปมาซึ่งทอดเงาไปตามเส้นทางที่เตรียมไว้สำหรับผู้ที่ได้รับการไถ่ของพระเจ้า ณ ที่นั่น ที่ราบอันกว้างใหญ่โค้งขึ้นเป็นเนินสวยงดงาม และภูเขาของพระเจ้า ชูยอดเขาอันสูงตระหง่านอยู่ด้านหลัง บนที่ราบอันสงบข้างลำธารแห่งชีวิตเหล่านั้น ประชากรของพระเจ้าที่เดินทางแสวงหาและพเนจรมาเนิ่นนานจะพบกับที่พักพิง” (เอลเลน จี. ไว้ท์, สงครามประวัติศาสตร์,หน้า 675)

พระคัมภีร์ใหม่บรรยายว่า ความหวังนั้นจะสำเร็จสมบูรณ์เมื่อพระคริสต์เสด็จมาครั้งที่สองและการสร้างโลกใหม่ (มัทธิว 26:29; วิวรณ์ 21) ดังนั้น ขณะที่คนชอบธรรมได้รับพรมากมายในชีวิตนี้ แต่ของประทานจากพระเจ้าอย่างครบถ้วนกำลังรอคอยพวกเขาเมื่ออาณาจักรของพระเจ้าจะกลับคืนมาอย่างสมบูรณ์เมื่อสิ้นสุดกาลเวลา

`การรับประกันว่าพระสัญญาต่าง ๆ ที่พระเจ้าทรงเตรียมไว้สำหรับเราที่พบในพระคัมภีร์ใหม่เกิดขึ้นที่กางเขน เกิดอะไรขึ้น ณ ที่นั่น เหตุใดจึงต้องเป็นที่กางเขน เราจะได้กำลังใจจากพระสัญญาเหล่านั้นอย่างไร`