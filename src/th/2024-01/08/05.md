---
title:  วันพุธ การหลอกลวงแห่งทางอธรรม
date:   21/02/2024
---

`อ่าน สดุดี 141 ผู้ประพันธ์สดุดีอธิษฐานขออะไร`

สดุดี 141 เป็นคำอธิษฐานขอการปกป้องจากการล่อลวงทั้งภายในและภายนอก ผู้ประพันธ์สดุดีไม่เพียงแต่ตกอยู่ในอันตรายจากแผนการของคนอธรรมเท่านั้น (สดุดี 141:9, 10) แต่ยังถูกล่อลวงให้ทำตัวเหมือนคนอธรรมอีกด้วย จุดอ่อนประการแรกคือ การควบคุมตนเองในการพูด ผู้ประพันธ์สดุดียังอธิษฐานขอให้พระเจ้าทรงเฝ้าระวังประตูริมฝีปาก (สดุดี 141:3) การบรรยายภาพลักษณะนี้เป็นการพาดพิงถึงการเฝ้าประตูเมืองในสมัยพระคัมภีร์ ซึ่งคือการปกป้องเมือง

นอกจากนี้ การล่อลวงยังหมายถึง การที่บุตรธิดาของพระเจ้าจะรับฟังคำแนะนำของคนชอบธรรมหรือจะยอมถูกยั่วยวนด้วยอาหารอันโอชะของคนอธรรม (สดุดี 141:4, 5) ผู้ประพันธ์สดุดีบรรยายถึงหัวใจของเขาว่าเป็นภัยคุกคามหลัก เนื่องจากการต่อสู้ที่แท้จริงเกิดขึ้นที่นั่น มีเพียงการอธิษฐานขอการไว้วางใจและการอุทิศตนต่อพระเจ้าอย่างไม่หยุดยั้งเท่านั้นที่จะช่วยบุตรของพระเจ้าจากการทดลองได้ (สดุดี 141:1, 2)

`อ่าน สดุดี 1:1 และสดุดี 141:4 ข้อพระคัมภีร์เหล่านี้บรรยายถึงลักษณะของการล่อลวงที่พัฒนาขึ้นเรื่อย ๆ และน่าดึงดูดไว้อย่างไร`

สดุดี 141:4 บรรยายถึงธรรมชาติของการล่อลวงที่ค่อย ๆ พัฒนาขึ้น ขั้นแรกคือ จิตใจเอนเอียงไปหาความชั่ว ขั้นที่สอง ประพฤติสิ่งที่ชั่วร้าย (ความหมายในภาษาฮีบรูเน้นย้ำถึงลักษณาการกระทำที่ซ้ำ ๆ) ขั้นที่สาม จิตใจที่กินของอันโอชะของคนชั่ว นั่นคือ การน่าปรารถนาการกระทำอันชั่วร้าย

การทดลองใน สดุดี 1:1 ก็เช่นเดียวกัน การทดลองเข้ามาขัดขวางบุตรของพระเจ้าไม่ให้เดินในทางของพระองค์ ด้วยการทำให้เขาเหล่านั้นเดินไปกับคนอธรรม ยืนอยู่ในทางของคนบาป และท้ายที่สุด นั่งอยู่ในที่นั่งของคนที่ชอบเยาะเย้ย เราจะต้องไม่เป็นเหมือนคนบาป คนอธรรมและคนที่ชอบเยาะเย้ย หรือปล่อยให้พวกเขาชักจูงเราให้ห่างจากพระเจ้า

พระธรรมสดุดีบรรยายลักษณะของการทดลองที่พัฒนาขึ้นเรื่อย ๆ มีเล่ห์เหลี่ยม และน่าดึงดูด มีเพียงการพึ่งพาพระเจ้าโดยสิ้นเชิงเท่านั้นที่จะรับประกันชัยชนะได้ พระธรรมสดุดีเน้นความสำคัญของถ้อยคำที่เราพูดและฟังเมื่อเราอยู่ท่ามกลางการทดลอง จุดจบของคนอธรรมและคนชอบธรรมสอนผู้คนให้แสวงหาปัญญาจากพระเจ้า (สดุดี 1:4-6; สดุดี 141:8-10) การแก้แค้นสุดท้ายแก่บุตรธิดาของพระเจ้าในบทเพลงสดุดีทั้งสองบทนี้เป็นเรื่องของอนาคต ซึ่งหมายความว่า ผู้เชื่อได้รับการเรียกให้ไว้วางใจในพระเจ้าและรอคอยพระองค์ด้วยความอดทน