---
title:  วันพฤหัสบดี การพิพากษาของพระเจ้าและสถานนมัสการ
date:   08/02/2024
---

`อ่าน สดุดี 96:6-10; สดุดี 99:1-4; และสดุดี 132:7-9, 13-18 การพิพากษาของพระเจ้าเกิดขึ้นที่ใด และคำตอบมีความหมายอย่างไรสำหรับเรา สถานนมัสการช่วยเราให้เข้าใจว่า พระเจ้าจะทรงจัดการกับความชั่วร้ายอย่างไร`

การพิพากษาของพระเจ้ามีความสัมพันธ์อย่างใกล้ชิดกับสถานนมัสการ สถานนมัสการเป็นสภาพแวดล้อมที่ผู้ประพันธ์สดุดีเข้าใจถึงปัญหาความชั่วร้ายที่จะได้รับการแก้ไข (สดุดี 73:17-20) สถานนมัสการถูกกำหนดให้เป็นสถานที่แห่งการพิพากษาของพระเจ้าตามที่ระบุไว้ในการพิพากษาของอูริม (กันดารวิถี 27:21) และบนทับทรวงแห่งการพิพากษาของมหาปุโรหิต (อพยพ 28:15, 28-30) ด้วยเหตุนี้ เพลงสดุดีหลายบทจึงพรรณนาถึงพระเจ้าบนบัลลังก์ของพระองค์ในสถานนมัสการพร้อมที่จะพิพากษาความบาปและความชั่วร้ายของโลกนี้

แผนการแห่งความรอดเปิดเผยในสถานนมัสการ ศาสนานอกรีตส่วนมากเข้าใจว่าบาปเป็นรอยเปรอะเปื้อนทางกาย ซึ่งจะกำจัดออกไปได้โดยพิธีกรรมเวทมนตร์ แต่ในทางกลับกัน พระคัมภีร์ถือว่าบาปเป็นการละเมิดกฎศีลธรรมของพระเจ้า ความบริสุทธิ์ของพระเจ้าหมายความว่า พระองค์ทรงรักความยุติธรรมและความชอบธรรม ในทำนองเดียวกัน ประชากรของพระเจ้าก็ควรจะแสวงหาความยุติธรรมและความชอบธรรม และควรนมัสการพระเจ้าในความบริสุทธิ์ของพระองค์ การที่จะทำเช่นนี้ได้ พวกเขาจะต้องรักษาพระบัญญัติของพระเจ้า ซึ่งเป็นการแสดงออกถึงความบริสุทธิ์ของพระองค์

ดังนั้น สถานนมัสการจึงเป็นสถานที่แห่งการอภัยบาปและฟื้นฟูความชอบธรรมดังที่ระบุด้วยพระที่นั่งของพระเจ้าและเป็นที่ “ถวายเครื่องบูชาอันชอบธรรม” (เฉลยธรรมบัญญัติ 33:19; สดุดี 4:5)

กระนั้น “พระเจ้าผู้ให้อภัย” ก็ทำการแก้แค้นเหนือการกระทำอันชั่วร้ายของผู้ที่ไม่กลับใจ (สดุดี 99:8) สถานนมัสการคือสถานที่แห่งการพิพากษาของพระเจ้า ซึ่งเห็นได้จากความบริสุทธิ์ของพระเจ้าที่ไม่เปลี่ยนแปลงและพระองค์ปรารถนาให้ดำเนินชีวิตอย่างชอบธรรมตามข้อกำหนดในพันธสัญญาของพระเจ้า

การพิพากษาของพระเจ้าจากศิโยนส่งผลให้คนชอบธรรมเกิดความผาสุกและคนอธรรมพ่ายแพ้ (สดุดี 132:13-18) สถานนมัสการให้ความหวังในความปิติยินดีของการเสด็จมาของพระเจ้าในฐานะผู้พิพากษา โดยเฉพาะในวันแห่งการชำระล้างบาป ในทำนองเดียวกัน พระธรรมสดุดียังเน้นถึงความแน่นอนในการเสด็จมาของพระผู้ทรงพิพากษา (สดุดี 96:13; สดุดี 98:9) ซึ่งคือ พระเยซูคริสต์ในสถานศักดิ์สิทธิ์แห่งฟ้าสวรรค์ (วิวรณ์ 11:15-19)

`อ่าน โรม 8:34  สิ่งที่พระคริสต์ทรงกระทำในสถานศักดิ์สิทธิ์บนสวรรค์เป็นข่าวดีสำหรับผู้คนของพระองค์อย่างไร `