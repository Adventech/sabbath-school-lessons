---
title:  วันพุธ เทความโกรธของพระองค์
date:   07/02/2024
---

`อ่าน สดุดี 58:6-8; สดุดี 69:22-28; สดุดี 83:9-17; สดุดี 94:1, 2; และสดุดี 137:7-9 บทเพลงสดุดีเหล่านี้สื่อถึงความรู้สึกอย่างไร ใครเป็นหน่วยงานแห่งการพิพากษาในบทสดุดีนี้`

สดุดีบางบทวิงวอนพระเจ้าให้แก้แค้นบุคคลและประชาชาติที่ตั้งใจจะทำร้ายหรือได้ทำร้ายผู้ประพันธ์หรือประชากรของพวกเขา บทเพลงสดุดีเหล่านี้ฟังดูแล้วอาจงุนงง เพราะการใช้ภาษาที่รุนแรงและเห็นได้ชัดว่ามีความขัดแย้งกับหลักการในพระคัมภีร์ในเรื่องของการรักศัตรู (มัทธิว 5:44)

กระนั้น ความขุ่นเคืองของผู้ประพันธ์สดุดีเมื่อต้องเผชิญกับความทุกข์ยากนั้นเป็นสิ่งดี เพราะมันหมายความว่าผู้ประพันธ์สดุดีให้ความสำคัญกับสิ่งที่ถูกและผิดอย่างจริงจังมากกว่าคนอีกจำนวนมาก เขาเอาใจใส่ความชั่วร้ายที่เกิดขึ้นในโลกนี้เป็นอย่างมาก ไม่ใช่เพียงแค่สิ่งที่เกิดขึ้นกับตัวเขาเองเท่านั้น แต่กับคนอื่น ๆ ด้วยเช่นกัน

อย่างไรก็ตาม ผู้ประพันธ์สดุดีไม่ได้กล่าวว่าตนเองเป็นตัวแทนของการแก้แค้น แต่เขากลับปล่อยให้การแก้แค้นอยู่ในพระหัตถ์ของพระเจ้าแต่เพียงผู้เดียว เพลงสดุดีบทนี้ทำให้ระลึกถึงคำสาปแช่งแห่งพันธสัญญาของพระเจ้า (เฉลยธรรมบัญญัติ 27:9-16) และเป็นการวิงวอนขอให้พระเจ้าปฏิบัติตามที่พระองค์ทรงสัญญาไว้

บทเพลงสดุดีไม่เพียงแต่เป็นคำอธิษฐานของผู้ประพันธ์เท่านั้น แต่ยังเป็นคำประกาศเชิงพยากรณ์เกี่ยวกับการพิพากษาที่ใกล้จะเกิดขึ้นของพระเจ้าอีกด้วย สดุดี 137 สะท้อนคำกล่าวของผู้เผยพระวจนะด้วยการประกาศว่าพระเจ้าจะพิพากษาบาบิโลน ความหายนะที่ชาวบาบิโลนนำมาสู่ชนชาติอื่นจะหันกลับมาที่พวกเขา บทเพลงสดุดีสื่อถึงคำเตือนจากพระเจ้าที่ว่า ความชั่วร้ายจะไม่ดำเนินต่อไปโดยที่ไม่ได้รับโทษ

การลงโทษของพระเจ้าวัดกันด้วยความยุติธรรมและพระคุณ บุตรธิดาของพระเจ้าได้รับการร้องเรียกให้อธิษฐานเผื่อผู้ที่ปฏิบัติไม่ดีต่อพวกเขา กระทั่งหวังว่าเขาเหล่านั้นจะกลับใจใหม่ (สดุดี 83:18; เยเรมีย์ 29:7)

อย่างไรก็ตาม ขณะที่เราพยายามปรับสดุดีบทนี้ให้สอดคล้องกับบรรทัดฐานของพระคัมภีร์ในเรื่องของการรักศัตรู เราต้องระวังที่จะไม่ลดประสบการณ์อันเจ็บปวดที่แสดงออกในถ้อยคำเหล่านั้นลง พระเจ้าทรงรับรู้ถึงความทุกข์ทรมานของบุตรธิดาของพระองค์ และทรงรับรองกับพวกเขาว่า “ความตายของผู้จงรักภักดีต่อพระองค์ สำคัญในสายพระเนตรพระยาห์เวห์” (สดุดี 116;15) การพิพากษาของพระเจ้าบังคับให้ประชากรของพระองค์เปล่งเสียงต่อต้านความชั่วร้ายทุกประการและแสวงหาอาณาจักรของพระเจ้าที่กำลังมาถึง บทเพลงสดุดียังเป็นกระบอกเสียงแก่ผู้ที่ทนทุกข์ ให้พวกเขาได้รู้ว่า พระเจ้าทรงทราบถึงความทุกข์ทรมานของพวกเขาและวันหนึ่งความยุติธรรมจะมาถึง

`มีใครบ้างที่ไม่เคยคิดหรือจินตนาการที่จะแก้แค้นผู้ที่ทำผิดร้ายแรงต่อพวกเขาหรือต่อคนที่พวกเขารัก เพลงสดุดีบทนี้ช่วยให้คุณมองความรู้สึกเช่นนั้นในมุมมองที่ถูกต้องได้อย่างไร`