---
title:  วันจันทร์ ความยุติธรรมสำหรับผู้ทนทุกข์
date:   05/02/2024
---

`อ่าน สดุดี 9:18; สดุดี 12:5; สดุดี 40:17; สดุดี 113:7; สดุดี 146:6-10; และสดุดี 41:1-3 ข้อพระคัมภีร์เหล่านี้ให้ข่าวสารอะไรแก่เรา แม้แต่สำหรับยุคปัจจุบันนี้`

พระเจ้าทรงเอาใจใส่และห่วงใยในความยุติธรรมเป็นพิเศษ ความยุติธรรมสำหรับกลุ่มคนอ่อนแอ ได้แก่ คนขัดสน คนยากจน คนถูกกดขี่ ลูกกำพร้า หญิงหม้าย พ่อหม้าย และคนต่างถิ่น พระธรรมสดุดีก็เหมือนกับพระบัญญัติและผู้เผยพระวจนะ ซึ่งชัดเจนตรงประเด็น (อพยพ 22:21-27; อิสยาห์ 3:13-15)

สดุดีหลายบทใช้คำว่า “ยากจนและขัดสน” สำหรับผู้ต้องทนทุกข์ และหลีกเลี่ยงการใช้คำศัพท์เฉพาะทางสำหรับชนชาติและศาสนาที่เป็นเช่นนี้ก็เพื่อเน้นย้ำถึงความเอาใจใส่ของพระเจ้าต่อมวลมนุษชาติในทางสากล

คำว่า “ยากจนและขัดสน” ไม่ได้จำกัดอยู่เพียงความยากจนทางวัตถุ แต่ยังหมายถึงความอ่อนแอและการไม่สามารถช่วยเหลือตนเองได้ คำศัพท์นี้วิงวอนขอพระเมตตาจากพระเจ้า และสื่อถึงแนวคิดที่ว่า ผู้ทนทุกข์อยู่เพียงลำพังและไม่ได้รับความช่วยเหลือจากแหล่งอื่นใดนอกจากพระเจ้า การพรรณนาภาพ “ยากจนและขัดสน” ยังแสดงให้เห็นถึงความจริงใจ ความสัตย์จริง และความรักของบุคคลหนึ่งต่อพระเจ้า ในการสารภาพที่จะพึ่งพาพระเจ้าโดยสิ้นเชิง และละทิ้งการพึ่งพาตนเองและความดื้อดึง

ในขณะเดียวกัน การดูแลเอาใจใส่ผู้ด้อยโอกาส (สดุดี 41:1-3) แสดงให้เห็นถึงความสัตย์ซื่อของผู้คนต่อพระเจ้า การทำชั่วต่อผู้ที่อ่อนแอถือเป็นบาปที่เลวร้ายอย่างยิ่งในวัฒนธรรมพระคัมภีร์ (เฉลยธรรมบัญญัติ 15:7-11) พระธรรมสดุดีดลใจผู้สัตย์ซื่อให้เปล่งเสียงต่อต้านการกดขี่ทุกรูปแบบ

พระธรรมสดุดีเน้นย้ำว่า การยึดมั่นในวิถีทางของตนซึ่งเป็นมนุษย์ที่เน่าเปื่อยถือว่าเป็นแหล่งปัญญาและให้ความมั่นคงสูงสุดนั้นไร้ประโยชน์ ประชากรของพระเจ้าจะต้องต่อต้านการล่อลวงให้เชื่อว่าจะได้รับความรอดจากสถาบันและผู้นำที่เป็นมนุษย์ โดยเฉพาะอย่างยิ่งพวกที่ออกห่างจากวิถีของพระเจ้า

ด้วยพระคุณของพระองค์ พระเจ้าทรงระบุพระองค์เองว่าเป็นคนยากจนด้วยการลงมาเป็นคนยากจนเอง เพื่อว่าด้วยความยากจนของพระองค์ คนจำนวนมากจะได้มั่งมี (2 โครินธ์ 8:9) ความมั่งคั่งของพระคริสต์รวมถึงการช่วยให้รอดจากความทุกข์ที่เกิดจากบาปทุกประการ และพระองค์ทรงสัญญาว่าเราจะได้รับชีวิตนิรันดร์ในอาณาจักรของพระเจ้า (วิวรณ์ 21:4) พระเยซูคริสต์ทรงให้พระสัญญาในพระธรรมสดุดีสำเร็จในฐานะผู้พิพากษาของพระเจ้า พระองค์จะทรงพิพากษาทุก ๆ การเอาเปรียบของผู้ขาดแคลน รวมถึงการละเลยต่อพวกเขา (มัทธิว 25:31-46)

`เรานึกถึงคน “ยากจนและขัดสน” ที่อยู่ในหมู่พวกเรามากแค่ไหน และเราทำเพื่อพวกเขามากแค่ไหน`