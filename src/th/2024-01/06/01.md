---
title:  เราจะลุกขึ้น
date:   03/02/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 18:3-18; สดุดี 41:1-3; เฉลยธรรมบัญญัติ 15:7-11; สดุดี 82; สดุดี 96:6-10; สดุดี 99:1-4; โรม 8:34

> <p>ข้อควรจำ</p>
> “พระยาห์เวห์ตรัสว่า ‘เราจะลุกขึ้นเดี๋ยวนี้ เพราะคนยากจนถูกข่มเหงและคนขัดสนคร่ำครวญ เราจะจัดให้เขาอยู่ในที่ปลอดภัยซึ่งเขาปรารถนาไปอยู่’ ” (สดุดี 12:5)

ยุคของเรามิใช่ยุคเดียวที่ความชั่วร้าย ความอยุติธรรม และการกดขี่เดือดดาล ผู้ประพันธ์สดุดีก็มีชีวิตอยู่ในยุคแบบนั้นเช่นกัน ไม่ว่าจะเป็นเช่นไร แต่พระธรรมสดุดีก็เป็นพระวจนะของพระเจ้าที่ต่อต้านความรุนแรงและการกดขี่ในโลกนี้ โลกของเราในปัจจุบันและของผู้ประพันธ์ด้วยเช่นกัน

แน่นอนว่า องค์พระผู้เป็นเจ้าทรงอดกลั้นและอดทนนาน มิทรงต้องการให้ใครคนใดคนหนึ่งพินาศ แต่ปรารถนาให้กลับใจและเปลี่ยนวิถีทางของตน (2 เปโตร 3:9-15) ถึงแม้ว่าเวลาที่เหมาะสมของพระเจ้าในการเข้าแทรกแซงไม่ได้ตรงกับความคาดหวังของมนุษย์เสมอไป แต่วันแห่งการพิพากษาของพระเจ้ากำลังใกล้เข้ามาแล้ว (สดุดี 96:13; สดุดี 98:9) เราเพียงต้องวางใจในพระองค์และในพระสัญญาของพระองค์ จนกว่าวันนั้นจะมาถึง

มีเพียงพระผู้สร้างผู้ซึ่งบัลลังก์ของพระองค์ตั้งอยู่บนความชอบธรรมและความยุติธรรม (สดุดี 89:14; สดุดี 97:2) เท่านั้นที่จะประทานความมั่นคงและเจริญรุ่งเรืองแก่โลกนี้ด้วยการพิพากษาอันสูงสุดได้ มุมมองสองประการในการพิพากษาของพระเจ้าคือ การช่วยกู้ผู้ที่ถูกกดขี่และการทำลายล้างคนอธรรม (สดุดี 7:6-17) 

นี่คือสิ่งที่เราได้รับพระสัญญาไว้ และแน่นอนว่าวันหนึ่งจะมาถึง แต่มาในเวลาของพระเจ้า มิใช่เวลาของเรา และนี่เป็นประเด็นที่ผู้ประพันธ์สดุดีเน้นย้ำ