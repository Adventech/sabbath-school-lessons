---
title:  วันอังคาร เจ้าจะพิพากษาอย่างอยุติธรรมอีกนานเท่าใด
date:   06/02/2024
---

องค์พระผู้เป็นเจ้าทรงมอบสิทธิอำนาจแก่พวกผู้นำอิสราเอลเพื่อรักษาความยุติธรรมในอิสราเอล (สดุดี 72:1-7, 12-14) กษัตริย์ของอิสราเอลจะต้องใช้อำนาจนี้ตามพระประสงค์ของพระเจ้า ความกังวลหลักของผู้นำควรเป็นการประกันสันติภาพและความยุติธรรมในแผ่นดินและดูแลผู้ด้อยโอกาสทางสังคม เมื่อนั้นแผ่นดินและประชากรทั้งหมดจะเจริญรุ่งเรือง การสัตย์ซื่อต่อพระเจ้าจะเสริมกำลังให้กับบัลลังก์ของกษัตริย์ มิใช่ด้วยอำนาจของมนุษย์

`อ่าน สดุดี 82 จะเกิดอะไรขึ้นเมื่อผู้นำบิดเบือนความยุติธรรมและกดขี่ประชากรที่เขาได้รับมอบหมายให้ปกป้อง`

พระเจ้าทรงประกาศการพิพากษาของพระองค์เหนือผู้พิพากษาที่ทุจริตของอิสราเอลใน สดุดี 82 เห็นได้ชัดว่า “พระทั้งหลาย” (สดุดี 82:1, 6) ไม่ใช่เทพเจ้าหรือทูตของคนนอกรีต เพราะสิ่งเหล่านี้ไม่เคยได้รับมอบหมายให้มอบความยุติธรรมแก่ประชากรของพระเจ้า ฉะนั้น สิ่งเหล่านี้จึงไม่อาจถูกตัดสินได้ว่าไม่ปฏิบัติตามกฎของพระองค์ คำตัดสินที่ระบุไว้ใน สดุดี 82:2-4 สะท้อนกฎของโตราห์ โดยระบุว่า “พระทั้งหลาย” เป็นบรรดาผู้นำของชาวอิสราเอล (เฉลยธรรมบัญญัติ 1:16-18; เฉลยธรรมบัญญัติ 16:18-20; ยอห์น 10:33-35) พระเจ้าทรงตั้งคำถามกับ “บุตรของมนุษย์” ว่าพวกเขาตัดสินอย่างยุติธรรมแล้วหรือ และคำลงโทษของพวกเขาถูกประกาศไป เพราะพบว่าพวกเขานั้นไม่ชอบธรรม พวกผู้นำเดินโซซัดโซเซอยู่ในความมืดโดยปราศจากความรู้ (สดุดี 82:5) เพราะพวกเขาได้ละทิ้งพระบัญญัติของพระเจ้าซึ่งเป็นความสว่าง (สดุดี 119:105)

พระคัมภีร์สนับสนุนมุมมองที่ว่า องค์พระผู้เป็นเจ้าทรงเป็นพระเจ้าองค์เดียว พระเจ้าทรงแบ่งการปกครองโลกนี้ของพระองค์แก่ผู้นำที่เป็นมนุษย์ที่ได้รับการแต่งตั้งให้เป็นตัวแทนของพระองค์ (โรม 13:1) อย่างไรก็ตาม บ่อยแค่ไหนที่ตัวแทนที่เป็นมนุษย์เหล่านี้บิดเบือนหน้าที่รับผิดชอบที่พวกเขาได้รับ ทั้งในประวัติศาสตร์และแม้กระทั่งในปัจจุบัน

สดุดี 82 เป็นการเปิดโปงการละทิ้งความเชื่อของผู้นำบางคนที่เชื่อว่าตนเองเป็น “พระ” เหนือผู้อื่น แม้พระเจ้าจะประทานสิทธิอำนาจและสิทธิพิเศษแก่ผู้นำชาวอิสราเอล จนได้รับการเรียกว่า “บุตรองค์ผู้สูงสุด” และเป็นตัวแทนของพระองค์ พระเจ้าก็ทรงปฏิเสธผู้นำที่ชั่วร้ายเหล่านี้ พระเจ้าทรงเตือนพวกเขาว่า พวกเขาเป็นมนุษย์และอยู่ภายใต้กฎศีลธรรมเดียวกันกับมนุษย์ทุกคน ไม่มีใครที่อยู่เหนือกฎของพระเจ้า (สดุดี 82:6-8)

พระเจ้าจะทรงพิพากษาคนทั้งโลก รวมทั้งประชากรของพระองค์ก็ต้องให้การต่อพระเจ้าเช่นกัน ทั้งผู้นำและประชาชนควรเลียนแบบอย่างของพระเจ้าผู้พิพากษาและมีความหวังสูงสุดในพระองค์

`คุณมีอำนาจเหนือผู้อื่นแบบใดบ้าง คุณใช้อำนาจนั้นอย่างยุติธรรมเพียงใด จงระวัง`