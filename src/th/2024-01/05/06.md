---
title:  วันพฤหัสบดี เกรงว่าคนชอบธรรมจะถูกล่อลวง
date:   01/02/2024
---

`อ่าน สดุดี 37:1, 8; สดุดี 49:5-7; สดุดี 94:3-7; และสดุดี 125:3 ผู้ประพันธ์สดุดีต้องดิ้นรนกับอะไร`

บทเพลงสดุดีเหล่านี้คร่ำครวญถึงความเจริญรุ่งเรืองของคนอธรรมในตอนนั้น และความจริงนี้ท้าทายคนชอบธรรม คนอธรรมไม่เพียงแต่เจริญรุ่งเรืองเท่านั้น แต่บางครั้งก็ยังดูหมิ่นพระเจ้าอย่างเปิดเผยและกดขี่ผู้อื่นอีกด้วย ปัญหาที่ชวนให้สับสนคือ ในขณะที่ “คทาของความอธรรม” (สดุดี 125:3) ครอบครองโลกนั้น “พระคทาเที่ยงธรรม” (สดุดี 45:6) ดูเหมือนจะล้มเหลว ถ้าอย่างนั้นแล้ว ทำไมเราไม่ยอมแพ้และรับเอาความชั่วร้ายเหมือนที่คนอื่น ๆ ทำเสียเล่า

`อ่าน สดุดี 73:1-20, 27 อะไรทำให้ผู้ประพันธ์สดุดีผ่านพ้นวิกฤตได้ ปลายทางของคนที่วางใจในสิ่งที่ไม่ใช่ความจริงคืออะไร (ดูใน 1 เปโตร 1:17)`

ขณะที่ผู้ประพันธ์สดุดี 73 ยังคงเน้นความสนใจไปที่ความชั่วช้าในโลกปัจจุบัน เขาไม่อาจมองเห็นภาพรวมจากมุมมองของพระเจ้าได้ ความเจริญรุ่งเรืองของความชั่วที่ก่อให้เกิดปัญหาต่อความเชื่อนั้นท่วมท้นใจเขา เขาเชื่อด้วยว่า ข้อโต้แย้งของเขาที่กล่าวว่าความเชื่อไร้ประโยชน์นั้นตั้งอยู่บนพื้นฐานของความเป็นจริง

อย่างไรก็ตาม สดุดี 73 แสดงให้เห็นว่า “สิ่งเหล่านี้เยาะเย้ยผู้ที่มองข้ามข้อแรกของสดุดีบทนี้ ซึ่งเป็นบทสรุปของบทเพลงสดุดีทั้งบท คือ ‘แน่ทีเดียว พระเจ้าทรงดีต่ออิสราเอล ต่อบุคคลผู้มีใจบริสุทธิ์’ ” (Johannes Bugenhagen, Reformation Commentary on Scripture (Downers Grove, IL: InterVarsity Press, 12 2018), p. 11)

ผู้ประพันธ์สดุดีถูกนำพาไปยังสถานนมัสการ ซึ่งเป็นสถานที่แห่งการปกครองสูงสุดของพระเจ้า และได้รับคำเตือนที่นั่นว่า “วันนี้” เป็นเพียงภาพชิ้นหนึ่งของภาพโมเสคทั้งหมด และเขาควรคำนึงถึง “ปลายทาง” เมื่อคนอธรรมจะเผชิญกับการพิพากษาของพระเจ้า การที่ผู้ประพันธ์สดุดีเข้าใจความจริงนี้ในสถานนมัสการและสารภาพความโง่เขลาก่อนหน้านี้ของเขาแสดงให้เห็นว่า ความจริงสามารถเข้าใจได้ด้วยมุมมองฝ่ายจิตวิญญาณเท่านั้น ไม่ใช่ด้วยตรรกะของมนุษย์

`พระสัญญาของพระเจ้าเรื่องการพิพากษาโลกและสรรพสิ่งที่ชั่วร้าย เสริมกำลังแก่คุณอย่างไร ในเมื่อตอนนี้ความชั่วร้ายมากมายยังไม่ได้รับการลงโทษ`