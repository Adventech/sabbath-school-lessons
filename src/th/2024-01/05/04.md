---
title:  วันอังคาร พระเจ้าทรงอยู่ที่ไหน
date:   30/01/2024
---

`อ่าน สดุดี 42:1-3; สดุดี 63:1; สดุดี 69:1-3; และสดุดี 102:1-7 อะไรที่ทำให้ผู้ประพันธ์สดุดีเจ็บปวดอย่างมาก`

ไม่เพียงแต่ความทุกข์ส่วนตัวและของที่ชุมชนเท่านั้นที่รบกวนใจผู้ประพันธ์สดุดี แต่ดูเหมือนว่าพระเจ้าจะไม่ทรงสนพระทัยต่อความยากลำบากของผู้รับใช้พระองค์ด้วย การที่พระเจ้ามิได้ทรงอยู่ด้วยนั้นรู้สึกเหมือนการกระหายน้ำอย่างรุนแรงในดินแดนแห้งแล้ง (สดุดี 42:1-3; สดุดี 63:1) และความปวดร้าวแสนสาหัส (สดุดี 102:2-4) ผู้ประพันธ์สดุดีรู้สึกห่างไกลจากพระเจ้า และเปรียบเทียบตนเองเหมือนนกที่อยู่โดดเดี่ยว “ข้าพระองค์เป็นเหมือนนกฮูกแห่งถิ่นทุรกันดารดุจนกเค้าแมวแห่งที่ร้างเปล่า ข้าพระองค์นอนไม่หลับ ข้าพระองค์เหมือนนกโดดเดี่ยวบนหลังคาบ้าน” (สดุดี 102:6, 7)

การกล่าวถึงถิ่นทุรกันดารเน้นย้ำถึงความรู้สึกโดดเดี่ยวจากพระเจ้า นกที่ “โดดเดี่ยวบนหลังคาบ้าน” อยู่นอกรังที่ซึ่งเป็นที่พักผ่อนของมัน ผู้ประพันธ์สดุดีร้องทูลต่อพระเจ้า “จากที่ลึก” ราวกับว่าจมลงอยู่ในน้ำที่ท่วมใหญ่และ “จมอยู่ในเลนลึก” (สดุดี 69:1-3; สดุดี 130:1) ภาพเหล่านี้พรรณนาถึงสถานการณ์ที่คับขันซึ่งไม่มีทางหนีรอดได้ ยกเว้นแต่การเข้าแทรกแซงจากพระเจ้า

`อ่าน สดุดี 10:12; สดุดี 22:1; สดุดี 27:9; และสดุดี 39:12 ผู้ประพันธ์สดุดีตอบสนองต่อการที่ดูเหมือนว่าพระเจ้ามิได้ทรงอยู่ด้วยอย่างไร`

เป็นเรื่องน่าทึ่งที่ผู้ประพันธ์สดุดีตั้งปณิธานที่จะไม่นิ่งเฉยเมื่อต้องเผชิญกับความเงียบงันของพระเจ้า ผู้ประพันธ์สดุดีเชื่อในการอธิษฐานอย่างแน่วแน่ เพราะการอธิษฐานจะนำเขาไปยังพระเจ้าผู้ทรงพระชนม์และเปี่ยมด้วยพระคุณ พระเจ้ายังคงอยู่ที่นั่น แม้จะดูเหมือนว่าพระองค์ไม่อยู่ก็ตาม พระองค์ยังคงเป็นพระเจ้าองค์เดียวที่สดับรับฟังพวกเขาในอดีต ดังนั้นพวกเขาจึงมั่นใจว่าพระเจ้าจะทรงสดับรับฟังพวกเขาในเวลานี้ด้วย

ด้วยโอกาสที่พระเจ้าทรงนิ่งเงียบ ทำให้ผู้ประพันธ์สดุดีพิจารณาตนเองและแสวงหาพระเจ้า ด้วยการสารภาพและวิงวอนอย่างถ่อมตน พวกเขารู้ว่าพระเจ้าจะไม่คงอยู่เช่นนั้นตลอดไป ผู้ประพันธ์สดุดีแสดงให้เห็นว่า การสื่อสารกับพระเจ้าจะต้องดำเนินต่อไป ไม่ว่าสถานการณ์ในชีวิตจะเป็นอย่างไร

`เราเรียนรู้อะไรจากการตอบสนองของผู้ประพันธ์สดุดีต่อการที่ดูเหมือนว่าพระเจ้าไม่ทรงอยู่ด้วย แล้วคุณจะตอบสนองอย่างไรในเวลาที่ดูเหมือนว่าพระเจ้าทรงนิ่งเงียบอยู่ อะไรเป็นสิ่งค้ำจุนความเชื่อของคุณ`