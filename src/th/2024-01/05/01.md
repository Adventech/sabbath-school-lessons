---
title:  ร้องเพลงของพระยาห์เวห์ในแผ่นดินต่างด้าว
date:   27/01/2024
---

### อ่านข้อพระคัมภีร์สำหรับบทเรียนสัปดาห์นี้
สดุดี 79:5-13; สดุดี 88:3-12; สดุดี 69:1-3; สดุดี 22:1; สดุดี 77; สดุดี 73:1-20; 1 ปโตร 1:17

> <p>ข้อควรจำ</p>
> “เราจะร้องเพลงของพระยาห์เวห์ได้อย่างไร ที่ในแผ่นดินต่างด้าว” (สดุดี 137:4)

เราไม่จำเป็นต้องเจาะลึกลงในพระธรรมสดุดีเพื่อค้นว่าพระธรรมสดุดีประพันธ์ขึ้นในโลกที่ไม่สมบูรณ์ โลกแห่งบาป ความชั่วร้าย ความทุกข์ทรมาน และความตาย การทรงสร้างอย่างมั่นคงซึ่งดำเนินการโดยองค์พระผู้เป็นเจ้าสูงสุด และกฎอันชอบธรรมของพระองค์ถูกความชั่วร้ายคุกคามอยู่ตลอดเวลา ขณะที่บาปทำให้โลกเสียหายมากขึ้นเรื่อย ๆ แผ่นดินโลกจึงกลายเป็น “แผ่นดินต่างด้าว” สำหรับประชากรของพระเจ้ามากยิ่ง ๆ ขึ้น ความจริงนี้สร้างปัญหาให้กับผู้ประพันธ์สดุดี คือ เราจะใช้ชีวิตด้วยความเชื่ออย่างไรในแผ่นดินต่างด้าว

ดังที่เราได้เห็นแล้วว่า ผู้ประพันธ์สดุดียอมรับการปกครองและอำนาจสูงสุดของพระเจ้า รวมถึงการพิพากษาอันชอบธรรมของพระองค์ด้วย พวกเขารู้ว่าพระเจ้าทรงเป็นที่ลี้ภัยนิรันดร์และไม่เคยทำให้ต้องผิดหวัง และทรงช่วยเหลือในยามยากลำบาก ด้วยเหตุผลเช่นนี้ ผู้ประพันธ์สดุดีบางครั้งก็สับสน (จะมีใครบ้างที่จะไม่สับสน) เนื่องจากการที่ดูเหมือนว่าพระเจ้ามิได้ทรงอยู่ที่นั่น และความชั่วร้ายที่เจริญรุ่งเรืองต่อเบื้องพระพักตร์พระเจ้าผู้ทรงแสนดีและปกครองสูงสุด ลักษณะที่ขัดแย้งกันของพระธรรมสดุดีที่แสดงออกในคำอธิษฐานนั้นแสดงให้เห็นในการตอบสนองของผู้ประพันธ์สดุดีต่อความเงียบงันของพระเจ้า กล่าวอีกนัยหนึ่ง ผู้ประพันธ์สดุดีตอบสนองต่อการรับรู้ว่าพระเจ้ามิได้ทรงอยู่ด้วย เช่นเดียวกับการสถิตอยู่ด้วยของพระเจ้า