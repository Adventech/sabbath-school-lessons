---
title:  วันศุกร์ ศึกษาเพิ่มเติม
date:   02/02/2024
---

อ่าน สดุดี 56 และหนังสือ เคล็ดลับแห่งความสุข ของนาง เอลเลน จี. ไว้ท์. เรื่อง “ชื่นชมยินดีในองค์พระผู้เป็นเจ้า” หน้า 115-126 ประชากรของพระเจ้าในทุกยุคสมัยก็เหมือนกับผู้ประพันธ์สดุดีที่มักสงสัยว่าจะร้องเพลงของพระเจ้าใน “แผ่นดินต่างด้าว” ได้อย่างไร ความเชื่อของเราในการปกครองสูงสุดของพระเจ้าถูกท้าทาย บางครั้งก็โดนอย่างหนัก และเราก็อาจครุ่นคิดว่า พระเจ้าทรงควบคุมอยู่จริง ๆ หรือ ยังทรงพลังและแสนดีดังที่พระคัมภีร์กล่าวไว้จริงหรือ

ความเชื่อในพระคัมภีร์บ่อยครั้งสื่อถึงความไม่แน่นอนและความสงสัยมากพอ ๆ กับความมั่นใจและการยืนยัน บางครั้งความไม่แน่นอนและความสงสัย โดยเฉพาะเมื่อต้องเผชิญกับความชั่วร้ายและดูเหมือนว่าพระเจ้ามิได้ทรงอยู่ด้วย เป็นความรู้สึกที่แทบจะทนไม่ไหว กระนั้น ความไม่แน่นอนต้องไม่เกี่ยวกับพระเจ้า รวมถึงความรัก ลักษณะอันชอบธรรมและความไว้วางใจได้ของพระองค์ ผู้ประพันธ์สดุดีอาจจะมีอนาคตที่ไม่แน่นอน แต่พวกเขาก็มักจะวิงวอนต่อความรักและความสัตย์ซื่ออันไม่ล้มเหลวของพระเจ้า

ในทำนองเดียวกัน เราก็ต้องปฏิบัติตามตัวอย่างเดียวกันนี้ “รวบรวมพลังของคุณทั้งหมด แล้วมองขึ้นเบื้องบน มิใช่มองลงที่ความยากลำบากของคุณ แล้วคุณจะไม่ล้มลงระหว่างทางเลย ในไม่ช้าคุณจะเห็นพระเยซูมาบนเมฆ ทรงยื่นพระหัตถ์ออกเพื่อช่วยคุณ และสิ่งที่คุณต้องทำคือ ยื่นมือของคุณออกไปด้วยความเชื่ออันเรียบง่ายและปล่อยให้พระองค์นำคุณ และเมื่อคุณวางใจคุณก็จะมีความหวัง โดยอาศัยความเชื่อในพระเยซู” (เอลเลน จี. ไว้ท์, คำพยานสำหรับคริสตจักร, เล่ม 5, หน้า. 578, 579)

ในเวลาที่พระเจ้า “ซ่อนพระพักตร์ของพระองค์” อย่าให้ประสิทธิภาพในการอธิษฐานของคุณตกต่ำลง แต่ในทางกลับกัน โอกาสเช่นนี้ทำให้ผู้ประพันธ์สดุดีพิจารณาตนเอง ระลึกถึงการช่วยให้รอดของพระเจ้าในอดีต และแสวงหาพระเจ้าด้วยการสารภาพบาปและทูลวิงวอนด้วยความถ่อมใจ (สดุดี 77:10-12; สดุดี 89:46-52) “ความเชื่อเข้มแข็งขึ้นเมื่อความขัดแย้งด้วยความสงสัยและอิทธิพลของฝั่งตรงข้ามเข้ามา ประสบการณ์ที่ได้รับจากการทดลองเหล่านี้มีค่ามากกว่าอัญมณีที่มีราคาแพงที่สุด” (เอลเลน จี. ไว้ท์, คำพยานสำหรับคริสตจักร, เล่ม 3, หน้า. 555)

**คำถามเพื่อการอภิปราย**

`ผู้ประพันธ์สดุดีมีความตึงเครียดอะไรเมื่อต้องเผชิญกับสิ่งชั่วร้าย คุณเผชิญกับความตึงเครียดอะไรบ้างที่คล้ายคลึงกัน และคุณจัดการกับมันอย่างไร คุณยังคงรักษาความเชื่อในช่วงเวลาเช่นนี้ได้อย่างไร`

`เมื่อความเชื่อในพระเจ้าของเราถูกทดสอบด้วยปัญหาต่าง ๆ หรือเราเห็นผู้คนที่ความทุกข์ยากทำให้พวกเขาสงสัยในคุณความดีและอำนาจของพระเจ้า เราจะค้นหาคำตอบต่อข้อสงสัยเหล่านี้ได้จากไหน`

`คุณจะตอบคำถามทั่วไปที่เกี่ยวกับความชั่วร้ายในโลกที่สร้างและค้ำจุนโดยพระเจ้าแห่งความรักผู้ทรงอำนาจสูงสุดอย่างไร มุมมองของความขัดแย้งครั้งยิ่งใหญ่ช่วยตอบคำถามนี้อย่างไร`