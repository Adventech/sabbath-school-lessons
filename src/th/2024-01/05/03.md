---
title:  วันจันทร์ ที่ประตูแห่งแดนคนตาย
date:   29/01/2024
---

`อ่าน สดุดี 41:1-4; สดุดี 88:3-12; และสดุดี 102:3-5, 11, 23, 24 ข้อพระคัมภีร์เหล่านี้บรรยายถึงประสบการณ์ใดบ้าง และคุณเห็นตัวคุณเองในสิ่งที่ข้อพระคัมภีร์เหล่านี้กล่าวอย่างไร`

คำอธิษฐานขอให้รอดพ้นจากความเจ็บป่วยและความตายแสดงให้เห็นว่า บุตรธิดาของพระเจ้าก็ไม่ได้รับการยกเว้นจากความทุกข์ทรมานของโลกนี้ พระธรรมสดุดีเผยให้เห็นความทุกข์ทรมานอย่างมหันต์ของผู้ประพันธ์สดุดี เขาไม่มีเรี่ยวแรง เหี่ยวเฉาเหมือนหญ้า กินไม่ได้ ถูกทิ้งไว้ท่ามกลางคนตาย เหมือนคนถูกฆ่าที่นอนอยู่ในหลุมศพ เป็นที่รังเกียจของมิตรสหาย ทนทุกข์และสิ้นหวัง 

บทเพลงสดุดีหลายบทสันนิษฐานว่า พระเจ้าทรงยอมให้ปัญหาเกิดขึ้นเนื่องจากการไม่เชื่อฟังของอิสราเอล ผู้ประพันธ์สดุดีตระหนักดีว่าบาปนำมาซึ่งความเจ็บป่วย ดังนั้น เขาจึงกล่าวถึงการให้อภัยที่มาก่อนการรักษาให้หาย (สดุดี 41:3, 4) อย่างไรก็ตาม สดุดีบางบทเช่น สดุดี 88 และสดุดี 102 ยอมรับว่าความทุกข์ทรมานของประชากรของพระเจ้านั้นเป็นความจริงของชีวิต ไม่ว่าจะเข้าใจยากเพียงไรก็ตาม

ในสดุดี 88 พระเจ้าถูกกล่าวหาว่าทรงนำผู้ประพันธ์สดุดีไปสู่แดนคนตาย (สดุดี 88:6-8) อย่างไรก็ตาม จงสังเกตว่า แม้ในยามที่มีการร้องทุกข์อย่างกล้าหาญที่สุด การคร่ำครวญนั้นเป็นการแสดงออกถึงความเชื่ออย่างชัดเจน เพราะหากพระเจ้าผู้ทรงปกครองสูงสุดทรงยอมให้เกิดปัญหา พระองค์ก็จะทรงฟื้นฟูความเป็นอยู่ที่ดีของบุตรธิดาของพระองค์ได้

เมื่ออยู่หน้าประตูหลุมศพ ผู้ประพันธ์สดุดีระลึกถึงความอัศจรรย์ ความรักเมตตา ความสัตย์ซื่อ และความชอบธรรมของพระเจ้า (สดุดี 88:10-12) แม้เขาจะรู้สึกว่าพระเจ้าข่มเหงเขา แต่ผู้ประพันธ์สดุดีก็ยังยึดพระเจ้าไว้แน่น แม้เขาจะต้องทนทุกข์ เขาก็ไม่ปฏิเสธความรักของพระเจ้าและรู้ว่าพระเจ้าทรงเป็นความรอดเดียวของเขา คำวิงวอนนี้แสดงให้เห็นว่า ผู้ประพันธ์สดุดีไม่เพียงแต่รู้ถึงความทุกข์ทรมานเท่านั้น แต่ยังรู้ซึ้งถึงพระคุณของพระเจ้าอีกด้วย และทั้งสองสิ่งนี้ไม่จำเป็นต้องแยกออกจากกัน

สรุปได้ว่า การที่พระเจ้าทรงยอมให้ความทุกข์ยากเกิดขึ้นและประทานการช่วยให้รอดของพระองค์ ทั้งสองสิ่งนี้เป็นการแสดงถึงอำนาจสูงสุดของพระองค์ เมื่อรู้ว่าสิ่งเหล่านี้อยู่ในการควบคุมของพระเจ้า ก็ทำให้เกิดความหวัง เมื่อเราอ่าน สดุดี 88 โดยระลึกถึงการทนทุกข์ของพระคริสต์ เราจะรู้สึกทึ่งกับความรักอันล้ำลึกของพระองค์ ที่พระองค์ทรงเต็มใจผ่านประตูแห่งความตายเพื่อประโยชน์ของมนุษยชาติทั้งปวง

`ลองนึกถึงพระเยซูบนไม้กางเขนและสิ่งที่พระองค์ต้องทนทุกข์เพราะความบาป การระลึกว่าพระเจ้าในพระคริสต์ทรงทนทุกข์ยิ่งกว่าเราทุกคน ช่วยให้เรายังคงรักษาความเชื่อแม้จะอยู่ท่ามกลางเวลาแห่งความทุกข์ทรมานและการทดลองได้อย่างไร`