---
title:  วันอาทิตย์ วันแห่งความชั่วร้าย
date:   28/01/2024
---

`อ่าน สดุดี 74:18-22 และสดุดี 79:5-13 เกิดอะไรขึ้นในข้อเหล่านี้`

ผู้ประพันธ์สดุดีพยายามเข้าใจความขัดแย้งครั้งยิ่งใหญ่ระหว่างพระเจ้ากับอำนาจชั่ว และเขาชี้ให้เห็นถึงความอดทนอดกลั้นที่ไม่อาจหยั่งรู้ของพระเจ้า รวมถึงพระปัญญาและฤทธิ์อำนาจอันไม่มีขอบเขตของพระองค์

ปัญหาความชั่วร้ายในพระธรรมสดุดีเป็นเรื่องหลักการทางศาสนศาสตร์ ซึ่งเป็นคำถามที่เกี่ยวข้องกับพระเจ้าอย่างหลีกเลี่ยงไม่ได้ กล่าวคือ ความพินาศของกรุงเยรูซาเล็มและพระวิหารถูกมองว่าเป็นเรื่องที่ทำให้พระเจ้าต้องเสื่อมเสียพระนาม เพราะเป็นการเปิดโอกาสให้คนนอกศาสนาดูหมิ่นพระเจ้า มรดกของพระเจ้า (ชนชาติอิสราเอล) เป็นเครื่องหมายของการเลือกสรรและพันธสัญญาของพระเจ้า (เฉลยธรรมบัญญัติ 4:32-38; เฉลยธรรมบัญญัติ 32:8, 9) ที่ไม่มีวันที่จะแตกหักแต่จะคงอยู่ตลอดไป แนวคิดเรื่องมรดกของพระเจ้ายังคงให้มุมมองของยุคสุดท้ายอีกด้วย เนื่องจากวันหนึ่งบรรดาประชาชาติทั้งหมดจะกลายเป็นมรดกของพระเจ้าและจะรับใช้พระองค์ แนวคิดที่กล่าวว่า นานาประชาชาติจะบุกรุกมรดกของพระเจ้าคุกคามพระสัญญาอันศักดิ์สิทธิ์นี้

ไม่ต้องสงสัยเลยว่า ผู้ประพันธ์สดุดียอมรับว่า บาปของผู้คนได้ทำลายความสัมพันธ์แห่งพันธสัญญากับพระเจ้า และนำผลทั้งปวงที่ตามมาตกสู่ผู้คนเหล่านี้ (สดุดี 79:8, 9) ความรอดของผู้คนขึ้นอยู่กับพระคุณของพระเจ้าที่เข้าแทรกแซง และความสัมพันธ์แห่งพันธสัญญาได้รับการฟื้นฟูด้วยการชำระล้างบาป พระเจ้าทรงเป็น “พระเจ้าแห่งความรอด” ซึ่งสื่อให้เห็นถึงความสัตย์ซื่อของพระเจ้าต่อพระสัญญาแห่งพันธสัญญาของพระองค์ (สดุดี 79:9)

อย่างไรก็ตาม สิ่งที่สำคัญยิ่งกว่าการฟื้นฟูชะตากรรมของอิสราเอล ก็คือการปกป้องพระลักษณะของพระเจ้าบนโลกนี้ (สดุดี 79:9) หากการกระทำชั่วร้ายของบรรดาประชาชาติไม่ได้รับการลงโทษ จะทำให้ดูเหมือนว่าพระเจ้าจะสูญเสียอำนาจของพระองค์ (สดุดี 74:18-23; สดุดี 83:16-18; สดุดี 106:47) หากเพียงพระเจ้าทรงช่วยกู้ประชากรของพระองค์ พระนามของพระองค์ก็จะได้รับความเที่ยงธรรมและยกชูขึ้น

หลักการเดียวกันที่มีอยู่ในสมัยนั้นก็ใช้ได้กับทุกวันนี้ บาปของเรา การที่เราหันออกจากพระเจ้าและทำความชั่วร้าย นำมาซึ่งความเสื่อมเสียไม่เพียงแต่ต่อตัวเราเองเท่านั้น แต่ที่แย่กว่านั้นคือ ต่อพระเจ้าผู้ที่เราอ้างพระนามของพระองค์ การกระทำผิดของเราอาจส่งผลเสียฝ่ายจิตวิญญาณต่อการเป็นพยานและพันธกิจของเราเช่นกัน มีกี่คนที่ปฏิเสธความเชื่อของเรา เพราะการกระทำของผู้ที่ประกาศพระนามของพระคริสต์

`“พระเกียรติของพระเจ้า พระเกียรติของพระคริสต์ เกี่ยวข้องกับลักษณะนิสัยที่สมบูรณ์แบบของประชากรของพระองค์” (เอลเลน จี. ไว้ท์, ผู้พึงปรารถนาแห่งปวงชน, หน้า 671) คุณเข้าใจความจริงที่สำคัญนี้อย่างไร และมีความหมายอย่างไรต่อชีวิตคริสเตียนของคุณเอง`