---
title:  บทเรียน
date:   25/08/2018
---

### อ่านข้อพระคัมภีร์สำหรับบทเรียนสัปดาห์นี้
กิจการฯ บทที่ 16; โรม 3:28; กาลาเทีย 2:16; กิจการฯ บทที่ 17; 1 โครินธ์ 1:23; กิจการฯ 18:1-10

> <p>ข้อควรจำ</p>
> “องค์พระผู้เป็นเจ้าได้ตรัสกับเปาโลทางนิมิตในคืนหนึ่งว่า “อย่ากลัวเลยแต่จงกล่าวต่อไป อย่านิ่งเสียเพราะเราอยู่กับเจ้า และจะไม่มีผู้หนึ่งผู้ใดอาจต่อสู้ทำร้ายเจ้า ด้วยว่าคนของเราในนครนี้มีมาก” (กิจการฯ 18:9, 10)

กลับไปที่เมืองอันทิโอก อัครทูตเปาโลและอัครทูตบารนาบัสเลี้ยงดูจิตวิญญาณของคริสตจักรและมุ่งมั่นในการประกาศกิตติคุณให้ขยายออกไป นี่ดูเหมือนเป็นครั้งสุดท้ายที่อัครทูตทั้งสองร่วมงานกัน มีสาเหตุทำให้เกิดความเห็นไม่ตรงกันอย่างรุนแรง ซึ่งได้นำไปสู่การแตกแยกออกเป็นสองทีมคือ อัครทูตเปาโลและอัครทูตบารนาบัสมีความเห็นต่างกันในเรื่องของ “ยอห์น มาระโก” ซึ่งเป็นลูกพี่ลูกน้องของอัครทูตบารนาบัส (โคโลสี 4:10) เมื่ออัครทูตเปาโลชวนอัครทูตบารนาบัสให้กลับไปเยี่ยมสถานที่ต่างๆ ซึ่งพวกเขาได้ไปประกาศพระกิตติคุณในการเดินทางไปประกาศครั้งก่อน อัครทูตบารนาบัสต้องการนำ ยอห์น มาระโก เป็นทีมงานร่วมเดินทางไปด้วย แต่อัครทูตเปาโลไม่เห็นด้วย เพราะในการเดินทางเที่ยวที่ผ่านมา ยอห์น มาระโก ได้เดินทางไปด้วย แต่พอไปถึง “เมืองเปอร์กาในแคว้นปัมฟีเลย ยอห์นได้ละพวกนั้นไว้แล้วกลับมายังกรุงเยรูซาเล็ม” (กิจการฯ 13:13)

อย่างไรก็ดี การแยกจากกันระหว่างอัครทูตเปาโลและอัครทูตบารนาบัสได้กลายเป็นพระพร เพราะว่าการแยกทีมงานออกเป็นสองทีม พวกเขาประกาศพระกิตติคุณครอบคลุมพื้นที่ได้กว้างขึ้นกว่าในแผนแรกที่พวกเขาได้วางไว้ อัครทูตบารนาบัสและยอห์นได้กลับไปที่เกาะไซปรัสบ้านเกิดของอัครทูตบารนาบัส (กิจการฯ 4:36) ขณะที่อัครทูตเปาโลได้ชวน “สิลาส” ให้มาร่วมทีมงาน อัครทูตเปาโลเดินทางตลอดประเทศซีเรียและซิลิเซียให้การหนุนใจคริสตจักรต่างๆ ตามรายทางก่อนมาที่เมืองอันทิโอกในครั้งแรก อัครทูตเปาโลได้ใช้เวลาหลายปีในเมืองทาร์ซัส (กิจการฯ 9:30, 11:25, 26) ตอนนี้อัครทูตเปาโลมีโอกาสได้เยี่ยมเยียนกลุ่มนมัสการที่ท่านได้สถาปนาขึ้น อย่างไรก็ดี แผนการของพระเจ้าสำหรับอัครทูตเปาโลเป็นแผนการใหญ่กว่าที่อัครทูตเปาโล ได้นึกคิดไว้ตั้งแต่แรก
