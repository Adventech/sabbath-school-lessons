---
title:  เรืออับปาง
date:   24/09/2018
---

การเข้าแทรกแซงครั้งที่สองของการเดินทาง อัครทูตเปาโลให้ความมั่นใจว่า ผู้โดยสารในเรือทั้งหมดจำนวน 276 คน (กิจการฯ 27:37) จะปลอดภัย แม้พวกเขาจะสูญเสียทรัพย์สินไปทั้งหมด แต่จะไม่มีใครเสียชีวิต มีเพียงเรือลำที่พวกเขาโดยสารมาจะจมลงไป (กิจการฯ 27:22) สิบสี่วันต่อมา คำของอัครทูตสำเร็จสมจริง ก่อนหน้านั้นพวกเขายังคงอยู่ภายใต้ลมพายุอันน่ากลัว และเรือที่พวกเขาโดยสารยังล่องลอยไปบังคับไม่ได้ พลันเหล่ากะลาสีสังเกตเห็นแผ่นดินไม่ไกลออกไป เป็นได้ว่าพวกเขาได้ยินเสียงคลื่นกระทบฝั่งในเวลาเดียวกัน (กิจการฯ 27:27) ตอนนั้นเป็นเวลาใกล้สว่างแล้วและมองอะไรไม่ค่อยเห็นชัดเจน พวกเขาเกรงว่าเรือจะชนเข้ากับหินใต้น้ำซึ่งปรากฏอยู่ตามชายฝั่งของชายทะเลแถบนั้น กัปตันได้สั่งกะลาสีให้หย่อนสมอเรือลงไปในทะเลสี่ตัวเพื่อชะลอความเร็ว ระหว่างเวลานั้นทั้งพวกผู้โดยสารและกะลาสีเรืองต่างพากันอธิฐานต่อ “พระ” ที่พวกเขานับถืออย่างจริงจัง ขอให้เรือของพวกเขาอยู่รอดจนเช้าของวันใหม่ (กิจการฯ 27:28, 29)

`อ่านพระธรรมกิจการ 27:30-44 มีบทเรียนอะไรตรงนี้สำหรับเราในเรื่องราวตอนนี้`

ในตอนเริ่มต้นของการเดินทาง นายร้อยทหารที่คุมหมู่ทหารและผู้ต้องขังมา ได้ปฏิบัติต่อท่านเปาโลด้วยดี แต่ไม่มีเหตุผลใดที่เขาจะเชื่ออัครทูตเปาโลเกี่ยวกับการเดินทางด้วยเรือโดยเฉพาะที่อัครทูตเปาโลให้การแนะนำในครั้งแรก หลังจากเวลาผ่านไปสองสัปดาห์ อย่างใดก็ดีสิ่งต่างๆได้เปลี่ยนไป อัครทูตเปาโลเริ่มได้รับการนับถือจากนายร้อยชาวโรมัน เมื่อท่านเปาโลกล่าวคำพยากรณ์ไว้ว่าเรือจะอับปาง (กิจการฯ 27:21-26) ซึ่งตอนนี้คำพยากรณ์กำลังจะเกิดขึ้นอย่างสมจริง

อัครทูตเปาโลกล่าวหนุนใจผู้โดยสารให้รับประทานอาหาร หาไม่พวกเขาจะไม่มีกำลังว่ายน้ำเข้าฝั่ง การจัดหาหรือการทรงพระกรุณาคุณต่อเราจากเบื้องบน อาจไม่ได้รับข้อยกเว้นจากการกระทำบางสิ่งที่ปกติเป็นสิ่งที่เราต้องทำในหน้าที่ของเรา “ตลอดเรื่องราวการบรรยายนี้ มีความสมดุลอย่างลงตัวระหว่างความมั่นใจในพระเจ้ากับความปลอดภัย รวมกันเข้ากับการมีส่วนในความอุตสาหะของผู้คนเพื่อให้เกิดความแน่นอนยิ่งขึ้น” (หนังสือ ดาวิด วิลเลี่ยม, พระธรรมกิจการของอัครทูต, (Grand Rapids: Baker, 1990), หน้า 438)

ขณะที่เวลารุ่งอรุณย่างเข้ามา เหล่ากะลาสีเรือต่างมองเห็นแผ่นดิน: ท้องทะเลเป็นอ่าวเว้าเข้าไปและมีชายหาดให้มองเห็นอีกด้านหนึ่ง พวกเขาตัดสินใจแล่นเรืออ้อมเข้าไปยังชายหาดนั้น อย่างไรก็ดีเรือไปไม่ถึงชายหาดที่พวกเขามองเห็น เพราะเรือได้เกยตื้นเข้ากับสันทรายใต้น้ำและคลื่นขนาดมหึมาจากลมพายุได้ซัดกระหน่ำลูกแล้วลูกเล่าจนด้านท้ายเรือได้แตกออก และเรือค่อยๆจมลง พวกทหารคิดจะฆ่านักโทษทั้งหลายเสีย กลัวว่าจะมีผู้ใดว่ายน้ำหนีไปได้ แต่นายร้อยปรารถนาจะให้อัครทูตเปาโลรอดตายจึงห้ามมิให้พวกทหารทำตามความคิดนั้น ในที่สุดบ้างก็ว่ายน้ำเข้าฝั่ง บ้างก็เกาะกระดานว่ายเข้าไป ทุกอย่างเป็นไปตามที่พระเจ้าได้ทรงสัญญาไว้ ไม่มีแม้คนเดียวที่เสียชีวิต

`เรื่องนี้สอนอะไรเราเกี่ยวกับการเป็นพยานของอัครทูตเปาโลและอุปนิสัยของท่าน และนายร้อยที่คุมผู้ต้องขังปรารถนาจะให้อัครทูตรอดชีวิต จึงห้ามไม่ให้ทหารใต้บังคับบัญชาฆ่าผู้ต้องขังคนหนึ่งคนใด`
