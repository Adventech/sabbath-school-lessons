---
title:  การเริ่มต้นพันธกิจการรับใช้ของท่านเปาโล
date:   01/08/2018
---

พระธรรมกิจการฯ 9:19-25 บันทึกความประทับใจหลังจากการกลับใจของเขา ท่านเปาโลยังคงอยู่ที่ดามัสกัสอีกช่วงหนึ่งก่อนเดินทางกลับเยรูซาเล็ม (กิจการฯ 9:26) ในกาลาเทีย 1:17 อย่างไรก็ดีท่านเปาโลเพิ่มเข้าไปว่า ก่อนจะกลับกรุงเยรูซาเล็มท่านได้เดินทางไปดินแดนอาระเบีย (Arabia) ซึ่งปรากฏชัดว่าท่านได้พำนักในที่สันโดษช่วงเวลาหนึ่ง “ตรงนี้ในสถานที่โดดเดี่ยวแห่งทะเลทราย ท่านเปาโลมีโอกาสเพียงพอสำหรับการศึกษาและใคร่ครวญ (meditation)” (เอลเลน จี. ไว้ท์, กิจการของอัครทูต, หน้า 125)

`อ่านพระธรรมกิจการฯ 9:20-25 ท่านลูกาพรรณนาพันธกิจการรับใช้ของท่านเปาโลในเมืองดามัสกัสอย่างไร ผลปรากฏออกมาเป็นอย่างไร`

เป้าหมายดั้งเดิมของท่านเปาโล เมื่อเดินทางพร้อมจดหมายจากมหาปุโรหิตคือจะไปจัดการกับเหล่าผู้เชื่อชาวยิว ซึ่งสันนิษฐานได้ว่าอาจไปแสวงหาที่หลบภัยในธรรมศาลาของเมืองดามัสกัส (กิจการฯ 9:2) ตอนนี้หลังจากกลับมาจากจากอาระเบีย ในที่สุดท่านไปยังธรรมศาลาไม่ใช่เพื่อจับกุมเหล่าผู้เชื่อ แต่เพื่อเพิ่มจำนวนของพวกเขาไม่ใช่ในฐานะผู้ใส่ร้ายป้ายสีพระนามของพระเยซูว่าเป็นจอมลวงโลก แต่เพื่อประกาศว่าพระองค์ทรงเป็นพระเมสสิยาห์ของชนอิสราเอล จิตใจของผู้เชื่อที่ชุมนุมกันที่ธรรมศาลาจะรู้สึกงงงันแค่ไหน เพราะต่างก็ได้ยินเกี่ยวกับเขามาว่าเขาเป็นตัวการในกลุ่มผู้ทำการข่มเหง บัดนี้พวกเขาได้ยินกับหูว่าท่านเปาโลกล่าวเป็นพยานเรื่องพระเยซูอย่างแข็งขัน พวกเขาจะทำประการใด ต่างพากันฉงนสนเท่ห์ว่ามีอะไรหนอซึ่งทำให้ท่านเปาโล
แห่งทาร์ซัสเปลี่ยนแปลงและเขากำลังจะทำอะไรสำหรับคริสตจักร (พวกเขาอาจยังไม่ได้ทราบถึงอิทธิพลที่ทำให้เปาโลกลับใจใหม่)

ไม่มีใครสามารถโต้เถียงกับท่านเปาโลได้ พวกศัตรูจึงสุมหัวกันวางแผนร้ายเพื่อจะเอาชีวิตของท่าน เรื่องราวการเอาชีวิตรอดของท่านเปาโลพบได้ใน (2 โครินธ์ 11:32, 33) บอกให้ทราบว่าศัตรูวางแผนที่จะปรักปรำโดยการฟ้องต่อผู้มีอำนาจฝ่ายบ้านเมืองเพื่อให้บรรลุความตั้งใจ อย่างไรก็ดีจากการช่วยเหลือของผู้เชื่อบางคน ท่านเปาโลสามารถหนีไปในตะกร้าใบใหญ่ เป็นไปได้ที่จะถูกหย่อนจากหน้าต่างบ้านซึ่งสร้างบนกำแพงเมือง
ท่านเปาโลทราบแต่แรกแล้วว่าท่านจะต้องเผชิญกับการท้าทาย (กิจการฯ 9:16) จากการต่อต้าน การข่มเหง และความทุกข์ยากลำบากจากหลายทางซึ่งจะเกิดขึ้นอย่างไม่หยุดหย่อนในพันธกิจการประกาศของท่าน แต่จะไม่มีอะไรมาเขย่าความเชื่อหรือหน้าที่รับผิดชอบของท่านได้ ท่านต้องพบกับความยากลำบากและการทดสอบ ท่านเปาโลได้เผชิญหน้ากับสิ่งเหล่านั้นซึ่งจะว่าไปแทบทุกย่างก้าวแห่งชีวิตใหม่ที่ดำเนินไปในพระคริสต์ของท่าน (2 โครินธ์ 4:8, 9)

`การได้พบกับการต่อสู้ดิ้นรนและการต่อต้าน ท่านเปาโลไม่ยอมแพ้ เราสามารถเรียนรู้จะทำอย่างเดียวกันได้อย่างไร เมื่อพูดถึงความเชื่อเราจะรักษาตัวและใจไว้ท่ามกลางความท้อถอยและการ ต่อต้านได้อย่างไร`
