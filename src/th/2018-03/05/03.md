---
title:  บนถนนไปเมืองดามัสกัส
date:   30/07/2018
---

`อ่านพระธรรมกิจการฯ 9:3-9 มีอะไรเกิดขึ้นเมื่อท่านเปาโลเดินทางใกล้ถึงเมืองดามัสกัส ถ้อยคำของพระเยซูมีความสำคัญอะไร ในกิจการฯ 9:5 (ดูใน กิจการฯ 26:14 ด้วย)`

ขณะที่ท่านเปาโลและคณะเดินทางใกล้เมืองดามัสกัน สิ่งที่ไม่คาดหมายได้เกิดขึ้น ประมาณเที่ยงวันพวกเขามีประสบการณ์กับแสงสว่างเจิดจ้าส่องลงมาจากท้องฟ้าและมีเสียงพูดให้ได้ยิน นี่ไม่ใช่นิมิตที่เหล่าผู้เผยพระวจนะเคยได้รับ แต่เป็นการสำแดงบางสิ่งจากพระเจ้าโดยมีเป้าหมายโดยตรงมายังท่านเปาโล คณะผู้ติดตามมองเห็นลำแสงสว่าง แต่มีเพียงท่านเปาโลที่ตามืดบอด ไป พวกเขาได้ยินเสียงพูดกระนั้นมีแต่ท่านเปาโลที่เข้าใจแสงสว่างนี้คือพระสง่าราศีของพระเยซูผู้ทรงฟื้นพระชนม์ทรงปรากฏแก่ท่านเปาโลเป็นการส่วนตัวในขณะนั้น (กิจการฯ 22:14) ในจดหมายฝากอื่น ท่านเปาโลกล่าวยืนยันว่าท่านได้เห็นและสนทนากับพระเยซูซึ่งทำให้ท่านมีความเท่าเทียมกับอัครทูตทั้งสิบสองท่านที่ได้เป็นพยานเรื่องการฟื้นพระชนม์ของพระเยซู และท่าน ได้รับสิทธิอำนาจเหมือนท่านอัครทูตคนอื่นๆ (1 โครินธ์ 9:1; 15:8)

การสนทนาซึ่งๆหน้ากับพระเยซูกระทบท่านเปาโลอย่างไม่มีข้อจำกัด มีผลมากกว่าแสงสว่างเจิดจ้าที่ส่องมากระทบหน้าจนทำให้ท่านตาบอดด้วยซ้ำไป ท่านเปาโลมั่นใจอย่างเต็มร้อยว่าการที่ท่านโจมตีผู้ติดตามพระเยซูแห่งนาซาเร็ธ ท่านกำลังทำการชำระศาสนายูดาห์จากอันตรายคือการหลงไปเป็นคนนอกรีต บัดนี้ท่านทราบแน่แล้วว่าพระเยซูทรงพระชนม์อยู่ ท่านรู้สึกท้อใจมากที่ได้หลงผิดไป ด้วยหาทางจับคริสเตียนมาเฆี่ยนตีหรือแม้แต่ทำร้ายเพื่อให้พวกเขากลับมาหาพระเจ้า...ไม่กี่นาทีก่อนหน้านี้เขาก็กำลังเดินทางจะไปจับพวกคริสเตียนนำมาชำระคดี แต่บัดนี้ท่านตระหนักดีว่าการใส่ร้ายหรือการหยิบความเจ็บปวดทรมานใดๆให้แก่คริสเตียนผู้ติดตามพระเยซูเท่ากับการข่มเหงโจมตีองค์พระเยซูเอง

เมื่อพระเยซูทรงตรัสกับท่านเปาโล พระเยซูทรงใช้คำพังเพย (proverbial) เข้าใจว่าพระองค์ทรงใช้ภาษากรีกซึ่งเป็นภาษาที่ท่านเปาโลคุ้นเคยทรงตรัสว่า “เซาโล เซาโลเอ๋ย เจ้าข่มเหงเราทำไม ซึ่งเจ้าถีบประตักก็เจ็บตัวเจ้าเอง” (กิจการฯ 26:14) ท่านเปาโลมองเห็นภาพวัวที่ลากเกวียนพยายามใช้เท้าถีบประตักที่เจ้าของใช้ในการกระตุ้นหรือนำทาง เมื่อวัวไม่พอใจใช้เท้าถีบ ประตัก ขาของมันก็จะเจ็บมากขึ้นกว่าเดิม

การกล่าวเช่นนี้อาจชี้ไปยังการต่อสู้ดิ้นรน (struggle) ในจิตใจของท่านเปาโล พระคัมภีร์อ้างสิ่งนี้เป็นงานของพระวิญญาณบริสุทธิ์ (ยอห์น 16:8-11) เราอาจกลับไปยังสิ่งที่เกิดขึ้นกับสเทเฟน “ท่านเปาโลได้มีส่วนสำคัญในการไต่สวนและทำการตัดสินว่าสเทเฟนได้กระทำผิด ตอนนั้นท่านเปาโลได้ประจักษ์ว่าพระเจ้าทรงสถิตอยู่กับ “ผู้ยอมรับการทรมานหรือยอมตายเพื่อพระศาสนา” (martyr) สิ่งนี้ได้ทำให้ท่านเปาโลสงสัยในความชอบธรรมที่ท่านยอมรับหลักการไปต่อต้านเหล่าผู้ติดตามพระเยซู จิตใจส่วนลึกของท่านได้ถูกรบกวนอย่างหนัก ในความสับสนท่านได้ร้องขอต่อผู้มีสติปัญญาและมีวิจารณญาณที่ท่านมีความเชื่อมั่น เหตุผลข้อโต้แย้งของพวกปุโรหิตและพวกผู้ปกครอง ในที่สุดทำให้ท่านแน่ใจว่าสเทเฟนเป็นผู้กล่าวหมิ่นประมาทพระเจ้า พระคริสต์ที่เหล่าผู้ติดตามยอมตายถวายชีวิตเป็นคนหลอกลวง และเหล่าผู้ดำรงตำแหน่งดำเนินพันธกิจรับใช้อันบริสุทธิ์ (ปุโรหิตและพวกผู้นำ) เป็นฝ่ายถูก” (เอลเลน จี. ไว้ท์, กิจการของอัครทูต, หน้า 112, 113)

`เหตุใดจึงเป็นการฉลาดที่จะให้การเอาใจใส่และฟัง “สติรู้ผิดรู้ชอบ” (conscience) ของคุณ”`
