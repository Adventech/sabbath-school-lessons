---
title:  อัครทูตเปาโลต่อหน้าเหล่าผู้นำ
date:   20/09/2018
---

แม้อัครทูตเปาโลจะกำลังพูดกับกษัตริย์อากริปปาที่ II แต่ผู้ว่าราชการเฟสทัสเป็นผู้แสดงปฏิกิริยาโต้ตอบก่อน ดังที่พบเห็นใน กิจการฯ 26:24 เฟสทัสจะไม่มีข้อข้องใจใดๆ หากอัครทูตเปาโลจะพูดถึง “ความไม่รู้ตายของดวงวิญญาณ” (immortality of the soul) เพราะแม้ชาวกรีก-โรมันโบราณ ยังทราบว่าแนวคิดทั้งเรื่อง “วิญญาณที่ไม่ตาย” และ “การฟื้นคืนชีพ” ไม่อาจเดินทางร่วมกันได้ด้วยดี ดังนั้นพวกเขาจะเก็บแนวคิดอันก่อนและปฏิเสธอันหลัง นี่คือสาเหตุที่อัครทูตพูดอีกว่า “แต่พวกเราประกาศเรื่องพระคริสต์ผู้ทรงถูกตรึงที่กางเขนนั้น อันเป็นสิ่งที่ให้พวกยิวสะดุด และให้พวกต่างชาติถือว่าเป็นเรื่องโง” (1 โครินธ์ 1:23)
ด้วยท่าทีให้การคารวะ อัครทูตเปาโลได้หันหน้าไปทางกษัตริย์อากริปปาที่ II ค้อมศีรษะลงแล้วพูดว่า ข้าพเจ้าไม่ได้คลั่งไปแต่พูดด้วยจิตมั่นคง คนยิวที่มีใจเป็นธรรมคนหนึ่งไม่เพียงจะเข้าใจสิ่งที่ข้าพเจ้าพูด แต่ยังรับรองในสิ่งที่ข้าพเจ้ากล่าวว่าสอดคล้องกับผู้เผยพระวจนะของชาวฮีบรูทั้งหลาย” (กิจการฯ 26:25, 26)

`อ่านกิจการฯ 26:27, 28 กษัตริย์อากริปปาที่ II ตอบสนองต่อคำเชิญชวนในลักษณะประโยคคำถามในเชิงกดดันของอัครทูตเปาโลอย่างไร`

คำถามเชิญที่อัครทูตเปาโลถามกษัตริย์อากริปปาที่ II ทำให้กษัตริย์ตกอยู่ในสถานการณ์ลำบากใจ ในฐานะเป็นชาวยิว พระองค์ไม่เคยปฏิเสธความเชื่อของพระองค์ที่มีในพระคัมภีร์ แต่อีกนัยหนึ่งหากพระองค์ให้คำตอบในเชิงให้คำยืนยัน จะไม่มีทางเลือกอื่นนอกจากการรับเชื่อในพระเยซูว่าเป็นพระเมสสิยาห์ คำตอบที่พระองค์ให้ถือว่าเป็นการหลบเลี่ยงจากกับดักแห่งหลักความจริงที่ฉลาดมาก นั่นคือการตอบว่า “เจ้าอยากจะชวนเราให้เป็นคริสเตียนด้วยคำชวนเพียงเล็กน้อยเท่านั้น” (กิจการฯ 26:28) มีพระคัมภีร์อีกฉบับหนึ่งซึ่งแปลจากฉบับภาษากรีกโดยตรง และเป็นที่ยอมรับว่าแปลได้ตรงตัวกว่าว่า “เจ้าเกือบได้ชวนเราให้กลายเป็นคริสเตียนคนหนึ่ง”

อัครทูตเปาโลแสดงออกด้วยน้ำเสียงแห่งความชื่นชมยินดีตอบว่า “จำเพาะพระพักตร์พระเจ้า ข้าพระบาทมีความปรารถนายิ่งนัก ไม่ว่าด้วยคำชักชวนน้อยหรือมากที่จะให้เป็นเหมือนอย่างข้าพระบาท มิใช่ฝ่าพระบาทองค์เดียว แต่คนทั้งปวงที่ฟังข้าพระบาทวันนี้ด้วย เว้นเสียแต่เครื่องจองจำนี้” (กิจการฯ 26:29) ในถ้อยคำสุดท้ายของวันนั้น อัครทูตไม่ได้ร้องขอให้ปล่อยตัวท่านเป็นอิสระ แต่เป็นอิสระในจิตสำนึกปกติของผู้ที่รับฟังคำแก้คดีของท่าน แต่ท่านหวังว่าพวกเขาที่รับฟังจะเป็นเหมือนท่าน ยกเว้นแต่โซ่ที่ล่ามไว้บนข้อมือของท่าน ความร้อนรนในวิญญาณแห่งมิชชันนารีของอัครทูตเปาโลนั้น อยู่เหนือความห่วงใยสำหรับความปลอดภัยของตัวท่านเอง

`อ่านพระธรรมกิจการฯ 26:30-32 กษัตริย์อากริปปาที่ II แสดงออกถึงความมั่นใจของพระองค์ด้วยการตรัสแสดงความเห็นว่า อัครทูตเปาโลเป็นผู้บริสุทธิ์อย่างไร`

ผู้ว่าราชการเฟสทัสต้องการความช่วยเหลือจากกษัตริย์อากริปปาที่ II เรื่องข้อมูลของคดี เพื่อจะเติมลงในรายงานเท่านั้น (กิจการฯ 25:25-27) เพราะการยื่นฎีกาของอัครทูตเปาโลถึงจักรพรรดิซีซาร์ได้รับการอนุมัติก่อนหน้านี้แล้ว (กิจการฯ 25:12) ณ ตอนนี้ผู้ต้องหาไม่ได้อยู่ภายใต้อำนาจการตัดสินคดีของผู้ว่าราชการอีกต่อไป

`อ่านพระธรรมกิจการฯ 26:24-28 ในที่สุดอัครทูตเปาโลยื่นฎีกาถึงใคร และสิ่งนี้ควรได้บอกอะไรแก่เราเกี่ยวกับผู้มีสิทธิอำานาจขั้นสูงสุด ซึ่งในเรื่องของความเชื่อควรจะเป็นเช่นนี้เสมอไหม`
