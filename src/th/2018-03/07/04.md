---
title:  'ปิสิเดีย อันทิโอก: ตอนที่ 2'
date:   14/08/2018
---

พระธรรมกิจการฯ 13:38, 39 นำเสนอธรรมบัญญัติที่ไม่สามารถจะชำระให้บริสุทธิ์ได้ นั่นเป็นแนวคิดของหลักคำสอนสำคัญ แม้ว่าธรรมบัญญัติจะมีคุณลักษณะเนื้อหาอัดแน่นในด้านศีลธรรม แต่ธรรมบัญญัติไม่สามารถทำให้เป็นผู้ชอบธรรมได้ ทั้งนี้เพราะธรรมบัญญัติไม่อาจทำให้ผู้ถือปฏิบัติเชื่อฟังได้อย่างสมบูรณ์ (กิจการฯ 15:10; โรม 8:3) แม้ว่าธรรมบัญญัติสามารถทำให้เราเชื่อฟังอย่างสมบูรณ์ได้ แต่ก็ไม่อาจ “ไถ่ถอน” (atone) ความบาปที่ผ่านมาได้ (โรม 3:19; กาลาเทีย 3:10, 11) นี่คือเหตุผลว่า “ความชอบธรรม” ไม่ได้มาด้วยการกระทำสิ่งใด หรือซื้อหาได้ในราคาเท่าไร ไม่ได้แม้เพียงเศษเสี้ยวของความชอบธรรม เราสามารถรับมาด้วยความเชื่อในพระเยซูผู้ทรงสิ้นพระชนม์เพื่อไถ่บาปของเราเท่านั้น (โรม 3:28; กาลาเทีย 2:16) ความชอบธรรมที่เราได้รับเป็นของประทานทั้งๆที่เราไม่คู่ควร อย่างไรก็ดีความชอบธรรมถือว่าเป็นศูนย์กลางของชีวิตคริสเตียน แต่การเชื่อฟังของเราไม่อาจนำไปแลกหรือซื้อหาความรอดได้

`อ่านพระธรรมกิจการฯ 13:42-49 ผู้นมัสการในธรรมศาลาให้การต้อนรับข่าวสารของท่านเปาโลอย่างไร`

แม้ท่านเปาโลจะจบข่าวสารของท่านในลักษณะรุนแรง แต่ผู้มานมัสการในธรรมศาลารู้สึกชื่นชมในข่าวสารอย่างยิ่ง อย่างไรก็ตามในวันสะบาโตถัดมา สิ่งต่างๆได้เปลี่ยนแปลงไปอย่างสิ้นเชิง เป็นไปได้อย่างสูงที่ “ชาวยิว” หลายคนซึ่งปฏิเสธข่าวสารพระกิตติคุณเป็นผู้นำของธรรมศาลา คนเหล่านี้เป็นตัวแทนของศาสนายูดาห์อย่างเป็นทางการ ท่านลูกาให้เหตุผลจากการที่พวกเขามีท่าทีหยาบคาย ไร้เมตตาธรรมต่อท่านเปาโลอันเนื่องมาจากความอิจฉาของพวกเขา

ในโลกสมัยโบราณ ลักษณะบางประการของศาสนายูดาห์เช่น การเชื่อว่ามีพระเจ้าองค์เดียว รูปแบบชีวิตที่แตกต่างหรือแม้แต่การถือรักษาวันสะบาโตเป็นสิ่งแสดงออกซึ่งเป็นแรงดึงดูดท่ามกลางผู้คนที่ไม่ใช่ชาวยิว และมีหลายคนเข้าร่วมความเชื่อของชาวยิวโดยการเปลี่ยนศาสนา อย่างไรก็ดี การเข้าสู่พิธีสุหนัตถือว่าเป็นอุปสรรคอย่างแรง เพราะคนต่างชาติหลายคนถือว่าเป็นแนวปฏิบัติที่ป่าเถื่อนและเป็นสิ่งน่ารังเกียจ ผลที่ตามมาคือ ชาวต่างชาติไม่น้อยที่ไปนมัสการที่ธรรมศาลาแต่ยังไม่กลับใจเข้าร่วมศาสนายูดาห์อย่างสมบูรณ์ คนเหล่านี้เป็นผู้ “เกรงกลัวพระเจ้า” คือคนที่ไปเข้าศาสนายิวแต่ไม่ยอมเข้ารีต (proselytes) ซึ่งก็นมัสการในธรรมศาลาเมืองอันทิโอก (กิจการฯ 13:16, 43) คนเหล่านี้ช่วยเผยแพร่ข่าวสารที่ท่านเปาโลประกาศท่ามกลางผู้คนทั่วไป ซึ่งมีผู้คนเข้ามารับเชื่อเป็นจำนวนมาก ซึ่งมีความเป็นไปได้ที่ประชาชนส่วนใหญ่รับเอาประสบการณ์แห่งความรอดโดยที่ไม่ได้อุทิศตัวให้ศาสนายูดาห์ก่อน แต่ได้รับเอาความรอดโดยตรงเมื่อได้ฟังข่าวพระกิตติคุณ สิ่งนี้ช่วยอธิบายให้เห็นความอิจฉาริษยาของผู้นำชาวยิว ไม่ว่าจะเป็นกรณีใด การที่ชาวยิวปฏิเสธพระกิตติคุณ พวกเขาไม่เพียงแยกตัวเองจากความรอดของพระเจ้า แต่ยังให้เสรีภาพแก่ท่านบารนาบัสและท่านเปาโลให้หันไปสนใจการประกาศแก่ชาวต่างชาติอย่างเต็มที่ ซึ่งชาวต่างชาติรู้สึกชื่นชมยินดีและถวายสรรเสริญพระนามของพระเจ้า ที่พระองค์ได้รวมเอาพวกเขาไว้ในแผนการช่วยให้รอดของพระองค์
