---
title:  'ปิสิเดีย อันทิโอก: ตอนที่ 1'
date:   13/08/2018
---

จากเกาะไซปรัส ท่านเปาโลและเพื่อนร่วมงานขึ้นเรือใบโดยสารไปเมืองเปอร์กาในแคว้นปัมฟีเลีย ซึ่งตั้งอยู่บนชายฝั่งทะเลภาคใต้ของประเทศตุรกีในปัจจุบัน จากนั้นพวกเขาเดินทางสู่แคว้นปิสิเดีย อันทิโอก ท่านลูการายงานเหตุการณ์สำคัญสองประการที่เกิดขึ้นซึ่งทำให้เกิดการเปลี่ยนแปลง ท่านเปาโลกลายเป็นผู้นำเดี่ยว (ก่อนถึงจุดนี้ ท่านลูกาจะเอ่ยชื่อท่านบารนาบัสก่อนชื่อท่านเปาโลเสมอ) และท่านลูกาหยุดใช้ชื่อภาษายิวคือ “เซาโล” และเริ่มใช้ชื่อ “เปาโล” จนตลอดพระธรรมกิจการของอัครทูต (กิจการฯ 13:9) อาจเป็นได้ว่าท่านเปาโลพบว่าตัวท่านเองส่วนใหญ่อยู่ในพื้นที่สภาพแวดล้อมของ “กรีก-โรมัน”

ในพระธรรมกิจการฯ 13:13 บันทึกเรื่องของยอห์นและมาระโกที่ได้เดินทางกลับไปที่กรุงเยรูซาเล็ม เราไม่ได้รับข้อมูลความเป็นไปว่าเหตุใดยอห์นและมาระโกจึง “ทอดทิ้ง” (desert) ไป เอลเลน จี. ไว้ท์ เขียนว่า “ยอห์นและมาระโกเกิดความหวาดกลัวและท้อถอย เมื่อนึกถึงการต้องเผชิญกับความยากลำบากในวันข้างหน้า มาระโกรู้สึกหวาดหวั่นและสูญเสียความกล้า จึงได้ปฏิเสธที่จะเดินทางต่อไป” (เอลเลน จี. ไว้ท์, กิจการของอัครทูต, หน้า 170) พระเจ้าไม่เคยตรัสสัญญาว่าการรับใช้พระองค์จะเป็นเรื่องง่าย ในทางกลับกัน ท่านเปาโลทราบตั้งแต่เริ่มต้นแล้วว่า การรับใช้พันธกิจของพระเยซูของท่าน “จะต้องทนทุกข์ลำบากมากเพื่อพระนามของเรา” (พระเยซู) (กิจการฯ 9:16) แต่ท่านเปาโลเรียนรู้ที่จะไว้วางใจอย่างหมดสิ้นในฤทธิ์อำนาจของพระเจ้า และนั่นเป็นเคล็ดลับแห่งพละกำลังของท่าน (2 โครินธ์ 4:7-10)

`อ่านพระธรรมกิจการฯ 13:38 อะไรเป็น “สาระสำคัญ” ในข่าวสารของท่านเปาโลที่ท่านเทศน์ในธรรมศาลาที่เมืองอันทิโอก`

พระธรรมกิจการฯ 13:16-41 บรรจุเรื่องเทศน์เรื่องแรกของท่านเปาโลเท่าที่พบในพระคัมภีร์ใหม่  จะว่าไปแน่นอนไม่ใช่เรื่องเทศน์เรื่องแรกที่ท่านเปาโลเทศนาและไม่มีคำถามเลยว่านั่นเป็นเพียงการแสดงให้เห็นบทสรุปสั้นๆ ในสิ่งที่ท่านได้พูดไปแล้ว เรื่องเทศน์นี้ถูกแบ่งออกเป็นตอนสำคัญสามตอน โดยเริ่มต้นด้วยการแบ่งปันความเชื่อเกี่ยวกับการที่พระเจ้าทรงเลือกชนอิสราเอล และเลือกดาวิดให้เป็นกษัตริย์ (กิจการฯ 13:17-23) ส่วนนี้มีจุดมุ่งหมายที่จะสถาปนาจุดเชื่อมต่อกับผู้ฟังที่เป็นชาวยิว จุดต่อไปเป็นการนำเสนอพระเยซูผู้ทำให้พระสัญญาของพระเจ้าสำเร็จสมจริง คือทรงมาเกิดในวงศ์วานของกษัตริย์ดาวิด ผู้ทรงนำความรอดสู่ชนอิสราเอล (กิจการฯ 13:24-37) ส่วนที่เป็นจุดสรุป คือการที่พระเจ้าทรงเตือนผู้ปฏิเสธความรอดที่ทรงเสนอให้ผ่านพระเยซู (กิจการฯ 13:38-41)

จุดสรุปสุดยอดของเรื่องเทศน์อยู่ใน กิจการฯ 13:38, 39 ซึ่งเพิ่มเข้ามาเป็นแก่นในข่าวสารของท่านเปาโลคือ “การทำให้เป็นผู้ชอบธรรม” (justifica- tion) การได้รับการอภัยบาป และกลายเป็นผู้ชอบธรรม จะเป็นไปได้ผ่านองค์พระเยซูเท่านั้น ไม่ใช่ผ่านการถือรักษาธรรมบัญญัติของโมเสส ข้อความตอนนี้ไม่ได้กล่าวว่า ธรรมบัญญัติได้ถูกยกเลิกแล้ว หากเพียงแต่เน้นว่า “การขาดความสามารถ” (inability) ที่จะทำการในสิ่งที่ชนชาติยิวคาดหวังไว้นั่นคือ “การทำให้เป็นผู้ชอบธรรม” (โรม 10:1-4) สิทธิพิเศษเช่นนั้นจะพบได้ในพระเยซูคริสต์เพียงองค์เดียว (กาลาเทีย 2:16)

`ที่กล่าวว่า จะได้รับความรอดผ่านทางพระเยซูเท่านั้นหมายความว่าอย่างไร คุณจะอธิบายถึงความจำเป็นที่ต้องถือรักษาธรรมบัญญัติ ว่าด้วยศีลธรรมของพระเจ้ากับข้อเท็จจริงที่ว่า “ธรรมบัญญัติไม่สามารถทำให้เป็นคนชอบธรรม (justify) ได้อย่างไร`
