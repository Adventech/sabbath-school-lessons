---
title:  เมืองไทระและเมืองซีซารียา
date:   06/09/2018
---

ภายหลังเมืองมิเลทัส ลูกาบันทึกการเดินทางของอัครทูตเปาโลค่อนข้างละเอียดในบางประเด็นโดยมีสุดปลายทางที่กรุงเยรูซาเล็ม อัครทูตเปาโลใช้เวลาหนึ่งสัปดาห์ในเมืองไทระซึ่งตั้งอยู่บนฝั่งทะเลโฟนิเซียน เป็นสถานที่ที่ต้องเอาสินค้าขึ้นที่ท่าเรือ (กิจการฯ 21:1-6) อย่างไรก็ตาม ขณะที่ท่านอยู่ที่นั่น เหล่าผู้เชื่อพยายามยับยั้งไม่ให้ท่านเดินทางไปกรุงเยรูซาเล็ม ผู้เชื่อเหล่านั้นได้ รับการทรงนำโดยพระวิญญาณบริสุทธิ์ พวกเขาเตือนอัครทูตเปาโลไม่ให้เดินทางไป “คำเตือน” ไม่จำเป็นต้องกล่าวแย้งกับการทรงนำที่อัครทูตเปาโลได้รับก่อนหน้านี้ ภาษากรีกใช้คำว่า “etheto en to pneumati” ในกิจการฯ 19:21 ควรจะให้ความหมายว่า “ตกลงใจหรือวัตถุประสงค์ในพระวิญญาณ” มากกว่า อัครทูตเปาโลได้มาถึงจุดการตัดสินใจทั้งหมดโดยตัวท่านเอง จุดที่กล่าวนี้คือ พระวิญญาณอาจได้สำแดงแก่คริสเตียนชาวเมืองไทระถึงอันตรายที่รออยู่ข้างหน้า ดังนั้นจากความห่วงใยของมนุษย์ พวกเขาแนะนำอัครทูตเปาโลไม่ควรเดินทางไปตามความตั้งใจเดิมของท่าน อัครทูตเปาโลเองไม่ค่อยแน่ในเกี่ยวกับว่าจะมีอะไรเกิดขึ้นกับท่านที่กรุงเยรูซาเล็ม (กิจการฯ 20:22, 23) การทรงนำของพระเจ้าอาจไม่ได้กล่าวทุกเรื่องชัดเจนเสมอไป อย่างในกรณีของอัครทูตเปาโล

`อ่านพระธรรมกิจการฯ 21:10-14 มีเหตุการณ์อะไรเกิดขึ้นในเมืองซีซารียา เกี่ยวกับการเดินทางของอัครทูตเปาโลเพื่อไปยังกรุงเยรูซาเล็ม`

อากาบัสผู้เผยพระวจนะคนหนึ่งจากกรุงเยรูซาเล็มซึ่งในครั้งก่อนได้กล่าวทำนายเรื่องการกันดารอาหารไว้ใน กิจการฯ 11:27-30 ซึ่งมีลักษณะคล้ายกับคำพยากรณ์ในพระคัมภีร์เดิมบางเรื่อง (ตัวอย่างเช่น อิสยาห์ 20:1-6; เยเรมีย์ 13:1-10) ข่าวสารของอากาบัส กล่าวถึงการกระทำซึ่งเป็นเหมือนภาพเคลื่อนไหวมีชีวิตของสิ่งที่จะบังเกิดขึ้นเมื่ออัครทูตเปาโลเดินทางถึงกรุงเยรูซาเล็ม โดยบอกว่าศัตรูของท่านจะจับตัวท่านและมอบไว้ในมือของคนต่างชาติ (ชาวโรมัน)

เหล่าผู้เดินทางร่วมกับอัครทูตเปาโล ปรากฏว่ารับเอาข่าวของอากาบัสเป็นข่าวสารการเตือน ไม่ใช่เป็นคำพยากรณ์ ดังนั้นพวกเขาพยายามสุดกำลังเพื่อให้อัครทูตเปาโลตระหนักถึงอันตราย และไม่เดินทางไปกรุงเยรูซาเล็ม แม้อัครทูตเปาโลจะรู้สึกประทับใจในความห่วงใยของเพื่อนร่วมทาง แต่ท่านเปาโลได้ตัดสินใจที่จะเดินทางประกาศพระกิตติคุณให้เสร็จ แม้ว่าจะต้องแลกด้วยชีวิตของท่านเอง สำหรับท่าน การยึดถือคุณธรรม ความสัตย์ซื่อ ความมั่นคง (integrity) แห่งพระกิตติคุณ และความสามัคคีธรรมของคริสตจักรมีความสำคัญมากกว่าความปลอดภัยในชีวิตส่วนตัวและความสนใจของท่าน “ไม่มีครั้งใดก่อนหน้านี้ที่อัครทูตจะเดินทางเข้าใกล้กรุงเยรูซาเล็มด้วยดวงใจที่เศร้าหมองเท่าครั้งนี้ ท่านทราบว่าท่านจะพบเพื่อนไม่กี่คน แต่พบศัตรูจำนวนมาก ขณะที่อัครทูตเปาโลเข้าใกล้ตัวเมือง ซึ่งชาวเมืองนี้ได้ปฏิเสธและประหารชีวิตพระบุตรของพระเจ้า และบัดนี้เหมือนได้เขียนป้ายแขวนไว้ท้าทายพระพิโรธของพระเจ้า” (เอลเลน จี. ไว้ท์, กิจการของอัครทูต, หน้า 397, 398)

`แม้จะถูกเข้าใจผิด ถูกใส่ร้าย ถูกปฏิบัติอย่างทารุณ และถูกเสียดสีบ่อยครั้ง แต่อัครทูตเปาโลยังดำเนินตามความเชื่อของท่านต่อไป เราจะทำอย่างเดียวกันโดยจะไม่ท้อถอยต่อสถานการณ์ใดๆ ได้อย่างไร`
