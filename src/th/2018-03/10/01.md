---
title:  บทเรียน
date:   01/09/2018
---

### อ่านข้อพระคัมภีร์สำหรับบทเรียนสัปดาห์นี้
กิจการฯ 18:24-28; กิจการฯ บทที่ 19; กิจการฯ 20:7-12; 15-27; 2 โครินธ์ 4:8-14; กิจการฯ 21:1-15

> <p>ข้อควรจำ</p>
> “แต่ข้าพเจ้ามิได้ถือว่า ชีวิตของข้าพเจ้าเป็นสิ่งมีค่าและประเสริฐสำหรับข้าพเจ้า แต่ในชีวิตของข้าพเจ้าขอทำหน้าที่ให้สำเร็จก็แล้วกัน และทำการปรนนิบัติที่ได้รับมอบหมายจากพระเยซูเจ้า คือที่จะเป็นพยานถึงข่าวประเสริฐซึ่งสำแดงพระคุณของพระเจ้านั้น” (กิจการฯ 20:24)

ท่านลูกาบันทึก “การเดินทางไปประกาศพระกิตติคุณรอบสามของท่านเปาโล” ค่อนข้างจะฉับพลัน เป็นการเล่าเรื่องต่อในสิ่งที่เกิดขึ้นหลังจากการได้ใช้เวลาช่วงหนึ่งในเมืองอันทิโอก ซึ่งเป็นศูนย์กลางงานมิชชันนารีของอัครทูต อัครทูตเปาโลออกเดินทางอีกเที่ยวที่สามและประสบความสำเร็จตั้งแต่ต้น เมื่อท่าน “ไปตลอดแว่นแคว้นกาลาเทียและฟรีเจีย เพื่อจะช่วยชูกำลังพวกเขา” (กิจการฯ 18:23) ซึ่งจะเห็นว่า ระยะทางช่วงแรก 2,400 กิโลเมตร ได้บันทึกเรื่องราวไว้ด้วยถ้อยคำเพียงประโยคเดียว ทั้งนี้เพราะว่าเป้าหมายของการเดินทางคือเมืองเอเฟซัส สถานที่ที่อัครทูตเปาโลใช้เวลานานกว่าเมืองอื่นๆ ในตลอดการเดินทางเที่ยวนี้ จากมุมมองของผู้ประกาศพระกิตติคุณ พันธกิจการรับใช้ในเมืองเอเฟซัสประสบผลสำเร็จงดงาม แรงกระทบจากคำเทศนาของอัครทูตเปาโลแพร่กระจายไปทั่ว

เขตแดนของเอเชีย (กิจการฯ 19:10, 26) อาจเป็นช่วงเวลานี้เองที่คริสตจักรต่างๆแห่งเมืองโคโลสี ฮีเอราบุรี และเลาดีเซีย ได้รับการสถาปนาขึ้น บางทีอาจผ่านการประสานงานของ “เอปาฟรัส” (โคโลสี 4:12, 13) ซึ่งเป็นทีมงานอีกคนหนึ่งของอัครทูตเปาโล (โคโลสี 1:7; ฟิเลโมน ข้อที่ 23)

สิ่งที่น่าสังเกตเกี่ยวกับการเดินทางเที่ยวนี้อยู่ในบันทึกสุดท้ายของอัครทูตเปาโลในพระธรรมกิจการฯ ซึ่งอัครทูตเปาโลรับผิดชอบเหมือนคนมีอิสระ ท่านลูกายังบันทึกการเดินทางอีกเที่ยวหนึ่ง และครั้งนี้เดินทางไปกรุงโรม แต่ในฐานะเป็นนักโทษ
