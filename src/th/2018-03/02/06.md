---
title:  ผลแรกของฤดู
date:   12/07/2018
---

เหล่าผู้ได้ฟังเรื่องเทศนาของท่านเปโตรต่างได้รับการสัมผัสเข้าไปกลางดวงใจ บางคนในกลุ่มเหล่านี้อาจได้อยู่ท่ามกลางฝูงชนที่ร้องตอบปีลาตว่า “ให้ตรึงเขาเสียที่กางเขนเถิด” เมื่อสองสามสัปดาห์ก่อน (ลูกา 23:13-25) แต่บัดนี้ได้รับฟังคำเชิญชวนของท่านเปโตรว่าพระเยซูแห่งนาซาเร็ธ ที่แท้เป็นพระเมสสิยาห์ที่ได้รับการแต่งตั้งจากพระเจ้า พวกเขาจึงร้องถามด้วยใจสำนึก ผิดว่า “พี่น้องเอ๋ยเราจะทำอย่างไรดี” (กิจการฯ 2:37)

`อ่านพระธรรมกิจการฯ 2:38 มีข้อกำหนดพื้นฐานอะไรสองประการสำหรับการที่จะได้รับการอภัยบาป`

การกลับใจใหม่หมายถึงการเปลี่ยนแปลงอย่างจริงจังในเป้าหมายชีวิต นั่นคือหันหนีห่างจากความบาป (กิจการฯ 3:19; 26:20) เป็นมากกว่าแค่ความรู้สึกเศร้าเสียใจหรือสำนึกผิด ความเชื่อที่ผสานเข้ากับการกลับใจใหม่เป็นของประทานจากพระเจ้า เช่นเดียวกับของประทานอื่นๆสามารถถูกปฏิเสธได้ (กิจการฯ 5:31-33; 26:19-21; โรม 2:4)
นับแต่สมัยของท่านยอห์นผู้ให้บัพติศมาเป็นต้นมา การกลับใจใหม่สัมพันธ์กับบัพติศมา (มาระโก 1:4) กล่าวคือ พิธีบัพติศมากลายเป็นการแสดงออกซึ่งการกลับใจใหม่ เป็นสัญลักษณ์ของพิธีล้างความบาปออกไป และทำการฟื้นฟูด้านศีลธรรมโดยการสถิตอยู่ของพระวิญญาณบริสุทธิ์ (กิจการฯ 2:38; 22:16 เปรียบเทียบกับ ทิตัส 3:5-7)

`อ่านพระธรรมกิจการฯ 2:38, 39 มีพระสัญญาพิเศษอะไรที่ทรงประทานให้เหล่าผู้กลับใจใหม่และได้รับบัพติศมา`

เหล่าผู้อยู่ในเหตุการณ์วันเพนเทคอสต์ได้รับการเสนอ ไม่เพียงการให้อภัยความบาป แต่ได้รับพระวิญญาณบริสุทธิ์เต็มๆด้วย เพื่อการเติบโตส่วนบุคคลและงานรับใช้ในคริสตจักรโดยเฉพาะอย่างยิ่งสำหรับการดำเนินพระราชกิจการประกาศพระกิตติคุณ บางทีนี่อาจถือว่าเป็นพระพรยิ่งใหญ่เหนือพระพรอื่นใด เหตุผลหลักที่โบสถ์ดำรงอยู่ก็เพื่อที่จะแบ่งปันข่าวดีแห่งพระกิตติคุณ (1 เปโตร 2:9) ดังนั้นจากจุดนี้ต่อไปข้างหน้า พวกเขามีความมั่นใจในความรอดและในอำนาจของพระวิญญาณบริสุทธิ์ซึ่งจะทำให้พวกเขาสามารถดำเนินพระราชกิจการประกาศพระกิตติคุณ ที่คริสตจักรได้รับการเรียกจากพระเจ้าให้ดำเนินการ

`เหตุใดการตระหนักว่า เราได้รับ “การยกความผิดบาปของเรา” จึงมีความสำคัญสำหรับทุกคนที่ต้องการประกาศข่าวพระกิตติคุณเหนือสิ่งอื่นใด มีความหวังใดที่คุณสามารถเสนอให้คนอื่นๆในพระเยซูถ้าคุณไม่มีความหวังที่ว่าด้วยตัวคุณเอง`
