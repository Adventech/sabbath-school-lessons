---
title:  การเสด็จมาของพระวิญญาณบริสุทธิ์
date:   08/07/2018
---

ด้วยการเชื่อฟังพระบัญชาของพระเยซู เหล่าผู้เชื่อรอคอยในกรุงเยรูซาเล็มสำหรับพระสัญญาแห่งพระวิญญาณบริสุทธิ์ พวกเขาร่วมกันอธิษฐานอย่างร้อนรนพร้อมกลับใจใหม่อย่างจริงจัง และร่วมกันสรรเสริญพระนามของพระเจ้า เมื่อวันนั้นมาถึง “จำพวกศิษย์จึงรวมอยู่ในที่แห่งเดียวกัน” (กิจการฯ 2:1) อาจเป็นได้อยู่ในห้องชั้นบน ห้องใหญ่เดียวกับที่บันทึกในกิจการฯ บทที่ 1 อย่างไรก็ดีในอีกไม่นาน พวกเขาจะย้ายไปยังพื้นที่อันเป็นที่สาธารณะมากกว่า (กิจการฯ 2:6-13)

`อ่านพระธรรมกิจการฯ 2:1-3 มีธาตุ (เช่น ดิน น้ำ ลม ไฟ) อะไร ซึ่งเป็นสิ่งเหนือธรรมชาติที่หลั่งลงมาพร้อมกับพระวิญญาณบริสุทธิ์ในวันเพนเทคอสต์`

ฉากที่เห็นและที่ได้สัมผัสนั้นอัดแน่นความรู้สึก “ในทันใดนั้นมีเสียงมาจากฟ้าเหมือนเสียงพายุกล้าสั่นก้องทั่วตึกที่พวกเขานั่งอยู่นั้น มีเปลวไฟสัณฐานเหมือนลิ้นปรากฏแก่พวกเขากระจายอยู่บนพวกเขาทุกคน เขาเหล่านั้นก็ประกอบด้วยพระวิญญาณบริสุทธิ์ จึงตั้งต้นพูดภาษาอื่นๆตามที่พระวิญญาณทรงโปรดให้พูด” (กิจการฯ 2:2-4) ในพระคัมภีร์ใช้คำว่า “ลมพายุ” และ “ไฟ” บ่อยครั้งเชื่อมสัมพันธ์กับ “การสำแดงฤทธานุภาพของพระเจ้า” (theophany) (ยกตัวอย่างเช่น: อพยพ 3:2; 19:18; เฉลยธรรมบัญญัติ 4:15) เพิ่มจากนี้ ลมพายุ และไฟ อาจถูกใช้เป็นตัวแทนของพระวิญญาณบริสุทธิ์ (ยอหน์ 3:8; มัทธิว 3:11) ในกรณีของวันเพนเทคอสต์ นับได้ว่าเป็นความหมายและปรากฏการณ์ที่แม่นยำ เครื่องหมายดังกล่าวได้แนะนำถึง “ชั่วขณะพิเศษยิ่งในประวัติศาสตร์แห่งความรอด” นั่นคือพระสัญญาที่พระเยซูจะทรงหลั่งพระวิญญาณบริสุทธิ์

พระวิญญาณบริสุทธิ์ทรงปฏิบัติงานอยู่เสมอ ทรงมีอิทธิพลเหนือประชากรของพระเจ้าในสมัยพระคัมภีร์เดิมซึ่งสำแดงให้เห็นเด่นชัด แต่ไม่เคยสำแดงเต็มล้น “ในยุคของบรรพชน (patriarchal age) อิทธิพลของพระวิญญาณบริสุทธิ์บ่อยครั้งได้การเปิดเผยให้เห็นในลักษณะเครื่องหมาย แต่ไม่เคยเห็นในลักษณะเต็มล้น บัดนี้ในการเชื่อฟังพระดำรัสของพระเยซู เหล่า สาวกได้ทูลอ้อนวอนเพื่อของประทานแห่งพระวิญญาณ และในสวรรค์พระ-คริสต์ทรงทูลขอพระบิดาเพิ่มเติมเข้าไปอีก พระองค์ทรงอ้างถึงของประทานแห่งพระวิญญาณ เพื่อพระองค์จะทรงเทลงบนประชากรของพระองค์” (เอลเลน จี. ไว้ท์, กิจการของอัครทูต, หน้า 37)

ท่านยอห์นผู้ให้บัพติศมากล่าวทำนายว่า เมื่อพระเมสสิยาห์เสด็จมาพระองค์จะทรงให้บัพติศมา “ด้วยพระวิญญาณบริสุทธิ์” (ลูกา 3:16 เปรียบ เทียบกับ กิจการฯ 11:16) พระเยซูทรงอ้างถึงเรื่องนี้สองสามครั้ง (ลูกา 24:49; กิจการฯ 1:8) การหลั่งพระวิญญาณบริสุทธิ์ลงมาเป็น “การร้องขอพระกรุณาแทนเรา” (intercessory act) ต่อพระพักตร์ของพระบิดาเจ้า (ยอห์น 14:16, 26; 15:26) ณ วันเพนเทคอสต์ พระสัญญาข้อนี้ได้สำเร็จสมจริง แม้ว่าการรับบัพติศมาด้วยพระวิญญาณบริสุทธิ์ในวันเพนเทคอสต์ เป็นเหตุการณ์พิเศษซึ่งสัมพันธ์กับชัยชนะบนไม้กางเขนของพระคริสต์ และการที่พระองค์ได้ถูกเชิดชูพระเกียรติบนสวรรค์ การได้รับการเติมเต็มด้วยพระวิญญาณบริสุทธิ์เป็นประสบการณ์ที่จะต้องเกิดขึ้นอย่างต่อเนื่อง ครั้งแล้วครั้งเล่าในชีวิตของเหล่าผู้เชื่อ” (กิจการฯ 4:8, 31; 11:24; 13:9, 52; เอเฟซัส 5:18)

`หลักฐานที่แสดงว่า พระวิญญาณบริสุทธิ์กำลังทำกิจในชีวิตของคุณคืออะไร`
