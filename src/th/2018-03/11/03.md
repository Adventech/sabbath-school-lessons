---
title:  การจลาจลในพระวิหาร
date:   10/09/2018
---

อัครทูตเปาโลรับคำแนะนำของเหล่าผู้นำคริสตจักร ท่านจึงจำเป็นต้องเข้าพิธีการชำระตนให้บริสุทธิ์ซึ่งมีกำหนดเวลาเจ็ดวัน ทั้งนี้เพื่อช่วยให้คำปฏิญาณของมนุษย์สมบูรณ์ (กันดารวิถี 19:11-13) ในเวลาเดียวกัน ธรรมเนียมของชาวยิวกำหนดไว้ว่า ใครก็ตามที่เดินทางจากดินแดนต่างชาติถือว่าไม่สะอาด ไม่สามารถเข้าไปในพระวิหารได้ นี่คือสาเหตุที่อัครทูตเปาโลต้องชำระตัวท่านเอง ก่อนที่จะไปแจ้งกับคณะปุโรหิตให้ทราบว่าท่านได้ทำการชำระตนให้บริสุทธิ์แล้ว ตามขั้นตอน “นาซิไรท์” (Nazirites) (กิจการฯ 21:26)

`อ่านกิจการฯ บทที่ 21:27-36 มีอะไรเกิดขึ้นกับอัครทูตเปาโลในตอนสิ้นสุดช่วงการชำระตนครบเจ็ดวันของท่าน`

การจลาจลอันเกิดขึ้นจากสาเหตุที่มีเหล่าคนพยายามปลุกปั่นฝูงชนให้ต่อต้านอัครทูตเปาโล โดยการกล่าวหาว่าอัครทูตเปาโลได้กระทำสิ่งไม่บังควรต่อสถานที่ศักดิ์สิทธิ์ซึ่งเป็นสัญลักษณ์ของศาสนายิว โดยเฉพาะได้ทำลายความศักดิ์สิทธิ์ของพระวิหาร กล่าวคือเพื่อนร่วมเดินทางของอัครทูตเปาโลซึ่งเป็นผู้เชื่อชาวต่างชาติจากเมืองเอเฟซัสชื่อว่า “โตรฟีมัส” (กิจการฯ 21:29) พวกเขาคิดว่าอัครทูตได้แนะนำชายผู้นี้เข้าไปสู่พระวิหารชั้นในซึ่งมีเพียงชาวยิวเท่านั้นจะเข้าไปได้ ถ้าการกล่าวหานี้เป็นจริง อัครทูตเปาโลจะต้องเป็นคนผิดในข้อหาร้ายแรง ตลอดแนวกำแพงพระวิหารจะมีรั้วกั้นแยกไว้เป็นบริเวณชั้นในและบริเวณชั้นนอกของลานพระวิหาร ตรงรั้วนี้จะมีเครื่องหมายบอกในภาษากรีกและภาษาลาติน เป็นการเตือนผู้มาเยี่ยมชาวต่างชาติอย่าได้ล่วงล้ำ เข้าไปด้านในเขตรั้ว หาไม่แล้วบุคคลผู้นั้นจะต้องรับผิดชอบผลที่ตามมาคือ ความตาย

“โดยกฎหมายของชาวยิว มีบทลงโทษผู้ก่ออาชญากรรมด้วยความตาย สำหรับบุคคลไม่ได้เข้าพิธีสุหนัตจะเข้าไปในลานพระวิหารชั้นใน ผู้กล่าวหาได้รายงานว่า มีคนเห็นอัครทูตเปาโลอยู่กับเพื่อนร่วมเดินทางคือโตรฟีมัสในตัวเมือง ชายผู้นี้เป็นชาวเมืองเอเฟซัสและมีการคาดเดาว่าวันนั้นอัครทูตได้นำโตรฟีมัสเข้าไปในลานพระวิหารชั้นใน นี่คงไม่ใช่สิ่งที่อัครทูตได้ทำ เพราะท่านเองเป็นชาวยิวคนหนึ่ง ท่านย่อมทราบดีว่าอะไรทำได้ อะไรทำไม่ได้ ส่วนการที่อัครทูตเปาโลเองจะเข้าไปในพระวิหารไม่ใช่การละเมิดธรรมบัญญัติแต่อย่างใด อย่างไรก็ตามถึงแม้ข้อกล่าวหาจะเป็นเท็จ ข้อกล่าวหานั้นมันได้ทำหน้าที่ปลุกปั่นฝูงชนที่มีอคติเป็นทุนเดิมอยู่แล้วให้มีอารมณ์ร้อนแรงขึ้น เมื่อผู้มานมัสการทั้งหลายได้ยินผู้กล่าวหาหลายคนร้องเสียงดังใส่ความดังกันเป็นทอดๆ ฝูงชนที่มาชุมนุมกันเหมือนถูกโยนลงสู่ความตื่นเต้นของอารมณ์เถื่อน (wild excitement) (เอลเลน จี. ไว้ท์, กิจการของอัครทูต, หน้า 407)

เมื่อข่าวของกลุ่มจลาจลใหม่มาถึงป้อมทหาร ผู้บัญชาการทหารโรมันชื่อ “คลาวดิอัสลีเซียส” (กิจการฯ 21:31, 32; 23:26) ได้ออกจากป้อมมาด้วยกองทหารอาวุธครบมือ และได้นำอัครทูตเปาโลไปก่อนที่ฝูงชนที่มีอารมณ์คลั่งแค้นเหล่านั้นจะฆ่าอัครทูตเสียก่อน ในฐานะที่อัครทูตเปาโลเป็นเป้าหมายของการโจมตี ท่านถูกจับล่ามโซ่nขณะผู้บัญชาการทหารพยายามสอบถามอัครทูตว่ามีอะไรเกิดขึ้น มีสาเหตุความเป็นมาอย่างไร ระหว่างที่มีการสืบสวนอยู่นั้นฝูงชนที่ควบคุมอารมณ์ไม่ได้ได้ร้องตะโกนแบบคนบ้าคลั่ง ผู้บัญชาการทหารจึงสั่งให้ทหารที่ติดตามมานำตัวอัครทูตเปาโลไปที่ป้อมของเขา

`ข่าวลือที่เป็นเท็จครั้งนั้นได้ช่วยจุดประกายการจลาจลขึ้น เหตุใดเราจึงต้องระมัดระวังอย่างมากกับข่าวลือประเภทต่างๆ ที่เราได้ยินได้ฟัง ยิ่งถ้าเราได้ฟังแล้วเราเป็นคนแพร่ข่าวต่อไปก็จะเป็นสิ่งเลวร้ายมากขึ้น`
