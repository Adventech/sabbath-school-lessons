---
title:  ต่อหน้าฝูงชน
date:   11/09/2018
---

กิจการฯ 21:37-40 บอกเราว่ามีอะไรเกิดขึ้นต่อไป ขณะอัครทูตเปาโลถูกนำตัวไปที่ป้อมทหารโรมันเพื่อทำการสอบสวน อัครทูตเปาโลได้ขออนุญาตผู้บัญชาการป้อมเพื่อจะพูดกับกลุ่มคนซึ่งกำลังชุมนุมกันอย่างบ้าคลั่งส่งเสียงดังโหวกเหวกเรียกร้องเอาชีวิตของอัครทูตเปาโล ขณะที่อัครทูตเปาโลกล่าวกับผู้บัญชาการในภาษากรีก ผู้บัญชาการคิดว่าอัครทูตเปาโลเป็นชาวยิวที่เดินทางมาประเทศอียิปต์ ผู้ซึ่งใช้เวลาสามปีพยายามปลุกปั่นชาวเยรูซาเล็มให้คิดกบฏต่อการยึดครองของชาวโรมัน อย่างไรก็ตามกองกาลังของกบฏถูกปราบลงราบคาบด้วยกองกำลังของโรมัน กลุ่มผู้ติดตามถ้าไม่ถูกฆ่าก็ถูกจับขณะที่ชาวอียิปต์ต้นเหตุได้หนีรอดไปได้

หลังจากอัครทูตเปาโลบอกกับผู้บัญชาการว่าท่านมาจากเมืองทาร์ซัสไม่ใช่จากอียิปต์ อัครทูตเปาโลได้รับอนุญาตให้พูดกับกลุ่มชนที่มารออยู่ ท่านไม่ได้กล่าวในรายละเอียดเพื่อเป็นหลักฐานแก้ข้อกล่าวหาที่พวกเขายกขึ้นมาใส่ร้ายท่าน (กิจการฯ 21:28) ท่านเริ่มเล่าเรื่องการกลับใจใหม่ของท่าน โดยเริ่มตั้งแต่ท่านเป็นชาวฟาริสีที่ถือเคร่งในศาสนายูดาห์ เมื่อท่านเห็นผู้คนเชื่อและ ติดตามพระเยซู ท่านจึงนำพรรคพวกออกข่มเหงบุคคลผู้เชื่อในพระเยซูเหล่านั้น และแล้ววันหนึ่งท่านได้เผชิญหน้าจากการเปิดเผยขององค์พระผู้เป็นเจ้า ท่านไม่มีทางเลือกนอกจากการติดตามพระองค์ นี่เป็นจุดที่ท่าน “กลับหลังหัน” ชีวิตของท่าน และท่านรับเอาการเรียกให้ออกไปประกาศพระกิตติคุณกับชาวต่างชาติ แทนที่จะมุ่งไปอภิปรายหลักศาสนศาสตร์ อัครทูตเปาโลได้เล่า ประสบการณ์ของท่านเอง และบอกว่าเหตุใดท่านจึงได้ทำในสิ่งที่ท่านกำลังทำอยู่

`อ่านพระธรรมกิจการฯ 22:22-29 ฝูงชนที่กำลังอารมณ์ร้อนมีปฏิกิริยาตอบต่อคำกล่าวของอัครทูตเปาโลอย่างไร เมื่อท่านบอกว่าท่านได้ถูกเรียกให้ออกไปประกาศข่าวแก่ชาวต่างชาติ`

ผู้บัญชาป้อมคิดว่า การที่ตัดสินใจให้อัครทูตเปาโลกล่าวกับกลุ่มคนที่นำตัวเขามาไม่บังเกิดผลดีอะไร การที่อัครทูตอ้างว่า ท่านได้ถวายชีวิตเพื่อประกาศกับชาวต่างชาติ ดูเหมือนอัครทูตเปาโลต้องการยืนยันความจริงเพื่อแก้ข้อกล่าวหาที่ยกขึ้นมาใส่ความท่าน (กิจการฯ 21:28) ถึงตอนนี้ฝูงชนที่นอกป้อมได้ส่งเสียงอื้ออึงขึ้นอีกครั้งหนึ่ง
ผู้บัญชาการชาวโรมันอาจไม่เข้าใจทุกสิ่งที่อัครทูตกล่าว ดังนั้นเขาตัดสินใจสั่งให้มีการเฆี่ยนอัครทูตเปาโล ซึ่งในการเฆี่ยนนี้จะมีการสอบสวนสลับกันไป แต่เมื่ออัครทูตเปาโลบอกว่า ท่านเป็นชาวยิวในสายเลือดก็จริงแต่ท่านมีสัญชาติโรมันด้วย และเมื่ออัครทูตเอ่ยเช่นนี้ออกมาผู้บัญชาการจึงสั่งระงับการเฆี่ยนไว้ เพราะในฐานะเป็นประชากรชาวโรมัน พวกเขาจะไม่ได้รับการทรมานประเภทดังกล่าว

`อ่านสุนทรพจน์ของอัครทูตเปาโล (กิจการฯ 22:1-21) คุณได้เห็นหลักฐานอะไรนอกเหนือจากการปกป้องตัวของท่านเอง อัครทูตเปาโลกำลังเทศนาแก่ชาวยิวเพื่อนร่วมชาติของท่านเช่นกัน เหตุใดอัคร ทูตเปาโลจึงเล่าประสบการณ์การกลับใจของท่าน และมีอะไรทำให้เรื่อง “การกลับใจใหม่” ทรงพลังเช่นนั้น`
