---
title:  ชาวฮีบรูในกรุงเอเธนส์
date:   03/12/2023
---

`อ่าน กิจการ 17:1-16 เปาโลมาถึงกรุงเอเธนส์ได้อย่างไร และเขาตอบสนองต่อสิ่งที่เขาพบที่นั่นอย่างไร`

เมืองเอเธนส์ถูกมอบให้กับ “รูปเคารพเต็มไปทั้งเมือง” (กิจการ 17:16) เนื่องจากเปาโลทราบดีถึงประวัติของชนชาติของเขาเองและความชื่นชอบในรูปเคารพ (แม้จะมีคำเตือนมานักต่อนักแล้วก็ตาม) เขายังเดือดร้อนวุ่นวายใจกับรูปเคารพทั้งหมดที่เขาพบในกรุงเอเธนส์อีกด้วย ไม่ต้องสงสัยเลยว่า แรงดลใจของเปาโลมาจากความสงสารอย่างเห็นอกเห็นใจต่อชาวเมืองเอเธนส์ ผู้ที่จะต้องตายในบาปของพวกเขาเอง หากพวกเขาไม่ได้เรียนรู้ถึงพระเจ้าที่แท้จริง

ปัจจุบันนี้ เมืองต่าง ๆ ของเรายังคงเต็มไปด้วยรูปเคารพ แม้ว่าจะปรากฏให้เห็นน้อยกว่าที่เปาโลเห็นก็ตาม และน่าเสียดายที่ผู้เชื่อจำนวนมากสามารถเดินผ่านเมืองได้อย่างสะดวกสบายโดยไม่แสดงปฏิกิริยาต่อรูปเคารพแม้แต่น้อย แต่เปาโลรับฟังเสียงของพระวิญญาณบริสุทธิ์มากเพียงพอ จึงพร้อมที่จะตอบสนองต่อสิ่งเหล่านี้ ผู้เชื่ออีกหลาย ๆ คนยังไม่เข้าใจว่าข่าวประเสริฐมีไว้สำหรับทุกคนทั่วโลก แต่เปาโลรู้ว่าพระเจ้าต้องการให้ชาวเอเธนส์ได้รับความรอดเหมือนกับคนอื่น ๆ เขาได้เข้าใจถึงมุมมองของพันธกิจระดับโลก นั่นคือ การนำข่าวประเสริฐไปยังผู้ที่เข้าไม่ถึง รวมถึงคนต่างศาสนาที่บูชารูปเคารพและนักปรัชญาที่เต็มท้องถนนในกรุงเอเธนส์

ดังนั้น เปาโลจึงแวะเวียนไปตามตลาดนัดที่คนเหล่านี้ผ่านไปมา เราอาจกล่าวได้ว่า เปาโลเป็นผู้ก่อตั้งศูนย์การประกาศข่าวประเสริฐทั่วโลก (Global Mission Study Center) แห่งแรกขึ้น ซึ่งเขาใช้ตลาดนัดเป็นสถานที่สำหรับศึกษาและทดสอบวิธีการเข้าถึงจิตใจและความคิดของคนต่างศาสนาเหล่านี้

เปาโลรู้ว่าเขาไม่อาจเข้าหาชาวเอเธนส์ได้ด้วยวิธีเดียวกับที่เขาเข้าหาชาวยิวหรือแม้แต่วิธีที่เขาเข้าหาคนต่างชาติที่ยำเกรงพระเจ้า เนื่องจากคนเหล่านี้มีจุดเริ่มต้นจากการไม่รู้จักพระเจ้าของอิสราเอล หรือไม่เคยรู้ถึงพระราชกิจของพระองค์ในหมู่ชนชาติอิสราเอล แม้ว่าแนวคิดและความเชื่อเหล่านี้จะเป็นศูนย์กลางของชาวยิวและแม้แต่กับคนต่างชาติที่ยำเกรงพระเจ้าเพียงใด แต่ความเชื่อนี้ไม่มีความหมายอะไรกับผู้คนที่เปาโลพบในตลาดนัดที่กรุงเอเธนส์ ดังนั้น จึงต้องใช้วิธีการใหม่ทั้งหมด

ทุกวันนี้ เราพยายามเข้าถึงผู้คนที่ภูมิหลังไม่รู้อะไรเลยเกี่ยวกับพระเจ้า พระคัมภีร์ และศาสนาคริสต์ ดังนั้นเราจำเป็นต้องปรับเปลี่ยนวิธีเหมือนเปาโล ต้องใช้วิธีการใหม่ที่อาจได้ผลดีกว่า เช่น แผนการที่ใช้ได้ดีในเมืองบัวโนสไอเรสอาจไม่มีประโยชน์กับคนในกรุงเทพ

`รูปเคารพแบบใดที่ผู้คนในสังคมของคุณนับถือ และคุณจะเปิดตาเปิดใจพวกเขาได้อย่างไรว่ารูปเคารพเหล่านั้นไร้ค่าเพียงใด`