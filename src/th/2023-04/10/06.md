---
title:  การข้ามเส้น
date:   07/12/2023
---

`อ่าน กิจการ 17:24-34 เปาโลเป็นพยานต่อไปอย่างไร`

อีกเรื่องหนึ่งที่น่าสนใจ คือการที่เปาโลยกคำกล่าวของนักเขียนของพวกเขาบางคนที่เขียนบางอย่างใกล้เคียงกับความจริงในพระคัมภีร์ ซึ่งเป็นการเปิดช่องทางนำพาให้ผู้ฟังยิ่งสนใจมากขึ้น กล่าวคือ เปาโลใช้ความรอบรู้ในความเชื่อของพวกเขาค้นหาความเห็นร่วมกับพวกเขา จากนั้นจึงดำเนินการประกาศต่อไป ไม่ต้องสงสัยเลยว่า ในการพยายามเข้าถึงผู้อื่น การคุ้นเคยกับสิ่งที่พวกเขาเชื่อและการหาความเห็นร่วมเป็นวิธีที่มีประสิทธิภาพในการเข้าถึงผู้คน

ขอให้สังเกตเช่นกันว่า เปาโลใช้ความเห็นร่วมนี้นำพาให้เขาได้พูดในสิ่งที่ต้องการ นั่นคือ การฟื้นคืนพระชนม์ของพระเยซูและความหวังที่ประทานแก่พวกเขาทั้งหมด ลูกาอธิบายปฏิกิริยาต่อคำกล่าวปิดท้ายของเปาโลที่เกี่ยวกับการฟื้นคืนพระชนม์ว่า บางคนเยาะเย้ยแนวคิดนั้น บางคนบอกว่าพวกเขาต้องการฟังเปาโลเกี่ยวกับเรื่องนี้อีกครั้ง และบางคนก็เชื่อในคำกล่าวของเปาโล กุญแจสำคัญของเรื่องนี้สำหรับจุดประสงค์ของเราคือ ทุกคนได้ยินได้ฟัง และนี่ก็คือความหวังของเปาโลตั้งแต่ต้น

เรารู้ว่าบางคนจะปฏิเสธข่าวประเสริฐ แต่เราต้องทำทุกวิถีทางให้แน่ใจว่า ก่อนที่พวกเขาจะปฏิเสธ พวกเขาเข้าใจว่ากำลังปฏิเสธอะไร วิธีการประกาศของเปาโลท่ามกลางชาวเอเธนส์ และโดยการใช้สิ่งที่เขาได้ศึกษาและเรียนรู้ เพื่อให้แน่ใจว่าพวกเขาจะได้ฟังด้วยใจที่เปิดกว้างและเข้าใจว่าพระเจ้าที่พวกเขาไม่รู้จักนั้นมีอยู่จริงและเป็นพระผู้ทรงสร้างพวกเขา พระเจ้าองค์นี้ทรงรักพวกเขาและต้องการให้พวกเขารู้จักพระองค์ พระองค์ทรงมีพระเมตตาต่อพวกเขาทั้ง ๆ ที่พวกเขาไม่รู้จัก แต่วันแห่งการพิพากษากำลังใกล้เข้ามาแล้ว และถ้าทั้งหมดนี้ฟังดูเกินกว่าที่จะเชื่อถือ ก็ยังมีหลักฐานยืนยันได้จากการฟื้นคืนพระชนม์ของพระคริสต์

ตอนนี้ผู้คนได้ยินและเข้าใจข่าวสารแล้ว พวกเขาจะต้องเลือกด้วยตนเองว่าจะปฏิเสธทันทีหรือค้นคว้าเพิ่มเติม และมีบางคนที่ค้นคว้าเพิ่มเติมและกลายเป็นผู้ติดตามพระเยซู (กิจการ 17:34)

`ท้าทายให้ทำ: ในคำอธิษฐาน ให้คุณทูลขอการทรงนำของพระเจ้าอย่างเจาะจง เพื่อให้รู้ว่าคุณควรจะเป็นพยานกับคนที่คุณรู้จักให้ดีที่สุดอย่างไร`

`ท้าทายเพิ่มเติม: ใช้สื่อสังคมออนไลน์ให้เป็นเหมือน “อาเรโอปากัส” เพื่อประกาศข่าวประเสริฐแก่ผู้ไม่เชื่อ โดยมีความชัดเจนและสุขุมรอบคอบอย่างเปาโล`