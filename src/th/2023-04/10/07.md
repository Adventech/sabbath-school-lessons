---
title:  ศึกษาเพิ่มเติม
date:   08/12/2023
---

ประเด็นหลักประการหนึ่งที่เรียนรู้จากประสบการณ์ของเปาโลที่อาเรโอปากัสคือ การศึกษาค้นคว้าวิธีการเข้าหากลุ่มผู้ไม่เชื่อที่เข้าไม่ถึง ซึ่งส่งผลให้เกิดกลุ่มผู้เชื่อเล็ก ๆ ขึ้นในกรุงเอเธนส์

“ถ้อยคำของอัครสาวกและคำอธิบายถึงทัศนคติและสภาพแวดล้อมของพวกเขา ดังที่ปากกาแห่งการดลใจบันทึกไว้ จะต้องตกทอดไปยังอนุชนรุ่นหลัง เพื่อเป็นประจักษ์พยานถึงความเชื่อมั่นที่ไม่สั่นคลอน ความกล้าหาญในความโดดเดี่ยวและความทุกข์ยาก และชัยชนะที่เขาได้รับเพื่อคริสต์ศาสนาในใจกลางของลัทธินอกศาสนา

“คำกล่าวของเปาโลเต็มไปด้วยขุมทรัพย์แห่งความรู้สำหรับคริสตจักร เขาอยู่ในตำแหน่งที่จะพูดให้ผู้ฟังที่หยิ่งจองหองหงุดหงิดได้อย่างง่ายดาย และทำให้ตนเองตกที่นั่งลำบาก หากคำปราศรัยของเขาโจมตีเทพเจ้าของพวกเขาและผู้ยิ่งใหญ่ในเมืองโดยตรง เขาคงตกอยู่ในอันตราย แต่ด้วยไหวพริบที่เกิดจากความรักของพระเจ้า เขาชักนำจิตใจของพวกเขาให้ออกห่างจากพระนอกศาสนาอย่างระมัดระวัง ด้วยการเปิดเผยให้พวกเขาเห็นถึงพระเจ้าเที่ยงแท้พระผู้ซึ่งพวกเขาไม่รู้จัก” (เอลเลน จี. ไว้ท์, กิจการของอัครทูต, หน้า 240, 241)

เปาโลได้ทำบางสิ่งบางอย่างที่น่าจดจำในกรุงเอเธนส์ ซึ่งเป็นขุมทรัพย์แห่งความรู้สำหรับคริสตจักร โดยการเชื่อมสัมพันธ์กับผู้คน ศึกษาวัฒนธรรมและศาสนาของพวกเขา และเคารพที่พวกเขาทุ่มเทต่อสิ่งซึ่งเป็นของฝ่ายจิตวิญญาณ เขาหลีกเลี่ยงการทำให้ผู้ฟังฉุนเฉียว นี่เป็นเรื่องสำคัญที่พระเจ้าดลใจให้ประสบความสำเร็จ ตามที่นาง เอลเลน จี. ไว้ท์ กล่าวว่า นี่คือขุมทรัพย์แห่งปัญญาที่เราในฐานะคริสตจักรจำเป็นต้องให้ความสนใจในเรื่องนี้

**คำถามเพื่อการอภิปราย**:

`เรื่องราวของเปาโลในกรุงเอเธนส์เป็นต้นแบบของการประกาศขั้นตอนแรกสำหรับผู้ที่จะเริ่มงานประกาศใหม่ในเมืองอย่างไร`

`พฤติกรรมแบบใดที่จำเป็นสำหรับคริสเตียนในการเชื่อมโยงกับผู้คนในเมืองที่ไม่รู้จักพระเจ้า`

`เมื่อรูปเคารพสมัยใหม่ยั่วเย้าเรา เราควรหลีกเลี่ยงที่จะทำอะไรในการเริ่มงานใหม่ท่ามกลางผู้คนที่บูชารูปเคารพเหล่านั้นโดยเฉพาะในตอนเริ่มแรก`

`หากเปาโลจะหยุดเพียงแค่แนะนำผู้คนให้รู้จักกับพระเจ้าพระองค์นี้ที่รักพวกเขา พวกเขาก็คงจะพึงพอใจมากทีเดียว แต่เขาได้ทำมากกว่านั้น เขาได้พูดถึงการฟื้นคืนพระชนม์ของพระเยซู ทำให้ผู้คนคิดว่าเขากำลังหลอกลวง ควรที่เขาจะทำอย่างนั้นหรือไม่ เพราะเหตุใด`