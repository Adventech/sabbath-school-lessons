---
title:  เปาโลและพระเจ้าที่ไม่รู้จัก
date:   05/12/2023
---

สังเกตว่าเปาโลไม่ได้ดูหมิ่นศาสนาหรือเทพเจ้าเทียมเท็จของชาวเอเธนส์ เขารวบรวมจุดดี ๆ ที่เขาพบ แม้จะน้อยนิดก็ตาม และใช้ประโยชน์จากจุดเหล่านั้น

`อ่าน กิจการ 17:22, 23 เปาโลกำลังพยายามเข้าถึงผู้คนเหล่านี้ด้วยข่าวประเสริฐอย่างไร`

“นี่แน่ะ ท่านทั้งหลายที่เป็นชาวเอเธนส์ ข้าพเจ้าเห็นว่าพวกท่านเป็นคนเคร่งศาสนาในทุกด้าน” (กิจการ 17:22) เปาโลกำลังกล่าวชมคนต่างศาสนา! ศาสนาของคนเหล่านี้เป็นไปในทางที่ผิดทุกประการ แต่กระนั้นเปาโลยังชมเชยการอุทิศตนของพวกเขา เพราะการอุทิศตนให้กับวิญญาณที่ผิด ๆ ก็ยังน่ายกย่องกว่าการไม่สนใจในเรื่องจิตวิญญาณใด ๆ เลย

เปาโลกล่าวต่อไปว่า “เพราะว่าขณะข้าพเจ้าเดินไปรอบๆ เมืองและสังเกตดูสิ่งที่ท่านนมัสการนั้น...” (กิจการ 17:23) เปาโลได้แสดงเจตคติอย่างเคารพต่อผู้คนที่นั่น ด้วยการบรรยายถึงสิ่งที่เขาศึกษาเกี่ยวกับศาสนาของชาวเอเธนส์ เขาไม่ได้เร่งรีบในฐานะผู้เชี่ยวชาญที่ประกาศว่าตนเองมีคำตอบทั้งหมดต่อคำถามที่ว่า ผู้คนจำเป็นต้องเปลี่ยนแปลงอย่างไร แต่ในความเป็นจริงแล้ว เขาเป็นผู้เชี่ยวชาญและมีคำตอบที่คนเหล่านี้ต้องการ แต่เขาไม่ได้แสดงตนแบบนั้น มิฉะนั้นเขาจะถูกปฏิเสธทันที แต่เขากลับถูกมองว่าเป็นคนที่ห่วงใยประชาชนและปรารถนาดีต่อพวกเขา คำจารึกบนแท่นเขียนว่า “แด่พระเจ้าที่ไม่รู้จัก” (กิจการ 17:23) เปาโลใช้ประโยชน์จากสิ่งที่เห็นโดยทั่วไป พวกเขาเชื่อในพระเจ้า (หลายองค์) ซึ่งเป็นการเริ่มต้นที่ดี (บางคนในตอนนั้นไม่เชื่อเลยว่ามีพระเจ้า) จึงเป็นการเปิดทางสู่การสนทนาที่ลึกซึ้งยิ่งขึ้น เขาไม่ได้เย้ยหยันแนวคิดที่ว่ามีแท่นบูชาของพระเจ้าที่ไม่รู้จัก แต่เขากลับชื่นชมผู้คนที่ใส่ใจในเรื่องฝ่ายจิตวิญญาณมากพอที่จะทุ่มเทและลงทุนกับการบูชาบางสิ่งที่พวกเขาไม่รู้ด้วยซ้ำว่าคืออะไร ที่พวกเขาทำเช่นนั้นก็แค่เพียงเผื่อว่าพวกเขาอาจขาดเหลืออะไรไป พวกเขาเข้าใจอะไรผิดไปหรือเปล่า ใช่แน่นอน แต่ก็สามารถแก้ไขได้ สิ่งที่สำคัญในตอนแรกก็คือ พวกเขาศรัทธาในสิ่งที่พวกเขาเข้าใจ ซึ่งเปาโลตระหนักดีว่า นี่เป็นสิ่งที่พระวิญญาณบริสุทธิ์สามารถทำงานด้วยได้ เปาโลพบประเด็นในการพูดคุยที่จะจุดประกายความสนใจของพวกเขา

`คุณคิดว่ามีอะไรบ้างที่เป็นการเชื่อมและเป็นการเปิดโอกาสให้คุณได้สนทนากับผู้อื่นในเรื่องของพระคัมภีร์`