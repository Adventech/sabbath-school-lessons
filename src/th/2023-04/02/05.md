---
title:  'ประชากรของพระเจ้า: ช่องทางของพันธกิจ'
date:   11/10/2023
---

ตลอดประวัติศาสตร์ที่ผ่านมา พระเจ้าทรงมีผู้ที่แสดงออกถึงพระลักษณะของพระองค์อย่างสัตย์ซื่อและปฏิบัติตามพระประสงค์ของพระองค์ด้วยความเชื่อฟังอยู่เสมอ ประชากรของพระเจ้าเป็นผู้ที่ได้รับการทรงเรียก และพวกเขายอมรับคำเชื้อเชิญให้เป็นส่วนหนึ่งในพระคุณของพระองค์ คนทั้งหมดนี้เคยเป็นและยังคงเป็นเครื่องมือของพระเจ้าเพื่อให้พันธกิจของพระองค์บรรลุผลสำเร็จ

`อ่าน ปฐมกาล 12:1-3 และเฉลยธรรมบัญญัติ 7:6, 11, 12พระประสงค์ดั้งเดิมของพระเจ้าที่มีต่อประชากรของพระองค์ในพระคัมภีร์พันธสัญญาเดิมคืออะไร`

พันธสัญญาของพระเจ้าที่กระทำกับอับราฮัมและลูกหลานของเขามีวัตถุประสงค์เฉพาะ พวกเขาได้รับการทรงเรียก ทรงสร้าง และมอบหมายให้เป็นตัวแทนของพันธกิจของพระเจ้า กล่าวคือ เป็นช่องทางของพระพรไปสู่บรรดาประชาชาติ (เปรียบเทียบ เฉลยธรรมบัญญัติ 28:10; อิสยาห์ 49:6) อย่างไรก็ตาม พวกเขาได้รับเลือกภายใต้ความสัมพันธ์ทางพันธสัญญากับพระเจ้า ภายใต้เงื่อนไขของความเชื่อและการเชื่อฟัง (ปฐมกาล 22:16-18; อพยพ 19:5, 6; เฉลยธรรมบัญญัติ 28:1, 2; 2 พงศาวดาร 7:14) กระบวนการนี้ดึงดูดประชาชาติรอบข้างให้หันมาหาชนชาติอิสราเอล นี่เป็น “กลยุทธ์พันธกิจ” ของพระเจ้าในสมัยพระคัมภีร์พันธสัญญาเดิม

พันธกิจของพระเจ้าก็ยังคงดำเนินต่อไปในพระคัมภีร์พันธสัญญาใหม่ องค์พระผู้เป็นเจ้าและพระผู้ช่วยให้รอดที่ฟื้นคืนพระชนม์แล้ว บัดนี้ทรงเริ่ม “กลยุทธ์พันธกิจ” ใหม่อีกครั้ง (ดูใน มัทธิว 28:18-20; กิจการ 1:8) กล่าวคือ สาวกของพระคริสต์ที่ประกอบกันเป็นคริสตจักรออกไปประกาศทั่วโลกแทนที่จะให้ประชาชาติทั่วโลกเข้ามาหาเหมือนอย่างในสมัยชนชาติอิสราเอล พันธกิจมิได้เกิดขึ้นจากคริสตจักร ในทางกลับกัน คริสตจักรดำรงอยู่ได้เพราะพระเจ้ายังคงมีพันธกิจที่ต้องทำให้สำเร็จ และทรงใช้คริสตจักรของพระองค์ทำให้บรรลุผลสำเร็จ

กระนั้น คำถามก็ยังคงมีอยู่ว่า พันธกิจของคริสตจักรคืออะไร ซึ่งก็เหมือนกับพันธกิจของพระผู้ทรงเรียกคริสตจักรให้ดำรงอยู่ คือ “เพราะว่าบุตรมนุษย์มาเพื่อจะแสวงหาและช่วยผู้ที่หลงหายไปนั้นให้รอด” (ลูกา 19:10) แม้ว่าพวกเราในคริสตจักรไม่อาจช่วยใครก็ตามให้รอดได้ แต่เราต้องชี้นำผู้อื่นให้ไปยังพระผู้ทรงช่วยเราให้รอดได้เพียงผู้เดียว นั่นก็คือ พระเยซูคริสต์

“พันธกิจของคริสตจักรของพระคริสต์คือ การช่วยคนบาปที่กำลังจะพินาศให้รอด เป็นการช่วยให้มนุษย์รู้จักความรักของพระเจ้า และนำพวกเขามาหาพระคริสต์ด้วยประสิทธิภาพของความรักนั้น” (เอลเลน จี. ไว้ท์, คำพยานสำหรับคริสตจักร, vol. 3, หน้า 381) ช่างเป็นหน้าที่รับผิดชอบที่พิเศษและยิ่งใหญ่เพียงไร

`พันธกิจมีค่าต่อคริสตจักรเหมือนดั่งอากาศที่มีค่าต่อชีวิตเรา หากไม่มีอากาศ เราก็ต้องตาย หากไม่มีพันธกิจ คริสตจักรก็ต้องตาย คุณจะทำอะไรบ้างเป็นการส่วนตัวเพื่อค้ำจุนชีวิตของคริสตจักรของคุณ`