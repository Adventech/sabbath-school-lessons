---
title:  ศึกษาเพิ่มเติม
date:   13/10/2023
---

ให้เป็นสักขีพยานแก่ทุกประชาชาติ “พระดำรัสของพระผู้ช่วยให้รอดที่กล่าวว่า ‘ท่านทั้งหลายเป็นความสว่างของโลก’ ชี้ให้เห็นข้อเท็จจริงที่ว่า พระองค์ทรงมอบพันธกิจแก่ผู้ติดตามของพระองค์ทั่วโลก ขณะที่แสงดวงอาทิตย์ส่องไปถึงทุกมุมโลกที่ห่างไกล พระเจ้าทรงออกแบบให้แสงสว่างแห่งข่าวประเสริฐแผ่ไปยังจิตวิญญาณทุกดวงบนแผ่นดินโลก หากคริสตจักรของพระคริสต์ทำให้พระประสงค์ขององค์พระผู้เป็นเจ้าของเราสำเร็จ แสงสว่างก็จะส่องมายังทุกคนที่นั่งอยู่ในความมืด ที่เดินอยู่ในดินแดนและเงาแห่งความตาย แทนที่จะอยู่รวมตัวกันและปัดความรับผิดชอบ ไม่ยอมแบกกางเขน ขอให้สมาชิกคริสตจักรออกไปทั่วทุกพื้นที่ ส่องแสงสว่างของพระคริสต์ ทำงานเช่นเดียวกับที่พระองค์ทรงทำเพื่อความรอดของจิตวิญญาณ และนี่คือ ‘ข่าวประเสริฐเรื่องแผ่นดินของพระเจ้า’ จะถูกประกาศไปทั่วโลกอย่างเร็วไว

“เสียงอ้อนวอนของชาวมาซิโดเนียต่อทุกประเทศดังว่า ‘ขอมาช่วยเราด้วย’ พระเจ้าทรงมีทุ่งนาที่เปิดกว้างออกอยู่ต่อหน้าเรา ชาวสวรรค์ลงมาร่วมมือกับมนุษย์ การจัดเตรียมของพระองค์ดำเนินไปข้างหน้าเรา และอำนาจของพระเจ้ากำลังทำงานร่วมกันกับความพยายามของมนุษย์ ต้องตาบอดอย่างแท้จริงที่จะมองไม่เห็นพระราชกิจของพระเจ้า และหูหนวกจนไม่ได้ยินเสียงเรียกให้มาหาฝูงแกะของพระผู้เลี้ยงที่แท้จริง บางคนได้ยินเสียงเรียกของพระเจ้าและตอบรับ บัดนี้ให้จิตใจที่ได้รับการชำระบริสุทธิ์ตอบสนองด้วยการเสาะแสวงหาทางที่จะประกาศข่าวสารที่ให้ชีวิต หากชายและหญิงทำงานที่ได้รับมอบหมายจากพระเจ้าด้วยความอ่อนน้อมถ่อมตนและซื่อสัตย์ ฤทธิ์อำนาจของพระเจ้าจะถูกเปิดเผยให้เห็นได้จากการที่หลายคนเปลี่ยนแปลงมาสู่ความจริง จะเห็นว่าผลจากความพยายามของพวกเขานั้นยอดเยี่ยม” (เอลเลน จี. ไว้ท์, The Advent Review and Sabbath Herald, 14 พฤศจิกายน, 1912)

**คำถามเพื่อการอภิปราย**:

`ความน่าเชื่อถือของอิทธิพลในคริสตจักรต่อชุมชนส่วนใหญ่ถูกกำหนดด้วยแบบอย่างการแสดงออกถึงความรักของพระเจ้าในชีวิตของเราในฐานะที่เราเป็นร่างกายของพระคริสต์เพื่อให้พันธกิจของพระองค์สำเร็จ โดยส่วนตัวแล้วคุณจะตอบสนองต่อความท้าทายนี้อย่างไร`

`คุณคิดว่า เพื่อนบ้านที่ไม่ได้เป็นแอ๊ดเวนตีสมองและเข้าใจคริสตจักรของคุณอย่างไร คุณรู้ได้อย่างไร ถ้าความเข้าใจของคุณเป็นไปในทางบวก คุณจะทำอะไรอีกได้บ้างเพื่อเสริมความเข้าใจนี้ แต่ถ้าความเข้าใจของคุณเป็นไปในทางลบ คุณจะทำอะไรได้บ้างเพื่อเปลี่ยนแปลง`

`เหตุใดการให้ “ข่าวประเสริฐนิรันดร์” เป็นศูนย์กลางของพันธกิจที่เรามีสำหรับโลกนั้นสำคัญมาก เราจะมอบความหวังสูงสุดกับใครก็ตาม ที่ใดก็ตาม โดยไม่มีศูนย์กลางอยู่ที่ความหวังสูงสุดที่เรามีในข่าวประเสริฐหรือข่าวดีที่พระคริสต์ทรงทำเพื่อเราที่กางเขนได้หรือไม่`