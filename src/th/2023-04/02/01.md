---
title:  พันธกิจของพระเจ้ามาถึงเรา ตอน 2
date:   07/10/2023
---

### อ่านข้อพระคัมภีร์สำหรับบทเรียนสัปดาห์นี้
ยอห์น 20:21, 22; มัทธิว 28:16-20; วิวรณ์ 14:6, 7; เฉลยธรรมบัญญัติ 7:6, 11, 12; วิวรณ์ 7:9, 10

> <p>ข้อควรจำ</p>
> “เพราะฉะนั้น ท่านทั้งหลายจงออกไปและนำชนทุกชาติมาเป็นสาวกของเรา จงบัพติศมาพวกเขาในพระนามของพระบิดา พระบุตรและพระวิญญาณบริสุทธิ์” (มัทธิว 28:19)

เราเห็นแก่นเรื่องของพระเจ้าผู้ทรงเป็นพระเจ้าแห่งพันธกิจดำเนินไปตลอดพระคัมภีร์ทั้งเล่ม เป็นเหมือนสายใยที่เชื่อมโยงประวัติศาสตร์มนุษย์เข้าด้วยกัน และแสดงให้เห็นพระประสงค์ของพระเจ้าที่มีต่อสิ่งทรงสร้างของพระองค์ นอกจากนี้ แก่นเรื่องนี้ยังช่วยให้เราเข้าใจแผนการของพระองค์อีกส่วนหนึ่ง คือการที่บุตรธิดาของพระองค์ที่ล้มลงในบาปได้กลับคืนสู่พระฉายาของพระเจ้า (เปรียบเทียบ โคโลสี 3:9, 10; 1 ยอห์น 3:2)

พันธกิจของพระเจ้าทำหน้าที่เป็นเบื้องหลังที่ช่วยให้เราเห็นและเข้าใจพระวจนะที่พระเจ้ามีต่อเรา เมื่อเราอ่านพระคัมภีร์ เราจะเข้าใจว่าพระเจ้าทรงประสงค์ที่จะเอื้อมมาหาเรา แม้ว่าบาปจะทำให้เราแยกออกจากพระองค์ (อิสยาห์ 59:2) แต่พระองค์ยังคงฟื้นฟูความสัมพันธ์กับมนุษย์ที่ขาดจากกันให้กลับสู่สภาพเดิมผ่านทางพันธกิจของพระองค์ จนถึงช่วงเวลาแห่งสง่าราศีเมื่อพระองค์จะทรง “สร้างทุกสิ่งขึ้นใหม่” (วิวรณ์ 21:5)

ในขณะเดียวกัน พระเจ้าทรงเลือกที่จะสำแดงพระองค์แก่เราในลักษณะที่เราสามารถเข้าใจพระลักษณะและพระประสงค์ของพระองค์ได้ และเหนือสิ่งอื่นใด เราจะมีความสัมพันธ์ที่แท้จริงและยั่งยืนกับพระองค์ได้ กล่าวอีกนัยหนึ่ง เราไม่เพียงเข้ามารู้จักกับพระองค์เท่านั้น แต่เรายังแบ่งปันประสบการณ์ที่เรามีกับพระองค์และความรักที่ช่วยให้รอดของพระองค์กับผู้อื่นอีกด้วย

ดังนั้นแล้ว พระเจ้าประทานองค์ประกอบพื้นฐานของพันธกิจของพระองค์ให้เราได้ทราบผ่านทางพระคัมภีร์