---
title:  'โลก: สถานที่สำหรับพันธกิจ'
date:   12/10/2023
---

`อ่าน วิวรณ์ 7:9, 10 พระคัมภีร์ข้อนี้กล่าวถึงพันธกิจของพระเจ้าที่มีขอบเขตทางภูมิศาสตร์ที่กว้างไกลอย่างไร`

บทเรียนสัปดาห์นี้มีเจตนาให้ศึกษาข้อพระคัมภีร์ที่สำคัญที่เกี่ยวกับพันธกิจสองข้อ โดยเน้นที่ศูนย์กลางของการสร้างสาวกในพระมหาบัญชาและข่าวประเสริฐนิรันดร์ น่าสนใจที่ข้อพระคัมภีร์ทั้งสองมีจุดเชื่อมต่อร่วมกันอย่างน้อยหนึ่งจุด ซึ่งคือ “สถานที่” ของพันธกิจ เขียนว่า “จงออกไปและนำชนทุกชาติมาเป็นสาวกของเรา” (มัทธิว 28:19) “แก่คนทั้งหลายที่อยู่บนแผ่นดินโลก แก่ทุกประชาชาติ ทุกเผ่า ทุกภาษา และทุกชนชาติ” (วิวรณ์ 14:6)

กล่าวอีกนัยหนึ่งได้ว่า ข่าวประเสริฐของพระคริสต์จะต้องประกาศไปยังทุกชนชั้น ทุกประชาชาติ ทุกภาษา และทุกเชื้อชาติ อิทธิพลของข่าวประเสริฐก็เพื่อรวบรวมผู้ได้รับความรอดให้เป็นพี่น้องร่วมกัน เรามีแบบอย่างเดียวเท่านั้นที่จะต้องเลียนแบบ นั่นคือพระคริสต์ หากเรายอมรับความจริงตามที่อยู่ในพระเยซู ความอคติและความอิจฉาริษยาในระดับชาติจะถูกทำลายลง และวิญญาณแห่งความจริงจะหลอมรวมจิตใจเราเข้าเป็นหนึ่งเดียวกัน

เมื่อพระเยซูตรัสว่า “ท่านทั้งหลายจะเป็นสักขีพยานของเรา” (กิจการ 1:8) พระองค์ทรงคำนึงถึงเขตพื้นที่ทางภูมิศาสตร์สามแห่ง

พื้นที่ 1: “ท่านทั้งหลายจะเป็นสักขีพยานของเราในกรุงเยรูซาเล็ม” ในเวลานั้น สาวกของพระองค์อาศัยอยู่ใกล้กรุงเยรูซาเล็ม ดังนั้น พระเยซูจึงตรัสว่า “จงเริ่มแบ่งปันประสบการณ์ที่ท่านมีกับพระเจ้าให้กับคนที่ใกล้ชิดกับท่าน” พันธกิจจะต้องเริ่มต้นที่บ้าน ในครอบครัว กับเพื่อนบ้าน และเพื่อน นี่คือสถานที่ในการประกอบพันธกิจอันดับแรก

พื้นที่ 2: จากนั้นพระองค์ตรัสต่อไปว่า “ทั่วแคว้นยูเดีย ทั่วแคว้นสะมาเรีย” พันธกิจของเรายังเกี่ยวโยงไปถึงผู้ที่อยู่ไม่ใกล้ไม่ไกลจากเรา ผู้คนในกลุ่มนี้อาจจะพูดภาษาเดียวกับเรา มีวัฒนธรรมคล้ายคลึงกับเรา แต่ไม่ได้ใช้ชีวิตหรือมีความเชื่อเช่นเดียวกับเรา นี่แหละคือสถานที่ประกอบพันธกิจต่อไปของเรา

พื้นที่ 3: นอกจากนี้พระคริสต์ตรัสด้วยว่า “และจนถึงที่สุดปลายแผ่นดินโลก” พันธกิจของพระเจ้าเรียกร้องให้เราเข้าถึงทุกคนจากทุกแห่ง ทุกชาติ ทุกกลุ่มคน ทุกภาษา และทุกเชื้อชาติ นี่คือสถานที่ประกอบพันธกิจอันสูงส่งสำหรับเรา

`ท้าทายให้ทำ: ให้คุณอธิษฐานเผื่อชุมชนที่คุณอาศัยอยู่ตลอดสัปดาห์นี้ พระเจ้าทรงมีเหตุผลที่ให้คุณอยู่ในสถานที่แห่งนี้`

`ท้าทายเพิ่มเติม: ค้นคว้าหาข้อมูลประชากรในพื้นที่ที่คุณอาศัย (กลุ่มคนประเภทไหนที่อยู่รอบตัวคุณ) เช่น ภูมิหลังทางเชื้อชาติและศาสนา สูงอายุ หนุ่มสาว ยากจน ร่ำรวย ภาษาที่ใช้พูด เป็นต้น ขอพระเจ้าแสดงให้คุณเห็นว่า คุณจะเป็นช่องทางแห่งความรักของพระองค์ต่อพวกเขาได้อย่างไร`