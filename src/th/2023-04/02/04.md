---
title:  'ข่าวประเสริฐนิรันดร์: ข่าวสารแห่งพันธกิจ'
date:   10/10/2023
---

`อ่าน วิวรณ์ 14:6, 7 คุณเห็นพันธกิจของพระเจ้าใน “ข่าวประเสริฐนิรันดร์” อย่างไรบ้าง ซึ่งเป็นข่าวสารที่ประกาศโดยทูตสวรรค์องค์ที่หนึ่งจากทูตสวรรค์สามองค์`

ข้อนี้เป็นแห่งเดียวในพระคัมภีร์ที่คำว่า “นิรันดร์” และ “ข่าวประเสริฐ” เชื่อมโยงกัน ข่าวประเสริฐคือข่าวดีแห่งพระคุณที่มอบให้ทุกคนผ่านทางพระเยซูคริสต์ พระองค์เสด็จมาในโลกของเราเพื่อสำแดง “พระคุณและความจริง” แก่เรา (ยอห์น 1:14) พระองค์ดำเนินชีวิตโดยปราศจากบาปและสิ้นพระชนม์บนไม้กางเขนเป็นเครื่องบูชาแทนเราเพื่อรับโทษบาปที่เป็นของเรา (อิสยาห์ 53:4, 5; 1 เปโตร 3:18) พระองค์ฟื้นคืนพระชนม์ เสด็จกลับสู่สวรรค์ ประทับเบื้องพระพักตร์พระบิดา และทรงวิงวอนเพื่อเราในสถานศักดิ์สิทธิ์แห่งสวรรค์ในทุกวันนี้ (วิวรณ์ 1:18; กิจการ 2:33; ฮีบรู 7:25) ในไม่ช้าพระองค์จะทรงทำให้พระสัญญาอันยิ่งใหญ่ของพระองค์สำเร็จ นั่นคือ พระองค์จะเสด็จกลับมาด้วยสง่าราศีและเต็มไปด้วยพระสิริ และท้ายที่สุดจะทรงสถาปนาอาณาจักรของพระเจ้าบนโลกนี้หลังจากหนึ่งพันปี (ยอห์น 14:1-4; กิจการ 1:11; วิวรณ์ 21:1-4) ความจริงทั้งหมดนี้เป็นข่าวประเสริฐนิรันดร์ที่สำคัญยิ่ง

อย่างไรก็ตาม ข่าวสารความเป็นนิรันดร์นี้น่าสังเกตมาก มีเพียงข่าวประเสริฐเดียวเท่านั้นที่จะช่วยเราให้รอดได้ และจะยังคงเหมือนเดิมจนกว่าพันธกิจของพระเจ้าจะสำเร็จอย่างสมบูรณ์ จะไม่มีข่าวประเสริฐอื่นใดอีก คำสอนและหลักคำสอนที่หลอกลวงจะผ่านมาและก็ผ่านไป (เอเฟซัส 4:14) แต่ข่าวสารแห่งความรอดคือ ข่าวประเสริฐนิรันดร์ ไม่เปลี่ยนแปลง และผู้ที่เชื่อและดำเนินชีวิตด้วยความเชื่อฟังจะได้รับรางวัล (ดูใน เฉลยธรรมบัญญัติ 5:33; โรม 2:6)

พระบัญชาเดียวกันที่ให้ไว้กับเหล่าสาวกกลุ่มแรก ก็มอบให้กับเราในทุกวันนี้ เราจะต้องรับหน้าที่การสร้างสาวกเพื่อพระคริสต์ในทุก ๆ ที่ต่อไป แต่เป็นการสร้างสาวกแบบไหน เป็นผู้คนที่ดี ซื่อสัตย์ ทุ่มเท และรักพวกพ้องหรือ ลักษณะนิสัยเหล่านี้มีความสำคัญ แต่ก็ยังไม่เพียงพอ เราจะต้องสร้างสาวกที่เน้นไปยังองค์ประกอบของการสร้างสาวกทั้งหมดในพระคัมภีร์ (ลูกา 9:23; ยอห์น 13:34, 35; 2 โครินธ์ 5:17) โดยมีจุดประสงค์สูงสุดคือ เตรียมตนให้พร้อมและเตรียมผู้อื่นให้พร้อมสำหรับการเสด็จมาครั้งที่สองของพระอาจารย์พระเยซูคริสต์

“การประกาศคำพิพากษา [วิวรณ์ 14:6, 7] เป็นการประกาศการเสด็จมาครั้งที่สองของพระคริสต์อันใกล้ และการประกาศนี้เรียกว่า ข่าวประเสริฐนิรันดร์ ดังนั้น การเทศนาเรื่องการเสด็จมาครั้งที่สองของพระคริสต์ การประกาศวันอันใกล้เข้ามานั้น แสดงให้เห็นว่าเรื่องนี้เป็นส่วนสำคัญของข่าวประเสริฐ” (เอลเลน จี. ไว้ท์, อุทาหรณ์จากคำสอนของพระคริสต์, หน้า 227, 228)

`แนวคิดที่กล่าวว่า การพิพากษาเชื่อมโยงกับ “ข่าวประเสริฐนิรันดร์” ในข่าวของทูตสวรรค์องค์แรกเป็นอย่างไร เหตุใดข่าวประเสริฐจึงเป็นศูนย์กลางของแนวคิดเรื่องการพิพากษา`