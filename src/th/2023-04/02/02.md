---
title:  'พระเจ้าตรีเอกานุภาพ: จุดกำเนิดของพันธกิจ'
date:   08/10/2023
---

พันธกิจของพระเจ้าในพระคัมภีร์มีพระเยซูเป็นศูนย์กลาง ซึ่งพระองค์เป็นหนทางเดียวสู่ความรอด พระคริสต์เองทรงประกาศว่า “เราเป็นทางนั้น เป็นความจริง และเป็นชีวิต ไม่มีใครมาถึงพระบิดาได้นอกจากจะมาทางเรา” (ยอห์น 14:6) พระเยซูยังทรงช่วยเราให้เข้าใจศูนย์กลางของพระเจ้าตรีเอกานุภาพผ่านพันธกิจของพระองค์ด้วย

ทุกสิ่งที่พระคริสต์ทรงทำนั้นก็เพื่อพระบิดาบนสวรรค์หรือมาจากพระองค์ (ดู ยอห์น 4:34; ยอห์น 5:30; ยอห์น 12:45) อย่างไรก็ตาม เราต้องจำไว้เสมอว่า พันธกิจของพระเยซูไม่ได้เริ่มต้นเมื่อพระองค์เสด็จมาในโลกนี้ พระองค์ทรงรับพันธกิจนี้จากพระบิดาแม้ก่อนสร้างโลกเสียด้วยซ้ำ (เปรียบเทียบ เอเฟซัส 1:4; 1 เปโตร 1:20)

ดังนั้น พระเจ้าทรงวางแผนที่จะเอื้อมออกไปหามวลมนุษย์ก่อนที่พระองค์จะทรงวางรากฐานโลกของเราเสียอีก และพระองค์ประสงค์ที่จะเข้าสู่ประวัติศาสตร์ของมนุษย์เพื่อให้พระประสงค์นี้สำเร็จ

พระบุตรทรงสร้างโลก (ยอห์น 1:3) และเมื่อ “ครบกำหนด” (กาลาเทีย 4:4) พระเจ้าทรงสำแดงความรักของพระองค์โดยส่งพระบุตรลงมาในโลกนี้ (ยอห์น 3:16, 17) พระบุตรเสด็จมาสิ้นพระชนม์บนไม้กางเขน และพิชิตความตาย จากนั้นพระวิญญาณก็เสด็จมาในโลกนี้ (ยอห์น 14:26; 16:7) ทรงทำให้โลกสำนึกผิด (ยอห์น 16:8–11) และเวลานี้พระวิญญาณทรงสานต่อพันธกิจของพระบิดาและพระบุตรด้วยการเสริมกำลังและส่งคนของพระเจ้าออกไปทำพันธกิจ (ยอห์น 14:26; 16:13, 14)

`อ่าน ยอห์น 20:21, 22 การเข้าใจว่าพันธกิจนั้นมีจุดเริ่มต้นในพระบิดา พระบุตร และพระวิญญาณบริสุทธิ์ช่วยกำหนดพันธกิจของเราอย่างไร`

แม้จะไม่พบคำว่า “ตรีเอกานุภาพ” ในพระคัมภีร์ แต่หลักฐานเกี่ยวกับพันธกิจที่เน้นตรีเอกานุภาพนั้นมีมากมาย ตัวอย่างเช่น หลังจากที่พระคริสต์ทรงฟื้นคืนพระชนม์ พระองค์ทรงปรากฏต่อเหล่าสาวกและสัญญากับพวกเขาว่า “เราจะส่งสิ่งที่พระบิดาของเราทรงสัญญานั้นลงมาเหนือท่าน แต่ท่านทั้งหลายจงคอยอยู่ในกรุง จนกว่าท่านจะสวมด้วยฤทธิ์เดชที่มาจากเบื้องบน” (ลูกา 24:49) ในข้อนี้เราพบความจริงในเรื่องพันธกิจของพระเจ้าตรีเอกานุภาพได้ในประโยคเดียว กล่าวคือ พระสัญญาของพระบิดา คำรับรองของพระบุตรว่าพระสัญญานั้นจะสำเร็จผล และพระสัญญาการเสด็จมาของพระวิญญาณบริสุทธิ์ (ดูด้วยใน ลูกา 3:16; กิจการ 1:4, 5, 8)

เราเรียนรู้จากข้อนี้ว่า พันธกิจนี้ไม่ใช่ของเรา แต่เป็นของพระเจ้าตรีเอกานุภาพ เมื่อเป็นเช่นนั้นแล้ว พันธกิจนี้ก็จะไม่ล้มเหลวเลย

`พระบิดา พระบุตร และพระวิญญาณบริสุทธิ์ล้วนมีส่วนในงานการช่วยจิตวิญญาณของเราให้รอด เหตุใดแนวคิดนี้จึงปลอบประโลมใจ`