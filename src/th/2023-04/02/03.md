---
title:  'การสร้างสาวก: จุดเน้นของพันธกิจ'
date:   09/10/2023
---

`อ่าน มัทธิว 28:16-20 จากข้อเหล่านี้ องค์ประกอบในการสร้างสาวกมีอะไรบ้าง`

มัทธิว 28:16-20 ประกาศถึงพระบัญชาของพระคัมภีร์ ซึ่งรู้จักกันโดยทั่วไปว่าเป็นพระมหาบัญชา (มัทธิว 28:18-20) ซึ่งพระเยซูทรงสั่งให้ผู้ติดตามพระองค์ก้าวออกไปและสร้างสาวก ให้สอนพวกเขาด้วยความเชื่อ และเริ่มสามัคคีธรรมร่วมกับพวกเขา (ดูใน มาระโก 16:15, 16; ลูกา 24:44-49; ยอห์น 20:21-23; กิจการ 1:8)

ส่วนประกอบพื้นฐานของมัทธิว 28:16-20 แยกออกได้สี่มุมมอง ดังนี้ (1) พระเยซูบัญชาเหล่าสาวกของพระองค์ให้ไปที่แคว้นกาลิลีเพื่ออยู่กับพระองค์ (มัทธิว 28:16, 17) (2) พระเยซูเสด็จมาหาพวกเขา ประกาศสิทธิและอำนาจสูงสุดของพระองค์ (มัทธิว 28:18) (3) จากนั้นพระเยซูทรงมอบหมายงานพิเศษแก่เหล่าสาวก งานที่เรียกว่า การสร้างสาวก (มัทธิว 28:19, 20) และท้ายสุด (4) พระเยซูทรงสัญญาว่าจะอยู่กับเหล่าสาวกจนกว่าจะสิ้นโลก (มัทธิว 28:20)

การสร้างสาวกเป็นจุดหลักของพระมหาบัญชาและเป็นงานหลักของพันธกิจ ช่วงแรกของมัทธิว 28:19 ในภาษากรีกดั้งเดิมกล่าวว่า “เพราะฉะนั้น ท่านทั้งหลายจงออกไปและนำชนทุกชาติมาเป็นสาวกของเรา” คำว่า “เพราะฉะนั้น” ให้รากฐานแก่คำบัญชาที่ตั้งอยู่บนฐานของคำกล่าวในข้อก่อนหน้านี้ (มัทธิว 28:18) คือ ฤทธานุภาพ สิทธิอำนาจ และอำนาจสูงสุดของพระเยซู ทั้งหมดนี้ได้มาจากชัยชนะที่ได้รับจากการฟื้นคืนพระชนม์ของพระองค์

เป็นสิ่งสำคัญที่ต้องเน้นว่า คำกริยาเดียวที่พระมหาบัญชากล่าวถึงคือ “สร้างสาวก” ซึ่งลักษณะของกระบวนการสร้างสาวกมีดังนี้ สอนทุกคน ให้บัพติศมาพวกเขา และแบ่งปันคำสอนของพระเยซูกับคนทั่วโลก ในข้อนี้พระเยซูชี้ให้เห็นอย่างชัดเจนว่า พระเยซูทรงกำลังชี้นำเหล่าสาวกให้ไปสู่จุดประสงค์เดียวกัน คือการสร้างสาวก นี่เป็นข้อหนึ่งในพระคัมภีร์ทั้งเล่มที่กล่าวถึงพันธกิจยิ่งใหญ่ที่สุด และข้อนี้จบลงด้วยพระสัญญาของพระเยซูที่จะทรงสถิตอยู่กับผู้ติดตามพระองค์ตลอดไป

แน่นอนว่า พระมหาบัญชานี้มิได้ตั้งใจมอบให้แต่เพียงสาวกกลุ่มแรกที่รวมตัวกันในสถานการณ์เฉพาะเท่านั้น เพื่อที่จะให้พันธกิจใหม่แห่งการสร้างสาวกสำเร็จ พวกเขาไม่อาจไปถึงทั่ว “ทุกชาติ” ได้ด้วยตนเอง  ดังนั้น พระบัญชานี้เป็นสากล กล่าวคือ ผู้ติดตามแท้จริงของพระเยซูคริสต์ทุกคนควรมีส่วนร่วมในการสร้างสาวก นอกจากนี้ ข่าวประเสริฐอันเป็นนิรันดร์ของพระเยซูคริสต์จะต้องประกาศออกไปทั่วโลก โดยไม่มีข้อจำกัดทางด้านภูมิศาสตร์ สังคม หรือชาติพันธุ์

`พันธกิจของเราคือ “การสร้างสาวก” พระบัญชาของพระอาจารย์นี้ส่งผลอย่างไรต่อการดำเนินชีวิตของคุณและการปฏิบัติเพื่อการรับใช้ผู้อื่น คุณจะทำอะไรได้บ้างเพื่อให้คุณได้มีส่วนร่วมมากขึ้นในสิ่งที่คุณได้รับการทรงเรียกให้กระทำ`