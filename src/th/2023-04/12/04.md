---
title:  โมรเดคัยพยานผู้สัตย์ซื่อ
date:   19/12/2023
---

การที่โมรเดคัยและเอสเธอร์ดำเนินชีวิตอย่างที่เป็นอยู่ในต่างแดน หากพวกเขายังคงสัตย์ซื่อต่อพระเจ้า พวกเขาอาจประสบปัญหาในไม่ช้าก็เร็ว ซึ่งแน่นอนว่า กรณีของโมรเดคัยก็เป็นเช่นนี้

`อ่าน เอสเธอร์ 3:1-15 เกิดอะไรขึ้น และเหตุใดจึงเป็นเช่นนั้น`

ในเอสเธอร์ 3 เราเรียนรู้ว่ากษัตริย์เซอร์ซีส (อาหสุเอรัส) ให้เกียรติฮามานและมอบตำแหน่งอันสูงส่งที่มีอำนาจอย่างเต็มล้นแก่เขา มีคำสั่งให้ทุกคนต้องกราบลงต่อหน้าฮามาน แต่เราอ่านต่อไปว่า “โมรเดคัยไม่ได้กราบหรือแสดงความเคารพ” (เอสเธอร์ 3:2) พระคัมภีร์ไม่ได้ให้เหตุผลที่โมรเดคัยไม่คุกเข่าลงต่อหน้าชายคนนี้ แต่เรารู้ว่าทำไม โมรเดคัยเป็นชาวยิวที่สัตย์ซื่อ เขาไม่เต็มใจแสดงความเคารพต่อผู้สืบเชื้อสายอากัก ซึ่งเป็นชาวอามาเลข ศัตรูของประชากรของเขาตั้งแต่ในสมัยอพยพ (เฉลยธรรมบัญญัติ 25:19) ชาวยิวผู้สัตย์ซื่อจะกราบลงต่อหน้าคนอามาเลขได้อย่างไร หรือจะนมัสการผู้ใดได้นอกเหนือจากพระเจ้า

“พวกมหาดเล็กซึ่งอยู่ที่ประตูพระราชวังจึงพูดกับโมรเดคัยว่า ‘ทำไมท่านละเมิดพระบัญชาของกษัตริย์’ ” (เอสเธอร์ 3:3) แม้เราจะไม่รู้รายละเอียดว่าเขาตอบอย่างไร แต่ข้อถัดไปกล่าวว่า “ท่านบอกพวกเขาว่าท่านเป็นยิว” (เอสเธอร์ 3:4) แน่นอนว่าในคำตอบนั้น โมรเดคัยมีโอกาสอธิบายว่า ในฐานะที่เป็นผู้นมัสการพระเจ้าผู้ทรงสร้างฟ้าสวรรค์และแผ่นดินโลก เขาไม่สามารถกราบไหว้มนุษย์ที่มีบาปได้ ไม่ต้องสงสัยเลยว่า โมรเดคัยคงได้เป็นพยานถึงความเชื่อของเขา ความเชื่อที่เขายึดมั่นอย่างแรงกล้าจนทำให้ตัวเขาเองและคนอื่นต้องตกอยู่ในอันตราย

“แสงสว่างเจิดจ้าส่องท่ามกลางความมืดบอดทางศีลธรรมแห่งราชสำนักของบาบิโลนในสมัยของดาเนียลและเพื่อนของเขา และสมัยของโมรเดคัย” (เอลเลน จี. ไว้ท์, Advent Review and Sabbath Herald, 20 พฤษภาคม, 1884)

เมื่อฮามานต้องการทำลายชาวยิว คำบรรยายพวกเขาที่ฮามานให้ไว้คือ “มีชนชาติหนึ่งกระจายและแยกกันอยู่ท่ามกลางชนชาติต่าง ๆ ในทุกมณฑลแห่งราชอาณาจักรของพระองค์ กฎหมายของพวกเขาต่างกับกฎหมายของชนชาติอื่นทั้งสิ้น และพวกเขาไม่รักษากฎหมายของกษัตริย์” (เอสเธอร์ 3:8) ชนชาติที่มีขนบธรรมเนียม (กฎหมาย) แตกต่างและไม่รักษากฎหมายของกษัตริย์อย่างนั้นหรือ ช่างเป็นสูตรที่สมบูรณ์แบบสำหรับการกดขี่ข่มเหงอะไรเช่นนี้

`มีเหตุการณ์ใดบ้างที่เราอาจถูกทดสอบเช่นเดียวกับโมรเดคัย เราควรตอบสนองอย่างไร`