---
title:  ศึกษาเพิ่มเติม
date:   22/12/2023
---

“เมื่อยามที่วิกฤตมาถึง คำถามที่ราชินีเอสเธอร์ได้รับในยามวิกฤตแห่งประวัติศาสตร์ของอิสราเอลมายังทุกครัวเรือนและทุกโรงเรียน ผู้ปกครอง ครู และเด็กทุกคนที่ได้รับแสงสว่างแห่งข่าวประเสริฐคือ ‘ที่จริงเธอมารับตำแหน่งราชินีก็เพื่อยามวิกฤตเช่นนี้ก็เป็นได้นะ ใครจะรู้’ เอสเธอร์” (เอลเลน. จี. ไว้ท์, การศึกษา, หน้า 263)

“เอสเธอร์เป็นหญิงสาวชาวยิวที่งดงาม เป็นลูกพี่ลูกน้องของโมรเดคัย ผู้ซึ่งรับเธอให้มาอาศัยอยู่ในบ้านหลังจากที่พ่อแม่ของเธอเสียชีวิต และรักเธอเหมือนเป็นลูกสาวของตน พระเจ้าทรงใช้เธอเพื่อช่วยชาวยิวในดินแดนเปอร์เซีย” (หมายเหตุ: ย่อหน้าที่สองนี้เป็นเนื้อหาเกริ่นนำจากหนังสือ Daughters of God หน้า 45 ซึ่งไม่ได้เขียนโดยนางเอลเลน จี. ไว้ท์. อย่างไรก็ตาม เธอได้เขียนบทอ้างอิงสองย่อหน้าถัดไป)

“ในสมัยโบราณ พระเจ้าทรงทำงานด้วยวิธีที่น่าอัศจรรย์ผ่านสตรีที่อุทิศถวาย ซึ่งทำงานของพระองค์ร่วมกับชายที่พระองค์ทรงเลือกให้เป็นตัวแทนของพระองค์ พระองค์ทรงใช้สตรีเพื่อให้ได้มาซึ่งชัยชนะอันยิ่งใหญ่และเด็ดขาด มากกว่าหนึ่งครั้งและในยามวิกฤต พระองค์ทรงให้เธอเหล่านั้นไปข้างหน้าและทำงานผ่านพวกเธอเพื่อความรอดของอีกหลายชีวิต องค์พระผู้เป็นเจ้าทรงช่วยผู้คนของพระองค์ได้สำเร็จผ่านทางราชินีเอสเธอร์ ในเวลาที่ดูเหมือนว่าไม่มีอำนาจใดสามารถช่วยพวกเขาได้ เอสเธอร์และหญิงที่ทำงานกับเธอเผชิญกับปัญหาด้วยการอดอาหารและอธิษฐานและลงมือทำทันที และได้นำความรอดมาสู่ผู้คนของพวกเธอ...

“การศึกษางานของสตรีที่ทำงานเพื่อพระเจ้าในสมัยพันธสัญญาเดิม ให้บทเรียนแก่เราที่จะช่วยแก้ปัญหาการทำงานเพื่อพระเจ้าในทุกวันนี้ เราอาจไม่ได้ตกอยู่ในวิกฤตและสถานการณ์ที่โดดเด่นดังเช่นคนของพระเจ้าในสมัยของเอสเธอร์ แต่บ่อยครั้งที่สตรีที่อุทิศตนมีส่วนสำคัญในการงานที่ต่ำต้อย เธอหลายคนกำลังทำงานเพื่อพระเจ้าและยังพร้อมที่จะทำต่อไป” (เอลเลน จี. ไว้ท์, Daughters of God, หน้า 45, 46)

**คำถามเพื่อการอภิปราย**:

`คำกล่าวอันโด่งดังของเอสเธอร์ที่ว่า “ถ้าฉันพินาศ ฉันก็พินาศ” (เอสเธอร์ 4:16) ได้สะท้อนผ่านกาลเวลานับพันปี เป็นแบบอย่างของความสัตย์ซื่อแม้ในยามที่ต้องเผชิญกับความตาย คำพูดของเธอสะท้อนถึงสิ่งที่คนของพระเจ้าจะต้องเผชิญในยุคสุดท้ายอย่างไร โดยเฉพาะช่วงเวลาที่ วิวรณ์ 13 กลายเป็นความจริง`

`ทบทวนคำถามท้ายบทเรียนของวันจันทร์ในชั้นเรียน ที่กล่าวว่าในบางเวลา เราไม่จำเป็นต้องเปิดเผยความเชื่อของเรา เราควรจะทำเช่นนี้หรือไม่`