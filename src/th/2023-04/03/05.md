---
title:  คริสตจักรยุคแรกและความสุขสบาย
date:   18/10/2023
---

`อ่าน กิจการ 8:1-4 ผู้เชื่อในคริสตจักรยุคแรกออกจากสภาพความสุขสบายได้อย่างไร`

จนถึงเวลานี้ คริสตจักรยุคแรกส่วนใหญ่ยังคงอยู่ในกรุงเยรูซาเล็ม (หรือภายในเขตแดนของชาวยิวและหมู่ชนชาวยิว) เมื่อการกดขี่ข่มเหงเริ่มขึ้น ซึ่งเซาโลผู้เป็นชาวยิวที่เคร่งศาสนาและเป็นฟาริสีมีส่วนร่วมอย่างแข็งขัน คริสตจักรในกรุงเยรูซาเล็มจึงกระจายไปทั่วแคว้นยูเดียและสะมาเรีย พระเยซูทรงพยากรณ์ไว้ในกิจการ 1:8 ว่า “ท่านทั้งหลายจะเป็นสักขีพยานของเราในกรุงเยรูซาเล็ม ทั่วแคว้นยูเดีย ทั่วแคว้นสะมาเรีย” คำกล่าวนี้สำเร็จตามที่ระบุไว้ใน กิจการ 8:4 ว่า “พวกที่กระจัดกระจายไปก็เที่ยวประกาศพระวจนะนั้น”

แม้หลังจากที่คริสตจักรเริ่มกระจายออกไปนอกกรุงเยรูซาเล็ม พวกเขาก็ยังคงประกาศในเขตของชาวยิวหรือในเมืองอื่น ๆ ที่อยู่ในละแวกใกล้เคียงชาวยิว กิจการ 11:19 บ่งชี้ว่าคริสตจักรได้กระจายออกไปยังแคว้นฟีนิเซีย (เลบานอน) และไซปรัส แต่ในขั้นตอนนี้พวกเขาก็ยังไม่ได้ประกาศข่าวให้กับบุคคลอื่น ๆ นอกเหนือจากชาวยิวเท่านั้น สาวกของพระเยซูและคริสตจักรยุคแรกไม่มีความประสงค์ที่จะเห็นคนต่างชาติเข้ามาหาองค์พระผู้เป็นเจ้า มีเพียงชาวยิวเท่านั้นที่จะเข้าหาพระเจ้าได้ พวกเขายังคงมีมุมมองเกี่ยวกับพันธกิจของคริสตจักรที่แคบมาก

เปโตรสาวกของพระเยซูและเป็นหนึ่งในผู้นำคริสตจักรยุคแรก รังเกียจที่จะเผยแพร่ข่าวประเสริฐแก่คนต่างชาติ แม้ว่าเปาโลจะเริ่มประกาศให้กับคนต่างชาติแล้วก็ตาม เปโตรเป็นที่รู้จักในฐานะอัครสาวกของผู้ที่เข้าสุหนัต (หมายถึงชาวยิว) และเปาโลเป็นอัครสาวกของคนต่างชาติ (กาลาเทีย 2:8) แม้แต่ในช่วงแรกเปโตรก็มิได้ต้องการอยู่ในกลุ่มของคนต่างชาติ (กาลาเทีย 2:11, 12) อย่างไรก็ตาม พระเจ้าทรงดลใจเปโตรให้ออกจากสภาวะที่สบายกายสบายใจ (comfort zone) และเปลี่ยนจิตใจของเขา เขาเริ่มเรียนรู้ถึงความหมายที่แท้จริงของการประกาศข่าวประเสริฐ และการสิ้นพระชนม์ของพระเยซูก็เพื่อให้งานของพระองค์สำเร็จเพื่อคนทั่วทั้งโลก

`อ่าน กิจการ 10:9-15, 28, 29 พระเจ้าประทานข่าวสารอะไรแก่เปโตร และเราจะประยุกต์ใช้หลักการนี้ในงานพันธกิจในยุคสมัยของเราได้อย่างไร`