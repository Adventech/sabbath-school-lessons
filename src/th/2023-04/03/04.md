---
title:  การทรงเรียกอับราฮัม
date:   17/10/2023
---

อับราฮัมเข้าสู่แผ่นดินตามที่พระเจ้าบัญชาด้วยการปฏิบัติตามการทรงเรียกของพระเจ้า อย่างไรก็ตาม สิ่งต่าง ๆ ดูเหมือนจะไม่เป็นไปด้วยดีสำหรับเขาตั้งแต่เริ่มต้น เขาไปถึงสถานที่ที่พระเจ้าทรงบอกให้เขาไป แต่ตามที่พระคัมภีร์กล่าวไว้ว่า “คราวนั้นคนคานาอันอยู่ที่แผ่นดินนั้น” (ปฐมกาล 12:6) คนนอกศาสนานั้นขึ้นชื่อในเรื่องของความโหดร้ายและความรุนแรง ไม่แปลกใจเลยที่หลังจากอับราฮัมไปถึงที่นั่น องค์พระผู้เป็นเจ้าทรงปรากฎแก่เขาและตรัสว่า “ดินแดนนี้เราจะยกให้เชื้อสายของเจ้า” (ปฐมกาล 12:7) ไม่ต้องสงสัยเลยว่าอับราฮัมต้องการการหนุนใจ

อย่างไรก็ตาม สิ่งต่าง ๆ ก็ยังไม่ได้ดีนักสำหรับเขา อย่างน้อยก็ในตอนแรก

`อ่าน ปฐมกาล 12:10 – 13:1 หลังจากนั้นเกิดอะไรขึ้นกับเขา และคนของพระเจ้าคนนี้ทำอะไรผิดพลาด`

อับราฮัมคงรู้สึกท้อแท้ใจเพียงใด เขาต้องละทิ้งความเป็นอยู่ที่สุขสบายและน่าจะมั่งคั่งในบ้านเกิดเมืองนอนเพียงเพื่อไปยังที่ที่ “ไม่รู้ว่าจะไปที่ไหน” (ฮีบรู 11:8) และสิ่งแรกที่เขาต้องเผชิญคือ การกันดารอาหาร ซึ่งครั้งนี้เกิดขึ้นอย่างเลวร้ายมากจนเขาต้องออกจากสถานที่ที่พระเจ้าทรงบอกให้เขาไปตั้งถิ่นฐานและไปอาศัยอยู่ที่อื่น แล้วจากนั้นสิ่งต่าง ๆ ก็แย่ลงไปอีก

“ระหว่างที่เขาอยู่ในอียิปต์ อับราฮัมแสดงให้เห็นแล้วว่า เขาไม่ได้อยู่นอกเหนือจากความอ่อนแอและความไม่สมบูรณ์แบบของมนุษย์ ในการปกปิดความจริงที่ว่านางซาราห์เป็นภรรยาของเขา เขาได้ทรยศด้วยการไม่ไว้วางใจการดูแลของพระเจ้า ขาดความเชื่ออันสูงส่งและความกล้าหาญที่มักแสดงออกให้เห็นในชีวิตของเขา... ด้วยการขาดความเชื่อของอับราฮัม นางซาราห์จึงตกอยู่ในอันตรายร้ายแรง กษัตริย์แห่งอียิปต์ทราบเรื่องความงามของเธอ จึงสั่งให้นำเธอไปยังพระราชวังโดยตั้งใจว่าจะให้เธอเป็นมเหสี แต่องค์พระผู้เป็นเจ้าด้วยพระเมตตาอันยิ่งใหญ่ของพระองค์ทรงปกป้องนางซาราห์ด้วยการมอบการพิพากษามายังครัวเรือนราชวงศ์” (เอลเลน จี. ไว้ท์, บรรพชนกับผู้เผยพระวจนะ, หน้า 130)

ไม่เคยมีใครพูดว่างานพันธกิจเป็นงานที่ง่าย ด้วยการที่อับราฮัมโกหกและหลอกลวง มีเพียงแต่จะทำให้เรื่องแย่ลง แต่ยังดีที่พระเจ้าทรงเป็นพระเจ้าแห่งความอดทน และพระองค์มิได้ทรงทอดทิ้งผู้รับใช้ของพระองค์เพราะความผิดพลาดของเขา ซึ่งมิใช่อับราฮัมคนเดียวที่จะมีข้อผิดพลาด ช่างเป็นการปลอบประโลมใจเมื่อรู้ว่า แม้เราจะทำผิด หากเรายึดมั่นในองค์พระผู้เป็นเจ้าด้วยความเชื่อและการยอมจำนนเช่นเดียวกับอับราฮัม ไม่เพียงแต่ข้อผิดพลาด บาป และข้อบกพร่องของเราจะได้รับการอภัย แต่องค์พระผู้เป็นเจ้าจะยังคงทรงใช้เราในงานพันธกิจของพระองค์

`เราได้รับบทเรียนอะไรบ้างจากเรื่องราวของอับรามในอียิปต์`