---
title:  การก้าวข้ามความสบาย
date:   15/10/2023
---

พระเจ้าทรงประสงค์ให้เราก้าวข้ามความสบายของเรา (comfort zone) เพื่อให้เราเข้าถึงผู้อื่นได้ ความปรารถนาที่จะอยู่เฉพาะกับคนพวกเดียวกันหรือเชื้อชาติเดียวกันหรือสังคมเดียวกันอาจนำไปสู่ความเห็นแก่ตัว แม้กระทั่งนำไปสู่ความชั่วร้าย อันตรายนี้เป็นบทเรียนหนึ่งที่ได้รับจากเรื่องราวของหอบาเบล

`อ่าน ปฐมกาล 11:1-9 อะไรคือเจตนาของผู้คนในสมัยนั้น พวกเขาต้องการทำอะไร และเหตุใดพระเจ้าจึงขัดขวาง`

เรื่องราวของผู้คนที่หอบาเบลเผยให้เห็นถึงความทะเยอทะยานอันยิ่งใหญ่ของพวกเขา พวกเขากำลังวางแผนที่จะสร้างสิ่งก่อสร้างที่เป็นอนุสาวรีย์ เมืองและหอคอยที่ไม่มีที่ไหนเหมือนในโลก “หอให้ยอดเทียมฟ้า ให้เราทำชื่อเสียงไว้” (ปฐมกาล 11:4)

ผู้คนทุกวันนี้พยายามที่จะทำเช่นเดียวกันบ่อยเพียงใด ไม่ว่าจะเป็นด้วยเรื่องการเมือง ศิลปะ ธุรกิจ หรือแม้แต่ศาสนา มีผู้ที่ต้องการสร้างชื่อเสียงยิ่งใหญ่ให้กับตัวเอง แต่ท้ายที่สุดความพยายามของพวกเขาช่างไร้ประโยชน์และไร้ความหมายเพียงใด (ดูใน ปัญญาจารย์ 2:1-11)

พระคัมภีร์กล่าวในปฐมกาล 11:4 ว่า คนเหล่านี้ต้องการสร้างหอคอยเพื่อหลีกเลี่ยงการกระจัดกระจายตัวไปทั่วแผ่นดินโลก พวกเขาต้องการที่จะอยู่ด้วยกันด้วยเหตุผลที่เห็นแก่ตัว แต่พระเจ้าทรงมีแผนการที่แตกต่างออกไป

นอกจากนี้ คนเหล่านี้ยังพร้อมใจกันทำงานอีกด้วย แต่ “พระยาห์เวห์ตรัสว่า ‘ดูสิ คนเหล่านี้เป็นชนชาติเดียวหมด มีภาษาเดียว นี่เป็นเพียงเบื้องต้นของสิ่งที่พวกเขาจะทำ และบัดนี้ไม่มีอะไรยับยั้งทุกสิ่งที่พวกเขาคิดจะทำ’ ” (ปฐมกาล 11:6) แผนการอันทะเยอทะยานของประชากรเหล่านี้อันที่จริงแล้วนั้นชั่วร้าย

แม้ว่าพระคัมภีร์จะไม่ได้กล่าวไว้อย่างชัดเจน แต่นางเอลเลน ไว้ท์. กล่าวว่า พวกเขาไม่วางใจในพระสัญญาของพระเจ้าที่ว่า พระองค์จะไม่ทรงทำลายล้างโลกนี้ด้วยน้ำอีก (ปฐมกาล 9:14, 15) พวกเขาตั้งใจจะสร้างความปลอดภัยให้กับตนตามที่ตนรับรู้มากกว่าที่จะเชื่อในพระคำของพระเจ้า พระเจ้าทรงทราบว่าความตั้งใจของพวกเขาไม่บริสุทธิ์และเต็มไปด้วยความทะเยอทะยานที่เห็นแก่ตัว ดังนั้นแล้ว พระองค์จึงทรงเข้าขัดขวางไม่ให้พวกเขาบรรลุเป้าหมายที่ตั้งใจไว้

`คุณอยู่ในกลุ่มหรือสังคมตามเชื้อชาติที่อยู่ด้วยกันแล้วรู้สึกสะดวกสบายใจกว่าอยู่กับกลุ่มข้างนอกหรือไม่ มีวิธีทางใดบ้างที่คุณจะเข้ามีส่วนร่วมกับผู้อื่นที่ไม่ได้มีเชื้อชาติ ชาติพันธุ์ หรือสัญชาติเดียวกับคุณ`