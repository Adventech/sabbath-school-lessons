---
title:  การเริ่มจากจุดที่คุณอยู่
date:   19/10/2023
---

`อ่าน กิจการ 1:8 พระเยซูประทานหลักการอะไรแก่ผู้ที่แบ่งปันพระองค์หรือผู้เป็นพยานของพระองค์ในโลกนี้`

นี่คือหลักการที่พระเยซูทรงกำหนดไว้ ซึ่งแสดงให้เราเห็นว่า เราต้องปฏิบัติตนอย่างไรในฐานะสาวกของพระองค์ที่มีข่าวประเสริฐสำหรับแบ่งปันกับผู้อื่น การแบ่งปันความจริงไม่ได้เกี่ยวกับการโน้มน้าวใจผู้อื่นให้เห็นว่าพวกเขาทำผิดอย่างไร แต่เป็นการแบ่งปันเรื่องราวของพระเยซูตามที่ปรากฎในข่าวสารของทูตสวรรค์สามองค์ในวิวรณ์ 14:6-12

คำตรัสของพระเยซูใน กิจการ 1:8 ยังให้หลักการบางประการ

ประการแรก: “ท่านทั้งหลายจะเป็นสักขีพยานของเราในกรุงเยรูซาเล็ม” ดังที่เราได้เห็นแล้ว (แต่ก็สมควรกล่าวซ้ำ) ว่า เราจะต้องเป็นพยานถึงพระองค์ในสถานที่ที่เราอาศัยอยู่ ซึ่งรวมถึงบ้านของเรา คริสตจักร หมู่บ้าน และชุมชนของเรา เราจะต้องเป็นพยานของพระองค์ในสถานที่ที่เราอยู่ก่อน ในสถานที่ที่พระองค์ให้เราอยู่ในขั้นต้น คือบ้านและที่ทำงาน และเป็นพยานของพระองค์แก่ผู้ที่อยู่ใกล้ชิดกับเรามากที่สุด อาจเป็นสมาชิกในครอบครัวหรือญาติพี่น้อง สมาชิกคริสตจักร เพื่อนร่วมงาน เพื่อนบ้าน และชุมชน

บางครั้งผู้คนสนใจที่จะเป็นพยานของพระองค์ด้วยการเดินทางไปยังประเทศที่ห่างไกลและที่ซึ่งมีวัฒนธรรมที่แตกต่างไปเท่านั้น แต่พวกเขาไม่ได้เป็นพยานให้กับคนที่อยู่รอบข้าง เราควรเริ่มต้นจากจุดที่เราอาศัยอยู่และเคลื่อนจากจุดนั้นไปยังสถานที่ที่พระเจ้าทรงนำเราไป

ประการถัดไป: “ทั่วแคว้นยูเดีย ทั่วแคว้นสะมาเรีย และจนถึงที่สุดปลายแผ่นดินโลก” (กิจการ 1:8) พระเยซูทรงยืนยันความจริงอีกครั้งหนึ่งว่า การเป็นพยานเกี่ยวข้องกับการข้ามวัฒนธรรม เริ่มจากจุดที่เราอาศัยอยู่ก่อน เราอาจได้รับการทรงเรียกให้ย้ายไปยังพื้นที่อื่นเพื่อให้เข้าถึงกลุ่มสังคม เชื้อชาติ และศาสนาที่แตกต่างออกไป เรากล่าวว่า ถ้าเราเป็นคนในกลุ่มชาติพันธุ์หนึ่งหรือกลุ่มภาษาหนึ่ง ก็คงเป็นเรื่องง่ายกว่ามากที่จะเป็นพยานแก่คนในกลุ่มเดียวกัน เพราะวัฒนธรรมที่คล้ายคลึงกันจึงเป็นอุปสรรคเพียงเล็กน้อยที่เราจะต้องก้าวให้ผ่าน ในบางพื้นที่ของโลกมีเพียงกลุ่มหรือเผ่าเดียวเท่านั้นที่ประกอบกันเป็นคริสตจักร อย่างไรก็ตาม พระมหาบัญชาของพระเยซูบอกเราในฐานะที่เราเป็นผู้ประกาศของพระองค์ ให้เราออกจากสภาพความสุขสบาย และประกาศกับกลุ่มคนอื่น ๆ ด้วย พวกเขาก็ต้องการข่าวสารของพระเยซูเช่นกัน

`ท้าทายให้ทำ: ระบุและจัดทำรายชื่อกลุ่มคนที่มีความต้องการเป็นพิเศษในชุมชนของคุณ กลุ่มคนที่คริสตจักรยังไม่ได้พยายามเข้าถึง`

`ท้าทายเพิ่มเติม: เริ่มต้นอธิษฐานขอโอกาสในอนาคตอันใกล้ เพื่อที่จะมีส่วนร่วมในพันธกิจเพื่อผู้ที่มีความต้องการเป็นพิเศษ`