---
title:  พระเจ้าทรงเรียกให้ทำพันธกิจ
date:   14/10/2023
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 11:1-9; ปฐมกาล 12:1-3, 12; ดาเนียล 9:24-27; มัทธิว 1:21; ปฐมกาล 12:10-13:1; กิจการ 8:1-4, 13; กิจการ 1:8

> <p>ข้อควรจำ</p>
> “แต่พวกท่านจะได้รับพระราชทานฤทธานุภาพ เมื่อพระวิญญาณบริสุทธิ์เสด็จมาเหนือท่าน และท่านทั้งหลายจะเป็นสักขีพยานของเราในกรุงเยรูซาเล็ม ทั่วแคว้นยูเดีย ทั่วแคว้นสะมาเรีย และจนถึงที่สุดปลายแผ่นดินโลก” (กิจการ 1:8)

บางครั้งพระเจ้าทรงนำเราออกจากสภาวะที่เรารู้สึกสบายกายสบายใจ (comfort zone) เพื่อให้เราเป็นพยานแก่พระองค์ บางครั้งการเปลี่ยนแปลงนี้ก็เกิดขึ้นเพื่อให้พระประสงค์ของพระองค์สำเร็จ ดังเช่นตัวอย่างของประชากรในหอบาเบลที่ต้องกระจัดกระจายไป “การกระจายตัวเป็นวิธีกระจายประชากรออกไปทั่วโลก และพระประสงค์ของพระเจ้าก็สำเร็จด้วยวิธีนี้ ซึ่งมนุษย์ได้ขัดขวางไม่ให้บรรลุผล” (เอลเลน จี. ไว้ท์, บรรพชนกับผู้เผยพระวจนะ, หน้า 120) ขณะเดียวกันอับราฮัมเดินทางออกจากบ้านเกิดไปยังอีกประเทศหนึ่ง (ปฐมกาล 12) เพื่อเป็นพยาน สาวกของพระเยซูเปลี่ยนจากการทำงานเฉพาะในหมู่ของพวกตน (กิจการ 3) ไปเป็นการทำงานเพื่อผู้อื่นด้วย (กิจการ 8:1-4) ในกิจการ 1:8 พระเยซูทรงวางหลักการเพื่อการประกาศ กล่าวคือ พวกเขาจะต้องเริ่มต้นในท้องถิ่นของตนคือ กรุงเยรูซาเล็มและแคว้นยูเดีย จากนั้นไปยังสะมาเรียและท้ายที่สุดคือ สุดปลายแผ่นดินโลก

แต่แม้ว่าเราจะไม่ได้ออกจากประเทศของเราเอง พระเจ้าก็ยังคงประสงค์ให้เราเข้าถึงผู้คนที่อยู่รอบตัวเรา เมื่อคริสตจักรในกรุงเยรูซาเล็มเริ่มเป็นที่พึงพอใจ สมาชิกก็กระจายตัวออกไป แม้การกดขี่ข่มเหงจะเกิดขึ้นและผู้คนก็ต้องทนทุกข์ แต่เหตุการณ์ที่เลวร้ายเหล่านี้ก็กลายเป็นวิธีเผยแพร่ข่าวดีไปทั่วโลก