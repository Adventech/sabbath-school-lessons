---
title:  ศึกษาเพิ่มเติม
date:   20/10/2023
---

อ่านเพิ่มเติมในหนังสือ กิจการของอัครทูต ของนาง เอลเลน จี. ไว้ท์ เรื่อง “พระมหาบัญชายิ่งใหญ่” หน้า 25-34 และเรื่อง “ผู้แสวงหาความจริง” หน้า 131-143

“ก่อนเสด็จขึ้นสู่สวรรค์ พระคริสต์ประทานพระบัญชาแก่เหล่าสาวกของพระองค์ พระองค์ทรงบอกพวกเขาว่า พวกเขาจะต้องเป็นผู้ปฏิบัติตามพระประสงค์ที่พระองค์ได้ทรงประทานสมบัติแห่งชีวิต นิรันดร์แก่โลกนี้ พระองค์ตรัสกับพวกเขาว่า ท่านได้เป็นพยานถึงการสละพระชนม์ของเราเพื่อโลกนี้ ท่านได้เห็นงานของเราเพื่ออิสราเอลแล้ว และแม้ว่าประชากรของเราจะไม่มาหาเราเพื่อจะได้ชีวิต แม้ว่าปุโรหิตและผู้ปกครองได้กระทำต่อเราตามที่พวกเขาระบุไว้ แม้ว่าพวกเขาจะปฏิเสธเรา พวกเขาก็ยังมีโอกาสอีกครั้งที่จะรับพระบุตรของพระเจ้า ท่านได้เห็นแล้วว่าทุกคนที่เข้ามาหาเราและสารภาพบาปของตน เราจะรับไว้อย่างเสรี ผู้ที่เข้ามาหาเรา เราจะไม่ขับไล่เขาเลย ถึงทุกท่านที่เป็นสาวกของเรา เราขอมอบข่าวสารแห่งพระเมตตานี้ ให้ท่านประกาศแก่ทั้งชาวยิวและคนต่างชาติ ให้แก่ชาวอิสราเอลก่อน แล้วจึงให้แก่ทุกประชาชาติ ทุกภาษา และทุกชนชาติ ทุกคนที่เชื่อจะรวมเข้าเป็นคริสตจักรเดียว” (เอลเลน จี. ไว้ท์, กิจการของอัครทูต, หน้า 27, 28)

พระมหาบัญชาตรัสอย่างชัดเจนว่า “ท่านทั้งหลายจงออกไปและนำชนทุกชาติมาเป็นสาวกของเรา” (มัทธิว 28:19) ดังนั้น พระบัญชาของพระองค์จึงเกี่ยวข้องกับการออกไปหาผู้อื่น โดยเฉพาะชนชาติ อื่น ๆ อย่างแน่นอน

“พระบัญชาเรื่องข่าวประเสริฐเป็นการประกาศอาณาจักรของพระคริสต์อย่างยิ่งใหญ่ เหล่าสาวกจะต้องทำงานอย่างจริงจังเพื่อจิตวิญญาณ เชื้อเชิญทุกคนให้เข้าสู่พระเมตตา พวกเขาจะต้องไม่รอให้คนเข้ามาหา แต่จะออกไปหาผู้คนพร้อมกับข่าวสารของพวกเขา” (เอลเลน จี. ไว้ท์, กิจการของอัครทูต, หน้า 28)

“มีหลายคนในโลกของเราที่เข้าใกล้อาณาจักรของพระเจ้ามากกว่าที่เราคิด องค์พระผู้เป็นเจ้าทรงมีอัญมณีล้ำค่ามากมายในโลกอันมืดมิดแห่งบาปนี้ ซึ่งพระองค์จะทรงนำผู้ส่งสารของพระองค์ให้ไปหาคนเหล่านั้น ในทุกที่จะมีคนที่ยืนหยัดเพื่อพระคริสต์ หลายคนยกย่องพระปัญญาของพระเจ้าเหนือผลประโยชน์ทางโลก และกลายเป็นผู้ส่องแสงสว่างที่ซื่อสัตย์... เมื่อเชื่อว่าแนวทางของเปโตรเป็นการทำให้แผนการของพระเจ้าสำเร็จโดยตรง และเมื่อเข้าใจว่าอคติและการถือเอาพวกพ้องเดียวกันตรงข้ามกับวิญญาณแห่งการประกาศข่าวประเสริฐ พวกเขาก็สรรเสริญพระเจ้าด้วยการกล่าวว่า ‘พระเจ้าก็ทรงโปรดแก่คนต่างชาติให้กลับใจใหม่จนได้ชีวิตรอดด้วย’ ดังนั้น เมื่อการโต้แย้ง อคติถูกทำลายลง การถือเอาพวกพ้องเดียวกันที่กำหนดขึ้นโดยประเพณีมาเป็นเวลานานถูกละทิ้งไปแล้ว หนทางเพื่อการประกาศข่าวประเสริฐแก่คนต่างชาติก็เปิดออก” (เอลเลน จี. ไว้ท์, กิจการของอัครทูต, หน้า 140-142)

**คำถามเพื่อการอภิปราย**:

`คุณจะนิยามคำว่า “พันธกิจ” ในชีวิตของคุณอย่างไร`

`คุณแสดงให้เห็นถึงพันธกิจผ่านทางทัศนคติและพฤติกรรมของคุณทุกวันทางใดได้บ้าง คุณจะมีแนวคิดด้านการประกาศในที่ทำงานประจำวันของคุณได้อย่างไร`

`เหตุใดการตรวจสอบจิตใจของเราและการแสวงหาอำนาจจากเบื้องบนเพื่อขจัดอคติที่มีต่อผู้ที่แตกต่างจากเราจึงเป็นสิ่งสำคัญ`