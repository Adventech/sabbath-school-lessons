---
title:  ยอมจำนนต่อพระประสงค์ของพระเจ้า
date:   26/10/2023
---

`อ่าน ปฐมกาล 12:1-9 ข้อพระคัมภีร์นี้สอนเกี่ยวกับการยอมจำนนต่อพระประสงค์ของพระเจ้า แม้เส้นทางด้านหน้าอาจดูเหมือนไม่ชัดเจนอย่างไร`

คุณสมบัติหลักประการหนึ่งของอับราฮัมคือ การยอมจำนนต่อพระประสงค์ของพระเจ้า ประสบการณ์ทั้งหมดของอับราฮัมกับพระเจ้ามีลักษณะของการยอมจำนนเช่นนี้

การทรงเรียกของพระเจ้า: อับราฮัมรับการทรงเรียกที่ท้าทายจากสวรรค์ “พระยาห์เวห์ตรัสแก่อับรามว่า ‘เจ้าจงออกจากดินแดนของเจ้า จากญาติพี่น้องของเจ้า จากบ้านบิดาของเจ้า ไปยังดินแดนที่เราจะสำแดงแก่เจ้า’ ” (ปฐมกาล 12:1) เมื่อเขาได้ยินเสียงเรียกจากสวรรค์ ปฏิกิริยาแรกของเขาอาจจะไม่สนใจเสียงเรียกนี้ก็ได้ โดยคิดว่าเขามีอาการประสาทหลอนก็ได้ หรือเขาอาจจะท้าทายกลับโดยพูดบางอย่างเช่น ข้าพเจ้าไม่อยากไป ข้าพเจ้าชอบที่จะอยู่ที่นี่ นอกจากนี้ “ดินแดนที่เราจะสำแดงแก่เจ้า” อาจเป็นคำอธิบายถึงจุดหมายปลายทางที่ดูแปลกประหลาด แต่อับรามก็รับการทรงเรียก เขายอมจำนนต่อพระประสงค์ของพระเจ้าและออกจากบ้านเกิดเมืองนอนของบิดาและประเทศของเขา “ฝ่ายอับรามก็ไปตามพระดำรัสของพระยาห์เวห์” (ปฐมกาล 12:4)

การเลือกดินแดน: มีการทะเลาะวิวาทปะทุขึ้นระหว่างคนใช้ของโลทกับคนของอับราฮัม แต่อับราฮัมไม่ใช่คนที่จะต่อสู้เลือดเนื้อของตน เขายอมจำนนต่อพระประสงค์ของพระเจ้า ซึ่งพระองค์ก็ทรงอวยพรเขาอีกครั้ง “เมื่อโลทจากอับรามไปแล้ว พระยาห์เวห์ตรัสแก่อับรามว่า ‘จงเงยหน้าดูสถานที่ตั้งแต่เจ้าอยู่นี้ไปทางทิศเหนือ ทิศใต้ ทิศตะวันออก และทิศตะวันตก เพราะดินแดนทั้งหมดที่เจ้าแลเห็นนี้ เราจะยกให้เจ้าและเชื้อสายของเจ้าตลอดนิรันดร์’ ” (ปฐมกาล 13:14, 15)

การทำลายเมืองโสโดมและโกโมราห์: เมื่อพระเจ้าทรงเปิดเผยต่ออับราฮัมถึงชะตากรรมของเมืองทั้งสองนี้ อับราฮัมผู้เปี่ยมด้วยความรักพยายามกอบกู้เมืองนี้ แต่เนื่องจากไม่มีคนชอบธรรมแม้แต่สิบคนในเมืองนี้ เมืองทั้งสองจึงถูกทำลาย อับราฮัมยอมจำนนต่อพระประสงค์ของพระเจ้าและยอมรับการพิพากษาของพระเจ้าต่อเมืองเหล่านี้

องค์พระผู้เป็นเจ้าทรงใช้อับราฮัมได้เพราะการยอมจำนนของเขาต่อพระเจ้าในทุกกรณี ซึ่งสำหรับเราในทุกวันนี้ก็เหมือนกัน

`ท้าทายให้ทำ: เราเผชิญกับอุปสรรคในการประกาศข่าวประเสริฐอย่างมากมายในเมืองของเรา เราต้องอ้อนวอนทูลขอพระเจ้าให้ทรงเข้าช่วยเหลือ`

`ท้าทายเพิ่มเติม: ลองค้นหาและติดต่อผู้ที่ตกอยู่ในสถานการณ์ยากลำบากเช่นเดียวกับคุณ บอกคนนั้นว่าคุณอธิษฐานเผื่อเขาหรือเธอ และอธิษฐานขอให้พระเจ้าสำแดงให้คุณเห็นว่า คุณจะทำอะไรได้บ้างเพื่อช่วยคนคนนั้น`