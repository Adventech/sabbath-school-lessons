---
title:  วิญญาณแห่งการอธิษฐานของอับราฮัม
date:   24/10/2023
---

`อ่าน ปฐมกาล 18:23-32 และ ยากอบ 5:16 ข้อพระคัมภีร์เหล่านี้สอนเราถึงอำนาจแห่งการอธิษฐานวิงวอนอย่างไร`

บทสนทนาระหว่างอับราฮัมกับพระเจ้าเป็นรูปแบบหรือตัวแทนของการอธิษฐานวิงวอน บทนี้นำเสนออับราฮัมในฐานะผู้เป็นสื่อกลางต่อพระเจ้าเพื่อชาวเมืองโสโดมและโกโมราห์ เขาวิงวอนเพื่อพวกเขา แทนที่พวกเขา ในแง่หนึ่งกล่าวได้ว่าเขาเป็นรูปแบบ สัญลักษณ์ของพระเยซูในฐานะผู้สื่อกลางของเราต่อพระเจ้า พันธกิจของเราในทุกวันนี้จะสำเร็จได้ก็ต่อเมื่อเราอธิษฐานในลักษณะนี้

อับราฮัมเรียนรู้ที่จะรักชาวเมืองโสโดม โกโมราห์ และเมืองอื่น ๆ ที่อยู่ใกล้เคียง จึงเป็นเหตุให้คำอธิษฐานของเขานั้นเที่ยงตรงและจริงใจ เขาเคยต่อสู้กับกษัตริย์บางองค์ที่ได้เอาชนะกษัตริย์แห่งเมืองโสโดมและโกโมราห์มาแล้ว หลังจากชัยชนะของอับราฮัม เบรากษัตริย์ของเมืองโสโดมมาพบกับอับราฮัมพร้อมกับเมลคีเซเดค เบราขอให้คนของเขาได้กลับไปบ้านเมืองของตน “ขอคืนคนให้แก่เรา แต่ข้าวของนั้นท่านจงเอาไปเถิด” (ปฐมกาล 14:21) นี่เป็นการแสดงออกถึงความรักที่กษัตริย์มีต่อประชากรของพระองค์ เนื่องจากลักษณะสำคัญประการหนึ่งของ อับราฮัมคือความรัก เขาจึงรักกษัตริย์แห่งเมืองโสโดมและโกโมราห์ และเขาก็อธิษฐานเผื่อพวกเขาและประชากรด้วย “ความรักที่มีต่อวิญญาณที่กำลังพินาศเป็นแรงบันดาลใจให้อับราฮัมในการอธิษฐาน” (เอลเลน จี. ไว้ท์, บรรพชนกับผู้เผยพระวจนะ, หน้า 140)

อับราฮัมอธิษฐานด้วยความอ่อนน้อมถ่อมตนและพากเพียร ทันทีที่พระเจ้าตอบรับคำขอแรกที่จะช่วยชาวเมืองตราบใดที่ยังมีคนชอบธรรม 50 คนอาศัยอยู่ที่นั่น เขาวิงวอนต่อไป

พันธกิจของเราจะไม่ประสบความสำเร็จหากปราศจากการอธิษฐานวิงวอน หลังจากพบปะกับใครสักคน หลังจากเทศนาหรือสอนพระคัมภีร์ เราจะต้องอธิษฐานเผื่อคนที่เรานำมาด้วย พระเจ้าทรงใส่ใจกับคำอธิษฐานเช่นนี้ในการสัมผัสจิตใจของผู้ที่เรานำมาหาพระองค์ ไม่ใช่คำพูดหรือวาทะของเราที่จะเปลี่ยนใจเพื่อนหรือคนรู้จัก แต่เป็นการทำงานของพระวิญญาณบริสุทธิ์ จึงเป็นเหตุผลที่ว่า เราจะต้องอธิษฐานเผื่อทุกคนเป็นรายบุคคลในงานพันธกิจใดก็ตามที่เรามีส่วนร่วมด้วย

`อ่าน โรม 8:34 และ ฮีบรู 7:25 พระคัมภีร์ทั้งสองข้อนี้บอกเราเกี่ยวกับสิ่งที่พระเยซูทรงทำเพื่อเราอย่างไร และความจริงนี้ช่วยให้เราเข้าใจถึงบทบาทของเราในฐานะผู้เป็นสื่อกลางเพื่อผู้อื่นได้มากขึ้นอย่างไร`