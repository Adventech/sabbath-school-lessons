---
title:  พันธกิจของอับราฮัม
date:   25/10/2023
---

`อ่าน ปฐมกาล 19:1-29 ผลจากน้ำใจไมตรีในการต้อนรับ ความรัก และการอธิษฐานเผื่อของอับราฮัมเป็นอย่างไร`

ข้อพระคัมภีร์ข้างต้นให้ข้อบ่งชี้ที่น่าสนใจด้วยการกล่าวถึงสถานที่ที่โลทกำลังอยู่ในเมืองโสโดม “โลทกำลังนั่งอยู่ที่ประตูเมืองโสโดม” (ปฐมกาล 19:1) หมายความว่าเขามีตำแหน่งสำคัญในเมืองนั้น ต้องเป็นเจ้าหน้าที่ของรัฐอย่างแน่นอน เพราะการนั่งที่ประตูเมืองนั้นเป็นสิทธิพิเศษของเจ้าหน้าที่ ผู้พิพากษา และกษัตริย์ (2 ซามูเอล 19:8; เยเรมีย์ 38:7; นางรูธ 4:1)

ปฐมกาล บทที่ 19 เกือบจะคล้ายคลึงกับบทที่ 18 และเรื่องราวของทูตสวรรค์กับอับราฮัม อับราฮัมและโลทกำลังนั่งอยู่ที่ทางเข้าประตู (ปฐมกาล 18:1; ปฐมกาล 19:1) ทั้งอับราฮัมและโลทต่างเชิญคนแปลกหน้ามาพักผ่อนในที่พักของตน (ปฐมกาล 18:3, 4; ปฐมกาล 19:2) อับราฮัมและโลทต่างเตรียมอาหารเผื่อผู้ที่มาเยือน (ปฐมกาล 18:4-8; ปฐมกาล 19:3) ไม่ว่าโลทจะทำผิดอย่างไรก็ตาม แต่ก็ดูเหมือนว่าเขาจะมีคุณลักษณะที่ดี

“แล้วพระยาห์เวห์ทรงให้กำมะถันและไฟจากพระยาห์เวห์ ตกจากฟ้าลงมาบนเมืองโสโดมและเมืองโกโมราห์ และพระองค์ทรงทำลายล้างเมืองเหล่านั้น ที่ลุ่มทั้งหมด ชาวเมืองทั้งสิ้นและพืชที่งอกบนดิน”  (ปฐมกาล 19:24, 25)

เราไม่รู้ว่ามีกี่คนที่อาศัยอยู่ในเมืองโสโดมและโกโมราห์ในขณะที่เรื่องราวนี้เกิดขึ้น แต่ในหมู่คนหลายพันคน มีเพียงสี่คนเท่านั้นที่หนีออกจากเมือง และมีเพียงสามคนเท่านั้นที่รอดชีวิต เช่นเดียวกันกับเรื่องราวของน้ำท่วมในพระธรรมปฐมกาล เราไม่รู้ว่ามีกี่คนที่มีชีวิตอยู่ในช่วงเวลานั้น แต่เรารู้ว่าคนส่วนใหญ่นั้นไม่รอด

ผู้อาศัยในเมืองโสโดมที่รอดมีจำนวนน้อยให้ความหมายเป็นนัยต่อพันธกิจของเรา กล่าวคือ ไม่ใช่ทุกคนที่จะรอด เราอยากให้ทุกคนยอมรับพระเยซูและแผนการแห่งความรอดของพระองค์ แต่ว่าแต่ละคนก็มีอำนาจในการเลือก หน้าที่ของเราคือ การเชิญชวนคนให้มากที่สุดเท่าที่จะเชิญได้เพื่อให้ตัดสินใจเลือกพระเยซู ขณะที่เรากำลังปฏิบัติพันธกิจของเรา พระเจ้าจะทรงช่วยเราผ่านทางพระวิญญาณบริสุทธิ์ แต่พระองค์จะไม่ทรงขัดต่อการเลือกของผู้หนึ่งผู้ใด นั่นก็คือความหมายของอำนาจในการเลือก ไม่ว่าเราจะทำอะไร ไม่ว่าเราจะอธิษฐานมากเพียงใด ความรอดก็ขึ้นอยู่กับการเลือกของแต่ละคน

`ถ้าพันธกิจของเราไม่เกิดผลลัพธ์ตามที่เราต้องการ เราเรียนรู้ที่จะไม่ท้อแท้ได้อย่างไร`