---
title:  ของประทานแห่งการต้อนรับ
date:   22/10/2023
---

`อ่าน ปฐมกาล 18:1-15 การที่อับราฮัมตอบสนองแขกผู้มาเยือนแสดงให้เห็นองค์ประกอบของการต้อนรับแบบใด`

อับราฮัมนั่งอยู่ที่ประตูทางเข้าเต็นท์ในวันที่อากาศร้อนจัด พฤติกรรมเช่นนี้ไม่ปกติ ช่วงเวลานั้นของวันในฤดูร้อน ขณะที่ดวงอาทิตย์อยู่ที่จุดสูงสุด ทุกคนต่างมองหาที่ร่มและสถานที่ที่จะรับลมสดชื่น แต่บางทีอับราฮัมอาจทนร้อนเพื่อตั้งใจช่วยใครก็ตามที่เดินทางผ่านไปมา

ขณะที่นั่งอยู่ที่นั้น เขาก็เห็นนักเดินทางสามคน การปฏิบัติอย่างที่เขากระทำน่าจะเป็นการต้อนรับแขกแปลกหน้า การพบกันครั้งนี้เริ่มต้นจากอับราฮัม ข้อพระคัมภีร์เขียนไว้ว่า อับราฮัมวิ่งเข้าไปหาพวกเขาจากหน้าประตูทางเข้าเต็นท์ ประเด็นนี้สำคัญมาก อับราฮัมเป็นฝ่ายเริ่มต้นไปพบพวกเขา แม้แต่ก่อนที่พวกเขาจะมาถึงตัวเสียด้วยซ้ำ

“ข้าพเจ้าจะให้คนเอาน้ำมานิดหน่อยให้ท่านล้างเท้า และพักใต้ต้นไม้ ข้าพเจ้าจะไปเอาขนมปังหน่อยหนึ่งมาให้ ท่านจะได้พักผ่อนหย่อนใจเสียก่อน แล้วจึงค่อยเดินทางต่อไป ไหน ๆ ท่านก็มายังผู้รับใช้ของพวกท่านแล้ว” (ปฐมกาล 18:4, 5)

อับราฮัมตระหนักถึงพันธกิจของเขา ซึ่งคือการแบ่งปันความรู้ขององค์พระผู้เป็นเจ้าแก่ทุกคนในโลกที่เต็มไปด้วยศาสนานอกรีต การบูชารูปเคารพ และการนับถือเทพเจ้าหลายองค์ ดังที่เราได้เห็นในเหตุการณ์นี้ วิธีที่รวดเร็วที่สุดในการทำให้พันธกิจสำเร็จคือ การต้อนรับแขกแปลกหน้าเหล่านี้ ผู้ที่ดูเหมือนว่าอยู่ ๆ ก็ปรากฏตัวจากน่านขอบฟ้า

ในขณะเดียวกัน “ครอบครัวใหญ่” ของอับราฮัม “ประกอบด้วยดวงวิญญาณที่มากกว่าหนึ่งพันดวง หลาย ๆ ดวงเป็นหัวหน้าครอบครัว และไม่น้อยที่เพิ่งกลับใจมาจากศาสนานอกรีต ครัวเรือนเช่นนี้จำเป็นต้องมีมือที่มั่นคงจับหางเสือไว้ วิธีการที่อ่อนแอและโอนเอนไปมานั้นไม่เพียงพอ... อิทธิพลของอับราฮัมแผ่ขยายกว้างออกไปนอกครัวเรือนของเขาเอง ไม่ว่าเขาจะตั้งเต็นท์ ณ ที่ใด เขาจะตั้งแท่นบูชาเพื่อถวายบูชาและนมัสการ เมื่อมีการเคลื่อนย้ายเต็นท์ แต่แท่นบูชาก็จะยังคงอยู่ และชาวคานาอันที่เร่ร่อนจำนวนมากก็ได้เรียนรู้จักกับพระเจ้าจากวิถีชีวิตของอับราฮัมผู้รับใช้ของพระองค์ ซึ่งพักแรมอยู่ที่แท่นบูชานั้นเพื่อถวายเครื่องเผาบูชาแด่พระยาเวห์” (เอลเลน จี. ไว้ท์, Education, หน้า 187)

ตั้งแต่เริ่มแรกที่ชายคนนี้เข้าใจว่า พระเจ้าทรงเรียกเขาให้ปฏิบัติพันธกิจ และการเดินทางไปแผ่นดินแห่งพันธสัญญาไม่ใช่เพื่อการพักผ่อน แต่เพื่อเป็นพรแก่ผู้ที่อยู่รอบข้างเขา และจะเป็นพรแก่คนทั่วโลกผ่านทางพงศ์พันธุ์ของเขา