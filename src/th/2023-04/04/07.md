---
title:  ศึกษาเพิ่มเติม
date:   27/10/2023
---

“ความรักที่มีต่อจิตวิญญาณที่กำลังพินาศเป็นแรงบันดาลใจให้อับราฮัมอธิษฐาน ขณะที่เขาเกลียดชังบาปของเมืองที่เสื่อมทรามนั้น เขาปรารถนาให้คนบาปได้รับความรอด การที่เขาเอาใจใส่เมืองโสโดมเป็นอย่างยิ่ง แสดงให้เห็นว่าเราควรมีความวิตกกังวลต่อผู้ที่ไม่สำนึกผิดเช่นเดียวกัน เราควรยังคงเกลียดชังบาป แต่ให้เราสงสารและรักคนบาป รอบ ๆ ตัวเรามีแต่วิญญาณที่กำลังลงไปสู่ความพินาศอย่างสิ้นหวังและน่ากลัวพอ ๆ กับที่เคยเกิดขึ้นกับเมืองโสโดม ในทุก ๆ วันประตูแห่งพระกรุณาคุณของบางคนได้ปิดลง ในทุก ๆ ชั่วโมงชีวิตของบางคนก็ผ่านไปโดยไม่ได้รับพระเมตตาอีกต่อไป แล้วเสียงเตือนและคำวิงวอนขอให้คนบาปหนีจากหายนะอันน่าสะพรึงกลัวอยู่ที่ไหน มือที่ยื่นออกไปเพื่อดึงพวกเขาให้ออกมาจากความตายอยู่ที่ไหน ผู้ที่อ้อนวอนทูลขออย่างถ่อมตนและด้วยความเชื่อที่พากเพียรต่อพระเจ้าเพื่อพวกเขาอยู่ที่ไหน

“จิตวิญญาณของอับราฮัมเป็นจิตวิญญาณเดียวกันกับของพระคริสต์ พระบุตรของพระเจ้าพระองค์เองทรงเป็นสื่อกลางที่ยิ่งใหญ่แทนที่คนบาป พระองค์ผู้ทรงจ่ายค่าไถ่ย่อมทราบดีถึงคุณค่าของจิตวิญญาณมนุษย์ เนื่องจากการทรงเป็นปรปักษ์กับความชั่ว ซึ่งจะเกิดขึ้นจากลักษณะที่บริสุทธิ์ไร้มลทินเท่านั้น พระคริสต์จึงทรงสำแดงความรักแก่มนุษย์ ซึ่งเป็นความรักที่เกิดจากความดีอันไม่มีที่สิ้นสุดเท่านั้น ในความทุกข์ระทมของการตรึงที่กางเขน พระองค์ทรงรับเอาภาระบาปของทั้งโลกอันหนักอึ้ง พระองค์ทรงอธิษฐานเผื่อผู้ที่ประณามพระองค์และฆาตกรว่า ‘พระบิดาเจ้าข้า ขอทรงยกโทษพวกเขาเพราะเขาไม่รู้ว่ากำลังทำอะไร’ ลูกา 23:34” (เอลเลน จี. ไว้ท์, บรรพชนและผู้เผยพระวจนะ, หน้า 140)

“อับราฮัมได้รับเกียรติจากประชาชาติรอบข้างว่าเป็นเจ้าชายผู้เกรียงไกรและผู้นำที่ชาญฉลาดและมีความสามารถ เขาไม่ได้หยุดอิทธิพลนี้จากเพื่อนบ้าน ชีวิตและลักษณะอุปนิสัยของเขาตรงข้ามกับพวกที่บูชารูปเคารพอย่างชัดเจน บ่งบอกถึงการมีความเชื่อแท้จริง การจงรักภักดีต่อพระเจ้าของเขานั้นไม่โอนเอียง ขณะเดียวกันความเมตตากรุณาและความรักของเขาเป็นแรงบันดาลใจให้เกิดความมั่นใจและมิตรภาพ และความยิ่งใหญ่ของเขาที่ไม่มีอะไรจะต้านได้ ก่อให้เกิดความเคารพและการให้เกียรติ” (เอลเลน จี. ไว้ท์, บรรพชนและผู้เผยพระวจนะ, หน้า 133, 134)

**คำถามเพื่อการอภิปราย**:

`พระคัมภีร์ยกแบบอย่างบุคคลใดอีกบ้างที่ปฏิบัติตามการทรงเรียกให้ทำพันธกิจ แล้วยอห์นผู้ให้บัพติศมาล่ะ จะเรียกว่าประสบความสำเร็จได้หรือไม่`

`อ่าน ปฐมกาล 19:30-36 ข้อเหล่านี้บอกเราถึงลักษณะของผู้ที่ได้รับความรอดจากเมืองโสโดมอย่างไร`

`เราได้รับบทเรียนอะไรอีกบ้างจากตัวอย่างของอับราฮัมในเรื่องของพันธกิจและวิธีการปฏิบัติ`

`คุณถือว่าการอ้อนวอนขอของอับราฮัมเพื่อเมืองโสโดมและโกโมราห์ประสบความสำเร็จหรือล้มเหลว`