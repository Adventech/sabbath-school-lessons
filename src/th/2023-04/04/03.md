---
title:  ความรักของอับราฮัมสำหรับทุกคน
date:   23/10/2023
---

`อ่าน ปฐมกาล 18:16-33 อับราฮัมแสดงความรักยิ่งใหญ่แก่ทุกคนโดยไม่แบ่งแยกชนเผ่า เชื้อชาติ หรือประชาชาติ`

คุณลักษณะประการที่สองของอับราฮัมที่นำมาจากปฐมกาล 18 คือ ความรักที่เขามีต่อผู้คน แม้แต่กับคนที่เขาไม่รู้จักเป็นการส่วนตัว นี่เป็นบทเรียนสำหรับเราแต่ละคน ผู้คนในเมืองโสโดมและโกโมราห์เป็นคนบาป ไกลจากค่านิยมของเขา แต่จิตใจของเขาเต็มไปด้วยความรักต่อทุกคนโดยไม่แบ่งแยกเชื้อชาติ เพศ ภาษา หรือศาสนา

พระเจ้าทรงเปิดเผยแก่อับราฮัมถึงการตัดสินพระทัยของพระองค์ที่จะทำลายเมืองโสโดมและโกโมราห์ “พระยาห์เวห์ตรัสว่า “เสียงร้องกล่าวโทษเมืองโสโดมและเมืองโกโมราห์นั้นดังเหลือเกิน และบาปของเขาก็หนักมาก เราจะลงไปดูว่าพวกเขาทำผิดจริงตามคำร้องที่มาถึงเรานั้นหรือไม่ ถ้าไม่ เราก็จะรู้” (ปฐมกาล 18:20, 21)

อับราฮัมทูลขอต่อพระเจ้าด้วยความถ่อมใจและความเคารพอย่างสูง “ขอพระองค์อย่าทรงคิดทำเช่นนี้เลย อย่าทรงคิดที่จะฆ่าคนชอบธรรมพร้อมกับคนอธรรม ทำกับคนชอบธรรมอย่างเดียวกับคนอธรรม ขอพระองค์อย่าทรงทำเช่นนั้นเลย พระองค์ผู้พิพากษาสากลโลกจะไม่ทรงทำสิ่งที่ยุติธรรมหรือ” (ปฐมกาล 18:25)

เพราะความรักของเขา อับราฮัมหวังว่าจะช่วยทุกคนในเมืองเหล่านี้ให้รอด ไม่ใช่แค่คนชอบธรรมเท่านั้น แน่นอนว่า อับราฮัมรู้ดีว่าคนที่อาศัยอยู่ที่นั่นชั่วช้าและเลวทรามเพียงใด ใครจะรู้บ้างว่าเรื่องราวที่อับราฮัมเคยได้ยินมาเกี่ยวกับคนเหล่านั้นและการปฏิบัติของพวกเขาจะเป็นอย่างไร แต่จากสิ่งที่เรารู้เกี่ยวกับพวกเขาดังที่ได้เปิดเผยในบทถัดไป เรื่องราวชั่วช้าโสมมของโลทและฝูงชนที่อยู่นอกบ้านของเขา (ดูใน ปฐมกาล 19:1-11) ทำให้เรารู้ว่าคนเหล่านี้เป็นคนชั่วร้ายมาก

กระนั้น อับราฮัมรู้ถึงความรักของพระเจ้าเป็นการส่วนตัว จึงได้วิงวอนต่อพระองค์เพื่อพวกเขา อับราฮัมรู้ดีว่ามนุษย์สามารถกลับใจมาหาพระเจ้าได้เสมอ สำหรับอับราฮัมแล้ว การช่วยชาวเมืองเหล่านี้ให้รอดจะทำให้พวกเขามีโอกาสกลับใจใหม่

ท้ายที่สุด อับราฮัมทูลขอตามความเข้าใจส่วนตัวถึงความรักที่พระเจ้าทรงมีต่อมนุษย์ ตัวเขาเองก็มีความรักต่อคนบาป และเขาก็รู้ว่าตราบเท่าที่ยังมีชีวิต ก็ยังมีความหวังสำหรับความรอด

`เหตุใดการอธิษฐานวิงวอนจึงสำคัญต่อชีวิตการอธิษฐานของเรา การอธิษฐานเผื่อผู้อื่นที่ต้องการความช่วยเหลือ ช่วยให้เราเติบโตฝ่ายจิตวิญญาณและสัมผัสถึงความรักที่พระเจ้าทรงมีต่อคนบาปได้มากขึ้นอย่างไร`