---
title:  การแบ่งปันพันธกิจของพระเจ้า
date:   21/10/2023
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 18; ยากอบ 5:16, โรม 8:34; ฮีบรู 7:25; ปฐมกาล 19:1-29; ปฐมกาล 12:1-9

> <p>ข้อควรจำ</p>
> “เราให้บัญญัติใหม่ไว้กับพวกท่าน คือให้รักซึ่งกันและกัน เรารักพวกท่านมาแล้วอย่างไร ท่านก็จงรักกันและกันด้วยอย่างนั้น ถ้าท่านรักกันและกัน ดังนี้แหละทุกคนก็จะรู้ว่าท่านเป็นสาวกของเรา” (ยอห์น 13:34, 35)

ตั้งแต่แรกเริ่ม อับราฮัมต้องการให้พระเจ้าทรงใช้เขาเพื่อพันธกิจของพระองค์ ความจริงนี้เห็นได้ใน ปฐมกาล 18 เมื่อพระเจ้าทรงเตือนเขาถึงสิ่งที่กำลังจะเกิดขึ้นกับเมืองโสโดมและโกโมราห์ “แท้จริงพระยาห์เวห์องค์เจ้านายไม่ทรงทำสิ่งหนึ่งสิ่งใด โดยไม่เปิดเผยความลี้ลับให้แก่ผู้รับใช้ของพระองค์ คือผู้เผยพระวจนะ” (อาโมส 3:7) และสำหรับเรื่องราวของเมืองโสโดมและโกโมราห์นี้ “ผู้รับใช้ของพระองค์ คือผู้เผยพระวจนะ” ก็คือ อับราฮัม

อับราฮัมกำลังพักผ่อนภายใต้ความร้อนของวัน ขณะนั้นเองเขาก็เห็นชายเดินทางสามคน “อับราฮัมเห็นแขกของเขาเป็นเพียงผู้เดินทางที่เหน็ดเหนื่อยสามคน โดยไม่รู้เลยว่าหนึ่งในนั้นเป็นพระผู้ที่ปราศจากบาปที่เขาจะนมัสการ” (เอลเลน จี. ไว้ท์, บรรพชนกับผู้เผยพระวจนะ, หน้า 138-139)

อย่างไรก็ตาม ไม่นานอับราฮัมก็เข้ามามีส่วนร่วมในพันธกิจของพระเจ้าเป็นการส่วนตัว การเข้ามามีส่วนร่วมของเขาตามที่เปิดเผยในบทนี้คือ การอธิษฐานเผื่อและวิงวอนเพื่อคนในเมืองโสโดมและโกโมราห์ กล่าวคือ เขาต้องการที่จะเห็นว่าคนเหล่านี้สามารถได้รับความรอดได้ ไม่ว่าพวกเขาจะเป็นอย่างไรก็ตาม กล่าวได้อีกแง่หนึ่งคือ หากพันธกิจมิใช่เป็นการช่วยเหลือผู้คนให้รอดแล้ว จะเป็นอะไรได้อีกเล่า

ตลอดสัปดาห์นี้ เราจะศึกษาถึงคุณสมบัติฝ่ายจิตวิญญาณที่ยิ่งใหญ่สามประการของอับราฮัม ได้แก่ การต้อนรับ ความรัก และการอธิษฐาน ซึ่งเหล่านี้เป็นคุณสมบัติที่จะช่วยในงานพันธกิจได้มากเช่นกัน