---
title:  เรื่องชาวสะมาเรียผู้ใจดีในปัจจุบันนี้
date:   16/11/2023
---

เมื่อพระเยซูทรงชมเชยผู้เชี่ยวชาญบัญญัติคนนี้ที่ให้คำตอบที่ถูกต้อง พระเยซูตรัสว่า “จงไปทำอย่างนั้นแล้วจะได้ชีวิต” (ลูกา 10:28) และด้วยเหตุนี้ พระองค์ทรงสัมผัสแก่นแท้ของหัวใจชายผู้นี้ การตอบคำถามได้อย่างถูกต้องเป็นเรื่องง่ายสำหรับผู้เชี่ยวชาญบัญญัติ แต่การกระทำเช่นนั้นเป็นประเด็นเมื่อ 2,000 ปีที่แล้ว และยังคงเป็นประเด็นสำหรับเราหลาย ๆ คนในทุกวันนี้ ผู้เชี่ยวชาญบัญญัติต้องการดักจับพระเยซูและอวดความรู้ของเขา เขาจึงถามคำถามต่อไปว่า “ใครเป็นเพื่อนบ้านของข้าพเจ้า” (ลูกา 10:29)

`อ่าน ลูกา 10:30-37 คุณจะสรุปความหมายของเรื่องเล่าของพระเยซูอย่างไร`

มีคนรอบตัวเราที่ถูกคนอื่นปฏิบัติอย่างไม่เป็นธรรมหรือไม่ เราได้ทำทุกอย่างเท่าที่ทำได้เพื่อช่วยพวกเขาแล้วหรือยัง

เป็นความจริงที่บางครั้งศาสนาจารย์ ผู้ปกครอง และสมาชิกไม่ได้ช่วยเหลือผู้ที่ต้องการความช่วยเหลือ บางครั้งผู้ที่นับถือศาสนาอื่นอาจมีเมตตาต่อคนในชุมชนมากกว่าเรา เราอาจพูดถึงการมีเมตตา แต่คนอื่นอาจตอบสนองความต้องการของคนเหล่านั้น หากความเชื่อของเรามีความหมายแล้ว เราควรจะยื่นมือออกไปและช่วยผู้ที่ต้องการความช่วยเหลือ

พระเยซูทรงสรุปเรื่องชาวสะมาเรียผู้ใจดีโดยทรงถามว่า ใครในสามคนนี้เป็นเพื่อนบ้านแท้จริงของคนที่ต้องการความช่วยเหลือ

“ดังนั้นคำถามที่ว่า ‘ใครคือเพื่อนบ้านของฉัน’ จึงได้รับคำตอบ พระคริสต์ทรงแสดงให้เห็นว่าเพื่อนบ้านของเราไม่ได้หมายถึงสมาชิกคนใดคนหนึ่งในคริสตจักรหรือมีความเชื่อเดียวกับเราเท่านั้น ไม่เกี่ยวกับเชื้อชาติ สีผิว หรือความต่างทางชนชั้น เพื่อนบ้านของเราคือทุกคนที่ต้องการความช่วยเหลือจากเรา เพื่อนบ้านของเราคือจิตวิญญาณทุกดวงที่ได้รับบาดเจ็บและฟกช้ำจากศัตรู เพื่อนบ้านของเราคือทุกคนที่เป็นกรรมสิทธิ์ของพระเจ้า” (เอลเลน จี. ไวท์, ผู้พึงปรารถนาแห่งปวงชน, หน้า 503)

`ท้าทายให้ทำ: เริ่มต้นด้วยการอธิษฐานทุกวันเผื่อผู้ที่แตกต่างจากคุณ หรือแม้แต่คนที่คุณอาจไม่ค่อยชอบเป็นการส่วนตัว ท้าทายเพิ่มเติม: เขียนรายชื่อคนที่คุณรู้จักอย่างน้อยสามชื่อ (ไม่ใช่แอ๊ดเวนตีส) ระบุความต้องการของพวกเขา (ทางด้านอารมณ์ ร่างกาย สังคม) และพิจารณาว่าคุณจะช่วยเหลือความต้องการของคนเหล่านั้นเป็นการส่วนตัวได้อย่างไร คุณจะทำอะไรที่จับต้องได้เพื่อพวกเขาได้บ้างในสัปดาห์ที่จะถึงนี้`