---
title:  วิธีและการตอบสนองของพระเยซู
date:   13/11/2023
---

พระคัมภีร์บอกเราว่าผู้เชี่ยวชาญบัญญัติมาเพื่อทดสอบพระเยซู แต่พระเยซูทรงทราบถึงเจตนาของเขา แท้จริงแล้ว พระเจ้าทรงทราบความปรารถนาในจิตใจของเรามากกว่าที่เรารู้จักจิตใจของเราเองเสียอีก และเราไม่รู้เจตนาหรือแรงจูงใจของผู้ที่เข้ามาถามเราอย่างแน่นอน

บางครั้งผู้คนจากศาสนาอื่นก็ถามถึงความเชื่อของเรา ตัวอย่างเช่น เพื่อนมุสลิมของเราถามเราถึงความเป็นพระเจ้าของพระเยซู เช่น “ที่ไหนในพระคัมภีร์ที่เขียนว่า พระเยซูตรัสว่าพระองค์ทรงเป็นพระเจ้า” หรือ “ทำไมคุณจึงบอกว่ามีพระเจ้าองค์เดียวแต่คุณเชื่อในพระเจ้าสามพระภาคในตรีเอกานุภาพ” แม้คำถามเหล่านี้จะดูเหมือนยั่วยุให้ถกเถียงกัน แต่ความต้องการพระเยซูภายในใจก็อาจจะจริงใจได้ และผู้ที่ถามคำถามเช่นนี้อาจมีความปรารถนาอยู่เบื้องลึกของจิตใจหรืออาจจะรู้สึกว่างเปล่าก็เป็นได้ เราไม่รู้จิตใจของพวกเขา และเราก็ไม่จำเป็นต้องรู้ เราเพียงแต่ประกาศให้กับผู้อื่นนั่นคือสิ่งที่ดีที่สุดที่เราควรทำ ไม่ว่าแรงจูงใจเบื้องลึกของเขาเหล่านั้นจะเป็นอย่างไรก็ตาม

`อ่าน มัทธิว 26:56; กิจการ 17:11; 1 โครินธ์ 15:3; และ 3 ทิโมธี 3:16 ข้อพระคัมภีร์เหล่านี้ช่วยให้เราเข้าใจคำตอบที่พระเยซูให้กับผู้เชี่ยวชาญบัญญัติใน ลูกา 10:26 อย่างไร`

บางครั้งเราต้องการคำตอบ แต่เราไม่ได้ลงมือค้นหาด้วยตัวเอง พระเยซูตรัสว่า “ในธรรมบัญญัติเขียนว่าอย่างไร ท่านอ่านแล้วเข้าใจอย่างไร” (ลูกา 10:26) พระเยซูทรงชี้ให้เห็นถึงแนวทางที่สำคัญในการศึกษา แทนที่จะฟังแต่สิ่งที่คนอื่นบอกเราอย่างเดียว เราต้องอ่านพระคัมภีร์ (พระวจนะของพระเจ้า) ด้วยตัวเราเอง คำตอบนั้นมีอยู่แล้วในพระคัมภีร์ และพระวิญญาณบริสุทธิ์จะทรงทำงานในจิตใจของเราเพื่อโน้มน้าวเราให้ทำในสิ่งที่ควรทำ

พระเจ้าประทานพระวจนะของพระองค์แก่เรา และในพระวจนะนั้น  เราพบความจริงทั้งหมดที่เราจำเป็นต้องรู้ ไม่ว่าจะเป็นวิธีที่เราควรดำเนินชีวิต วิธีปฏิบัติต่อผู้อื่น และวิธีที่จะได้ “ชีวิตนิรันดร์” แน่นอนว่า ครูและผู้ประกาศศาสนาหรือศาสนาจารย์ก็ยังมีบทบาทในการประกาศ แต่ท้ายที่สุด เราเองจะต้องศึกษาพระคัมภีร์เพื่อค้นหาความจริง “พระวจนะของพระองค์เป็นตะเกียงแก่เท้าของข้าพระองค์ และเป็นความสว่างแก่ทางของข้าพระองค์” (สดุดี 119:105) พระคัมภีร์ข้อนี้ไม่ใช่เป็นเพียงแค่บทกวี แต่เป็นความจริงอันศักดิ์สิทธิ์ ชี้เราไปยังพระวจนะของพระเจ้าและความสำคัญของพระวจนะนั้นต่อผู้เชื่อ

`พระเยซูผู้ทรงเป็นพระวาทะทรงบังเกิดเป็นมนุษย์ชี้ผู้คนให้กลับไปยังพระวจนะที่เขียนไว้เสมอ ถ้อยคำนี้บอกเราถึงความสำคัญของพระคัมภีร์อย่างไร และเหตุใดเราจึงควรปฏิเสธเหตุผลทางปรัชญาหรือศาสนศาสตร์ที่ทำให้ความไว้วางใจของเราในพระคัมภีร์ลดน้อยลง`