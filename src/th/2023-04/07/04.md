---
title:  การสืบต่อมรดกของชีวิตนิรันดร์
date:   14/11/2023
---

`อ่าน ลูกา 10:27, 28 ผู้เชี่ยวชาญบัญญัติตอบคำถามของตัวเองอย่างไร`

ผู้เชี่ยวชาญบัญญัติได้ถามคำถาม และเขาก็ตอบเอง “พวกท่านจงรักองค์พระผู้เป็นเจ้าผู้เป็นพระเจ้าของท่านด้วยสุดใจของท่าน...” และ “และจงรักเพื่อนบ้านเหมือนรักตนเอง” (ลูกา 10:27)

พระเยซูทรงตอบอย่างไร “ท่านตอบถูกแล้ว” (ลูกา 10:28) พระเยซูตรัสต่อไปด้วยคำท้าทายให้เขาทำบางสิ่งบางอย่าง “จงไปทำอย่างนั้นแล้วจะได้ชีวิต” (ลูกา 10:28)

การตอบคำถามเกี่ยวกับหลักคำสอนและความเชื่อสำหรับผู้เชื่อส่วนใหญ่แล้วไม่ใช่เรื่องยาก แต่ความท้าทายกลับเป็นการปฏิบัติในสิ่งที่รู้ว่าถูกต้องและทำตามสิ่งที่พวกเขาเชื่อ ผู้คนจำนวนมากมีความรู้ดีเพียงพอที่จะได้รับความรอด แต่ต้องสูญเสียความรอดเพราะพวกเขาไม่เชื่อฟังสิ่งที่พวกเขารู้  จะเห็นได้ว่า ประเด็นนี้จริงจังเพียงไร เพียงแค่รู้จักพระเจ้าผู้ทรงเป็นความรักและเพื่อนบ้านของคุณนั้นยังไม่พอ คุณจะต้องปฏิบัติด้วย

`อ่าน ยากอบ 2:17-22 พระคัมภีร์ข้อนี้คล้ายคลึงกับที่พระเยซูตรัสกับผู้เชี่ยวชาญบัญญัติอย่างไร`

ถ้าเรารักพระเจ้า เราจะอ่านพระวจนะของพระองค์ เราจะอธิษฐาน เราจะรักษาพระบัญญัติของพระองค์ และเราจะเชื่อฟังพระ สุรเสียงของพระองค์ “ด้วยสุดใจของเรา” ถ้าเราบอกว่า เรารักผู้อื่น แต่เราไม่สนใจคนอื่น ๆ ในคริสตจักร หรือถ้าเราไม่สนใจความต้องการของผู้อื่นในเมื่อคุณสามารถช่วยเขาเหล่านั้นได้ ความเชื่อของเราจะมีประโยชน์อันใด คริสตศาสนาไม่ได้เป็นเพียงความเชื่อที่แตกต่างออกไป แต่เป็นวิถีชีวิต

“ถ้าพี่น้องชายหญิงคนไหนขาดแคลนเสื้อผ้าและอาหารประจำวัน แล้วมีใครในพวกท่านกล่าวกับเขาทั้งหลายว่า ‘ขอให้กลับไปอย่างเป็นสุข ให้อบอุ่น และอิ่มหนำสำราญเถิด’ แต่ไม่ได้ให้สิ่งจำเป็นฝ่ายกายแก่พวกเขา จะมีประโยชน์อะไร” (ยากอบ 2:15, 16)

`คุณใส่ใจผู้อื่นมากน้อยเพียงใด คุณปฏิบัติตามคำกล่าวของเปาโลมากน้อยเพียงใด “อย่าให้ต่างคนต่างเห็นแก่ประโยชน์ของตนเอง แต่จงเห็นแก่ประโยชน์ของคนอื่นๆ ด้วย” (ฟีลิปปี 2:4) ด้วยพระคุณของพระเจ้า คุณเรียนรู้ที่จะใส่ใจผู้อื่นให้มากขึ้นได้อย่างไร`