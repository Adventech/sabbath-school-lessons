---
title:  คำถามของคำถามทั้งปวง
date:   12/11/2023
---

เราคือใคร เรามาอยู่ที่นี่ได้อย่างไร เกิดอะไรขึ้นเมื่อเราตาย ชะตากรรมสุดท้ายของเราจะเป็นอย่างไร คำถามเหล่านี้เป็นคำถามที่สำคัญที่สุดสำหรับสิ่งมีชีวิตที่เรียกว่ามนุษย์จะถามได้ (หอยและไก่เป็นสิ่งมีชีวิต แต่ไม่รู้ถึงสิ่งเหล่านี้) ในพระธรรมลูกา มีชายคนหนึ่งเข้ามาหาพระเยซูด้วยคำถามที่สำคัญที่สุดในบรรดาคำถามทั้งปวง

`อ่าน ลูกา 10:25 ผู้เชี่ยวชาญบัญญัติถามว่าอย่างไร และทำไมเขาจึงถามเช่นนั้น`

ไม่ว่าคำถามจะดูจริงจังเพียงใด แต่พระคัมภีร์ก็ระบุชัดเจนว่าเขามาเพื่อทดสอบพระเยซู เรารู้ว่าบางครั้งบางคนอาจมาพร้อมกับความสงสัย ไม่เชื่อ และอาจจะซักถามแบบทีเล่นทีจริง แต่คนเหล่านี้ก็ยังจะเข้าถึงได้ และนี่คือการที่พระเยซูปฏิบัติกับผู้เชี่ยวชาญบัญญัติคนนั้น แม้พระองค์จะทรงทราบดีว่าชายคนนี้ไม่ได้เข้ามาด้วยความจริงใจ กระนั้นคำถามนี้ก็เป็นการเปิดทางให้พระเยซูดลใจให้ผู้เชี่ยวชาญบัญญัติและผู้ฟังคนอื่น ๆ ค้นหาจิตใจของตนเอง แม้พระเยซูจะทรงทราบเจตนาของผู้เชี่ยวชาญบัญญัติ แต่พระองค์ก็มิได้ทรงเมินเฉยหรือดูหมิ่นเขา

แต่จะมีคำถามใดที่สำคัญไปกว่านี้ “ข้าพเจ้าจะต้องทำอะไรเพื่อจะได้รับชีวิตนิรันดร์” ไม่ว่าพิธีกรรมหรือการปฏิบัติทางศาสนาของเราจะเป็นเช่นไร เบื้องหลังของการปฏิบัติทั้งหมดนั้นก็อยู่ที่คำถามนี้ ตรงข้ามกับคำถามนี้คือ จะมีอะไรอีกที่สำคัญจริง ๆ สำหรับมนุษย์ที่ชีวิตถูกพรรณนาว่าเป็นเหมือน “หมอกที่ปรากฏอยู่เพียงชั่วครู่แล้วก็จางหายไป” (ยากอบ 4:14) เนื่องจากทางเลือกอีกทางหนึ่งนอกจากชีวิตนิรันดร์แล้วก็คือความตายนิรันดร์

`อ่าน 1 โครินธ์ 15:30-32 เปาโลให้ประเด็นอะไรเพื่อเน้นย้ำถึงความสำคัญของชีวิตนิรันดร์`

ไม่ว่าแรงจูงใจของเขาจะน่าสงสัยเพียงใด ผู้เชี่ยวชาญบัญญัติได้ถามคำถามที่สำคัญ และพระเยซูผู้ทรงรอคอยทุกโอกาสเพื่อการทำพันธกิจได้ทรงฉวยโอกาสนี้ไว้เพื่อเข้าถึงจิตวิญญาณ

`เราจะใส่ใจฉวยโอกาสใด ๆ ก็ตามที่เข้ามาเพื่อการเป็นพยานอย่างไร`