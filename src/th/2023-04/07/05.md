---
title:  การรักคนอื่นเหมือนรักตัวเราเอง
date:   15/11/2023
---

`อ่าน มัทธิว 22:37-40 พระเยซูตรัสในข้อนี้อย่างไรเมื่อเปรียบเทียบกับคำตอบที่พระองค์ให้กับผู้เชี่ยวชาญบัญญัติใน ลูกา 10:27, 28`

ตามที่กล่าวไว้ใน มัทธิว 22:37-40 พระเยซูทรงชี้แจงอย่างชัดเจนว่าการแสดงออกถึงความเชื่อที่แท้จริงในชีวิตประจำวันของเราขึ้นอยู่กับพระบัญญัติสองข้อนี้ และลูกา 10:27, 28 กล่าวอย่างชัดเจนด้วยว่า หากผู้ใดทำสองสิ่งนี้แล้ว เขาหรือเธอก็จะได้รับชีวิตนิรันดร์

“ความรักเป็นหลักการพื้นฐานของการปกครองของพระเจ้าในสวรรค์และโลก และความรักจะต้องเป็นรากฐานของลักษณะนิสัยของคริสเตียน ความรักเพียงอย่างเดียวเท่านั้นที่สร้างและค้ำจุนให้เขายืนหยัดได้ ความรักเพียงอย่างเดียวเท่านั้นสามารถช่วยเขาให้ต้านทานการทดลองและการล่อลวงได้” (เอลเลน จี. ไว้ท์, อุทาหรณ์จากคำสอนของพระคริสต์, หน้า 49)

`อ่าน กาลาเทีย 5:14; มีคาห์ 6:6-8 และ 1 ยอห์น 4:20, 21 ข้อพระคัมภีร์เหล่านี้ส่งเสริมสิ่งที่พระเยซูบอกเราอย่างไร`

ตามคำกล่าวของเปาโล “เพราะว่าธรรมบัญญัติทั้งสิ้นนั้นสรุปได้เป็นคำเดียว คือว่า ‘จงรักเพื่อนบ้านเหมือนรักตนเอง’ ” (กาลาเทีย 5:14) สำหรับเปาโลแล้ว การรักพระเจ้าจะเห็นได้ก็ต่อเมื่อความรักนั้นเป็นแบบอย่างในการปฏิบัติต่อผู้อื่น แม้เขาจะกล่าวว่า “คนชอบธรรมจะมีชีวิตดำรงอยู่โดยความเชื่อ” (โรม 1:17) กระนั้นการดำรงชีวิตด้วยความเชื่อก็มิใช่สิ่งที่ปกปิด ไม่รู้จักหรือไม่เห็นจากผู้อื่น เปาโล มีคาห์ และยอห์นกล่าวอย่างชัดเจนว่า การกระทำแสดงให้เห็นถึงความเชื่อแท้จริงที่เรากล่าวอ้างว่าเรามี

เปาโลกล่าวอย่างหนักแน่นใน 1 โครินธ์ 13 ว่า ถ้าใครอ้างว่ามีความรู้ทั้งสิ้น หรือทำสิ่งที่ยิ่งใหญ่ หรือมีความเชื่อมากยิ่ง หรือแม้แต่สละชีวิตของตนเพื่อผู้อื่น แต่ไม่มีความรัก บุคคลนั้นก็จะเป็นเหมือน “ฆ้องหรือฉาบที่กำลังส่งเสียง” (1 โครินธ์ 13:1)

`อ่านถ้อยคำของนางเอลเลน จี. ไว้ท์ข้างต้น สังเกตสิ่งที่เธอกล่าวว่า ความรักเท่านั้นที่จะช่วยให้ผู้คนยืนหยัดและอดทนต่อการล่อลวงได้ แนวคิดนี้แสดงให้เห็นว่าความรักไม่ใช่ความรอดโดยการกระทำ แต่เป็นการแสดงออกถึงความเชื่อที่เรามีในพระเยซูอย่างไร`