---
title:  พันธกิจเพื่อผู้มีอิทธิพล
date:   30/11/2023
---

พระเยซูทรงรู้วิธีผูกมิตรกับผู้มีอิทธิพลหรือผู้มีอำนาจ พระองค์ทรงได้รับความชื่นชมและนับถือจากคนเหล่านี้จำนวนมาก และในขณะเดียวกันก็มีหลายคนที่ดูหมิ่นพระองค์ด้วย คนที่มีอำนาจในพระคัมภีร์ที่มาขอความช่วยเหลือจากพระเยซูย่อมรู้สึกว่าพระองค์ทรงห่วงใยพวกเขา นอกจากนี้ ผู้คนมั่งมีและผู้มีอิทธิพลจำนวนมากก็ไม่ได้มาหาพระเยซูอย่างเปิดเผยทันที พวกเขาคอยจนกว่าจะแน่ใจว่าพระเยซูเป็นพระบุตรของพระเจ้าอย่างแท้จริง ซึ่งนิโคเดมัสและโยเซฟแห่งอาริมาเธียก็เป็นเช่นนั้น

`อ่าน มัทธิว 27:57-60 (ดูใน มาระโก 15:43-47; ลูกา 23:50-53; และ ยอห์น 19:38-42) เรื่องนี้สอนเราถึงวิธีที่พระเจ้าทรงใช้คนร่ำรวยที่ได้รับการดลใจจากพระเยซูอย่างไร`

จนถึงเวลานี้เรายังไม่ได้ยินอะไรเกี่ยวกับโยเซฟแห่งอาริมาเธียเลย จู่ ๆ เศรษฐีคนนี้ก็ปรากฏตัวขึ้นและช่วยให้คำพยากรณ์สำเร็จ พระเจ้าได้ทรงใช้และจะยังคงใช้คนร่ำรวยเพื่อพระประสงค์ของพระองค์ ดังนั้น เราจึงต้องประกาศแก่พวกเขาด้วยเช่นกัน

จะเริ่มจากตรงไหนดี คงเป็นขั้นตอนที่ยากที่สุดในการผูกมิตรกับคนที่มีอำนาจ โดยทั่วไปแล้ว คงเป็นการดีที่จะไม่เข้าไปหาพวกเขา แต่ให้พวกเขาเข้ามาหาคุณ พระเยซูทรงทำเช่นนี้ พวกเขาได้เป็นพยานถึงข่าวสาร การรักษา และฤทธิ์เดชจากพระเจ้า พวกเขาเชื่อมั่นอยู่เบื้องหลังว่าพระองค์ทรงเป็นพระบุตรของพระเจ้าอย่างแท้จริง

คนที่มีอิทธิพลหรือมีอำนาจตั้งใจจะทำพันธกิจที่แท้จริงด้วยเหตุผลหลากหลายประการ พวกเขาต้องการเป็นส่วนหนึ่งของบางสิ่งที่ดีที่สามารถเปลี่ยนแปลงชีวิตของผู้คนได้ และนี่เป็นวิธีหนึ่งที่พวกเขารู้ว่าจะสามารถเปลี่ยนชีวิตของพวกเขาได้ด้วยเช่นกัน จึงทำให้คนร่ำรวยหรือผู้มีอำนาจให้ความช่วยเหลือที่จำเป็นโดยไม่ต้องเปิดเผยต่อสาธารณะ

ขั้นตอนที่สองคือ การเริ่มต้นพันธกิจอย่างจริงจังเพื่อเป็นช่องทางให้คนรวยและผู้มีอำนาจเข้ามาเป็นส่วนหนึ่งในพันธกิจของพระเจ้า จงใช้เวลาประกาศกับคนร่ำรวยและคนมีอำนาจในชุมชนของคุณ

`ท้าทายให้ทำ: เพิ่มคนที่อยู่ในตำแหน่งที่มีอิทธิพลหรือมีอำนาจที่ยังไม่ได้เป็นผู้เชื่อในรายชื่ออธิษฐานของคุณ และเป็นผู้ที่คุณสามารถติดต่อได้เป็นครั้งคราว`

`ท้าทายเพิ่มเติม: เขียนจดหมายหรืออีเมลถึงบุคคลที่มีอำนาจ แม้แต่คนที่คุณไม่เคยพบมาก่อน และบอกคนคนนั้นว่าคุณกำลังอธิษฐานเผื่อเขา/เธอ`