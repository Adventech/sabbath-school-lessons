---
title:  เนบูคัดเนสซาร์
date:   26/11/2023
---

ในฐานะเซเว่นธ์เดย์แอ๊ดเวนตีส เราเชื่อในสิ่งที่เรียกว่า “การชำระล้างอย่างไม่จำกัด” (unlimited atonement) เราเชื่อว่าพระคริสต์ทรงสิ้นพระชนม์เพื่อมนุษยชาติทั้งปวง ไม่ใช่แค่เพื่อกลุ่มคนพิเศษที่พระเจ้ากำหนดไว้ล่วงหน้าให้รอด ซึ่งอาจจะตรงข้ามกับที่คริสเตียนบางคนเชื่อ เพราะพระเจ้า “ทรงประสงค์ให้ทุกคนได้รับความรอดและรู้ความจริง” (1 ทิโมธี 2:4) พระเยซูประทานพระองค์เองให้เป็นเครื่องบูชา “ลบบาปของเรา และไม่ใช่แค่บาปของเราเท่านั้น แต่ของทั้งโลกด้วย” (1 ยอห์น 2:2) จึงเป็นเหตุที่ว่าทุกคนได้รับการทรงเลือก “ในพระคริสต์ พระเจ้าทรงเลือกเราตั้งแต่ก่อนทรงสร้างโลก” (เอเฟซัส 1:4) แม้ว่าไม่ใช่ทุกคนจะเลือกพระองค์เป็นการตอบแทน นั่นจึงเป็นเหตุผลที่ว่าทำไมเราจึงพบผู้คนหลากหลายประเภทที่เข้าถึงพระเจ้าในเรื่องราวของพระคัมภีร์

`อ่าน ดาเนียล 4 เกิดอะไรขึ้นกับกษัตริย์ในบทนี้ และเรื่องนี้บอกอะไรเราถึงความรอดที่มายังชายผู้ทรงอิทธิพลที่สุดคนหนึ่งของโลก`

ตัวอย่างที่โดดเด่นในพระคัมภีร์ถึงวิธีที่พระเจ้าทรงเข้าถึงผู้ไม่เชื่อที่มีอำนาจคือ เรื่องราวของกษัตริย์เนบูคัดเนสซาร์ พระเจ้าทรงพิพากษาเขาในลักษณะเดียวกับกษัตริย์อิสราเอลบางพระองค์ (ดูตัวอย่างจาก 2 พงศาวดาร 32:25, 26; 1 พงศ์กษัตริย์ 14:21-31; 1 ซามูเอล 28) เรื่องราวของกษัตริย์เนบูคัดเนสซาร์ในพระคัมภีร์ผู้กลับมามีสติอีกครั้งและได้ยอมรับพระเจ้าพระผู้สร้าง แสดงให้เห็นว่าพระเจ้าทรงห่วงใยคนมั่งคั่งและมีอำนาจเช่นเดียวกับคนอ่อนแอและผู้ขัดสน ในข้อที่ 37 ผู้มีอิทธิพลมากที่สุดในโลกประกาศว่า “บัดนี้ตัวเราคือเนบูคัดเนสซาร์ ขอสรรเสริญ ยกย่องและถวายพระเกียรติแด่พระมหาราชาแห่งสวรรค์ เพราะว่าพระราชกิจของพระองค์ถูกต้อง และพระมรรคาของพระองค์ก็เที่ยงธรรม บรรดาผู้ดำเนินอยู่ในความเย่อหยิ่ง พระองค์ก็ทรงสามารถให้ต่ำลง” (ดาเนียล 4:37) หากเพียงแค่มนุษย์ที่มั่งคั่งมีอำนาจ และหยิ่งผยองเข้าใจถึงความจริงนี้

เราเรียนรู้อะไรจากเรื่องนี้ได้บ้าง ประการแรก พระเจ้าทรงใช้ผู้เชื่อที่อุทิศตน เช่น ดาเนียล ให้เป็นสะพานเชื่อมไปถึงผู้ไม่เชื่อที่มีอำนาจ ประการที่สอง พระเจ้าทรงเข้าแทรกแซงได้โดยตรงเพื่อเข้าถึงผู้ไม่เชื่อที่มีอำนาจ กษัตริย์เนบูคัดเนสซาร์ถ่อมลงจากความเย่อหยิ่งและจองหองเนื่องจากพระเจ้า แม้ว่าเรื่องราวนี้จะน่าทึ่งมากเพียงไร แต่ก็ยังมีวิธีอื่น ๆ อีกมากมายที่ทำให้คนร่ำรวย มีอำนาจและเย่อหยิ่ง ถ่อมตัวลง

`แม้ว่าเราจะไม่ร่ำรวยและมีอำนาจตามมาตรฐานของโลก แต่ทำไมเราต้องระมัดระวังที่จะหลีกเลี่ยงความเย่อหยิ่งแบบที่กษัตริย์องค์นี้แสดงออกมา เราอาจมีทัศนคติเช่นนี้ง่ายกว่าที่เราจะคาดถึง เหตุใดจึงเป็นเช่นนั้น`