---
title:  นาอามาน
date:   27/11/2023
---

พระคริสต์สิ้นพระชนม์เพื่อเราทุกคน โดยไม่คำนึงถึงภูมิหลัง ความร่ำรวย เชื่อชาติ หรือสถานะ พระเจ้าทรงเข้าถึงผู้ที่ไม่เป็นคริสเตียนที่มีอิทธิพลของโลกนี้ และคาดหวังให้พวกเขาดำเนินชีวิตตามแสงสว่างที่พวกเขาได้รับ (ดูใน เอลเลน จี. ไว้ท์, กิจการของอัครทูต, หน้า 416)

`อ่าน 2 พงศ์กษัตริย์ 5:1-19 เราได้รับบทเรียนอะไรจากเรื่องนี้ในการเข้าถึงผู้คนเพื่อพระเจ้า`

2 พงศ์กษัตริย์ 5:17-19 นาอามานขอสิ่งที่ผิดจากปกติสองอย่างหลังจากที่พระเจ้าทรงรักษาเขาให้หายจากโรคเรื้อน ประการแรก เขาขอดินที่ล่อสองตัวจะบรรทุกได้จากอิสราเอลกลับไป เพื่อจุดประสงค์ในการนมัสการพระเจ้าผู้ทรงพระชนม์ เขากล่าวว่า “เพราะตั้งแต่นี้ไป ผู้รับใช้ของท่านจะไม่ถวายเครื่องบูชาเผาทั้งตัวหรือเครื่องสัตวบูชาแด่พระอื่น แต่จะถวายแด่พระยาห์เวห์เท่านั้น” (2 พงศ์กษัตริย์ 5:17) ประการที่สอง นาอามานขออนุญาตคำนับพระริมโมนพร้อมกับกษัตริย์ของเขา แม้ว่าเขาจะไม่นมัสการพระของกษัตริย์อีกต่อไปก็ตาม

บัดนี้นาอามานกลายเป็นผู้เชื่อในพระเจ้าเที่ยงแท้องค์เดียว กระนั้น เขาก็ยังมีความเชื่อนอกรีตอยู่ การนำดินจากอิสราเอลแสดงว่าเขายังไม่เข้าใจพระเจ้าพระผู้สร้างอย่างถ่องแท้ เขาอาจคิดว่าเขาต้องนำดินไปเพราะในมุมมองทางโลกของเขานั้น พระเจ้าทรงอยู่ในดินเช่นเดียวกับเทพเจ้าในอดีตของเขา หรือเขาอาจต้องการสร้างแท่นเผาบูชาจากดินของอิสราเอลก็เป็นได้ ไม่ว่าจะในกรณีใด ความเชื่อในพระเจ้าของเขาผสมกับความเชื่อดั้งเดิม เรื่องราวของนาอามานเป็นบริบทสำหรับผู้ที่ไม่ได้เป็นคริสเตียนที่เข้ามาหาพระเจ้าในปัจจุบัน บทเรียนหนึ่งที่ได้จากเรื่องราวของนาอามานคือ การเปลี่ยนแปลงมุมมองต้องใช้เวลา

การร้องขอข้อที่สองนั้นน่าหนักใจยิ่งกว่า เหตุใดนาอามานจะต้องขอคำนับเทพเจ้าพร้อมกับกษัตริย์ของเขาและขอการอภัยจากพระเจ้า คำตอบของผู้เผยพระวจนะบอกเป็นนัยว่า “จงไปโดยสวัสดิภาพเถิด” (2 พงศ์กษัตริย์ 5:19) ในฐานะที่เป็นผู้ทรงอิทธิพลในซีเรีย หน้าที่ที่นาอามานต้องทำนั้นท้าทายความเชื่อใหม่ของเขา เป็นสิ่งสำคัญที่ผู้เชื่อใหม่ โดยเฉพาะที่มาจากศาสนาอื่น ต้องได้รับการสนับสนุนและคำแนะนำเมื่อพวกเขาต้องรับมือกับข้อกำหนดทางวัฒนธรรมและสังคมจากวิถีชีวิตก่อนที่พวกเขาจะกลายมาเป็นผู้เชื่อ

จำไว้ว่า นาอามานออกมาจากประเทศที่ไร้พระเจ้าในฐานะคนโรคเรื้อน และเขากำลังจะกลับเข้าไปในฐานะชายที่หายเป็นปกติและเป็นสาวกของพระเจ้าพระผู้สร้าง เขาเพิ่งเริ่มต้นการเดินทางในความเชื่อ เขาต้องการเวลาที่จะเติบโต

`เราได้รับบทเรียนอะไรจากเรื่องนี้เกี่ยวกับการที่ไม่ผลักดันผู้คนเร็วเกินไป โดยเฉพาะผู้ที่มาจากพื้นฐานหรือวัฒนธรรมที่ไม่ใช่คริสเตียน`