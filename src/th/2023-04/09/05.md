---
title:  พันธกิจเพื่อคนร่ำรวย
date:   29/11/2023
---

อ่าน มัทธิว 19:16-22 เราได้รับบทเรียนอะไรจากเรื่องนี้ ซึ่งเป็นเรื่องราวที่ตรงข้ามกับของนิโคเดมัส เพราะเขาไม่ได้รับเอาพระเยซู

ปฏิสัมพันธ์ของพระเยซูกับเศรษฐีหนุ่มแสดงให้เห็นว่า กับดักความมั่งคั่งนั้นอันตรายเพียงใด ดูถ้อยคำเหล่านี้ “เราบอกพวกท่านอีกว่า ตัวอูฐจะลอดรูเข็มก็ยังง่ายกว่าที่คนมั่งมีจะเข้าในแผ่นดินของพระเจ้า” (มัทธิว 19:24) แน่นอนว่า ข้อนี้ไม่ได้หมายความว่าคนร่ำรวยจะรอดไม่ได้ แต่เพียงว่า หากคนเหล่านี้ไม่ระวัง ความร่ำรวยของพวกเขาอาจเป็นอุปสรรคต่อความรอดได้

ท้ายที่สุด คนรวยและคนจนจะต้องเผชิญกับชะตากรรมเดียวกัน นั่นคือ หลุมฝังศพ ซึ่งหมายความว่า คนรวยต้องการความรอดอย่างสิ้นหวังเช่นเดียวกับคนอื่น ๆ ไม่ว่าเงินจะซื้อทุกสิ่งทุกอย่างได้ แต่ก็ไม่อาจซื้อการพ้นจากความตายได้ การละเว้นจากความตายนั้นเป็นของประทานที่พระเยซูทรงมอบให้โดยไม่มีค่าตอบแทนแก่ผู้ใดก็ตามที่อ้างสิทธิ์ด้วยความเชื่อ “เราเป็นชีวิตและการเป็นขึ้นจากตาย คนที่วางใจในเราจะมีชีวิตอีกแม้ว่าเขาจะตายไป” (ยอห์น 11:25)

`อ่าน ลูกา 19:1-10 อะไรที่ทำให้เรื่องราวในข้อนี้แตกต่างจากเรื่องราวของเศรษฐีหนุ่ม`

น่าเสียดายที่เศรษฐีหนุ่มไม่ได้ตอบสนองพระเยซูในแบบเดียวกับศักเคียส จงสังเกตว่า พระเยซูมิได้ทรงบอกศักเคียสให้ขายสิ่งของที่เขามีและมอบให้แก่คนยากจนอย่างที่พระองค์ทรงบอกกับเศรษฐีหนุ่ม พระเยซูคงทราบดีว่าเศรษฐีหนุ่มนั้นผูกมัดกับเงินของเขามากเพียงใด จึงเป็นเหตุผลที่พระองค์ตรัสบอกให้เขาทำอย่างนั้น ในทางกลับกัน แม้เราจะไม่รู้ถึงสิ่งทั้งหมดที่พระเยซูตรัสในบ้านของเขา แต่ก็เห็นได้ชัดว่าศักเคียสกลับใจใหม่และรู้ว่าเขาต้องการบางอย่างเพื่อเปลี่ยนแปลงชีวิต โดยเฉพาะในเรื่องที่เกี่ยวข้องกับความมั่งคั่งของเขา

`“เพราะเขาจะได้ประโยชน์อะไร ถ้าได้สิ่งของหมดทั้งโลกแต่ต้องเสียชีวิตของตน หรือคนนั้นจะนำอะไรไปแลกชีวิตของตนกลับคืนมา” (มัทธิว 16:26) พระคัมภีร์ข้อนี้กล่าวอะไรกับเรา`