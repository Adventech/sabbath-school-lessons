---
title:  ศึกษาเพิ่มเติม
date:   01/12/2023
---

อ่านหนังสือของนางเอลเลน จี. ไว้ท์ เรื่อง “พันธกิจเพื่อคนร่ำรวย” จากหนังสือ มหัศจรรย์แห่งการรักษา หน้า 209–216 และเรื่อง “เชลยสาวใช้ห่วงใยนาอามาน” จาก Reflecting Christ หน้า 337

ความรักของพระเยซูที่มีต่อคนยากจนนั้นเท่าเทียมกับคนร่ำรวยและคนมีอิทธิพลในโลกนี้ พระองค์ทรงสิ้นพระชนม์เพื่อเจ้าชายเช่นเดียวกับคนอนาถา พระเยซูทรงทราบวิธีที่ได้ผลดีที่สุดในการเข้าถึงจิตใจของพวกเขา พระองค์ทรงเตือนเราว่า “อูฐจะลอดรูเข็มก็ง่ายกว่าคนมั่งมีจะเข้าในแผ่นดินของพระเจ้า” (มาระโก 10:25) สัปดาห์นี้เราได้รับคำท้าทายให้เข้าถึงผู้ที่มีอำนาจและคนร่ำรวยด้วยข่าวประเสริฐของพระเยซูคริสต์ พวกเขาก็ต้องการความรอดมากพอ ๆ กับคนอื่น ๆ แม้จะน่าเสียดายที่พวกเขาอาจจะไม่รู้ตัวเพราะเชื่อใจใน “ความปลอดภัย” ที่ความมั่งคั่งมีให้

“มีการกล่าวกันอย่างกว้างขวางถึงการละเลยหน้าที่ที่เราควรมีต่อคนยากจน เราควรสนใจหน้าที่ที่ละเลยต่อคนร่ำรวยด้วยมิใช่หรือ หลายคนมองว่าชนชั้นนี้สิ้นหวัง... คนร่ำรวยหลายพันคนลงไปยังหลุมศพของตนโดยไม่มีใครเตือน คนร่ำรวยอาจดูเหมือนว่าไม่สนใจชีวิต นิรันดร์ แต่คนร่ำรวยหลายคนก็รู้สึกถึงภาระฝ่ายจิตวิญญาณ” (เอลเลน จี. ไว้ท์, มหัศจรรย์แห่งการรักษา,หน้า 210)

**คำถามเพื่อการอภิปราย**:

`พระเยซูทรงทลายกำแพงขวางกั้นชนชั้นเมื่อทรงทำพันธกิจกับคนมั่งมีและคนยากจนในโลกนี้ เราในฐานะแอ๊ดเวนตีส จะทำลายช่องว่างระหว่างคนรวยกับคนจนที่ฝังแน่นอยู่ในสังคมของเราอย่างไร`

`พระเยซูตรัสว่า “เมล็ดซึ่งหว่านกลางหนามนั้น ได้แก่บุคคลที่ได้ฟังพระวจนะ แต่ความกังวลของโลก และการล่อลวงของทรัพย์สมบัติรัดพระวจนะนั้นเสีย จึงไม่เกิดผล” (มัทธิว 13:22) คุณคิดว่าพระเยซูหมายถึงอะไร เมื่อตรัสว่า “การล่อลวงของทรัพย์สมบัติ” เราไม่จำเป็นต้องร่ำรวยก็สามารถถูกหลอกโดยความร่ำรวยได้ ทำไมจึงเป็นเช่นนั้น`

`ทบทวนคำถามท้ายบทเรียนวันพฤหัสบดี ที่เกี่ยวกับว่าการรู้ความจริงไม่ได้หมายความว่าจะได้รับความรอดโดยความจริงนั้น ถ้ารู้ความจริงเพียงเท่านั้นไม่ได้ช่วยให้เรารอดได้ แล้วอะไรจะช่วยเราให้รอดได้`

`มีเหตุผลอะไรอีกบ้างที่ทำให้เศรษฐีหนุ่มปฏิเสธพระเยซูในขณะที่ศักเคียสยอมรับพระองค์`