---
title:  'ข้อแก้ตัวของเรา: มุมมองที่ผิด'
date:   30/10/2023
---

เมื่อพายุโหมกระหน่ำเข้ามา โยนาห์โทษตัวเขาเอง (โยนาห์ 1:1-12) ทัศนคติของเขาเผยให้เห็นบางอย่างเกี่ยวกับโลกทัศน์และความเข้าใจเกี่ยวกับพระเจ้าหรือ “เทพเจ้า” ที่หลายคนมีในตอนนั้น ในขณะที่พวกเขาเชื่อว่ามีเทพเจ้าหลายองค์ปกครองในดินแดนต่าง ๆ ของพวกเขา แต่ทะเลก็ถือว่าเป็นอาณาจักรของปีศาจที่วุ่นวาย ในมุมมองของชาวกะลาสีเรือ ต้องมีการถวายบูชาเพื่อระงับความโกรธของปีศาจ แม้ว่าโยนาห์จะเป็นชาวฮีบรู แต่เขาก็ค่อนข้างมีมุมมองที่ได้รับอิทธิพลมาจากความเชื่อดั้งเดิมในยุคสมัยของเขา

`อ่าน โยนาห์ 2:1-3, 7-10 ข้อพระคัมภีร์เหล่านี้เปิดเผยว่า โยนาห์เริ่มเข้าใจการทรงนำของพระเจ้าอย่างไร`

แม้ว่าโยนาห์กำลังวิ่งหนีจากดินแดนที่ผู้คนอ้างว่าพระเยโฮวาห์ทรงเป็นพระเจ้าของพวกเขา เขาเรียนรู้ (ด้วยวิธีที่ยาก) ว่าแม้ในขณะที่เขาอยู่ในวัฒนธรรมต่างชาติ พระเยโฮวาห์ก็ยังทรงยิ่งใหญ่ ลมและคลื่นเป็นของพระเจ้า ปลาก็ด้วย “โลกกับสรรพสิ่งในโลกเป็นของพระยาห์เวห์ ทั้งพิภพกับบรรดาผู้ที่อยู่ในพิภพนั้น” (สดุดี 24:1) จิตใจของโยนาห์หันไปหาพระเจ้าผู้ทรงเป็นจ้าวของแผ่นดิน ทะเล เขาจึงสารภาพและได้รับความรอด

เราเองก็เช่นกันอาจเข้าใจพระเจ้าและสิ่งที่พระองค์ทรงคาดหวังจากเราผิดไป สิ่งหนึ่งที่มักเข้าใจผิดกันบ่อยคือ เราเข้าใจว่าพระเจ้าทรงปรารถนาให้เรามุ่งความสนใจไปยังความรอดของเราเอง และออกจากสถานที่ชั่วร้ายในโลกรอบตัวเรา แม้เราจะได้รับคำแนะนำให้รักษาตนให้ “พ้นจากราคีของโลก” (ยากอบ 1:27) ก็ตาม แต่เราควรมุ่งเน้นไปที่วิธีนำพระพรและความหวังของพระเจ้ามาสู่ผู้ที่ต้องการความช่วยเหลือ

ความเข้าใจผิดอีกประการหนึ่งที่ขัดขวางเราไม่ให้ยอมรับการทรงเรียกของพระเจ้าในการเข้าสู่พันธกิจคือ การเชื่อว่าความสำเร็จขึ้นอยู่กับตัวเราเอง เราเองไม่สามารถช่วยจิตวิญญาณใดให้รอดได้ดีไปกว่าที่โยนาห์สามารถช่วยเมืองนีนะเวห์ได้ เราอาจมีความคิดแบบ “พระผู้ช่วยให้รอด” ในพันธกิจของเรา การทรงเรียกของเราไม่ใช่เป็นการช่วยให้รอด แต่เป็นการร่วมมือกับพระเจ้าในงานการช่วยให้รอดของพระองค์ เราเป็นพยานสรรเสริญพระเจ้าสำหรับวิธีการพิเศษที่พระองค์ทรงเปลี่ยนแปลงเรา แต่มีเพียงพระเจ้าเท่านั้นที่สามารถดึงผู้คนให้มาหาพระองค์ได้ เราสามารถปลูกเมล็ดพันธุ์แห่งความจริงได้ แต่มีเพียงพระเจ้าเท่านั้นที่สามารถเปลี่ยนแปลงจิตใจได้ เรามักสับสนบทบาทของเรากับพระเจ้า ซึ่งก็เพียงพอแล้วที่จะทำให้ใครก็ตามหาข้ออ้างที่จะไม่เป็นพยานเพื่อพระองค์ แน่นอนว่าพระเจ้าทรงใช้โยนาห์ แต่มีเพียงพระเจ้าเท่านั้นที่ทำให้นีนะเวห์หันกลับมาได้ มิใช่โยนาห์

`การเอาชนะจิตวิญญาณเป็นเรื่องที่ยาก ยากเกินกว่าที่มนุษย์จะทำได้ด้วยตนเอง เราเรียนรู้ที่จะให้พระเจ้าเอาชนะจิตวิญญาณโดยผ่านทางเราด้วยชีวิตและการเป็นพยานของเราได้อย่างไร`