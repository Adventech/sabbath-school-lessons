---
title:  'ข้อแก้ตัวของเรา: ความกลัว'
date:   29/10/2023
---

`อ่าน นาฮูม 1:1; นาฮูม 3:1-4; และ 2 พงศ์กษัตริย์ 17:5, 6; 2 พงศ์กษัตริย์ 19:32-37 ข้อพระคัมภีร์ทั้งหมดนี้บอกอะไรเกี่ยวกับ นีนะเวห์และความสัมพันธ์ระหว่างอัสซีเรียกับอิสราเอล ความสัมพันธ์นี้ส่งผลต่อการตัดสินใจของโยนาห์ในการไปเมืองทารชิชแทนเมืองนีนะเวห์อย่างไร`

สาเหตุหนึ่งที่โยนาห์ไม่อยากไปนีนะเวห์คือ ความกลัว ชาวอัสซีเรียเป็นศัตรูที่น่าเกรงขาม และนีนะเวห์เป็นเมืองหลวงของอาณาจักรนั้น

“ในบรรดาเมืองต่าง ๆ ของโลกยุคโบราณในสมัยที่อิสราเอลแบ่งแยก เมืองที่ยิ่งใหญ่เมืองหนึ่งคือ นีนะเวห์ ซึ่งเป็นเมืองหลวงของอาณาจักรอัสซีเรีย... ในช่วงเวลาที่รุ่งเรือง นีนะเวห์เป็นศูนย์กลางของอาชญากรรมและความชั่วร้าย พระคัมภีร์จัดเมืองนี้ว่าเป็น ‘เมืองที่แปดเปื้อนไปด้วยโลหิต... เต็มด้วยการโกหกและการปล้นสะดม’ ผู้เผยพระวจนะนาฮูมใช้ภาษาเปรียบเทียบชาวเมืองนีนะเวห์ดุจสิงห์หนุ่มที่ดุร้ายและหิวโหย เขาร้องถามว่า ‘มีใครเล่าที่ไม่ได้ถูกเจ้าทำร้ายเรื่อยมา’ นาฮูม 3:1, 19” (เอลเลน จี. ไว้ท์, บรรพชนกับผู้เผยพระวจนะ, หน้า 265)

นีนะเวห์เป็นเมืองที่งดงาม นักประวัติศาสตร์บอกเราว่า เซนนาเคอริบได้ขยายเมืองอย่างยิ่งใหญ่ รวมถึงการสร้างพระราชวังทางตะวันตกเฉียงใต้ขนาดใหญ่ซึ่งวัดได้ยาว 1,650 ฟุต กว้าง 794 ฟุต (503 x 242 เมตร) และมีห้องอย่างน้อย 80 ห้อง เขายังสร้างคลอง 18 สาย เพื่อนำน้ำเข้าสู่เมืองจากที่ไกลถึง 40 ไมล์ (65 กิโลเมตร) ลำพังแต่ขนาดของเมืองก็เป็นที่น่าเกรงขามแล้ว

นอกจากนี้ ชาวอัสซีเรียยังไร้ความปรานีอีกด้วย จากเรื่องราวของเซนนาเคอริบที่ได้พิชิตกรุงบาบิโลน เขาอวดว่าเขาทิ้งซากศพของผู้อยู่อาศัยทั้งเด็กและคนแก่เต็มถนน และจากรูปแกะสลักนูนที่พบระหว่างการขุดค้น แสดงให้เห็นภาพของทหารที่ตรึงเหยื่อไว้ คุณไม่ต้องการพบปะกับคนเหล่านี้อย่างแน่นอน พวกเขาไม่รังเกียจการใช้ความรุนแรง และโหดร้ายอย่างไร้เหตุผลกับคนที่พวกเขาไม่ชอบเช่นกัน แน่นอนว่าเมื่อนึกถึงการเดินไปท่ามกลางมวลชนมากมายในเมืองนีนะเวห์ โยนาห์คงจะตัวสั่นด้วยความกลัว

แม้ว่าเรื่องทั้งหมดนี้จะเกิดขึ้น เรามักอ่านเรื่องราวของโยนาห์ด้วยการไม่เห็นด้วยกับการปล่อยให้ความกลัวเข้ามาขัดขวางการปฏิบัติตามคำสั่งของพระเจ้า สิ่งที่เราไม่เข้าใจคือ เราอาจทำในสิ่งเดียวกัน เช่นปล่อยให้ความกลัวควบคุมเราแทนที่จะให้พระเจ้าเข้าควบคุม

`ลองนึกย้อนมองกลับไปยังเวลาที่คุณรู้สึกว่า พระเจ้ากำลังชี้นำคุณให้ทำบางสิ่งบางอย่าง แต่เพราะความกลัวคุณจึงไม่อยากทำจริง ๆ คุณได้รับบทเรียนอะไรจากประสบการณ์นั้น`