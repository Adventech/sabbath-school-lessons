---
title:  ข้าพระองค์อยู่นี่ ขอทรงใช้ข้าพระองค์เถิด
date:   02/11/2023
---

เรื่องราวของโยนาห์นั้นน่าทึ่ง ความจริงที่ว่าพระเจ้าสามารถช่วยชาวนีนะเวห์ให้รอดได้ แม้การเป็นพยานของโยนาห์จะเป็นไปในทางไม่ดีนัก เป็นเครื่องเตือนใจเราอย่างชัดเจนว่า บทบาทของเราเป็นเพียงช่องทางให้พระเจ้าทำงานเท่านั้น พระองค์เพียงเท่านั้นที่จะโน้มน้าวและเปลี่ยนแปลงจิตใจได้ เป็นเครื่องเตือนใจว่าพระเจ้าทรงแสวงหาผู้ประกาศที่เต็มใจและถ่อมใจเท่านั้น ผู้ที่จะปฏิบัติตามการทรงนำของพระองค์

`อ่าน อิสยาห์ 6:1-8 ข้อพระคัมภีร์นี้ให้แนวคิดหลักอะไรแก่เรา`

พระเจ้าทรงเรียกเรา พระองค์ทรงมองหาอาสาสมัครที่เต็มใจ เราต้องตอบรับการทรงเรียกนั้นด้วยการยอมจำนนต่อการทรงนำของพระองค์ ฟังเสียงของพระองค์ จากนั้นเลือกที่จะเชื่อฟังสิ่งที่พระองค์ทรงบอกเรา

เรื่องราวของโยนาห์ยังเผยให้เห็นถึงความรักของพระเจ้าที่มีต่อผู้คนที่อาศัยอยู่ในที่ซึ่งไม่ได้สัมผัสกับความรักและไม่ได้ยินเสียงของพระองค์ เช่นเดียวกับที่พระเจ้าทรงสงสารชาวนีนะเวห์ พระองค์ก็ทรงสงสารประชากรนับล้านในเมืองต่าง ๆ ทุกวันนี้ด้วย เมืองที่ตึกรามอาคารต่าง ๆ ขึ้นแทนที่ต้นไม้และดอกไม้ และเสียงที่ดังอยู่ตลอดเวลาทำให้ยากต่อการสงบนิ่งและฟัง พระเจ้าตรัสถึงเมืองนีนะเวห์ว่า พวกเขา “ไม่ทราบว่าข้างไหนมือขวาข้างไหนมือซ้าย” (ดูใน โยนาห์ 4:11) พระเจ้าทรงต้องการผู้ประกาศที่เต็มใจนำข่าวสารแห่งความหวังของพระองค์ไปยังผู้มีชีวิตที่ล้นไปด้วยความยุ่งเหยิงและน่าเกลียดน่ากลัว

`อิสยาห์ได้ยินเสียงตรัสว่า “ใครจะไป” แล้วคุณล่ะ จะตอบเสียงนั้นว่าอย่างไร`

`ท้าทายให้ทำ: เขียนรายชื่อคนที่ไม่ได้เป็นผู้เชื่อที่คุณรู้จักมา 10 คน ลงในกระดาษเปล่าหรือสมุดบันทึกคำอธิษฐาน เราจะเรียกคนเหล่านี้ว่า “สาวก” ของคุณ เขียนเจาะจงชื่อของเขาเหล่านั้นหากเป็นไปได้ เก็บรายชื่อเหล่านี้ไว้ใกล้ตัวจนจบไตรมาสนี้ อธิษฐานเผื่อสาวกทั้งสิบคนของคุณเป็นรายบุคคลทุกวัน อธิษฐานขอพระเจ้าให้ทรงช่วยคุณให้เป็นเพื่อนกับคนที่คุณรู้จัก อธิษฐานขอให้คุณสามารถพัฒนามิตรภาพกับผู้ที่เป็นเพื่อนของคุณให้ลึกซึ้งยิ่งขึ้นและให้เชื่อใจกันและกันได้ ขณะที่คุณกระชับความสัมพันธ์ของคุณกับเพื่อน ขอให้คุณตั้งใจดูและฟัง เพื่อคุณจะได้มองเห็นความต้องการเฉพาะหรือความเจ็บปวดของเพื่อนได้ จากนั้นอธิษฐานขอให้พระเจ้าทรงดูแลในส่วนที่เพื่อนของคุณต้องการ`

`ท้าทายเพิ่มเติม: เลือกเมืองหนึ่งที่อยู่ใกล้คุณและอีกเมืองหนึ่งที่อยู่อีกส่วนของโลก เริ่มอธิษฐานเผื่อผู้คนที่อาศัยและทำงานในเมืองทั้งสองนั้น ทูลขอพระเจ้าให้ทรงประทานแอ๊ดเวนตีสที่เข้มแข็งที่สามารถแบ่งปันความจริงสู่เมืองเหล่านั้นได้ ความจริงในเรื่องของการเสด็จมาของพระเยซูในเร็ว ๆ นี้`