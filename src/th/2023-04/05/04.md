---
title:  'ข้อแก้ตัวของเรา: ความไม่สะดวก'
date:   31/10/2023
---

ประสบการณ์ของโยนาห์ในท้องปลา (ดูใน โยนาห์ 2) เป็นการแสดงถึงความรักและความเมตตาของพระเจ้า และคำอธิษฐานของโยนาห์เผยให้เห็นว่า เขาไม่ได้พลาดข่าวสารแห่งความรักของพระเจ้า แต่เพียงเพราะเขาได้พบกับพระเจ้าอย่างไม่น่าเชื่อไม่ได้หมายความว่า ทัศนคติหรือนิสัยเดิม ๆ ของเขาจะเปลี่ยนไปได้อย่างง่ายดาย หรือแม้แต่เขาได้ไปเมืองนีนะเวห์แล้วก็ตาม

`อ่าน โยนาห์ 3 ผู้คนตอบสนองต่อคำเทศนาของโยนาห์อย่างไร เราเรียนรู้ถึงการเป็นพยานอย่างไร`

ไม่ว่าโยนาห์จะมีความรู้สึกส่วนตัวอย่างไรกับชาวนีนะเวห์ แต่เขาก็ประกาศในสิ่งที่พระเจ้าทรงบอกเขา และผลลัพธ์ที่ได้ก็น่าประหลาดใจ ชาวนีนะเวห์สำนึกผิด แน่นอนว่าโยนาห์ต้องผ่านอะไรมามากมายเพื่อทำในสิ่งที่เขาไม่อยากทำ แต่เมื่อเขาได้ทำแล้ว พระเจ้าก็ได้รับเกียรติ

ดังนั้น พันธกิจของพระเจ้าจึงดำเนินต่อไปบนบ่าของผู้ที่เต็มใจเสียสละ แม้จะลังเลก็ตาม พระเจ้าทรงให้ความสำคัญกับผู้ที่หลงหาย บางครั้งอคติก็ขัดขวางไม่ให้เราเข้าถึงบุคคลหรือกลุ่มคน เช่นเดียวกับโยนาห์ เราเผชิญกับอคติของเราได้ด้วยความอ่อนน้อมถ่อมตน พันธกิจต้องใช้เวลาและพลังทางอารมณ์ การลงแรงกับชีวิตของผู้อื่นและห่วงใยพวกเขาอย่างแท้จริงเป็นเรื่องที่ต้องใช้ความพยายาม เมื่อเราเคร่งเครียดกับชีวิตและปัญหาของตนเอง การให้ความช่วยเหลือทางอารมณ์เป็นเรื่องที่ดูจะเหนื่อยเกินไปและท้ายที่สุด การมีส่วนร่วมในพันธกิจมักทำให้เราต้องเปลี่ยนความรู้สึกต่อเงินและการใช้เงินของเรา ไม่ว่าจะเกี่ยวข้องกับการดูแลผู้คน การซื้อหนังสือและสื่อเพื่อการประกาศ หรือจ่ายค่าบริการหรือซื้อความสะดวกสบายเพื่อให้มีเวลาว่างมากขึ้นสำหรับงานพันธกิจ ล้วนมีค่าใช้จ่ายเมื่อเกี่ยวข้องกับพันธกิจ ไม่ว่าจะอยู่ในรูปแบบใดก็ตาม งานพันธกิจจำเป็นต้องมีการเสียสละ

ข่าวดีก็คือ แม้โยนาห์จะบกพร่อง แต่พระเจ้าก็ทรงทำงานอย่างสุดกำลังเพื่อนำชาวนีนะเวห์มาสู่การกลับใจใหม่ น่าเศร้าใจที่โยนาห์ไม่ได้มีส่วนร่วมกับพระพรแห่งความชื่นชมยินดีในสวรรค์

`พระเจ้าทรงขอให้คุณเสียสละอะไรบ้างเพื่อแบ่งปันความรักของพระองค์กับผู้อื่น หรือคุณกำลังเสียสละในเรื่องใดอยู่ คุณวางใจในพระองค์ว่าจะทรงทำตามสัญญาที่จะยกระดับชีวิตของคุณผ่านการเสียสละนั้นอย่างไร`