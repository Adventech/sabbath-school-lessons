---
title:  'ข้อแก้ตัวของเรา: การเผชิญหน้าอย่างไม่สบายใจ'
date:   01/11/2023
---

“ข้าแต่พระยาห์เวห์ เมื่อข้าพระองค์ยังอยู่ในประเทศของข้าพระองค์ ข้าพระองค์พูดแล้วว่าจะเป็นเช่นนี้ไม่ใช่หรือ นี่เป็นเหตุให้ข้าพระองค์รีบหนีไปเมืองทารชิช เพราะข้าพระองค์ทราบว่า พระองค์ทรงเป็นพระเจ้าผู้ทรงเปี่ยมด้วยพระคุณ และพระกรุณา กริ้วช้า และบริบูรณ์ด้วยความรักมั่นคง และเปลี่ยนพระทัยไม่ลงโทษ” (โยนาห์ 4:2) ช่างเป็นคำอธิษฐานที่งดงามของโยนาห์เสียจริง มิใช่หรือ

`อ่าน โยนาห์ 4 เกิดอะไรขึ้นกับชายคนนี้`

โยนาห์เกลียดชังผู้คนที่พระเจ้าทรงส่งเขาให้ไปเตือนอย่างสุดซึ้ง เขารู้สึกว่ายอมตายเสียยังดีกว่าต้องเสียหน้า หากคำเทศนาของเขาในเรื่องวันแห่งการพิพากษาของเมืองนีนะเวห์นั้นไม่เป็นจริง โยนาห์ต้องการให้นีนะเวห์เป็นเหมือนเมืองโสโดมและโกโมราห์ เขาหวังว่าพระเจ้าจะทรงพิพากษาคนที่น่าเกลียดน่าชังเหล่านี้ เมื่อเหตุการณ์พิพากษานั้นไม่เกิดขึ้น มุมมองของเขาจึงสั่นคลอน และโยนาห์ยอมตายดีกว่าที่จะให้มุมมองของเขาเปลี่ยนจากหน้ามือเป็นหลังมือ

นี่เป็นครั้งที่สองในเรื่องราวของโยนาห์ที่พระเจ้าทรงเผชิญหน้ากับเขา แต่ไม่ใช่ด้วยคำเทศนาหรือถ้อยคำใด ๆ แต่ด้วยประสบการณ์ส่วนตัว มุมมองไม่ได้เกิดขึ้นจากการเรียกร้อง หรือจะเปลี่ยนแปลงเพราะเราได้ยินได้ฟังบางสิ่งใหม่หรือแตกต่างไป มุมมองมักเกิดขึ้นหรือเปลี่ยนแปลงเนื่องจากประสบการณ์ชีวิตและวิธีการตีความหรืออธิบายประสบการณ์นั้น

ประสบการณ์ใหม่ที่พระเจ้าประทานให้โยนาห์ ก็เพื่อช่วยให้เขารับรู้มุมมองที่ผิดเพี้ยนของตน พระเจ้าทรงให้ต้นพืชต้นหนึ่งเติบโตขึ้นรวดเร็วอย่างน่าอัศจรรย์ภายในวันเดียว เพื่อให้ร่มเงาเพียงพอที่จะปกป้องโยนาห์จากแสงแดดที่แผดจ้า โยนาห์ยินดีและรู้สึกขอบคุณ แต่ความรู้สึกนั้นมิใช่มีต่อพระเจ้า แต่มีต่อต้นพืชนั้น แทนที่จะมองว่าการอัศจรรย์นี้เกิดขึ้นมิใช่เพราะความดีของตน แต่เขากลับเห็นว่านี่เป็นพรที่เหมาะสมและสมควรได้รับตามผลงานอันดีของเขา เมื่อต้นพืชตายลง จึงเป็นความโชคร้ายที่ทำให้โยนาห์โกรธและไม่มั่นใจในคุณค่าของตัวเอง และคิดอยากจะตายเสียดีกว่า

หลังจากประสบการณ์ก็ตามมาด้วยพระสุรเสียงของพระเจ้าเพื่อตำหนิอย่างอ่อนโยน ช่วยให้โยนาห์เห็นว่าช่างเป็นเรื่องโง่เขลาเพียงใดที่เขาเห็นคุณค่าต้นพืชมากกว่าชายหญิงและเด็กหลายพันคนในเมือง นีนะเวห์ ตลอดจนสัตว์ของคนเหล่านั้นด้วย

`เรื่องราวไม่ได้จบลงด้วยการกลับใจของโยนาห์ แต่เรื่องราวที่ยังไม่จบนั้นหมุนกลับมาหาเรา เราจะทำอย่างไรกับความห่วงใยที่พระเจ้าทรงมีต่อคนชั่ว คนที่ชอบรังแกผู้อื่น และคนทั่วโลกที่ไม่เคยรับฟังเรื่องราวของพระองค์`