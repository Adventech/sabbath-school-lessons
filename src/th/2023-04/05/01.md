---
title:  ข้ออ้างเพื่อหลีกเลี่ยงพันธกิจ
date:   28/10/2023
---

### อ่านข้อพระคัมภีร์สำหรับบทเรียนสัปดาห์นี้
โยนาห์ 1-4; นาฮูม 1:1, 2 พงศ์กษัตริย์ 17:5, 6; สดุดี 24:1; ยากอบ 1:27; อิสยาห์ 6:1-8

> <p>ข้อควรจำ</p>
> “และข้าพเจ้าได้ยินพระสุรเสียงขององค์เจ้านายตรัสว่า ‘เราจะใช้ผู้ใดไป และผู้ใดจะไปแทนพวกเรา’ แล้วข้าพเจ้าทูลว่า ‘ข้าพระองค์อยู่นี่ ขอทรงใช้ข้าพระองค์เถิด’ ” (อิสยาห์ 6:8)

ไม่ใช่ทุกคนที่ได้รับการทรงเรียกให้เข้าสู่พันธกิจจะปฏิบัติตามเช่นเดียวกับอับราฮัม ตัวอย่างหนึ่งคือ โยนาห์ (อ่าน โยนาห์ 1-4) พระเจ้าทรงเรียกโยนาห์ให้กล่าวโทษชาวนีนะเวห์ เมืองหลวงของอัสซีเรีย เมืองนี้ตั้งอยู่ที่อิรักในปัจจุบัน ห่างจากกรุงเยรูซาเล็ม 560 ไมล์ ซึ่งต้องใช้เวลาเดินทางประมาณหนึ่งเดือน โยนาห์ไม่เพียงแต่ปฏิเสธที่จะไม่ไปเท่านั้น แต่เขาวิ่งหนีไปยังทิศทางตรงกันข้าม เมื่อมาถึงเมืองยัฟฟา เขาซื้อตั๋วไปยังเมืองทารชิชทางตอนเหนือของสเปนในปัจจุบัน การเดินทางโดยเรือระยะทาง 2,000 ไมล์ น่าจะใช้เวลาอย่างน้อยหนึ่งเดือนขึ้นอยู่กับสภาพอากาศ เนื่องจากไม่ต้องการเผชิญหน้ากับกษัตริย์แห่งอัสซีเรีย โยนาห์จึงใช้เวลาในเดือนที่เขาควรจะไปถึงเมืองนีนะเวห์หนีจากการไปที่นั่น เหตุใดโยนาห์ซึ่งเป็นคนของพระเจ้าจึงทำเช่นนี้

เป็นที่เลื่องลือกันว่าชาวเมืองนีนะเวห์นั้นชั่วร้าย เป็นกลุ่มคนที่ขึ้นชื่อในเรื่องความชั่วร้ายและความโหดร้าย และเคยโจมตีอิสราเอลและยูดาห์ อย่างไรก็ตาม พระเจ้าทรงเรียกโยนาห์ให้ไปที่เมืองนีนะเวห์และร้องกล่าวโทษความชั่วร้ายอันใหญ่หลวงของประชากรในเมืองนั้น (โยนาห์ 1:2) คำกล่าวในข้อนี้คล้ายคลึงกับถ้อยคำที่พระเจ้าทรงใช้กับอับราฮัมเกี่ยวกับเมืองโสโดมและโกโมราห์ใน ปฐมกาล 18:20, 21 อย่างไรก็ตาม ตามที่เราเห็นโยนาห์ไม่ใช่อับราฮัม

เราเรียนรู้อะไรจากท่าทีของโยนาห์ในแง่ของข้อแก้ตัวที่เราอาจจะมีได้ เพื่อหลีกเลี่ยงการทำพันธกิจ