---
title:  พันธกิจสำเร็จ
date:   28/12/2023
---

`อ่าน วิวรณ์ 21:1-4 และวิวรณ์ 21:22-22:5 ภาพที่บรรยายในข้อนี้เป็นอย่างไร`

โลกใหม่ช่างเป็นสวรรค์ที่สวยงามเพียงใด ความตายและความบาปจะหายไป ซาตานและความชั่วร้ายจะถูกทำลาย เราจะพบกับพระผู้ช่วยให้รอดผู้ทรงเปี่ยมด้วยความรักและได้พบกับคนที่เรารักอีกครั้ง และโลกใหม่จะเต็มไปด้วยตัวแทนจากทุกเชื้อชาติและทุกภาษา

คณะกรรมการสำนักงานใหญ่ได้อนุมัติมาตรการวัด “พันธกิจโลก” (Global Mission) ที่สามารถนำไปใช้เพื่อระบุว่า การประกาศเข้าถึงกลุ่มคนใดบ้าง “กลุ่มคนที่เข้าถึงได้” (“reached people group”) คือกลุ่มคนที่มีจำนวนและทรัพยากรพียงพอที่จะเป็นพยานให้กับกลุ่มที่เหลือได้อย่างมีประสิทธิภาพ โดยไม่ต้องขอความช่วยเหลือจากภายนอก กลุ่มนี้จะมีการนมัสการ ศึกษาพระคัมภีร์ และมีหนังสืออื่น ๆ ในภาษาของตน และมีผู้นำคริสตจักรพื้นเมืองที่สามารถประกาศกับคนที่เหลือในกลุ่มได้โดยไม่ต้องใช้ล่าม

ส่วน “กลุ่มคนที่เข้าไม่ถึง” คือ กลุ่มที่ชุมชนพื้นเมืองที่เป็นผู้เชื่อในแอ๊ดเวนตีสมีจำนวนและทรัพยากรไม่เพียงพอที่จะประกาศได้อย่างมีประสิทธิภาพให้กับกลุ่มของพวกตน หากไม่ได้รับความช่วยเหลือจากภายนอกวัฒนธรรมของตน

คริสตจักรและคอนเฟอร์เรนซ์ท้องถิ่นแต่ละแห่งต้องกำหนดกลุ่มคนในชุมชนที่ต้องการการเข้าถึง บัดนี้ถึงเวลาแล้วที่จะลงทุนในงานพันธกิจของพระเจ้าในการสร้างสาวกในทุกกลุ่ม เพื่อเร่งการเสด็จกลับมาของพระผู้ช่วยให้รอด และท้ายที่สุดคือ การได้อยู่ร่วมกันในสวรรค์และแผ่นดินโลกใหม่ที่ได้สัญญาไว้แก่เราในโลกนี้

`ท้าทายให้ทำ: คุณจะเร่งการเสด็จกลับมาของพระคริสต์ได้อย่างไร คุณกำลังปลูกเมล็ดพันธุ์แห่งความหวังในจิตใจคนที่ต้องการฟังข่าวประเสริฐหรือไม่ คุณกำลัง “รดน้ำ” ผู้เชื่อใหม่ โดยช่วยสอนพวกเขาถึงความหมายของการมีชีวิตที่เชื่อฟังและภักดีต่อพระคริสต์หรือไม่ จงอธิษฐานขอโอกาสเพื่อคุณจะได้เป็นพยานถึงพระสัญญาแห่งโลกใหม่แก่ผู้คนที่อยู่ในรายชื่อคำอธิษฐานประจำวันของคุณ`

`ท้าทายเพิ่มเติม: “สาวก” บางคนของคุณอาจพร้อมที่จะรับเอาพระคริสต์ ซึ่งรวมถึงการพร้อมที่จะมีส่วนร่วมในคริสตจักรหรือกลุ่มผู้เชื่อ ลองคิดว่า ถ้าคุณอยู่ในสถานการณ์ของเขาหรือเธอ และจินตนาการว่าคุณกำลังจะไปโบสถ์เป็นครั้งแรก เขาหรือเธอจะเจอประสบการณ์เช่นใด โบสถ์ของคุณพร้อมแค่ไหนที่จะต้อนรับและสร้างสาวกกลุ่มใหม่ คุณพร้อมที่จะเปิดรับผู้เชื่อกลุ่มใหม่ไหม ที่ไม่ใช่แค่เพิ่มเติมเข้ากับโบสถ์ของคุณ ขอให้คุณลองสร้างกลยุทธ์เพื่อจัดการกับจุดอ่อนที่พบในคริสตจักร แบ่งปันความคิดของคุณกับผู้นำคริสตจักร และทำงานร่วมกันเพื่อดำเนินการตามแผน เพื่อให้โบสถ์ของคุณเป็นคริสตจักรที่สร้างสาวกด้วยความตั้งใจ`