---
title:  ความสำเร็จของพันธกิจ
date:   27/12/2023
---

ความสำเร็จในพันธกิจคืออะไร เราอาจถูกชักจูงให้คิดว่าความสำเร็จคือ ผู้รับบัพติศมาจำนวนมาก คริสตจักรที่ใหญ่โต หรืออัตราการเติบโตอย่างรวดเร็ว เราอาจรู้สึกว่า ความสำเร็จประกอบด้วยการประกาศความจริงแก่ทุกชนเผ่าและทุกกลุ่มบนโลกนี้ โดยทำให้สำเร็จอย่างรวดเร็วด้วยการใช้วิทยุ อินเทอร์เน็ต และโทรทัศน์ แม้ว่าทั้งหมดนี้อาจเป็นสิ่งที่ดี แต่เราต้องจดจำสิ่งที่เปาโลเขียนถึงชุมชนแห่งความเชื่อในเมืองโครินธ์ว่า “ข้าพเจ้าปลูก อปอลโลรดน้ำ แต่พระเจ้าทรงทำให้เติบโต” (1 โครินธ์ 3:6) กล่าวอีกนัยหนึ่ง เรามุ่งเน้นไปที่กระบวนการ พระเจ้าทรงเน้นที่การเติบโต

เราได้เห็นแล้วว่า เป้าหมายของพันธกิจของพระเจ้าคือ การช่วยผู้หลงหายที่อยู่ในทุกกลุ่มบนแผ่นดินโลก ด้วยการทำให้พวกเขาเป็นสาวกที่ภักดีต่อพระเยซูและมีส่วนในพันธกิจของพระองค์

`อ่านข้อพระคัมภีร์ต่อไปนี้ อะไรคือลักษณะของผู้ที่มาเป็นผู้ติดตามของพระเยซู 2 โครินธ์ 11:2, อิสยาห์ 30:21; ยอห์น 10:27; ยอห์น 6:12, 13, 2 เธสะโลนิกา 2:9-11; ฮีบรู 3:12, 13;  ยอห์น 1:8, 1 ยอห์น 1:9; วิวรณ์ 7:14; วิวรณ์ 19:8`

สาวกของพระเยซูนั้นบริสุทธิ์และยังคงภักดีต่อพระเยซูเหมือนเจ้าสาวที่บริสุทธิ์ต่อคู่หมั้นของเธอ พวกเขาติดตามพระเยซู ขณะเดียวกันพระองค์ก็ทรงนำพวกเขาด้วยเสียงแผ่วเบาแห่งพระวิญญาณบริสุทธิ์ ซึ่งรวมถึงการนำเราไปสู่งานแห่งการประกาศเพื่อผู้อื่น สาวกเหล่านี้ไม่หลอกลวง พวกเขาจะไม่ชักนำผู้อื่นให้หลงผิดโดยทำให้เกิดการสงสัย สอนคำสอนเทียมเท็จ หรือผิดศีลธรรม และพวกเขาไม่รู้สึกเหนือกว่าผู้อื่นในทางศีลธรรม พวกเขาตระหนักว่าตนเองนั้นไม่สมบูรณ์แบบ ยังต้องการพระเมตตาและพระกรุณาแห่งการชำระให้บริสุทธิ์ของพระเจ้า พวกเขายังรับฟังการแก้ไขและคำแนะนำจากผู้เชื่อคนอื่น ๆ ความสำเร็จในพันธกิจส่งผลให้เกิดการสร้างสาวกเช่นนี้ต่อ ๆ ไป

`“เป็นหญิงพรหมจารีบริสุทธิ์แด่พระคริสต์” หมายความว่าอะไร (2 โครินธ์ 11:2) เราในฐานะคนบาปจะเป็นพรหมจารีบริสุทธิ์แด่พระเจ้าและชี้นำผู้อื่นให้เป็นแบบเดียวกันได้อย่างไร`