---
title:  จุดสุดท้ายในพันธกิจของพระเจ้า
date:   23/12/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 1:1-7; 1 เปโตร 2:9; วิวรณ์ 14:6-12; ลูกา 11:23; 1 ทิโมธี 2:4; วิวรณ์ 21:1-4

> <p>ข้อควรจำ</p>
> “เมื่อเห็นแล้วว่าทุกสิ่งจะต้องสลายไปเช่นนี้ พวกท่านควรจะเป็นคนแบบไหนในการดำเนินชีวิตที่บริสุทธิ์และที่ยำเกรงพระเจ้า จงเฝ้ารอและเร่งวันของพระเจ้าให้มาถึง” (2 เปโตร 3:11, 12)

พระธรรมวิวรณ์เติมความคิดของเราให้เต็มไปด้วยฉากแห่งวาระสุดท้าย ศูนย์กลางของพระธรรมเล่มนี้เกี่ยวข้องกับความขัดแย้งในจักรวาลระหว่างพระคริสต์และซาตาน ซาตานสูญเสียสิทธิครอบครองโลก และบัดนี้มันไล่ตามผู้ที่ยังคงภักดีต่อพระเจ้า จุดสำคัญของพระธรรมนี้อยู่ที่การเสด็จกลับมาของพระเยซูเพื่อปลดปล่อยบุตรธิดาของพระองค์ ทั้งผู้ชอบธรรมที่มีชีวิตและผู้สัตย์ซื่อที่เสียชีวิตแล้วตั้งแต่การล้มลงในบาปของอาดัมและเอวา นอกจากนี้ พระธรรมวิวรณ์ยังแสดงให้เราเห็นถึงการทำลายล้างซาตานและคนชั่วร้ายด้วยไฟ และการสถาปนาอาณาจักรนิรันดร์ของพระเยซูบนแผ่นดินโลกที่สร้างใหม่

ผู้ที่ศึกษาวิวรณ์ วิเคราะห์และพยายามพิสูจน์สัญลักษณ์และเหตุการณ์ที่ทำนายไว้อย่างกระตือรือร้น ซึ่งสัญลักษณ์และเหตุการณ์เหล่านั้นเป็นเครื่องหมายของประวัติศาสตร์คริสตจักรตั้งแต่ศตวรรษแรกจนถึงยุคของเราในวาระสุดท้าย

อย่างไรก็ตาม เราจะเห็นในบทสุดท้ายของไตรมาสนี้ว่า พระธรรมวิวรณ์เป็นหนังสือแห่งการประกาศที่เน้นถึงพระเจ้าผู้ทรงทำการประกาศทรงเรียกร้องให้เราเป็นคริสตจักรแห่งการประกาศ เราได้รับเรียกให้ประกาศ “ความจริงสำหรับปัจจุบัน” ไปทั่วโลก จนกว่าทุกคนจะเลือกรับเอาพระเจ้าหรือต่อต้านพระองค์