---
title:  'วิวรณ์: พันธกิจของพระเจ้ายุคสุดท้าย'
date:   24/12/2023
---

บรรทัดแรกของวิวรณ์บ่งบอกให้ผู้อ่านทราบว่าพระธรรมเล่มนี้มุ่งเน้นไปที่พันธกิจของพระเจ้า

`อ่าน วิวรณ์ 1:1-7 มีหลักฐานอะไรบ้างที่ชี้ว่าพระธรรมวิวรณ์เน้นไปที่พันธกิจของพระเจ้าสำหรับยุคสุดท้าย`

หลังจากที่ 2-3 ข้อแรกในวิวรณ์เผยให้เห็นว่า พระเยซูทรงเป็นต้นกำเนิดและศูนย์รวมของพระธรรมวิวรณ์ 1:4, 5 กล่าวถึงสมาชิกทั้งสามของพระเจ้าสามพระภาค ซึ่งทำงานอย่างเป็นน้ำหนึ่งใจเดียวกันเพื่อช่วยมนุษย์ให้รอด พระบิดาคือองค์นิรันดร์ ผู้ทรงเป็นอยู่ ผู้ทรงเคยเป็นอยู่ และผู้ที่จะเสด็จมา จากนั้นกล่าวถึงพระวิญญาณบริสุทธิ์ผู้ทรงทำงานด้วยฤทธิ์เดชท่ามกลางคริสตจักรในศตวรรษแรก แล้วยอห์นนึกถึงสถานะของพระเยซูคริสต์ว่าเป็น “พยานผู้ซื่อสัตย์ ผู้แรกที่ทรงเป็นขึ้นจากตาย” (วิวรณ์ 1:5) ผู้ครอบครองโลกนี้โดยชอบธรรม ความพยายามของซาตานที่จะใช้โลกนี้เพื่อสถาปนาอาณาจักรของมันต้องล้มเหลว นอกเหนือไปจากชัยชนะของพระเจ้าเหนือซาตานแล้ว โลหิตที่หลั่งออกมาจากพระผู้สร้างชำระล้างความผิดและความละอายใจของเราได้

`อ่าน วิวรณ์ 1:6 และ 1 เปโตร 2:9 ชื่อของผู้ได้รับการไถ่ในข้อเหล่านี้มีความหมายว่าอย่างไร`

เป้าหมายพันธกิจของพระเจ้าไม่ได้เป็นเพียงการดึงผู้คนที่พินาศให้ออกมาสู่ความปลอดภัยเท่านั้น ความรอดของพระเจ้าประทานสถานะใหม่และเกียรติแก่เรา เพราะพระลักษณะของพระเจ้าได้รับการฟื้นฟูในตัวเรา ผู้ได้รับการไถ่จะกลายเป็นคนของราชวงศ์ (ราชา) เพราะเราต่างมีความเกี่ยวข้องทางสายเลือดกับพระผู้ทรงเป็นกษัตริย์แห่งจักรวาลโดยผ่านทางพระโลหิตที่หลั่งออกของพระเยซู บัดนี้ ในฐานะสมาชิกราชวงศ์ เราจะเข้าร่วมพันธกิจของราชวงศ์ในการช่วยเพื่อนมนุษย์ให้รอด ซึ่งการทำเช่นนี้จะทำให้เราเป็นปุโรหิต พระคริสต์ทรงก่อตั้งคริสตจักรของพระองค์ให้เป็น “อาณาจักร” และสมาชิกแต่ละคนเป็น “ปุโรหิต” การเป็นสมาชิกของคริสตจักรก็คือ การเป็นปุโรหิต

เราพบว่าพันธกิจต้องทำอย่างเร่งด่วนใน วิวรณ์ 1:7 พระเยซูกำลังจะเสด็จมา และประชาชาติจะคร่ำครวญเพราะพวกเขาต้องสูญเสียชีวิตนิรันดร์ พระเจ้าทรงปรารถนาให้ผู้ที่เหินห่างไป เข้ามาหาพระองค์ พระธรรมวิวรณ์ถูกเปิดเผยขึ้นพร้อมกับพันธกิจของพระเจ้าเพื่อมนุษย์

`พระเจ้าไม่เพียงแต่ทรงสร้างเราเท่านั้น แต่พระองค์ยังทรงไถ่เราด้วย และด้วยค่าจ้างที่ยิ่งใหญ่อีกด้วย เหตุใดความจริงนี้จึงให้ความหวังแก่เราอย่างมาก ไม่ว่าสถานการณ์ปัจจุบันของเราจะเป็นอย่างไร`