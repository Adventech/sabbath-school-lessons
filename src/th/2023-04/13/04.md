---
title:  วิกฤตการณ์ครั้งสุดท้าย
date:   26/12/2023
---

พระเยซูตรัสกับเหล่าสาวกและพวกเราว่า “เพราะฉะนั้น ท่านทั้งหลายจงออกไปและนำชนทุกชาติมาเป็นสาวกของเรา จงบัพติศมาพวกเขาในพระนามของพระบิดา พระบุตร และพระวิญญาณบริสุทธิ์ และสอนพวกเขาให้ถือรักษาสิ่งสารพัดที่เราสั่งพวกท่านไว้ และนี่แน่ะ เราจะอยู่กับท่านทั้งหลายเสมอไป จนกว่าจะสิ้นยุค” (มัทธิว 28:19, 20) นี่คือ พระมหาบัญชา ข่าวของทูตสวรรค์สามองค์ที่ประกาศไปยัง “ทุกประชาชาติ ทุกเผ่า ทุกภาษา และทุกชนชาติ” (วิวรณ์ 14:6) คือ “ความจริงในยุคปัจจุบัน” (2 เปโตร 1:12) ที่เปิดเผยโดยพระมหาบัญชา

`อ่าน 1 ยอห์น 4:8, 2 เปโตร 3:9, 1 ทิโมธี 2:4 และ ปฐมกาล 12:3 เหตุใดคนทุกกลุ่มจึงมีความสำคัญต่อพระเจ้า`

ความรักของพระคริสต์มีสำหรับมนุษยชาติทั้งมวล โดยไม่กีดกันคนกลุ่มใดกลุ่มหนึ่ง ตรงข้ามกับหลักศาสนศาสตร์ที่สอนว่า พระคริสต์สิ้นพระชนม์เพื่อชนชั้นสูงที่ถูกกำหนดไว้แล้วเท่านั้น พระคัมภีร์กล่าวไว้ชัดเจนว่า การสิ้นพระชนม์ของพระคริสต์มีไว้สำหรับทุกคน โดยไม่คำนึงถึงเชื้อชาติ เผ่าพันธุ์ หรือปัจจัยอื่น ๆ กล่าวคือ ถ้าคุณเป็นมนุษย์ พระคริสต์สิ้นพระชนม์เพื่อคุณ คำถามเดียวที่ยังเหลืออยู่สำหรับทุกคนคือ คุณจะตอบสนองต่อการสิ้นพระชนม์ของพระองค์อย่างไร

เมื่อพระเยซูเสด็จกลับมา จะมีกลุ่มคนอยู่เพียงสองกลุ่มเท่านั้น คือ กลุ่มที่ยอมจำนนต่ออำนาจของซาตานผ่านทางสถาบันศาสนาและการเมืองตามที่เขียนไว้ใน วิวรณ์ 13 และ 17 และอีกกลุ่มคือ กลุ่มที่ยอมจำนนต่อพระเยซูคริสต์ ที่แสดงความเชื่อออกมาโดยการรักษา “พระบัญญัติของพระเจ้า” (วิวรณ์ 14:12)

ตั้งแต่เริ่มแรก มนุษย์ได้เห็นหลักฐานแล้วว่าพระเจ้าคือผู้ใด รวมถึงวิธีแห่งความชอบธรรมและความรักของพระองค์ (โรม 1:18-21) ดังนั้น มนุษย์ทุกคนตั้งแต่ในอดีตจะได้รับการพิพากษาโดยพิจารณาจากวิธีที่พวกเขาร่วมมือกับพระเจ้าและการดำเนินชีวิตของพวกเขา ไม่ว่าพวกเขาจะเข้าใจหรือไม่ก็ตาม (โรม 2:11-16)

แต่ในช่วงเวลาสุดท้ายนั้น จะมีการแบ่งขั้วมากขึ้น และจะไม่มีการเคารพเสรีภาพทางมโนธรรมอีกต่อไป ผู้คนจะถูกกดดันให้เข้าร่วมกับพรรคพวกของซาตาน การประกาศข่าวประเสริฐและข่าวสาร กลยุทธ์ของซาตานนั้นจึงเป็นเรื่องเร่งด่วน และนั่นก็คือสิ่งที่ข่าวของทูตสวรรค์สามองค์และพันธกิจของเรากล่าวถึง

`คำนึงถึงการที่พระคริสต์สิ้นพระชนม์เพื่อคุณเป็นการส่วนตัว มีสิ่งใดบ้างที่คุณทำ ไม่ว่าจะเลวร้ายเพียงใด  แล้วทำให้คุณคิดว่า การสิ้นพระชนม์ของพระคริสต์บนไม้กางเขนไม่สามารถอภัยให้คุณได้`