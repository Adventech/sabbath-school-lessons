---
title:  ศึกษาเพิ่มเติม
date:   06/10/2023
---

“แผนการไถ่ให้รอดมิได้เป็นแนวคิดที่เกิดขึ้นในภายหลัง มิได้เป็นแผนการที่กำหนดขึ้นหลังจากการล้มลงในบาปของอาดัม แต่เป็นการเปิดเผย ‘ข้อล้ำลึก ซึ่งได้ปิดบังไว้ตั้งแต่โบราณกาล’ โรม 16:25 ... เป็นการตีแผ่หลักการที่เป็นรากฐานของบัลลังก์ของพระเจ้ามาแต่โบราณกาล ตั้งแต่แรกเริ่ม พระเจ้าและพระคริสต์ทรงทราบถึงการละทิ้งความเชื่อของซาตาน และการล้มลงของมนุษย์โดยอำนาจหลอกลวงให้ละทิ้งความเชื่อ พระเจ้ามิได้ทรงกำหนดให้บาปมีอยู่ แต่พระองค์ทรงเล็งเห็นถึงการมีอยู่ของบาป และจัดเตรียมการเพื่อรับมือกับเหตุการณ์ฉุกเฉินอันเลวร้าย ความรักที่พระองค์ทรงมีต่อโลกนั้นยิ่งใหญ่มากจนพระองค์ทรงสัญญาว่าจะประทานพระบุตรองค์เดียวของพระองค์ ‘เพื่อทุกคนที่วางใจในพระบุตรนั้นจะไม่พินาศ แต่มีชีวิต นิรันดร์’ ยอห์น 3:16” (เอลเลน จี. ไว้ท์, ผู้พึงปรารถนาแห่งปวงชน, หน้า 22)

“พระคริสต์มิได้บอกสาวกของพระองค์ว่างานของพวกเขาจะง่าย... แต่พวกเขาจะไม่ถูกปล่อยให้ต่อสู้เพียงลำพัง พระองค์ทรงยืนยันกับพวกเขาว่า พระองค์จะทรงอยู่กับพวกเขา และถ้าพวกเขาออกไปด้วยความเชื่อ พวกเขาจะขับเคลื่อนภายใต้โล่แห่งอำนาจสูงสุด... ตราบใดที่พวกเขาเชื่อฟังพระคำของพระองค์และทำงานเกี่ยวข้องกับพระองค์ พวกเขาจะไม่ล้มลง จงออกไปทั่วทุกชาติ พระองค์ทรงบัญชาพวกเขา จงออกไปในส่วนที่ไกลที่สุดของโลก และมั่นใจได้ว่าเราจะอยู่กับเจ้าแม้ในที่ห่างไกลนั้น จงทำงานด้วยความเชื่อและความมั่นใจ เพราะจะไม่มีวันที่เราจะละทิ้งเจ้า เราจะอยู่กับเจ้าเสมอ ช่วยเจ้าในขณะที่เจ้าทำงาน นำทาง ปลอบโยน ชำระให้บริสุทธิ์ ค้ำจุนเจ้า ให้คำพูดแก่เจ้าเพื่อให้เจ้าประสบความสำเร็จในการดึงความสนใจของผู้อื่นไปสู่แผ่นดินสวรรค์” (เอลเลน จี. ไว้ท์, กิจการของอัครทูต, หน้า 29)

**คำถามเพื่อการอภิปราย**:

`ลองคำนึงถึงคำแรกของพระเจ้าที่ตรัสกับมนุษย์หลังจากที่ล้มลงในบาป ทำไมพระองค์มิได้ตรัสว่า “เจ้าทำอะไรลงไป” หรือ “เหตุใดเจ้าจึงไม่เชื่อฟังเรา” แต่คำตรัสแรกของพระองค์คือ “เจ้าอยู่ที่ไหน” ความจริงนี้ปลอบโยนเราอย่างไรถึงพระประสงค์ของพระเจ้าที่มีต่อเราและคนที่เรารัก`

`ลองไตร่ตรองดูถึงความหมายของการที่พระเจ้าพระองค์เองในตัวตนของพระเยซูเสด็จลงมาบนโลกนี้เพื่อช่วยเราให้รอด พระคริสต์บนไม้กางเขนเป็นการสำแดงครั้งสุดท้ายของพระเจ้าในฐานะพระเจ้าแห่งพันธกิจ เรื่องนี้บอกเราถึงพระลักษณะนิสัยของพระองค์อย่างไร`

`พันธกิจเป็นของพระเจ้า ดังนั้น พระองค์จะทรงจัดเตรียมและเสริมกำลังผู้คนเพื่องานนี้ เมื่อคุณมองดูความท้าทายที่การประกาศข่าวประเสริฐไปทั่วโลกจะนำมา คุณจะจัดการกับความรู้สึกกลัวอย่างไร`