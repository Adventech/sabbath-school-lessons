---
title:  พระเจ้าผู้ทรงปรารถนาจะอยู่กับเรา
date:   02/10/2023
---

`อ่าน ปฐมกาล 17:7; ปฐมกาล 26:3 และปฐมกาล 28:15 อะไรคือสาระสำคัญของพระสัญญาของพระเจ้าที่ประทานแก่ อับราฮัมและลูกหลานของเขาจากข้อพระคัมภีร์นี้`

ในเรื่องราวของพระคัมภีร์พันธสัญญาเดิม พระเจ้ายังคงทำหน้าที่ตามพันธกิจของพระองค์เพื่อให้พระประสงค์ของพระองค์สำเร็จ ดังตัวอย่างเช่น หลังจากน้ำท่วมโลก ชาวบาเบลตัดสินใจรวมตัวกันอยู่ในสถานที่แห่งเดียวกันเพื่อสร้างเมืองเมืองหนึ่งขึ้น ซึ่งมีหอสูงเสียดฟ้า พระเจ้าทรงเข้าแทรกแซง ทรงทำให้ภาษาของพวกเขาสับสนไป โดยมีวัตถุประสงค์ที่จะกระจายพวกเขาไปทั่วโลก (ปฐมกาล 11:1-9) จากนั้น พระองค์ทรงขยายพันธกิจของพระองค์ด้วยการทรงเรียกอับราม (ภายหลังคืออับราฮัม) ให้เป็นช่องทางแห่งพระพรของพระองค์ไปสู่ทั่วโลก (ปฐมกาล 12:1-3) พระสัญญาที่พระเจ้าประทานแก่อับราฮัมและลูกหลานของเขามีมากมายหลายเท่า แต่มีสิ่งหนึ่งที่ปรากฎเหนือสิ่งอื่นใด นั่นคือ หลายครั้งพระเจ้าประกาศกับพวกเขาว่า “เราจะเป็นพระเจ้าของ (พวกเจ้า)” “เราจะอยู่กับเจ้า” “เราอยู่กับเจ้า” (ดูใน ปฐมกาล 17:7, 8; ปฐมกาล 26:3; ปฐมกาล 28:15)

ประวัติศาสตร์ยังคงดำเนินไปเรื่อย ๆ ครั้งนี้มาลงเอยที่โยเซฟเข้าไปอยู่ในอียิปต์เพื่อเป็นสื่อกลางแห่งความรอดแก่ประชากรของพระองค์ ในทุกย่างก้าวของประสบการณ์ของโยเซฟ แม้ในช่วงเวลาที่ยากลำบากที่สุดของชีวิต พระคัมภีร์ยืนยันว่า “พระยาห์เวห์ทรงอยู่กับโยเซฟ” (ปฐมกาล 39:2, 21, 23) หลายชั่วอายุต่อมา เพื่อให้พันธกิจของพระองค์สำเร็จ พระเจ้าจึงทรงส่งโมเสสไปหาฟาโรห์ในฐานะผู้ปลดปล่อยประชากรของพระองค์จากการเป็นทาสในอียิปต์ พระเจ้าตรัสกับโมเสสในช่วง “มอบหมายงาน” ให้เขาว่า “เราจะอยู่กับเจ้าแน่” (อพยพ 3:12) ครั้งแล้วครั้งเล่า พระยาห์เวห์ทรงยืนยันความปรารถนาอันลึกซึ้งกับประชากรของพระองค์

อ่าน อพยพ 29:43, 45 จุดประสงค์หลักข้อหนึ่งของสถานนมัสการในพระคัมภีร์พันธสัญญาเดิมคืออะไร พระเจ้าประสงค์ที่จะอยู่กับบุตรธิดาของพระองค์ในวิธีที่ต่างออกไป พระองค์ทรงยืนยันกับโมเสสถึงความปรารถนาที่จะอยู่ท่ามกลางลูกหลานชาวอิสราเอลด้วยการประทับในพลับพลา การจัดตั้งระบบอย่างรอบคอบและมีความหมายชี้ให้เห็นถึงเครื่องมือสูงสุดในพันธกิจของพระองค์ ซึ่งคือพระเยซูคริสต์ “การถวายเครื่องเผาบูชาและปุโรหิตของระบบชาวยิว ได้รับการสถาปนาขึ้นเพื่อแสดงถึงการสิ้นพระชนม์และงานแห่งการไกล่เกลี่ยของพระคริสต์ พิธีทั้งหมดนี้จะมีความหมายและมีค่า หากพิธีเหล่านี้เกี่ยวข้องกับพระคริสต์เท่านั้น” (เอลเลน จี. ไว้ท์, The Advent Review and Herald of the Sabbath,17 ธันวาคม, 1872)

`คุณสัมผัสประสบการณ์การทรงสถิตของพระเจ้าในชีวิตคุณด้วยวิธีใดบ้าง`