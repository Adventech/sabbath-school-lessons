---
title:  พระเจ้าผู้ทรงเอื้อมมายังเรา
date:   01/10/2023
---

พระเจ้าทรงสร้างเราตามพระฉายาและพระลักษณะของพระองค์ พระองค์ประทานโลกที่สมบูรณ์แบบแก่เรา และพระประสงค์ของพระองค์ก็เพื่อให้เราดำเนินชีวิตด้วยความสัมพันธ์กับพระองค์อย่างสมบูรณ์แบบ เป็นความสัมพันธ์ที่ตั้งอยู่บนคุณลักษณะอันมีค่าสูงสุดของพระองค์ นั่นคือความรัก แต่เพื่อให้ความรักเป็นจริง พระเจ้ายังประทานของประทานอันล้ำค่าอีกอย่างแก่เรา นั่นคืออำนาจในการเลือก คืออิสรภาพในการเลือกทางที่เราจะปฏิบัติตาม แน่นอนว่าพระเจ้าประทานคำสั่งที่ชัดเจนแก่อาดัมและเอวาถึงอันตรายและผลร้ายแรงของการไม่เชื่อฟัง (ปฐมกาล2:16, 17) ในทางกลับกัน ซาตานก็ล่อลวงเอวาให้กินผลของต้นไม้แห่งการรู้ถึงความดีและความชั่ว โดยบอกว่ากินผลนั้นได้โดยไม่มีผลเสียตามมา และมันยังอ้างด้วยว่า หากพวกเขากินแล้ว พวกเขา “จะเป็นเหมือนอย่างพระเจ้า คือรู้ความดีและความชั่ว” (ปฐมกาล 3:5) น่าเสียดายที่เอวาเลือกที่จะกินและเด็ดผลไม้นั้นให้แก่อาดัมด้วย ซึ่งอาดัมก็ตัดสินใจเลือกทำในแบบเดียวกัน และแล้วสิ่งทรงสร้างที่สมบูรณ์แบบก็ถูกเปรอะเปื้อนด้วยบาป

ชั่วขณะนั้นแผนการดั้งเดิมของพระเจ้าและพระประสงค์สำหรับโลกที่สร้างขึ้นใหม่ก็ถูกเปลี่ยนแปลงไป พันธกิจแห่งความรอดซึ่งได้รับการออกแบบไว้ “ตั้งแต่ก่อนทรงสร้างโลก” (เอเฟซัส 1:4) บัดนี้ได้นำมาใช้แล้ว

`อ่าน ปฐมกาล 3:9-15 พระเจ้าตรัสอะไรเป็นสิ่งแรกกับอาดัมหลังจากที่เขาและเอวาล้มลงในบาป และเหตุใดคำตรัสนั้นจึงมีความสำคัญในทางศาสนศาสตร์มาจนถึงทุกวันนี้`

แน่นอนว่าพระเจ้าทรงทราบดีว่าพวกเขาอยู่ที่ไหน อาดัมและเอวาถูกครอบงำด้วยความกลัว พวกเขาควรเป็นผู้ที่ต้องออกมาดูว่าเกิดอะไรขึ้น และพวกเขาก็ต้องเผชิญหน้ากับผลที่เกิดขึ้นด้วยเพื่อจะได้เข้าใจถึงผลอันน่าสะพรึงกลัวของบาปที่ตนได้ทำลงไป ซาตานจำเป็นต้องพ่ายแพ้เช่นกัน ด้วยเหตุนี้ พระเจ้าจึงทรงเริ่มพันธกิจของพระองค์ คือแผนการแห่งการไถ่ให้รอด (ดูใน ปฐมกาล 3:14, 15) ซึ่งเป็นความหวังเดียวของการ “ทรงให้โลกนี้คืนดีกับพระองค์” (2 โครินธ์ 5:19)

อย่างไรก็ตาม เราต้องให้ความสนใจอย่างใกล้ชิดกับความจริงที่ว่า พระเจ้าเสด็จมาเพื่อตามหามนุษยชาติที่ล้มลงในบาปก่อนที่จะมีการเผชิญหน้ากันและก่อนพระสัญญาแห่งการคืนดีกัน แม้ว่าสถานการณ์จะดูสิ้นหวัง แต่พระเจ้าทรงกล่าวถึงสองประเด็นในคำถามที่ตรัสกับอาดัม คือ สภาพที่ล้มลงในบาปของเราและลักษณะพันธกิจแห่งการไถ่ให้รอดของพระองค์ เราต่างก็หลงหายและต้องการความรอดอย่างสิ้นหวัง พระองค์ทรงเป็นผู้พบเราด้วยความมุ่งหวังที่จะช่วยเราให้รอดและอยู่กับเรา

`ตลอดประวัติศาสตร์ที่ผ่านมา พระเจ้ายังคงถามอยู่เสมอว่า “เจ้าอยู่ที่ไหน” ข้อความนี้มีความหมายอย่างไรกับคุณจากประสบการณ์ส่วนตัวของคุณ และคุณได้ตอบพระองค์ว่าอย่างไร`