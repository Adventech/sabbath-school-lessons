---
title:  พระเจ้าผู้จะเสด็จกลับมาหาเรา
date:   05/10/2023
---

`อ่าน ยอห์น 14:1-3 ข้อนี้เชื่อมโยงกับข่าวสารยุคสุดท้ายที่พบในพระคัมภีร์อย่างไร`

ในช่วงพันธกิจบนแผ่นดินโลกของพระองค์ พระสัญญาอันล้ำค่าที่สุดประการหนึ่งของพระคริสต์คือ ความหวังแห่งการเสด็จกลับมา ซึ่งก็เป็นอีกครั้งหนึ่งที่สะท้อนความปรารถนาของพระผู้สร้างที่จะอยู่กับเราชั่วนิจนิรันดร์ พระเยซูทรงยืนยันว่า “เราจะกลับมาอีกและรับท่านไปอยู่กับเรา เพื่อว่าเราอยู่ที่ไหนพวกท่านจะได้อยู่ที่นั่นด้วย”

(ยอห์น 14:3)

ตามที่อัครสาวกยอห์นกล่าว คำสัญญาจะกลายเป็นจริงในที่สุด “ข้าพเจ้าได้ยินเสียงดังจากพระที่นั่งว่า ‘นี่แน่ะ ที่ประทับของพระเจ้าอยู่กับมนุษย์แล้ว และพระองค์จะประทับกับเขาทั้งหลาย พวกเขาจะเป็นชนชาติของพระองค์ พระเจ้าเองจะสถิตกับเขา และจะทรงเป็นพระเจ้าของเขา’ ” (วิวรณ์ 21:3)

“งานแห่งการไถ่ให้รอดจะเสร็จสมบูรณ์ ในที่ซึ่งความบาปมีอยู่มาก พระคุณของพระเจ้าก็ยิ่งบริบูรณ์มากขึ้น โลกใบนี้ที่ซาตานอ้างว่าเป็นของมันเอง ไม่เพียงแต่ต้องไถ่เท่านั้น แต่ต้องได้รับการเชิดชูด้วย... ณ ที่แห่งนี้ที่ซึ่งพระบุตรของพระเจ้าประทับอยู่ในมนุษย์ ที่ซึ่งพระมหากษัตริย์แห่งรัศมีภาพอาศัยอยู่ ทนทุกข์และสิ้นพระชนม์ ที่ซึ่งพระองค์จะทรงสร้างสิ่งทั้งปวงขึ้นใหม่ พลับพลาของพระเจ้าจะลงมาสถิตกับมนุษย์... และตลอดชั่วอายุอันไม่มีที่สิ้นสุด ขณะที่ผู้ได้รับการไถ่ดำเนินในแสงสว่างขององค์พระผู้เป็นเจ้า พวกเขาจะสรรเสริญพระองค์สำหรับของประทานที่ไม่อาจพรรณนาได้ นั่นคือ อิมมานูเอล ‘พระเจ้าสถิตกับเรา’ ” (เอลเลน จี. ไว้ท์, ผู้พึงปรารถนาแห่งปวงชน, หน้า 26)

เราพบภาพแห่งการไถ่ให้รอดที่งดงามที่สุดในเรื่องนี้ พระเจ้าแห่งพันธกิจจะให้ความปรารถนาของพระองค์สำเร็จบริบูรณ์ในที่สุด คือการได้อยู่กับบุตรธิดาของพระองค์เป็นนิจ ช่างเป็นสิทธิพิเศษอย่างยิ่งที่เราจะได้เป็นส่วนหนึ่งของความจริงนี้

**ท้าทายประจำสัปดาห์** ตลอดไตรมาสนี้ คุณจะได้รับเชิญให้เข้าร่วมพันธกิจของพระเจ้าอย่างจริงจัง นี่จะเป็นโอกาสที่คุณจะได้เห็นและสัมผัสกับพระเจ้าแห่งพันธกิจทำงานในชีวิตของคุณ จงเก็บเกี่ยวโอกาสในช่วงเวลานี้เพื่อสะท้อนความสัมพันธ์ส่วนตัวของคุณและเตรียมพร้อมที่จะแบ่งปันสิ่งที่คุณเรียนรู้ในชั้นเรียนบทเรียนแต่ละสัปดาห์ นอกจากนี้ การท้าทายนี้ จะช่วยส่งเสริมให้คุณมีส่วนร่วมในพันธกิจของพระเจ้ามากยิ่งขึ้น

`ท้าทายให้ทำ: อธิษฐานทุกวันในสัปดาห์ใหม่นี้ ขอให้พระเจ้าทรงเปิดจิตใจของคุณ เพื่อให้คุณได้เป็นส่วนหนึ่งในพันธกิจของพระองค์`

`ท้าทายเพิ่มเติม: สอบถามชื่อของคนที่ผ่านเข้ามาในชีวิตของคุณ แต่คุณยังไม่เคยรู้จัก ไม่ว่าจะเป็นเพื่อนบ้าน เพื่อนร่วมงาน เจ้าของร้าน คนขับรถโดยสาร ภารโรง เป็นต้น เริ่มอธิษฐานเผื่อเขาทุกวัน`