---
title:  พันธกิจของพระเจ้ามาถึงเรา ตอน 1
date:   30/09/2023
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 3:9-15; ปฐมกาล 28:15; อพยพ 29:43, 45; มัทธิว 1:18-23; ยอห์น 1:14-18; ยอห์น 3:16; ยอห์น 14:1-3

> <p>ข้อควรจำ</p>
> “พระยาห์เวห์พระเจ้าทรงเรียกชายนั้นและตรัสถามเขาว่า ‘เจ้าอยู่ที่ไหน’ ” (ปฐมกาล 3:9)

จุดกำเนิดและจุดประสงค์ของพันธกิจมาจากพระเจ้าเพียงผู้เดียว พันธกิจนี้ไม่ได้เริ่มต้นด้วยการทรงเรียกอับราม (ปฐมกาล 12:1-4) หรือการอพยพของชาวอิสราเอล (อพยพ 12:31-42) ไม่ได้เริ่มต้นด้วยการที่พระเยซูคริสต์เสด็จลงมาบนโลกเสียด้วยซ้ำ (มัทธิว 1:18-25) หรือการเดินทางเผยแพร่ศาสนาของเปาโล (กิจการ 13:4-14:26) แต่พันธกิจนี้เริ่มต้นที่พระเจ้าพระองค์เอง ตั้งแต่ครั้งที่พระองค์ทรงสร้างจักรวาลให้ดำรงอยู่และทรงสร้างมนุษย์หลังจากนั้น (ปฐมกาล 1:26, 27)

เราเห็นพระเจ้าในพระคัมภีร์ทรงเข้ามาหาอย่างเต็มพระทัยและปรารถนาที่จะอยู่กับบุตรธิดาของพระองค์ พระองค์ทรงสร้างความสัมพันธ์ตั้งแต่เริ่มต้นกับอาดัมและเอวา แม้หลังจากที่บาปเข้ามาในโลกนี้ พระองค์ก็ยังคงปฏิบัติพันธกิจต่อไป แต่ครั้งนี้เป็นการสถาปนาความสัมพันธ์ของพระองค์กับมวลมนุษยชาติใหม่อีกครั้ง ท้ายที่สุด พันธกิจของพระเจ้าจะต้องสำเร็จ (วิวรณ์ 21-22) จึงเป็นเหตุผลที่เราได้รับการดลใจในการรับใช้ด้วยการประกาศข่าวประเสริฐอันนิรันดร์ไปทั่วโลก (วิวรณ์ 14:6, 7)

ดังนั้น รากฐานของความอุสาหะมุมานะในการทำพันธกิจใด ๆ ก็ตาม จะต้องตั้งอยู่บนความสัมพันธ์ของเรากับพระผู้สร้าง และอยู่บนความเข้าใจถึงลักษณะของการประกาศและพระลักษณะนิสัยของพระองค์อย่างถูกต้อง แต่ก่อนที่เราจะเข้าใจพันธกิจของพระเจ้า จำเป็นอย่างยิ่งที่เราจะต้องเข้าใจพระเจ้าแห่งพันธกิจให้ดีก่อน