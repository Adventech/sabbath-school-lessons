---
title:  การรอคอยและพันธกิจ
date:   07/11/2023
---

ลูกา 24 จบลงด้วยการเสด็จขึ้นสู่สวรรค์ของพระเยซู (ลูกา 24:50-53) แต่นั่นไม่ใช่จุดสิ้นสุดของเรื่อง ลูกาผู้ประพันธ์ยังคงเขียนต่อไปในพระธรรมกิจการ ก่อนที่พระเยซูจะเสด็จขึ้นสู่สวรรค์ พระองค์ประทานพันธกิจ พระสัญญา และคำแนะนำทันทีแก่เหล่าสาวก ตรัสว่าให้รอ “ฤทธิ์เดชที่มาจากเบื้องบน” ในกรุงเยรูซาเล็มก่อน (ลูกา 24:49; ดูใน กิจการ 1:4-8)

พระเยซูทรงบัญชาเหล่าสาวกให้รอในกรุงเยรูซาเล็มจนกว่าพระองค์จะทรงให้พระสัญญาของพระองค์สำเร็จ คือการส่งพระสัญญาของพระบิดาลงมา (พระวิญญาณบริสุทธิ์) พระผู้ทรงประทานอำนาจแก่พวกเขาในการเป็นพยานในกรุงเยรูซาเล็ม ยูเดีย สะมาเรียและที่อื่น ๆ

`อ่าน กิจการ 1:12-26 เหล่าสาวกซึ่งบัดนี้มีชายและหญิงประมาณ 120 คน พวกเขากำลังทำอะไรในขณะที่รอคอย`

พระเยซูทรงมอบพันธกิจแก่สาวกอย่างชัดเจน กล่าวคือ พวกเขาจะต้องเป็นพยานถึงพระองค์แก่ชาวโลก ดังนั้น ในขณะที่พวกเขากำลังรอคอยอยู่นั้น พวกเขาก็เตรียมตัวสำหรับพันธกิจด้วยวิธีสองประการคือ ประการแรก ลูกากล่าวว่าพวกเขายังคงพร้อมใจกันอธิษฐานและวิงวอนขอ ไม่มีข้อสงสัยในใจของพวกเขาถึงพันธกิจที่พระเยซูทรงมอบให้ปฏิบัติเลย และพวกเขาแต่ละคนต่างก็ยอมรับพันธกิจนั้น จึงเป็นแรงบันดาลใจให้พวกเขาร่วมใจกันอธิษฐาน ลูกาไม่ได้เขียนถึงสิ่งที่พวกเขาอธิษฐานทูลขอ แต่แน่นอนที่สุดว่า พวกเขาคงกำลังอธิษฐานทูลขอสติปัญญา พละกำลัง และความกล้าหาญเพื่อพร้อมใจกันทำพันธกิจให้สำเร็จ ช่างเป็นตัวอย่างที่ดีสำหรับเราเพียงใด

สิ่งที่สองที่พวกเขาทำระหว่างรอคือ การตระเตรียม โดยวางแผนการและจัดระบบระเบียบ ยูดาสมอบพระเยซูให้ถูกปลงพระชนม์และจากนั้นก็ปลิดชีพตัวเองเสีย จึงมีตำแหน่งว่างในหมู่สาวกสิบสองคน ดังนั้น ในขณะที่พวกเขารอคอย บรรดาสาวกจึงแสวงหาการทรงนำจากพระเจ้าและเลือกผู้ที่จะมาแทนที่ตำแหน่งของยูดาส เหล่าสาวกกำลังจัดระเบียบตัวเองและวางแผนเริ่มต้นพันธกิจของพวกเขา ในการตัดสินใจนี้ เปโตรรับบทบาทเป็นผู้นำ ไม่มีใครต่อต้านเขา ทุกคนต่างเห็นพระปัญญาของพระเจ้าในการตัดสินใจนั้น ทุกคนต่างเข้าใจและวางใจว่าพระเจ้าทรงกระทำและเคลื่อนไหวท่ามกลางพวกเขา ในเวลาที่พวกเขารอคอย พวกเขาไม่ได้อยู่เฉย ๆ แต่เต็มไปด้วยวัตถุประสงค์และการกระทำที่ขับเคลื่อนพันธกิจ

ขณะที่เรากำลังรอการหลั่งลงมาของพระวิญญาณบริสุทธิ์เพื่อช่วยเราในการกระทำพันธกิจอันยิ่งใหญ่ของพระเจ้าให้สำเร็จ เราจะต้องร่วมใจกัน ให้กำลังใจซึ่งกันและกัน (ฮีบรู 10:24, 25) อธิษฐานทูลขอพระวิญญาณบริสุทธิ์จากพระเจ้า นอกจากนี้ เราควรจัดแจงตัวเองและคริสตจักรของเราตามลำดับความสำคัญของพระเจ้า คือการช่วยผู้หลงหายให้รอด

`คุณเรียนรู้ที่จะรอคอยพระเจ้าและไม่สูญเสียความเชื่อในระหว่างรอคอยได้อย่างไร ขณะเดียวกันคุณจะใช้เวลาให้คุ้มค่าที่สุดเหมือนอย่างที่เหล่าสาวกทำในครั้งนั้นอย่างไร`