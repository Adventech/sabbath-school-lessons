---
title:  ภาพของคริสตจักรในยุคแรก
date:   09/11/2023
---

`อ่าน กิจการ 2:41-47 ข้อพระคัมภีร์นี้แสดงภาพคริสตจักรในยุคแรกอย่างไร`

กิจการ 2 จบลงด้วยภาพที่งดงามของคริสตจักรในยุคแรก กิจการ 2:41 กล่าวว่าผู้ที่รับบัพติศมาได้ “เข้าเป็นสาวก” เมื่อเราอ่านข้อนี้ เราจะบอกได้ว่ามีใครบางคนได้คำนวณและนับจำนวนผู้เชื่อใหม่เข้ากับจำนวนผู้เชื่อเดิม และได้จำนวนของสมาชิกโดยรวมทั้งหมดใหม่ แต่นั่นเป็นเพียงความเข้าใจตื้น ๆ แนวคิดที่ซ่อนอยู่ในข้อความนี้คือ ผู้เชื่อที่รับบัพติศมาใหม่เหล่านี้กลายเป็นส่วนหนึ่งของกลุ่มโดยเท่าเทียมกัน

ในขณะเดียวกัน หน้าที่หลักของคริสเตียนยุคแรกคือ การสร้างสาวก เมื่อมีสมาชิกเพิ่มเข้ามาใหม่ พวกเขาจะได้รับคำสอนสามวิธีด้วยกัน กล่าวคือ วิธีแรก พวกเขายังคงได้รับการสอนจากหลักคำสอนของบรรดาอัครสาวกและร่วมสามัคคีธรรม คำว่า “คำสอน” และ “สามัคคีธรรม” ในข้อนี้หมายถึง “คำแนะนำ” และ “การมีส่วนร่วม” คำสอนของอัครสาวกช่วยแก้ไขความเชื่อที่ไม่ถูกต้องและให้คำอธิบายเพื่อให้สมาชิกใหม่เข้าใจในสิ่งที่พวกเขาเห็นและประสบ แต่ไม่ได้สอนพวกเขาถึงวิธีดำเนินชีวิตตามความจริงใหม่นั้น แต่วิถีดำเนินชีวิตตามความจริงของผู้เชื่อใหม่นั้นเกิดจากความสัมพันธ์ในการเป็นส่วนหนึ่งของกลุ่ม ผู้เชื่อใหม่ได้รับคำแนะนำอย่างระมัดระวังและอย่างตั้งใจผ่านการสอนโดยตรง ด้วยกันกับการมีส่วนในชีวิตประจำวันกับผู้เชื่อคนอื่นๆ ซึ่งทั้งหมดนี้อยู่ภายใต้การกำกับดูแลและการนำของอัครสาวกที่มีวุฒิภาวะและมีพื้นฐานฝ่ายจิตวิญญาณที่ดี

การที่เราบอกผู้อื่นว่าต้องทำอะไรแต่ไม่ได้บอกว่าทำอย่างไรนั้นก็มิใช่เป็นการประกาศที่ดี อย่างไรก็ตาม แม้ว่าเราจะอ่านหนังสือที่บอกวิธีการหรือฟังเทศนาที่อธิบายถึงวิธีการปฏิบัติต่าง ๆ สิ่งเหล่านี้ก็ไม่อาจทดแทนการเห็นแบบอย่างจากผู้อื่นแล้วเลียนแบบได้ เปาโลเข้าใจเรื่องนี้ดีและแนะนำให้ผู้ติดตามเขาเลียนแบบเขาดังที่เขาได้เลียนแบบ พระเยซู (1 โครินธ์ 11:1) เมื่อผู้อื่นมองดูแบบอย่างจากคุณและประสบการณ์ของคุณกับพระคริสต์ ก็จะส่งผลต่อพวกเขาเช่นกัน

`ท้าทายให้ทำ: นึกถึงใครบางคนในชีวิตที่คุณปรารถนาให้เขามาเป็นผู้เชื่อ อธิษฐานเผื่อคนคนนั้นทุกวัน เพื่อเขาหรือเธอจะได้มีประสบการณ์ส่วนตัวกับพระเยซู`

`ท้าทายเพิ่มเติม: ใครบ้างที่คุณกำลังนำมาให้รู้จักกับพระเยซู ลองมองหาวิธีที่จะนำเขาหรือเธอให้มาร่วมสามัคคีธรรมกับผู้เชื่อคนอื่น ๆ`