---
title:  “พระองค์ที่ท่านตรึง”
date:   08/11/2023
---

กิจการ 2 บันทึกการหลั่งลงมาของพระวิญญาณบริสุทธิ์ในวันเพ็นเทคอสต์ ขณะที่สาวกของพระเยซูกำลังอธิษฐานกันอยู่นั้น เปลวไฟลักษณะเหมือนลิ้นก็ลงมาเหนือศีรษะของพวกเขา พวกเขาตระหนักว่าฤทธิ์อำนาจจากพระวิญญาณบริสุทธิ์ตามพระสัญญาลงมาสู่พวกเขาแล้ว

`อ่าน กิจการ 2:1-41 เกิดอะไรขึ้นกับเหล่าสาวกเมื่อได้รับพระวิญญาณบริสุทธิ์ในวันเพ็นเทคอสต์`

เหล่าสาวกเริ่มต้นพูดภาษาอื่น ๆ “ตามที่พระวิญญาณทรงให้พูด” (กิจการ 2:4) สิ่งสำคัญในเรื่องนี้คือ พระเจ้าทรงมอบอำนาจให้แต่ละคนเพื่อผลประโยชน์ของผู้ที่ยังไม่เชื่อในพระองค์ พระพรมิใช่เพียงเพื่อผลประโยชน์ของพวกเขาเอง พระพรมิใช่เพื่อทำให้พวกเขาเหมาะสมกับสวรรค์ หรือพระพรมิใช่เพื่อช่วยให้ทำธุรกิจด้วยภาษาต่างประเทศได้ง่ายขึ้น พระพรนี้มีไว้เพื่อให้พันธกิจของพระเจ้าต่อผู้ที่หลงหายสำเร็จ พระเจ้าทรงเรียกผู้ติดตามพระองค์แต่ละคนในวันนี้ ให้ใช้ของประทานส่วนตัวเพื่อประโยชน์ในพันธกิจของพระองค์ต่อผู้ที่ยังไม่เชื่อในพระองค์ เราต่างรับของประทาน จะมีการทรงเรียกสู่พันธกิจอันใดที่ยิ่งใหญ่ไปกว่าการใช้สิ่งที่เราได้รับเพื่อประกาศพระองค์ให้กับผู้อื่น

การหลั่งลงมาของพระวิญญาณบริสุทธิ์ส่งผลให้หลายคนกลับใจจากการที่เคยปฏิเสธพระเมสสิยาห์ เพราะแน่นอนว่าคนเหล่านั้นบางคนเคยอยู่ในกรุงเยรูซาเล็มเมื่อพระองค์สิ้นพระชนม์ ลองนึกถึงฤทธิ์อำนาจในเรื่องนี้ เปโตรปรักปรำบางคนว่าได้ตรึงพระคริสต์ที่ไม้กางเขน เห็นได้ชัดว่าพวกเขาตระหนักถึงสิ่งที่ได้ทำลงไปและรู้ว่าตนเองผิดไปแล้ว จึงร้องออกมาว่า “พี่น้องเอ๋ย เราจะทำอย่างไรดี” (กิจการ 2:37)

ถึงกระนั้น แม้แต่คนเหล่านั้นก็สามารถได้รับการอภัย เปโตร กล่าวกับพวกเขาว่า “จงกลับใจใหม่และรับบัพติศมาในพระนามของพระเยซูคริสต์ให้หมดทุกคน เพื่อพระเจ้าจะทรงยกความผิดบาปของท่านทั้งหลาย แล้วพวกท่านจะได้รับของประทานคือพระวิญญาณบริสุทธิ์” (กิจการ 2:38)

ผู้ติดตามพระเยซูเหล่านี้ทำงานร่วมกันโดยสอดคล้องกับพระวิญญาณบริสุทธิ์ ประกาศให้ทุกคนกลับใจและได้รับการอภัยจากบาป แม้แต่ผู้ที่เคยมีส่วนร่วมโดยตรงในการตรึงพระเยซูที่กางเขน นี่คือพลังแห่งข่าวประเสริฐ ถ้าข่าวสารนี้ไม่ดลใจให้เราปฏิบัติพันธกิจ แล้วอะไรจะดลใจเราอีกได้เล่า เราได้รับการทรงเรียกให้ประกาศข่าวประเสริฐไปทั่วโลก โลกที่ปกคลุมไปด้วยคนบาปและคนเสื่อมทราม หน้าที่ของเรามิใช่การตัดสินคนเหล่านั้น แต่หน้าที่ของเราคือการเป็นพยานถึงอำนาจแห่งการช่วยให้รอดของพระเยซู

`เหตุใดแนวคิดที่ว่า แม้แต่คนที่มีส่วนรู้เห็นในการสิ้นพระชนม์ของพระคริสต์ก็ยังสามารถได้รับความรอดได้ (1) หนุนใจจิตวิญญาณของเรา และ (2) หนุนใจให้เราเป็นพยานต่อผู้อื่น แม้ว่าพวกเขาจะดูเป็นคนไม่ดีเพียงใดก็ตาม`