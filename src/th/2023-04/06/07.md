---
title:  ศึกษาเพิ่มเติม
date:   10/11/2023
---

งานพันธกิจของเราต้องมาจากความรักอันลึกซึ้งและความสำนึกคุณต่อสิ่งที่พระเยซูได้ทรงทำและกำลังกระทำในชีวิตของเรา แรงจูงใจอื่น ๆ เป็นแรงจูงใจที่ผิด การมีใจจดจ่ออยู่กับพระวจนะและปฏิบัติให้สอดคล้องกับพระวจนะเป็นกุญแจสู่ความสำเร็จในการเข้าถึงผู้อื่นและการประกาศข่าวประเสริฐ

“ชีวิตของเราจะต้องเชื่อมโยงกับชีวิตของพระคริสต์ เราจะต้องพึ่งพาพระองค์อยู่เสมอ คือรับพระองค์เข้ามาในชีวิต พระผู้ทรงเป็นอาหารแห่งชีวิตซึ่งลงมาจากสวรรค์ ให้เราดื่มน้ำจากน้ำพุที่สดใหม่ตลอดเวลาและที่ให้ผลอย่างมากมาย ถ้าเราให้พระองค์นำเราอยู่เสมอ ยินยอมให้จิตใจของเราออกไปด้วยการขอบพระคุณและสรรเสริญพระองค์ เราจะมีความกระชุ่มกระชวยในชีวิตฝ่ายศาสนาอยู่เสมอ คำอธิษฐานของเราจะอยู่ในรูปแบบของการสนทนากับพระเจ้าเหมือนอย่างที่เราพูดคุยกับเพื่อน พระองค์จะตรัสความลึกลับของพระองค์กับเราเป็นการส่วนตัว บ่อยครั้งเราจะชื่นชมยินดีเพราะเรารู้สึกว่าพระเยซูประทับอยู่ข้างเรา บ่อยครั้งจิตใจของเราจะลุกเป็นไฟอยู่ภายในเมื่อพระองค์ทรงเข้ามาใกล้เพื่อสื่อสารกับเราเหมือนดั่งที่ตรัสกับเอโนค เมื่อประสบการณ์เช่นนี้เป็นจริงในชีวิตของคริสเตียน ชีวิตของเขาจะมีแต่ความเรียบง่าย ความอ่อนน้อมถ่อมตน ความอ่อนโยน และการมีใจถ่อม ซึ่งทุกคนที่เขาคบหาจะเห็นสิ่งเหล่านี้ได้จากตัวเขา และจะเห็นว่าเขาได้อยู่กับพระเยซูและเรียนรู้จากพระองค์” (เอลเลน จี. ไว้ท์, อุทาหรณ์จากคำสอนของพระคริสต์, หน้า 129, 130)

“ใจที่เห็นแก่ตัวไม่อาจเติบโตในพละกำลังฝ่ายจิตวิญญาณหรือสติปัญญาได้ คุณยอมรับพระเยซูเป็นพระผู้ช่วยให้รอดส่วนตัวแล้วหรือยัง ถ้าเช่นนั้น จงหยุดเอาใจตัวคุณเอง แล้วดำเนินชีวิตเพื่อพระเยซู ช่วยเหลือผู้อื่น พูดถึงความรักของพระเยซู บอกผู้อื่นว่าพระองค์สิ้นพระชนม์เพื่อพวกเขา...พระวิญญาณของพระเยซูทรงเป็นพระวิญญาณแห่งความรักที่ไม่เห็นแก่ตัว ขณะที่คุณช่วยเหลือผู้อื่น คุณจะเติบโตและจิตใจของคุณจะเต็มไปด้วยความรักของพระเยซู...ความเชื่อของคุณจะแข็งแกร่งขึ้น พระเจ้าจะทรงทำให้ความรักของคุณที่มีต่อพระองค์และต่อผู้อื่นสมบูรณ์” (เอลเลน จี. ไว้ท์, อุทาหรณ์จากคำสอนของพระคริสต์, หน้า 67, 68)

**คำถามเพื่อการอภิปราย**:

`คุณเข้าใจคำกล่าวของเปาโลในพระธรรมฟีลิปปีอย่างไรที่กล่าวว่า พระคริสต์ถูกประกาศออกไปด้วยความอิจฉา การวิวาท หรือความทะเยอทะยานอย่างเห็นแก่ตัว เราจะแน่ใจได้อย่างไรว่าเราเองจะไม่ทำผิดเช่นนั้น`

`คุณมีประสบการณ์ส่วนตัวกับพระเจ้าที่เห็นว่าพระองค์ทรงมีจริงและเห็นถึงความรักของพระองค์อย่างไรบ้าง จากประสบการณ์ของตัวคุณเอง คุณจะประกาศให้กับผู้อื่นอย่างตรงไปตรงมาและด้วยความจริงใจถึงความดีและความรักของพระเจ้าหรือไม่ คำพยานของคุณจะเป็นอย่างไร`

`คุณเคยมีประสบการณ์ในการรอคอยพระเจ้าอย่างไรบ้าง และประสบการณ์นั้นสอนคุณให้วางใจในพระองค์และมีความเชื่ออย่างไร`