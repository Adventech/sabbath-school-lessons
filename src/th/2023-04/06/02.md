---
title:  การแบ่งปันข่าวประเสริฐ
date:   05/11/2023
---

`อ่าน ลูกา 24:1-12 ผู้ที่ได้ยินถึงพระคริสต์ที่ฟื้นคืนพระชนม์ตอบสนองอย่างไร`

เช้าวันอาทิตย์หลังจากการสิ้นพระชนม์ของพระเยซู ลูกากล่าวว่ามีหญิงจำนวนหนึ่งไปที่อุโมงค์ฝังพระศพ พวกเธอนำเครื่องเทศไปด้วย ซึ่งดูเหมือนว่าพวกเธอกำลังจะเข้าไปดูแลพระศพของพระเยซูเนื่องจากวันสะบาโตสิ้นสุดลงแล้ว โดยคาดหวังว่าจะพบกับอุโมงค์ฝังศพที่ยังคงปิดสนิทอยู่ แต่พวกเธอกลับต้องตกใจเมื่อพบว่าอุโมงค์นั้นว่างเปล่า ไม่แน่ใจว่าจะทำอย่างไร เมื่อเห็นชายสองคนสวมเสื้อผ้าสีขาวแวววาวปรากฏตัวขึ้น พวกเธอก็ตกใจกลัว อย่างไรก็ตาม ชายนั้นมีข่าวสารมาถึงพวกเธอ เป็นการย้ำเตือนถึงคำพูดของพระเยซู ชายนั้นบอกหญิงเหล่านี้ว่า พระเยซูทรงฟื้นคืนพระชนม์แล้วตามที่พระองค์เคยตรัสไว้ ด้วยความชื่นชมยินดีกับข่าวที่ได้รับนี้ พวกเธอจึงรีบกลับไปยังที่ซึ่งเหล่าสาวกและผู้ติดตามพระเยซูคนอื่น ๆ หลายคนพักอยู่ และบอกพวกเขาถึงสิ่งที่พวกเธอได้เห็นและได้ยิน เพราะพวกเธอไม่อาจปิดบังความตื่นเต้นไว้ได้ นั่นคือ พวกเธอกำลังแบ่งปันสิ่งที่ได้เรียนรู้จากพระคริสต์กับผู้อื่น

ลองคิดดูว่าหญิงเหล่านี้รู้สึกอย่างไร พวกเธอเพิ่งมีประสบการณ์ที่น่าอัศจรรย์ใจ เป็นประสบการณ์ที่ทำให้พวกเธอรู้สึกเกรงขาม แต่เหล่าสาวกกลับเรียกประสบการณ์ของพวกเธอว่าเรื่อง “เหลวไหล” และไม่เชื่อ เมื่อไม่แน่ใจว่าจะเชื่อพวกหญิงเหล่านี้ดีหรือไม่ เปโตรจึงวิ่งไปที่อุโมงค์นั้นเพื่อดูด้วยตนเอง

สำหรับเปโตรและพวกเราหลายคนแล้ว อาจจะลังเลใจที่จะยอมรับบางสิ่งเพียงเพราะผู้อื่นเป็นคนพูด แม้ว่าเปโตรจะรับฟังพวกผู้หญิง แต่เขาก็ไม่ได้ชื่นชมยินดีกับประสบการณ์นั้นจนกระทั่งภายหลัง ในครั้งแรกสิ่งที่เขาพบคือ อุโมงค์ฝังศพ จากนั้นลูกากล่าวว่า เขา “กลับไปด้วยความประหลาดใจ” (ลูกา 24:12) ประสบการณ์ของเขาที่อุโมงค์นั้นไม่เหมือนกับประสบการณ์ของพวกผู้หญิง

ไม่ว่าเปโตรจะตอบสนองอย่างไร แต่ทันทีที่หญิงหล่านี้ได้ยินข่าวเกี่ยวกับพระเยซู พวกเธอก็อยากแบ่งปันเรื่องนี้กับคนอื่น ๆ จะมีแรงจูงใจใดในพันธกิจที่ยิ่งใหญ่ไปกว่าการบอกให้ผู้อื่นรู้ถึงสิ่งที่พระเยซูทรงทำเพื่อเรา จะมีแรงจูงใจใดที่ยิ่งใหญ่ไปกว่าการเผยแพร่ข่าวประเสริฐแห่งความรอดในพระเยซูผู้ทรงเป็นความหวังเดียวของเราทุกคน

แน่นอนว่าเราจำต้องมีประสบการณ์ส่วนตัวกับพระเจ้าก่อนที่เราจะแบ่งปันประสบการณ์นั้นกับผู้อื่นได้ ความปรารถนาของเราที่จะแบ่งปันกับผู้อื่นถึงสิ่งที่เรารักมากคือส่วนสำคัญของแรงจูงใจในการปฏิบัติพันธกิจของเรา สุดท้ายแล้ว เราไม่อาจแบ่งปันในสิ่งที่เราไม่มี มิใช่หรือ

`คุณมีประสบการณ์อะไรบ้างที่บ่งบอกว่าพระเจ้าทรงมีจริงและแสดงถึงความรักของพระองค์ เหตุใดช่วงเวลาเช่นนี้จึงมีค่าสำหรับคุณ และช่วงเวลาดังกล่าวจูงใจคุณให้แบ่งปันข่าวประเสริฐแก่ผู้อื่นอย่างไร`