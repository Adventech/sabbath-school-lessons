---
title:  รากฐานที่เป็นคำพยากรณ์
date:   06/11/2023
---

`อ่าน ลูกา 24:36-49 เกิดอะไรขึ้นในข้อนี้ และเหตุใดเหตุการณ์นี้จึงเป็นประสบการณ์สำคัญสำหรับเหล่าสาวก`

น่าสนใจว่า ในตอนแรกเหล่าสาวกไม่เชื่อเนื่องจากความกลัว หลังจากที่ได้เห็นพระเยซูและมั่นใจแล้วว่าพระองค์ทรงพระชนม์อยู่จริง พวกเขาก็ไม่ค่อยเชื่อเพราะเป็นเรื่องที่น่ายินดีอย่างเหลือเชื่อ (ลูกา 24:41) เคยมีบางอย่างที่คุณรู้สึกว่าดีเกินไปที่จะเชื่อว่าเป็นเรื่องจริงไหม นี่เป็นประสบการณ์ของเหล่าสาวกและคนอื่น ๆ ในห้องชั้นบน

อย่างไรก็ตาม หากพระเยซูปล่อยให้พวกเขาจมอยู่กับประสบการณ์เช่นนี้แล้ว เมื่อพระองค์จากไป ความเชื่อของพวกเขาก็จะไม่คงอยู่นาน อำนาจของประสบการณ์จะจางหายไปตามกาลเวลา พวกเขาจะลืม หรืออาจจะเริ่มสงสัย พระเยซูจึงไม่ได้หยุดเพียงแค่แสดงให้พวกเขาเห็นรอยแผลเป็นและรับประทานปลาต่อหน้าพวกเขา แต่พระองค์ทรงนำพวกเขาเข้าสู่พระวจนะและแสดงให้พวกเขาเห็นถึงรากฐานแห่งคำพยากรณ์ในงานและพันธกิจของพระองค์ กล่าวคือ ไม่ว่าพวกเขาจะมีประสบการณ์ร่วมกับพระองค์ยิ่งใหญ่เพียงใด พระเยซูก็ยังประสงค์ให้ความเชื่อของพวกเขามีพื้นฐานอยู่บนพระวจนะของพระเจ้า

“นี่เป็นถ้อยคำของเรา ซึ่งเราบอกไว้กับท่านทั้งหลายขณะที่เรายังอยู่กับท่านว่า บรรดาถ้อยคำที่เขียนไว้ในหมวดธรรมบัญญัติของโมเสส ในหมวดผู้เผยพระวจนะ และในหมวดเพลงสดุดีที่กล่าวถึงเรานั้น จำเป็นจะต้องสำเร็จ” (ลูกา 24:44)

ในเรื่องนี้ เราก็ได้รับแรงจูงใจเพื่อการเป็นพยานและการปฏิบัติพันธกิจจากพระวจนะของพระเจ้าด้วยเช่นกัน พระเยซูทรงทราบว่าเพื่อให้ประสบการณ์ของสาวกมั่นคง พวกเขาจำเป็นต้องเข้าใจถึงสาเหตุการสิ้นพระชนม์และความหมายของการฟื้นคืนพระชนม์ มุมมองของพวกเขาจำต้องเปลี่ยนจากอาณาจักรทางการเมืองและฝ่ายโลกไปยังการแก้ปัญหาบาปอันยิ่งใหญ่และชัยชนะเหนือความตายของพระคริสต์ ข่าวประเสริฐเป็นมากกว่าการประสบผลสำเร็จในอำนาจอธิปไตยทางการเมืองของอิสราเอล แต่เป็นการเผยให้เห็นถึงชัยชนะของพระคริสต์เหนือซาตาน และรับประกันว่าวันหนึ่งความชั่วร้ายทั้งหมดในโลกจะถูกทำลายไป โลกจะได้รับการสร้างขึ้นใหม่ พระเจ้าจะทรงประทับท่ามกลางประชากรของพระองค์ พระองค์ทรง “ช่วยให้ใจของพวกเขาสว่างเพื่อจะได้เข้าใจพระคัมภีร์” (ลูกา 24:45) เพื่อพวกเขาจะได้เข้าใจความจริงในเรื่องนี้ ซึ่งพวกเขาจะต้องแบ่งปันให้กับโลกนี้

ประสบการณ์ของเรากับพระเยซูจะไม่คงอยู่หากไม่ตั้งอยู่บนรากฐานแห่งพระวจนะของพระองค์ รวมถึงคำพยากรณ์ที่ชี้ไปยังประวัติศาสตร์และเหตุการณ์ที่นำไปสู่การเสด็จมาครั้งแรกและครั้งที่สองของพระคริสต์ เมื่อเราเข้าใจความจริงเหล่านี้อย่างถ่องแท้แล้ว เราก็จะพร้อมและมีแรงจูงใจในการทำพันธกิจของเรา

`คุณเข้าใจในคำพยากรณ์ที่ชี้ไปยังพระคริสต์ทั้งการเสด็จมาครั้งแรกและครั้งที่สองของพระองค์มากน้อยเพียงใด โดยเฉพาะในยุคสุดท้าย เหตุใดเราจึงต้องเข้าใจในพระวจนะของพระเจ้า รวมถึงเรื่องของคำพยากรณ์ และเหตุใดการเข้าใจเรื่องนี้จึงสำคัญมาก โดยเฉพาะในการทำพันธกิจ`