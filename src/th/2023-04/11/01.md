---
title:  พันธกิจเพื่อคนที่เข้าไม่ถึง ตอน 2
date:   09/12/2023
---

### อ่านข้อพระคัมภีร์สำหรับบทเรียนสัปดาห์นี้
1 พงศ์กษัตริย์ 11:1-6; มัทธิว 4:23-25; มัทธิว 15:22-28; มาระโก 7:24-30; กิจการ 10:34, 35; มัทธิว 8:10

> <p>ข้อควรจำ</p>
> “แล้วพระเยซูตรัสตอบนางว่า ‘หญิงเอ๋ย ความเชื่อของท่านก็มาก ให้เป็นไปตามความต้องการของท่านเถิด’ แล้วลูกสาวของนางก็หายเป็นปกติตั้งแต่เวลานั้น” (มัทธิว 15:28)

พระเจ้าผู้ทรงเปี่ยมด้วยความรักทรงแสวงหาบุตรธิดาที่หลงหายไปตั้งแต่เริ่มแรก (ปฐมกาล 3:9) และจนถึงทุกวันนี้ พระเจ้าผู้เปี่ยมด้วยความรักองค์เดียวกันนี้ยังคงพยายามเข้าถึงผู้ที่หลงหาย (ดูใน วิวรณ์ 14:6-12) รวมถึงผู้ที่หลงหายในเมืองต่าง ๆ ในปี 2018 องค์การสหประชาชาติเผยแพร่ผลการวิจัยล่าสุด ซึ่งระบุว่า 55% ของประชากรโลกอาศัยอยู่ในเขตชุมชนเมือง และจำนวนนี้จะเพิ่มขึ้นอีกเป็น 68% ภายในปี 2050 เราไม่มีทางเลือก เราต้องประกาศกับผู้ที่อยู่ในเมืองต่าง ๆ

กระนั้น ผู้คนของพระเจ้าหลายคนก็ทำเหมือนโยนาห์เมื่อได้รับการทรงเรียกให้ไปประกาศในเมือง ไม่ว่าจะด้วยเหตุผลใดก็ตาม พวกเขาต่างหนีจากงานที่ได้รับการทรงเรียก “เพราะว่าสิ่งที่เขียนไว้ในสมัยก่อนนั้น ก็เขียนไว้เพื่อสั่งสอนเรา เพื่อเราจะได้มีความหวังโดยความทรหดอดทน และโดยการหนุนใจจากพระคัมภีร์” (โรม 15:4) ซึ่งรวมถึงสิ่งที่เขียนเกี่ยวกับโยนาห์ด้วย

เมื่อพระเยซูทรงอยู่บนโลกนี้ พระองค์ไม่เพียงแต่ทำพันธกิจกับผู้ที่อาศัยในเมืองต่าง ๆ ของอิสราเอล แต่ทรงทำกับคนต่างชาติด้วย คือผู้ที่ไม่ได้มีเชื้อชาติยิวหรือผู้ที่ได้รับการทรงเลือก

สัปดาห์นี้เราจะศึกษาถึงเรื่องราวพันธกิจของพระคริสต์ในเมืองไทระและเมืองไซดอนในพระคัมภีร์ และนำบทเรียนต่าง ๆ ที่ได้รับมาใช้กับชีวิตของเราในทุกวันนี้