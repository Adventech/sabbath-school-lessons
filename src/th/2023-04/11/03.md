---
title:  การเสาะหาฝูงชน
date:   11/12/2023
---

แม้จะมีความท้าทายทั้งภายนอกและภายใน พระเยซูยังทรงเรียกเราให้ทำพันธกิจในเมืองต่าง ๆ

`อ่าน มัทธิว 9:35-38 ข้อพระคัมภีร์นี้สอนเราเกี่ยวกับพันธกิจเพื่อผู้คนในเมืองหรือสถานที่ที่มีผู้คนมากมายอย่างไร`

พระเยซูรู้สึกสงสารคนจำนวนมากที่อยู่ในเมืองต่าง ๆ ลูกา 19:41 บรรยายถึงครั้งที่พระเยซูทรงกันแสงเพื่อกรุงเยรูซาเล็ม เราอาจไม่เข้าใจถึงความรักอันลึกซึ้งของพระเยซูที่มีต่อบุตรธิดาของพระองค์ แม้แต่กับ “สังคมไร้ตัวตน” ที่อาศัยอยู่ในเมือง ด้วยเหตุนี้ พระเยซูจึงทรงบอกให้เราอธิษฐานใน มัทธิว 9:38 เพื่อว่าแรงบันดาลใจและจิตใจของเราจะเป็นเหมือนพระองค์

`อ่าน มัทธิว 4:23-24 เมื่อพระเยซูทรงเริ่มพันธกิจ ผู้คนมาหาพระองค์จากที่ต่าง ๆ พวกเขามาจากที่ไหนกัน`

เราเห็นได้จาก มัทธิว 4:25 ว่าฝูงชนที่มาติดตามพระเยซูมาจากแคว้นกาลิลี แคว้นทศบุรี กรุงเยรูซาเล็ม และจากแคว้นยูเดียไปทางทิศใต้ นอกจากสะมาเรียแล้ว ยังมีเมืองใดที่ขาดหายไปอีก บริเวณชายฝั่งของเมืองไทระและไซดอน ซึ่งเป็นส่วนหนึ่งของฟีนิเซีย ตลอดชายฝั่งทะเลเมดิเตอร์เรเนียนและทางตะวันออกเฉียงเหนือของแคว้นกาลิลี บัดนี้เราเข้าใจแล้วว่าเหตุใดพระเยซูจึงเสด็จไปยังบริเวณนี้ การเดินทางไปยังแคว้นไทระและไซดอนครั้งนี้เป็นหนึ่งในการเดินทางข้ามวัฒนธรรมของพระเยซู

“หลังจากที่พระองค์เผชิญหน้ากับพวกฟาริสีแล้ว พระเยซูเสด็จออกจากเมืองคาเปอรนาอุม และข้ามแคว้นกาลิลีไปยังแดนเทือกเขาที่ชายแดนฟีนิเซีย เมื่อมองไปทางทิศตะวันตก พระองค์จะทอดพระเนตรเห็นเมืองโบราณของเมืองไทระและไซดอน ซึ่งแผ่ขยายอยู่บนที่ราบเบื้องล่าง พร้อมด้วยวิหารของคนนอกศาสนา ราชวังอันวิจิตรตระการตาและคูหาการค้าขาย และท่าเรือที่เต็มไปด้วยสินค้า” (เอลเลน จี. ไว้ท์, ผู้พึงปรารถนาแห่งปวงชน, หน้า 399)

`เราจะช่วยให้ผู้คนเห็น “ราชวังอันวิจิตรตระการตาและคูหาการค้าขาย” นั้นไร้ประโยชน์เพียงใด และช่วยให้เห็นว่าเหตุใดพวกเขาจึงต้องการพระเยซูได้อย่างไร`