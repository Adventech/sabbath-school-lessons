---
title:  “ไล่นางไปเสียเถิด”
date:   13/12/2023
---

ในย่านที่เข้าไม่ถึงของเมือง มีคนจำนวนมากที่รอคอยความหวัง อะไรขัดขวางคนของพระเจ้าจากการนำความหวังแห่งพระเมสสิยาห์ไปยังเมืองต่าง ๆ ในสมัยของพระคริสต์ เช่น เมืองไทระและไซดอน กล่าวคือ ชาตินิยม ความหยิ่งยโส และอคติทำให้คนของพระเจ้ามืดบอด ไม่มีโอกาสเห็นคนที่อยู่ใกล้ที่สุดที่ปรารถนาความหวังดังที่คำพยากรณ์แห่งการเสด็จมาครั้งแรกบอกไว้ล่วงหน้า เมืองต่าง ๆ ในทุกวันนี้ มีประชากรหลากหลายกลุ่มที่พระเยซูคริสต์ประสงค์ให้ผู้คนของพระองค์แบ่งปัน “ความหวังอันสูงสุด” แห่งการเสด็จมาครั้งที่สอง (ทิตัส 2:13) และเช่นเดียวกับที่พระเยซูไม่ใส่ใจว่าพวกเขาจะมีสัญชาติหรือเชื้อชาติอะไร เราก็ไม่ควรใส่ใจเช่นกัน

`อ่าน กิจการ 10:9-16, 28, 34, 35 คุณจะสรุปบทเรียนที่พระวิญญาณบริสุทธิ์ทรงสอนในข้อเหล่านี้อย่างไร`

ขณะที่กำลังรอรับประทานอาหารมื้อเที่ยง เปโตรได้เห็นนิมิตภาพของผ้าปูโต๊ะผืนใหญ่ที่เต็มไปด้วยสัตว์และนกที่ไม่สะอาด ในนิมิตนั้นมีคนบอกเขาให้ลุกขึ้นและรับประทานสัตว์เหล่านี้ถึงสามครั้ง พระเจ้าทรงใช้นิมิตนี้เพื่อปะทะกับความเย่อหยิ่งทางศาสนาของเปโตรและความอคติต่อคนต่างชาติ “แล้วเปโตรจึงกล่าวว่า “ข้าพเจ้าเห็นจริงแล้วว่าพระเจ้าไม่ทรงลำเอียง ทุกคนในทุกชนชาติที่เกรงกลัวพระองค์ และประพฤติตามทางชอบธรรมก็เป็นที่ชอบพระทัยพระองค์” (กิจการ 10:34, 35)

ด้วยพื้นฐานจากเรื่องนี้ ให้เราทบทวนเรื่องราวของเราเพื่อเรียนรู้บทเรียนจากเมืองไทระและไซดอน ให้เราดูอีกครั้งถึงพระเยซูและปฏิกิริยาของพระองค์ต่อมารดาคนนั้น เหล่าสาวกได้บทเรียนอะไรจากสถานการณ์ครั้งนี้ที่เกี่ยวเนื่องกับนิมิตของเปโตร เราจะใช้บทเรียนนี้กับชีวิตของเราในปัจจุบันอย่างไร และโดยเฉพาะต่อการทรงเรียกของพระคริสต์เพื่อทำพันธกิจของพระองค์ในเมืองต่าง ๆ อคติอะไรที่ทำให้เราไม่เห็นความต้องการของคนในเมือง พระเจ้าทรงให้โอกาสอะไรแก่เราในเมืองต่าง ๆ เพื่อให้เราเข้าใจในพันธกิจของเรามากขึ้น และเพื่อเผชิญกับอคติ ชาตินิยม และความเย่อหยิ่งฝ่ายจิตวิญญาณของเรา

พระเยซูทรงสอนเหล่าสาวกอย่างอดทน สาวกผู้ซึ่งยังไม่เข้าใจอย่างถ่องแท้ว่าแผนการแห่งความรอดอันยิ่งใหญ่ของพระเจ้ามีไว้เพื่อครอบครัวมนุษย์ทั้งปวง ไม่ใช่เพียงแค่ชนชาติเดียวหรือชนกลุ่มน้อยในชนบท พระวิญญาณบริสุทธิ์จะทรงช่วยเราให้เอาชนะอคติและความลำเอียงเพื่อให้พันธกิจของเราในเมืองต่าง ๆ สำเร็จ

`อ่าน กาลาเทีย 2:11-13 ข้อพระคัมภีร์นี้สอนเราถึงความยากในการขจัดอคติที่เราได้รับการสั่งสอนมาตั้งแต่เด็กอย่างไร`