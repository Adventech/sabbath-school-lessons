---
title:  ความเชื่อในแผ่นดินโลกหรือ
date:   14/12/2023
---

พระเยซูทรงถามคำถามนี้ในตอนท้ายของคำอุปมาเรื่องหนึ่งของพระองค์ใน ลูกา 18:8 “แต่เมื่อบุตรมนุษย์มา ท่านยังจะพบความเชื่อในแผ่นดินโลกหรือ” พวกเราในฐานะที่เป็นสาวกของพระคริสต์ในปัจจุบัน เราจำเป็นต้องรู้ว่าพระเยซูทรงแสวงหาอะไร เราจะเห็นจากเรื่องนี้ว่า พระเยซูกำลังมองหาความเชื่อที่ส่องสว่างแม้ในความมืด

`อ่าน มัทธิว 8:10, 13; มัทธิว 9:2; มัทธิว 20:29-34; มาระโก 2:5; มาระโก 10:46-52 และลูกา 18:35-43 จากข้อพระคัมภีร์เหล่านี้ พระเยซูทรงบรรยายว่าผู้ใดมีความเชื่อ`

รายชื่อนี้รวมถึงผู้คนที่มีความเชื่อที่ส่องสว่างแม้ในเมืองที่มืดมิด ในเมืองคาเปอรนาอุม พระเยซูทรงเน้นให้เห็นว่ามีผู้คนมากมายที่มีความเชื่อ เราจะเห็นนายร้อยที่ไม่เชื่อในพระเจ้ากลับใจใหม่ด้วยความเชื่ออันยิ่งใหญ่ในมัทธิว 8:10, 13 เราอ่านถึงเรื่องราวของเพื่อนสี่คนที่เปี่ยมด้วยความเชื่อที่ได้รื้อหลังคาเพื่อหย่อนเพื่อนที่เป็นคนง่อยลงมาหาพระเยซู (มัทธิว 9:2; มาระโก 2:5) เราจะพบกับบารทิเมอัส อดีตชายตาบอดผู้ที่มีความเชื่อส่องสว่างในเมืองเยรีโคในมาระโก 10

ในขณะเดียวกัน เราก็คาดหวังว่าบรรดาประชากรของพระเจ้าคงจะมีความเชื่อที่ยิ่งใหญ่ แต่กระนั้นแม้แต่ในนาซาเร็ธบ้านเกิดของพระเยซู ก็พบแค่เพียงความเชื่ออันน้อยนิด หรือแม้แต่ความไม่เชื่อเลย ซึ่งเป็นปัจจัยจำกัดการทำพันธกิจของพระคริสต์ พระเยซูตรัสถึงชนชาติอิสราเอลท่ามกลางบรรดาสาวกของพระองค์ว่า “โอ พวกมีความเชื่อน้อย” (มัทธิว 6:30; มัทธิว 8:26; มัทธิว 14:31; มัทธิว 16:8) และพระเยซูทรงกล่าวในมัทธิว 17:17 ว่า “โอ นี่เป็นยุคที่ขาดความเชื่อและวิปลาส”

บทเรียนประการหนึ่งที่เรานำมาปรับใช้กับทุกวันนี้ได้คือ เราอาจพบความเชื่อได้ในสถานที่ที่เราคาดไม่ถึง นั่นคือ ในเมืองต่าง ๆ ของชาวต่างชาติ ท่ามกลางคนต่างศาสนา และผู้คนที่มีศาสนาที่แตกต่างออกไป เราจะต้องเข้าไปในเมืองต่าง ๆ ด้วยความถ่อมใจเหมือนดังที่พระเยซูทรงทำ แสวงหาผู้ที่เมื่อได้รับฟังความจริงจะตอบสนองด้วยความเชื่อแห่งความรอดในพระเยซู และแน่นอนว่ามีคนเช่นนี้อยู่ตามสถานที่เหล่านั้นจริง ๆ

`ท้าทายให้ทำ: ลองเปิดใจของคุณด้วยการอธิษฐานทูลขอความเชื่อมากยิ่งขึ้น เพื่อแบ่งปันความรักแก่คนที่อยู่ใกล้และไกล`

`ท้าทายเพิ่มเติม: คุณรู้จักกับพระเยซูและข่าวทูตสวรรค์สามองค์อันล้ำค่าได้อย่างไร เขียนพระพรฝ่ายจิตวิญญาณสามประการที่คุณเคยได้รับจากพระเยซูในชีวิตส่วนตัวของคุณ แบ่งปันแนวคิดในชั้นเรียนสะบาโต`