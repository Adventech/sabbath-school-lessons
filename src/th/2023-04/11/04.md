---
title:  เมืองไทระและไซดอน
date:   12/12/2023
---

นักวิชาการพระคัมภีร์เชื่อว่า พระกิตติคุณของมัทธิวเขียนขึ้นโดยเฉพาะเพื่อผู้อ่านชาวยิว และพระธรรมมาระโกเขียนขึ้นโดยคำนึงถึงผู้อื่นชาวต่างชาติเป็นหลัก การที่เรารู้ความแตกต่างนี้ในขณะที่ศึกษาพระกิตติคุณ เป็นสิ่งสำคัญสำหรับเรา

`อ่าน มัทธิว 15:22-28 และมาระโก 7:24-30 คุณเห็นความแตกต่างในการบรรยายถึงหญิงคนหนึ่งอย่างไรบ้างจากพระคัมภีร์สองตอนนี้`

สังเกตวิธีที่มัทธิวบรรยายมารดาคนหนึ่ง โดยกล่าวถึงสัญชาติและเชื้อชาติของเธอ คือชาวคานาอัน มาระโกซึ่งได้รับการดลใจจากพระวิญญาณบริสุทธิ์ใช้คำศัพท์เพิ่มเติมเพื่ออธิบายมารดาคนนี้ว่าเป็น “กรีก” หรือ “คนต่างศาสนา” จากนั้นจึงให้ข้อมูลเพิ่มเติมว่า เธอมี “เชื้อชาติซีเรียฟีนิเซีย” คำนี้ถูกใช้ในพระคัมภีร์ครั้งนี้ครั้งเดียว

พิจารณาว่าเรื่องราวนี้ในมัทธิว 15 จะส่งผลต่อผู้อ่านหลักที่มีภูมิหลังและมุมมองแบบชาวยิวอย่างไร ผู้อ่านของมัทธิวจะมองว่ามารดาคนนี้เป็นคนนอกศาสนาที่ถูกดูหมิ่น อาจเป็นเพราะมาจากประสบการณ์ในอดีตของชาวยิวที่มีต่อชาวคานาอันในฐานะกลุ่มคนที่บูชารูปเคารพ ซึ่งวิถีชีวิตและการปฏิบัติที่ชั่วร้ายของพวกเขาเป็นอุปสรรคต่อชนชาติของพวกเขามาช้านาน แม้แต่สาวกของพระคริสต์ไม่อาจคิดว่าเป็นไปได้ที่หญิงคนนี้จะมีความเชื่อและเป็นส่วนหนึ่งในอาณาจักรของพระเจ้า

ส่วนผู้อ่านมาระโก 7 ที่เป็นคนต่างชาติก็ตอบสนองแตกต่างจากผู้อ่านของมัทธิว คนต่างชาติไม่ได้มีประสบการณ์แบบเดียวกับที่ชาวยิวมีต่อชาวคานาอัน แต่กลับกัน คนต่างชาติกลับถูกระบุว่าเป็นพวกเดียวกับหญิงคนนี้ “เป็นชาวกรีก เป็นคนต่างศาสนา” พระเยซูทรงรักษาคนหนึ่งในพวกของเขา สำหรับคนต่างชาติแล้ว หญิงคนนี้จะถูกมองว่าเป็นมารดาที่รักลูกสาวของตน ผู้เป็นห่วงชะตากรรมของลูกสาวของเธอและต้องการให้พระอาจารย์รักษา โดยไม่คำนึงถึงภูมิหลังทางเชื้อชาติและสัญชาติของผู้เป็นแม่

“พระคริสต์มิได้ทรงตอบสนองคำขอของหญิงผู้นี้ในทันที พระองค์ทรงกระทำต่อผู้คนที่ถูกดูหมิ่นเช่นเดียวกับชาวยิว ในการกระทำเช่นนั้นพระองค์ทรงตั้งใจที่จะให้เหล่าสาวกรู้สึกประทับใจกับท่าทีที่เย็นชาและไร้หัวใจตามแบบที่ชาวยิวจะปฏิบัติในกรณีเช่นนี้ ดังที่ให้เห็นได้จากการตอบรับของพระองค์ต่อหญิงคนนี้ และท่าทีเมตตาซึ่งพระองค์ต้องการให้พวกเขามีต่อกรณีเช่นนี้ ดังที่เห็นได้จากการประทานตามคำร้องขอของเธอในภายหลัง” (เอลเลน จี. ไว้ท์, ผู้พึงปรารถนาแห่งปวงชน, หน้า 400)

`อ่าน 1 ยอห์น 2:2 ข้อนี้บอกอะไรแก่เราถึงการที่เราทุกคนต่างเหมือนกันในสายพระเนตรของพระเจ้า`