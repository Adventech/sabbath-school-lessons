### พันธกิจของพระเจ้า – พันธกิจของเรา

หลายปีก่อน นิตยสารแอ๊ดเวนตีสฉบับหนึ่งของเราตีพิมพ์คำอุปมาเกี่ยวกับหนองน้ำที่น่ากลัว เมื่อผู้คนเดินผ่านไปมาตามเส้นทางเดินที่ผ่านกลางหนองน้ำนั้น พวกเขามักจะตกลงไป เสียงร้องเฮือกสุดท้ายของคนเหล่านั้นสามารถได้ยินไปทั่วหมู่บ้านใกล้เคียง ฟังดูน่ากลัวมาก

ประชาชนจึงจัดตั้งสภาหมู่บ้านขึ้น อันที่จริง พวกเขาจัดสภาหมู่บ้านหลายแห่ง มีการนำเสนอทฤษฎีและบทความต่าง ๆ เพื่อวิเคราะห์สาเหตุและบางครั้งก็เสนอแนวทางแก้ไข แต่ไม่เคยทำอะไรได้นอกจากการนัดพบปะพูดคุยกันในครั้งต่อไป การปรึกษาหารือดำเนินไปหลายปี หลายคนเขียนวิทยานิพนธ์ในหัวข้อนี้ วิทยากรหลายคนได้รับเชิญให้เข้ามาบรรยาย มีการเปิดท้ายขายของเพื่อระดมทุนในการจัดเตรียมอาหารให้กับผู้เสียสละที่ต้องมานั่งประชุมกันหลายชั่วโมง ท้ายที่สุด จึงได้ระดมเงินเพื่อสร้างห้องประชุมกันเสียงเพื่อไม่ให้เสียงร้องคร่ำครวญของผู้กำลังเสียชีวิตรบกวนการอภิปรายที่กำลังดำเนินอยู่ แต่ไม่มีใครทำอะไรเพื่อช่วยคนเหล่านั้นที่กำลังเดือดร้อนได้เลย และไม่มีใครทำอะไรเพื่อพยายามหยุดผู้คนจำนวนมากจากการเดินผ่านกลางหนองน้ำนั้น พวกเขาได้แต่ปรึกษาหารือกัน

คริสตจักรโดยรวมและโดยเฉพาะสมาชิกในชั้นเรียนสะบาโตของคุณคงไม่อยากเป็นเหมือนผู้คนในหมู่บ้านนั้น เราชอบเวลาที่อยู่ด้วยกันเพื่ออธิษฐาน ขบคิด แบ่งปัน และสนทนา แต่เราต่างต้องการไปให้ไกลกว่านี้ และทำบางสิ่งเพื่อคนรอบข้างและกับคนเหล่านั้น เราต้องการสร้างความแตกต่างในชุมชนของเราและทั่วโลก เราต้องการให้งานเสร็จสิ้น และเราต้องการให้พระเยซูเสด็จกลับมา

คู่มือศึกษาพระคัมภีร์ชั้นผู้ใหญ่ของโรงเรียนสะบาโตประจำไตรมาสนี้ ออกแบบมาเพื่อมุ่งความสนใจไปที่การออกไปประกาศและทำบางสิ่งบางอย่าง เราจะศึกษาเรื่องราวที่ยอดเยี่ยมมากมายในพระคัมภีร์ เราจะอ่านเกี่ยวกับประสบการณ์ที่น่าตื่นเต้น พร้อมกับคำบรรยายเพื่อให้เห็นภาพ เราจะได้รับข้อมูลต่าง ๆ ที่ช่วยเราในการออกไปเป็นพยานให้กับเพื่อนบ้าน (โดยเฉพาะสำหรับผู้ที่ไม่มีภูมิหลังของคริสเตียน) แต่สิ่งเหล่านี้จะเป็นเพียงตัวอย่างและแรงดลใจแก่เรา จุดเน้นที่แท้จริง หัวใจที่แท้จริงของแต่ละบทเรียนอยู่ที่บทเรียนวันพฤหัสบดีของแต่ละสัปดาห์ ซึ่งเป็นการท้าทายให้เราออกไปและทำบางสิ่งบางอย่าง

บทเรียนได้แบ่งปันข้อมูลเชิงลึกทางวิทยาศาสตร์ จัดหาเครื่องมือและแนวคิดให้คุณได้นำไปใช้ ส่วนหนึ่งในบทเรียนของทุก ๆ วันพฤหัสบดี จะเป็นประเด็นของการท้าทายให้ลงมือทำ ซึ่งจะเริ่มต้นด้วยเรื่องที่ง่าย ๆ และเมื่อไตรมาสดำเนินไป ความท้าทายก็จะเพิ่มขึ้นเล็กน้อย เป้าหมายคือ ให้เราแต่ละคนตอบรับคำท้าทาย อธิษฐานขอพระวิญญาณบริสุทธิ์ให้นำทางเรา นำสิ่งที่เราได้เรียนรู้ไปใช้ และใช้เวลาสองสามนาทีในสัปดาห์ถัดไปเพื่อพูดคุยกันว่าเราได้ทำอะไรไปบ้าง อย่างไรก็ตาม นี่ไม่ใช่เวลาแห่งการโอ้อวด แต่เป็นเวลาแห่งการแบ่งปัน ทั้งสิ่งที่สำเร็จด้วยดีและสิ่งที่ไม่สำเร็จ ขณะที่เราแบ่งปัน ให้สมาชิกในชั้นเรียนช่วยกันคิดหาแนวทางต่าง ๆ เพื่อรายชื่อของผู้ที่เราจะอธิษฐานเผื่อจะขยายยาวมากขึ้น (ทั้งของส่วนตัวและส่วนรวม)

ท้ายที่สุดแล้ว ทางทีมจัดทำหวังว่าไตรมาสนี้จะเป็นที่จดจำของทุก ๆ คน แต่ไม่ใช่เรื่องราวเพื่อจดจำและน่าสนใจ หรือแนวคิดทาง ศาสนศาสตร์ที่ลึกซึ้ง แต่เป็นความปรารถนาของเรา ซึ่งเมื่อเราทุกคนมองย้อนกลับไปในไตรมาสนี้ ขอให้เป็นช่วงเวลาที่พระวิญญาณบริสุทธิ์ทำงานผ่านความพยายามอันถ่อมตนของเราและทำการอัศจรรย์ในพันธกิจของเรา เพื่อถวายพระเกียรติและรัศมีภาพแด่พระนามของพระองค์

ศูนย์การประกาศทั่วโลก (Global Mission Centers) ก่อตั้งขึ้นครั้งแรกโดยสำนักงานใหญ่ในปี 1980 โดยดำเนินการภายใต้การกำกับดูแลของเจ้าหน้าที่สำนักงานใหญ่ของแอ๊ดเวนตีส ปัจจุบันมีศูนย์ประกาศหกแห่ง จุดประสงค์เพื่อช่วยเหลือคริสตจักรที่เริ่มต้นกับกลุ่มผู้เชื่อใหม่ให้ดำเนินไปได้อย่างมีประสิทธิภาพมากขึ้นท่ามกลางกลุ่มคนที่ไม่ใช่คริสเตียนทั่วโลก

ขณะที่เขียนบทเรียนเล่มนี้ ผู้อำนวยการของศูนย์การประกาศเหล่านี้คือ (Petras Bahadur, Richard Elofer, Kleber Gonçalves, Clifmond Shameerudeen, Doug Venn, Greg Whitsett) ได้รับคำแนะนำจาก Gary Krause (ผู้อำนวยการแอ๊ดเวนตีสมิชชัน), Homer Trecartin (ผู้อำนวยการเกษียณศูนย์การประกาศทั่วโลก) and Jeff Scoggins (ผู้อำนวยการฝ่ายวางแผนงานศูนย์การประกาศ) ได้ร่วมกันเขียนคู่มือศึกษาพระคัมภีร์สำหรับบทเรียนชั้นผู้ใหญ่เล่มนี้ หากต้องการข้อมูลเพิ่มเติม โปรดติดต่อ www.GlobalMissionCenters.org