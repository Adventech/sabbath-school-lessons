---
title:  วิธีของพระคริสต์เท่านั้น
date:   20/11/2023
---

`เรื่องราวจากข้อพระคัมภีร์ต่อไปนี้สอนเราเกี่ยวกับการประกาศกับผู้ที่ขัดสนอย่างไร ยอห์น 5:1-9, มาระโก 1:23-28`

นางเอลเลน จี. ไว้ท์เขียนขั้นตอนห้าประการถึงวิธีการของพระเยซูในการประกาศให้กับคนที่ต้องการความช่วยเหลือโดยเฉพาะ “วิธีการของพระคริสต์เท่านั้นที่จะช่วยให้เข้าถึงผู้คนได้อย่างสำเร็จ พระผู้ช่วยให้รอดทรงคลุกคลีกับผู้คนเหมือนคนคนหนึ่งที่ปรารถนาดีต่อพวกเขา พระองค์ทรงแสดงความเห็นอกเห็นใจ ปรนนิบัติตามความต้องการ และได้ใจของพวกเขา แล้วพระองค์จึงทรงตรัสสั่งว่า ‘จงตามเรามา’ ” (เอลเลน จี. ไว้ท์, มหัศจรรย์แห่งการรักษา, หน้า 143)

ขั้นตอนแรก เราต้องคลุกคลีกับผู้ที่ต้องการความช่วยเหลือ ให้เวลาทำความรู้จักกับพวกเขา และเข้าใจความต้องการของพวกเขาด้วยความตั้งใจที่จะทำดีเพื่อพวกเขา มองดูสิ่งที่พระเยซูได้ทรงกระทำกับคนง่อยที่สระน้ำ พระเยซูประทับอยู่ที่นั่น ท่ามกลาง “คนป่วยจำนวนมาก มีทั้งคนตาบอด คนง่อย และคนเป็นอัมพาต” (ยอห์น 5:3)

ขั้นตอนที่สอง เราต้องแสดงความเห็นอกเห็นใจ การทำเช่นนี้อาจเป็นเรื่องท้าทายในบางครั้ง เหตุเพราะความไม่ไว้เนื้อเชื่อใจ และเพราะบางครั้งผู้คนใช้ความเมตตาเป็นเครื่องมือในการเอาชนะใจ แล้วก็ล่วงละเมิดในภายหลัง อย่างไรก็ตาม พระเจ้าทรงเรียกเราให้เห็นอกเห็นใจโดยไม่หวังสิ่งตอบแทน

ขั้นตอนที่สาม คือการเข้าถึงความต้องการของพวกเขา ซึ่งเป็นการกระทำที่มากกว่าเพียงแค่คำพูด การเข้าถึงความต้องการของเพื่อนหรือคนแปลกหน้าจะต้องเป็นการกระทำ พระเยซูตรัสกับชายง่อย ทรงถามเขาว่าต้องการอะไร จากนั้นจึงทรงทำการอัศจรรย์ให้เขา ในเรื่องราวของชายที่ถูก “วิญญาณชั่วเข้าสิง” พระเยซูทรงเข้าควบคุมสถานการณ์ได้อย่างสมบูรณ์ ทรงทำเพื่อชายผู้ไร้ซึ่งหนทาง ในสิ่งที่เขาไม่อาจทำเองได้

ขั้นตอนที่สี่ เอาชนะใจพวกเขา เมื่อเราเข้าถึงผู้คน เมื่อเราช่วยเหลือพวกเขา พวกเขาจะเรียนรู้ที่จะไว้วางใจเราและสิ่งที่เราพูดกับพวกเขา และเมื่อเราพูดคุยกับพวกเขาถึงเรื่องราวของพระเยซู พวกเขาก็จะเปิดใจที่จะรับฟังมากยิ่งขึ้น พระเยซูมิได้ทรงต้องการเพียงเพื่อรักษาพวกเขาทางด้านร่างกายเท่านั้น พระองค์ประสงค์ให้พวกเขามีชีวิตนิรันดร์ในพระองค์ (ดูใน ยอห์น 10:10)

ขั้นตอนสุดท้าย คือการช่วยพาพวกเขาเข้ามาหาพระเยซู ซึ่งเป็นการกระทำที่ต้องอาศัยความเชื่อจากทั้งคุณและคนที่คุณช่วยเหลือ

`โดยปกติแล้ว เราไม่อาจทำการอัศจรรย์แบบที่พระเยซูทรงกระทำได้ แต่มีวิธีใดบ้างที่เราสามารถเข้าถึงความต้องการของผู้ที่ไร้ที่พึ่ง`