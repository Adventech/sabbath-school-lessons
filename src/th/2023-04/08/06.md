---
title:  ความรักที่ยิ่งใหญ่กว่า
date:   23/11/2023
---

อย่างที่เราทราบกันดีว่า ความต้องการนั้นไม่มีวันสิ้นสุด หากคุณเต็มใจช่วยเหลือผู้อื่น คุณจะเห็นว่ามีโอกาสมากมาย ไม่ว่าจะเป็นเพื่อนสนิทหรือผู้ลี้ภัยที่อยู่ห่างไกล ผู้คนต่างต้องการความช่วยเหลือ และเราควรช่วยเหลือในสิ่งที่เราทำได้และในเวลาที่เราทำได้ พระเยซูทรงช่วยผู้ที่ไม่สามารถช่วยเหลือตนเองได้ตลอดระยะเวลาที่พระองค์ทรงทำพันธกิจบนโลกนี้ บางครั้งพระองค์ทรงเป็นผู้เริ่มต้นเข้าไปหาผู้ที่ต้องการความช่วยเหลือก่อน บางครั้งเพื่อนของผู้ต้องการความช่วยเหลือก็เป็นผู้เริ่มเข้าหาพระเยซูก่อน เช่นในกรณีของชายง่อยที่เพื่อน ๆ ช่วยหย่อนเขาลงมาจากหลังคา เพื่อมาพบกับพระเยซู

`“ไม่มีใครมีความรักยิ่งใหญ่กว่านี้ คือการสละชีวิตเพื่อมิตรสหายของตน” (ยอห์น 15:13) เราจะประยุกต์หลักการนี้ในพันธกิจของเราเพื่อผู้อื่นอย่างไร`

มิชชันนารีครอบครัวหนึ่งรับใช้ในตรินิแดดและโตเบโกเป็นเวลาหกปี ในสามปีแรกพวกเขาอาศัยอยู่ในชุมชนที่นับถือศาสนาฮินดูและมุสลิมเป็นส่วนใหญ่ ชาวฮินดูหลายคนบ่นว่าชาวคริสเตียนปฏิเสธคำเชิญชวนให้เข้าร่วมพิธีขอบคุณพระเจ้าประจำปีของพวกเขา วันหนึ่งครอบครัวคริสเตียนนี้ได้เข้าร่วมพิธีขอบคุณพระเจ้าของเพื่อนใหม่ชาวฮินดู พวกเขาทำตามแบบอย่างของพระเยซู กล่าวคือ พระองค์ทรงไปเยี่ยมเยียนเพื่อนฝูงของพระองค์เมื่อได้รับคำเชิญชวนให้ไปงานเฉลิมฉลองพิเศษที่พวกเขาจัดขึ้น อันที่จริงศาสนาฮินดูสอนว่าผู้มาเยือนหรือเพื่อนฝูงนำพรมาสู่บ้านของเจ้าภาพ

ให้เราลองพยายามหาเพื่อนใหม่ในสัปดาห์นี้ด้วยการเป็นพรแก่ใครสักคน ขั้นแรก ให้คุณสำรวจบริบทของคุณ ชุมชน หมู่บ้าน หรือเมืองที่คุณอาศัย คุณรู้จักผู้ลี้ภัยหรือผู้อพยพที่พักอาศัยในละแวกบ้านของคุณหรือไม่ หรือผู้คนที่อาศัยอยู่ตามถนนแถวบ้านของคุณล่ะ คุณรู้จักพวกเขาทั้งหมดนั้นแล้วหรือยัง ไม่ว่าสถานการณ์ของคุณจะเป็นอย่างไร แต่การผูกมิตรกับคนแปลกหน้าก็ไม่ใช่เรื่องง่ายเลย ให้เราอธิษฐานและทูลขอความช่วยเหลือจากพระเจ้ากันเถอะ พระองค์ทรงรู้จักทุกคนและรู้จักคนแปลกหน้าที่คุณจะเป็นเพื่อน จงจำไว้ว่า เป้าหมายคือการเป็นเพื่อนกับคนเหล่านั้น เพื่อที่คุณจะได้ช่วยเหลือด้วยการนำพวกเขาให้มารู้จักกับพระเจ้า

`ท้าทายให้ทำ: ทำความรู้จักกับชาวต่างชาติหรือผู้ที่ไม่ใช่ คริสเตียนที่อาศัยอยู่ในประเทศของคุณ Joshuaprojects.org เป็นแหล่งข้อมูลที่ดีที่คุณจะค้นหากลุ่มคนที่เข้าไม่ถึง`

`ท้าทายเพิ่มเติม: เลือกคนที่คุณรู้จัก หลังจากที่คุณตอบคำถามต่อไปนี้แล้ว ให้เริ่มต้นอธิษฐานเผื่อบุคคลนั้นอย่างสม่ำเสมอ`

* บุคคลนี้เป็นเพื่อนของฉัน ฉันดำเนินตามแบบอย่างมิตรภาพของพระเยซูหรือไม่
* ฉันรู้ถึงความต้องการในชีวิตของเขา/เธอหรือไม่
* ฉันจะนำเขา/เธอมาหาพระเยซูเพื่อรับการรักษาได้อย่างไร