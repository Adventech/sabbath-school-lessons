---
title:  ผู้ลี้ภัยและผู้อพยพ
date:   21/11/2023
---

หัวข้อเรื่องผู้ลี้ภัยและผู้อพยพได้กลายเป็นประเด็นถกเถียงกันอย่างถึงพริกถึงขิง โดยเฉพาะเนื่องจากในปัจจุบันมีจำนวนมากเหลือเกิน ไม่ว่าจะต้องพลัดจากถิ่นบ้านเกิดเมืองนอนด้วยเพราะสงคราม หรือภัยธรรมชาติ หรือเพื่อความหวังทางเศรษฐกิจที่ดีขึ้น ผู้คนนับล้านต้องพลัดพรากจากที่อยู่อาศัยและต้องการความช่วยเหลืออย่างสิ้นหวัง

มัทธิว 2:13, 14 กล่าวว่าพระเยซูทรงเป็นผู้ลี้ภัย โยเซฟและ มารีย์บิดามารดาบนแผ่นดินโลกของพระเยซูถูกสั่งให้หนีจากเบธเลเฮมในตอนกลางคืนและไปเสาะหาที่ลี้ภัยในอียิปต์ เพื่อให้รอดพ้นจากเงื้อมมือสังหารของเฮโรด พระคัมภีร์ไม่ได้บอกถึงประสบการณ์ของพวกเขาในอียิปต์ แต่ก็ไม่ยากที่จะจินตนาการว่าคงมีเรื่องท้าทายมากมาย บางทีอาจเป็นความท้าทายแบบเดียวกับที่ผู้ลี้ภัยเผชิญในปัจจุบันนี้ก็เป็นได้ อันที่จริง การที่ครอบครัวของพระเยซูเสาะหาที่ลี้ภัยในต่างแดน ปัจจุบันนี้ชาวมุสลิม พุทธ ฮินดู คริสต์ และผู้ที่ไม่นับถือศาสนาจำนวนมากต่างก็กำลังเสาะแสวงหาที่ลี้ภัยในดินแดนใหม่เช่นกัน

โดยทั่วไปแล้ว การผูกมิตรกับคนจากกลุ่มวัฒนธรรมและภาษาของเราเองก็ง่ายกว่า เพราะเราต่างมีหลายอย่างที่เหมือนกัน อย่างไรก็ตาม การหาจุดที่เหมือนกันกับผู้ลี้ภัยและผู้อพยพที่ดูแตกต่างจากเราและไม่พูดภาษาของเรา อีกทั้งที่ยังไม่นับถือศาสนาเดียวกันและไม่รับประทานอาหารที่คล้ายคลึงกันกับเรานั้นก็เป็นเรื่องที่ท้าทายมากยิ่งขึ้น ข่าวประเสริฐเรียกร้องให้เราออกจากสภาพความสุขสบายทางเผ่าพันธุ์ เชื้อชาติ และวัฒนธรรม และยื่นมือช่วยเหลือผู้ที่ต้องการความช่วยเหลือ ไม่ว่าเขาเหล่านั้นจะแตกต่างจากเราเพียงใด

`อ่าน เฉลยธรรมบัญญัติ 10:19; สดุดี 146:9; โรม 12:13; และเลวีนิติ 23:22 ใจความสำคัญอะไรในข้อพระคัมภีร์เหล่านี้ที่เราควรจะจดจำ`

เราจะช่วยเหลือผู้ลี้ภัยและผู้อพยพได้อย่างไร เป็นเรื่องยากเพราะในบางประเทศ การคลุกคลีและช่วยเหลือคนเหล่านี้อาจเป็นเรื่องไม่ถูกกฎหมาย กระนั้นเราควรจะทำในส่วนที่เราทำได้ ในวันเวลาที่ทำได้ ช่วยเหลือคนเหล่านี้ที่แน่นอนว่าต้องผ่านช่วงเวลาที่ยากลำบากในชีวิตมามากและต้องการความช่วยเหลือจากพวกเรา ดังนั้นไม่ว่าเราจะทำได้มากน้อยเพียงใด ก็ขอให้เรายื่นมือเข้าช่วยเหลือ

เริ่มต้นด้วยการอธิษฐาน จากนั้นค้นหาข้อมูลเกี่ยวกับผู้อพยพและผู้ลี้ภัย หลายแห่งมีองค์กรที่ดูแลคนเหล่านี้โดยเฉพาะ คุณอาจเริ่มช่วยงานกับองค์กรใดองค์กรหนึ่ง หรือคุณอาจจะร่วมมือกับโรงเรียน สะบาโตในโบสถ์ท้องถิ่นของคุณเริ่มพันธกิจเพื่อผู้ลี้ภัยและผู้อพยพก็ได้

`คุณจะทำอะไรได้บ้างเพื่อช่วยเหลือผู้ลี้ภัยหรือผู้อพยพที่คุณรู้จัก แม้จะเป็นเพียงสิ่งเล็กน้อยก็ตาม`