---
title:  ความเชื่อของเพื่อน
date:   19/11/2023
---

เรื่องราวอันทรงพลังในพระกิตติคุณเผยให้เห็นว่าชายกลุ่มหนึ่งต้องผ่านอะไรบ้างเพื่อพาคนที่ต้องการความช่วยเหลือ ซึ่งน่าจะเป็นเพื่อนของพวกเขา ไปพบกับพระเยซู เราสามารถเรียนรู้จากสิ่งที่เกิดขึ้นในเรื่องนี้ได้ บางครั้งเราต้องลงแรงอย่างมากเพื่อที่จะช่วยเหลือผู้ที่ตกทุกข์ได้ยาก

`อ่าน ลูกา 5:17-26 (ดูใน มัทธิว 9:1-8; มาระโก 2:3-12) เราได้รับบทเรียนอะไรจากเรื่องนี้ที่เกี่ยวกับพันธกิจและการประกาศ
`
ชายเหล่านี้รับหน้าที่ในการดูแลเพื่อน โดยการนำเขามาหาพระเยซู พระเจ้ากำลังเรียกให้เราเป็นเหมือนเพื่อนของชายง่อยคนนี้ที่นำคนขัดสนมาหาพระเยซูคริสต์ งานนี้จำเป็นต้องมีความเชื่อ การกระทำ ความอดทน และความเต็มใจ ชายเหล่านี้มาหาพระเยซู แต่ก็ต้องพบกับอุปสรรค พวกเขาไม่สามารถพาเพื่อนที่ช่วยเหลือตนเองไม่ได้มาหาพระเยซูด้วยวิธีปกติ แต่พวกเขาก็ไม่ยอมแพ้ พวกเขากลับพบกับวิธีใหม่ ๆ ในการนำชายคนนี้มาหาพระเยซูคริสต์ คือการห้อยเพื่อนลงมาจากหลังคา แต่กระนั้นตามที่ลูกาเขียนไว้ พระเยซูก็ทรงพอพระทัยกับสิ่งที่พวกเขาทำ (ดูใน ลูกา 5:20)

พระเยซูทรงปรารถนาให้เรานำเพื่อนที่หมดหนทางมายังพระองค์ พระคัมภีร์กล่าวถึงพระเยซูว่าเป็นแพทย์ผู้ประเสริฐที่ประสงค์จะให้อภัยและรักษาผู้ที่ทนทุกข์ ไม่ว่าเขาจะเป็นใครก็ตาม

นางเอลเลน จี. ไว้ท์ ท้าทายให้เราช่วยเหลือผู้ที่หมดหนทาง “อย่ารอช้าที่จะต้องให้บอกถึงหน้าที่ของคุณ จงเปิดตาและดูว่าใครอยู่รอบตัวคุณ จงทำความคุ้นเคยกับคนไร้ที่พึ่ง คนที่ต้องทนทุกข์ และคนขัดสน จงอย่าซ่อนตัวจากพวกเขา และอย่าหาทางปฏิเสธความต้องการของพวกเขา ใครเป็นผู้ที่ถูกกล่าวถึงในพระธรรมยากอบ ใครคือผู้ที่มีธรรมะบริสุทธิ์ไร้มลทินแห่งความเห็นแก่ตัวและเสื่อมทราม ใครกันที่ร้อนรนที่จะทำทุกอย่างสุดกำลังเพื่อช่วยในแผนการแห่งความรอดอันยิ่งใหญ่” (เอลเลน จี. ไว้ท์, คำพยานสำหรับคริสตจักร, vol. 2, หน้า 29) พระเยซูพระองค์เองทรงสาธิตวิธีช่วยเหลือผู้ขัดสน และทรงเรียกให้เราทำเช่นเดียวกัน ประการแรก ให้เราไปเป็นเพื่อนกับพวกเขาก่อน จากนั้นเราจะได้รู้ถึงความต้องการของพวกเขา ท้ายที่สุดเราก็จะนำพวกเขาไปหาพระเยซูผู้ทรงเป็นองค์เดียวที่จะช่วยพวกเขาได้ นี่คือสิ่งที่ชายในเรื่องได้กระทำ เราควรจะกระทำเช่นเดียวกันไม่ว่าเราจะอยู่ในสถานการณ์ใดก็ตาม ช่วยนำผู้คนให้ไปหาพระผู้ทรงช่วยพวกเขาให้รอดได้ นั่นคือพระเยซู

`มีใครบ้างที่อยู่รอบตัวคุณในตอนนี้ที่ต้องการความช่วยเหลือ คุณจะทำอะไรเพื่อคนเหล่านี้`