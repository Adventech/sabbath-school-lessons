---
title:  พันธกิจเพื่อคนขัดสน
date:   18/11/2023
---

### อ่านข้อพระคัมภีร์สำหรับบทเรียนสัปดาห์นี้
ลูกา 5:17-26; ยอห์น 5:1-9, 12; เฉลยธรรมบัญญัติ 10:19; เลวีนิติ 23:22; มัทธิว 25:34-40; ยอห์น 15:13

> <p>ข้อควรจำ</p>
> “แล้วพระมหากษัตริย์จะตรัสตอบว่า ‘เราบอกความจริงกับท่านทั้งหลายว่า ซึ่งพวกท่านได้ทำกับคนใดคนหนึ่งที่เล็กน้อยที่สุดในพี่น้องของเรานี้ ก็เหมือนทำกับเราด้วย’ ” (มัทธิว 25:40)

ลูกา 5:17-26 ให้ตัวอย่างมากมายว่าพระเจ้าทรงช่วยเหลือคนขัดสนอย่างไร บางครั้งพระเจ้าทรงใช้ผู้อื่นให้ช่วยเหลือเรา หรือพระองค์ทรงใช้เราให้ช่วยเหลือผู้อื่น ซึ่งอาจเป็นงานท้าทาย แต่จะให้ผลตอบแทนที่ยิ่งใหญ่ เรากระทำตามแบบอย่างของพระเยซูคริสต์ด้วยการช่วยเหลือผู้ที่ต้องการความช่วยเหลือ บางครั้งก็เป็นเรื่องง่ายที่จะบอกว่าใครต้องการความช่วยเหลือ แต่ในบางเวลาก็ยากที่จะรู้ได้ ไม่ว่าสถานการณ์จะเป็นอย่างไร เราได้รับการทรงเรียกให้เป็นผู้ช่วยของพระเจ้าในการช่วยเหลือคนที่ขัดสน โดยไม่คำนึงถึงภูมิหลังของคนเหล่านั้น

พระคัมภีร์สนับสนุนให้เราเข้าถึงคนที่เรายังไม่รู้จัก และโดยการชนะใจเขาเหล่านั้น เราก็เรียนรู้วิธีที่จะช่วยพวกเขาให้พบกับพระเยซู

หัวข้อของบทเรียนสัปดาห์นี้คือ “พันธกิจเพื่อคนขัดสน” แสดงให้เห็นว่าพระเจ้าทรงมีแผนการให้เราเข้าถึงผู้ขัดสนด้วยหลากหลายวิธี ความต้องการของแต่ละคนอาจเป็นทางด้านร่างกาย อารมณ์ การเงิน หรือแม้แต่ทางสังคม เช่น บางคนอาจถูกขับไล่จากชุมชนหรือครอบครัวของตน ไม่ว่าความต้องการจะเป็นเช่นไร เราต้องพร้อมที่จะทำในสิ่งที่เราสามารถช่วยได้ นี่คือใจความสำคัญของความหมายของการเป็นคริสเตียนและพันธกิจ