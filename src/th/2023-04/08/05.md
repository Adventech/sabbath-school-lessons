---
title:  การช่วยเหลือผู้ถูกทำร้าย
date:   22/11/2023
---

มีใครบ้างที่ไม่เคยพบเจอว่าโลกของเรานั้นเจ็บปวดเพียงใด ไม่ว่าจะอาศัยอยู่ในสภาพแวดล้อมที่มั่งคั่งและเต็มไปด้วยวัตถุนิยม หรืออาศัยอยู่ในสภาพแวดล้อมที่ยากจนและมีความต้องการทางด้านวัตถุ ก็ไม่สำคัญ ผู้คนต่างเจ็บปวด ทุกข์ทรมาน ดิ้นรน ตัวอย่างเช่น หากเราดูจำนวนเงินมหาศาลที่ใช้ไปกับยาต้านอาการซึมเศร้าในโลกตะวันตกในแต่ละปี ก็จะเข้าใจว่าความมั่งคั่งทางวัตถุเพียงอย่างเดียวไม่สามารถรับประกันความสุขหรือสันติสุขได้

`“พระวิญญาณขององค์พระผู้เป็นเจ้า สถิตกับข้าพเจ้า เพราะว่าพระองค์ทรงเจิมตั้งข้าพเจ้าไว้ เพื่อนำข่าวดีมายังคนยากจน พระองค์ทรงใช้ข้าพเจ้ามาประกาศอิสรภาพแก่พวกเชลย ประกาศแก่คนตาบอดว่าจะได้เห็นอีก ปล่อยผู้ถูกบีบบังคับให้เป็นอิสระ” (ลูกา 4:18) ข้อนี้สอนเราถึงสิ่งที่พระเยซูทรงทำและสิ่งที่เราควรทำเพื่อผู้คนที่อยู่รอบตัวเราอย่างไร`

พระเจ้าทรงเรียกเราให้ตอบสนองความต้องการของทุกคน แม้เราจะไม่รู้ว่าเขาเหล่านั้นจะรับเชื่อพระเยซูเมื่อใดหรือจะรับหรือไม่ก็ตาม แม้ว่าการนำคนเหล่านั้นมาหาพระเยซูเป็นรากฐานของพันธกิจของเราก็ตาม แต่เราก็ควรจะช่วยคนที่ต้องการความช่วยเหลืออย่างบริสุทธิ์ใจ เพราะพวกเขาต้องการความช่วยเหลือ เราช่วยพวกเขาเพราะเรายอมรับพระเยซูเป็นองค์พระผู้เป็นเจ้าของเรา และการช่วยเหลือผู้อื่นก็คือสิ่งที่พระองค์ทรงเรียกให้เราทำ

แบบอย่างของพระเยซูในการพยายามตอบสนองความต้องการของทุกคนเป็นหลักการในพระคัมภีร์ที่เราต้องปฏิบัติตาม เราไม่รู้ว่าทุกคนที่พระองค์ทรงช่วยยอมรับพระองค์หรือไม่

ในการช่วยเหลือผู้อื่นอย่างแท้จริง เราต้องตระหนักถึงความต้องการของพวกเขา แต่ละวัฒนธรรมมีวิธีของตัวเองในการปฏิบัติต่อเพื่อน ในอินเดียถือเป็นเรื่องปกติที่จะเสิร์ฟอาหารหรือเครื่องดื่มเมื่อมีแขกมาเยี่ยม การให้เงินคนแปลกหน้าอาจเป็นเรื่องง่ายกว่าที่จะปลอบโยนเพื่อนที่เพิ่งสูญเสียคนรักไป สิ่งที่เพื่อนของคุณต้องการอาจเป็นมากกว่าเงินหรือสิ่งของจับต้องได้ บ่อยครั้งที่การหนุนใจด้วยความเห็นอกเห็นใจในยามที่มีการสูญเสียก็อาจเป็นประโยชน์มากกว่า

หลักการสำคัญของการเป็นผู้ช่วยพระเยซูในการช่วยเหลือเพื่อนของเราเริ่มต้นจากการตั้งเป้าหมายที่จะแสดงความรักต่อพวกเขาอย่างไม่เห็นแก่ตัว เข้าใจความต้องการของพวกเขาก่อนที่จะพยายามให้ความช่วยเหลือในสิ่งที่พวกเขาต้องการ แม้คุณอาจไม่รู้ด้วยซ้ำว่าพวกเขาพร้อมที่จะติดตามพระเยซูหรือไม่

`อ่าน มัทธิว 25:34-40 เราได้รับข่าวสารอะไรจากข้อนี้`