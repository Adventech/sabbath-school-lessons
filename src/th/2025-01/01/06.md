---
title:  การถูกตรึงกางเขนเพื่อเรา
date:   02/01/2025
---

พระเจ้าทรงเชิญทุกคนให้เข้าสู่ความสัมพันธ์แห่งรักกับพระองค์ แต่มีเพียงผู้ที่ตอบรับคำเชิญอย่างเต็มใจเท่านั้นที่จะชื่นชมกับผลลัพธ์อันเป็นนิรันดร์ ดังที่เราได้เห็นจากคำอุปมาเรื่องงานเลี้ยงสมรสแล้วว่า มีผู้ที่กษัตริย์ทรงเชิญมากมาย “แต่พวกเขาไม่อยากจะมา” (มัทธิว 22:3)

ไม่นานก่อนที่พระองค์จะถูกตรึงกางเขน พระคริสต์ทรงคร่ำครวญว่า “โอ เยรูซาเล็ม เยรูซาเล็ม เมืองที่ฆ่าบรรดาผู้เผยพระวจนะ และเอาหินขว้างพวกที่ถูกส่งให้มาหาเจ้าถึงตาย บ่อยครั้งที่เราปรารถนาจะรวบรวมลูก ๆ ของเจ้าไว้ เหมือนแม่ไก่กกลูกอยู่ใต้ปีกของมัน แต่เจ้าไม่ยอม” (มัทธิว 23:37) พระคริสต์ทรงปรารถนาที่จะรวบรวมพวกเขาไว้ แต่พวกเขาก็ไม่ยอม คำภาษากรีกเดียวกันที่แปลว่า “เต็มใจ” หรือยอม คือ thelo ใช้สำหรับทั้งความปรารถนาของพระคริสต์ที่จะช่วยพวกเขาให้รอด และความไม่เต็มใจที่จะได้รับความรอดของพวกเขา (ซึ่งเป็นคำศัพท์คำเดียวกันที่ใช้ในมัทธิว 22:3 ข้างต้นด้วย)

แต่กระนั้น พระคริสต์ก็ทรงถูกตรึงที่กางเขนเพื่อผู้คนเหล่านั้นและเพื่อเราด้วย ช่างเป็นความรักที่น่าอัศจรรย์ยิ่งนัก แม้ว่าบาปของมนุษย์สมควรได้รับความตาย แต่พระเจ้า (โดยพระคริสต์) ทรงจ่ายราคาค่าไถ่และจัดเตรียมหนทางเพื่อฟื้นฟูความสัมพันธ์ที่ขาดสะบั้นระหว่างสวรรค์และโลก ขณะเดียวกัน พระองค์ยังคงประทานความรักแก่เรา แม้ว่าพระองค์จะไม่จำเป็นต้องทำก็ตาม แต่พระองค์ก็ทรงเลือกที่จะทำอย่างเต็มใจ

`อ่านยอห์น 10:17, 18 แล้วเปรียบเทียบกับกาลาเทีย 2:20 ข้อพระคัมภีร์ทั้งสองแหล่งนี้ต้องการสื่ออะไรแก่เรา`

ที่กางเขนซึ่งเป็นการกระทำที่แสดงถึงความรักยิ่งใหญ่ที่สุดของพระเจ้า เราจะเห็นได้ว่าพระคริสต์ทรงสละพระองค์เองเพื่อเราตามการทรงเลือกของพระองค์ พระคริสต์ทรง “เต็มพระทัย” ที่จะสละชีวิตของพระองค์ ไม่มีใครพรากชีวิตจากพระองค์ได้ พระองค์ทรงมอบชีวิตของพระองค์เองด้วยความเต็มใจ ทั้งหมดนี้เป็นไปตามแผนการแห่งความรอดที่ได้ทรงตกลงกันไว้ในสวรรค์ก่อนการสร้างโลก (เอลเลน จี. ไว้ท์, ผู้พึงปรารถนาของปวงชน, หน้า 22)