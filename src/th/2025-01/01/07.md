---
title:  ศึกษาเพิ่มเติม
date:   03/01/2025
---

อ่านหนังสือ อุทาหรณ์จากคำสอนของพระคริสต์ ของนางเอลเลน จี. ไว้ท์. เรื่อง “เจ้าบ่าวมาแล้ว จงออกมารับท่านเถิด” หน้า 405-421

“ความมืดมนแห่งการเข้าใจพระเจ้าผิดกำลังครอบงำโลกไว้ มนุษย์กำลังสูญเสียความรู้ในพระลักษณะของพระองค์ มีการเข้าใจผิดและอธิบายผิด ๆ ตลอดระยะเวลาที่ผ่านมา เวลานี้เราจะต้องประกาศข่าวที่มาจากพระเจ้า เป็นข่าวสารที่มีอำนาจชักจูงและมีฤทธิ์แห่งการช่วยให้รอด จะต้องให้คนรับรู้เรื่องพระลักษณะของพระองค์ จะต้องส่องแสงสว่างแห่งพระสิริ แสงสว่างแห่งความดี พระกรุณาคุณและความจริงเข้าไปในความมืดมนของโลก

“ภารกิจนี้ผู้เผยพระวจนะอิสยาห์บันทึกไว้ว่า ‘โอ เยรูซาเล็มผู้นำข่าวดี จงเปล่งเสียงเถิด อย่ากลัวเลย จงพูดกับเมืองทั้งหลายของยูดาห์ว่า ดูเถิด พระเจ้าของพวกเจ้า ดูสิ พระยาห์เวห์ องค์เจ้านายเสด็จมาด้วยอานุภาพและพระกรของพระองค์ครอบครองเพื่อพระองค์ นี่แน่ะ รางวัลของพระองค์ก็อยู่กับพระองค์ และค่าตอบแทนของพระองค์ก็อยู่เฉพาะพระพักตร์พระองค์’ อิสยาห์ 40:9, 10

“ผู้ที่กำลังรอคอยการเสด็จมาของเจ้าบ่าวจะต้องประกาศให้ผู้อื่นรู้ว่า ‘ดูเถิด พระเจ้าของพวกเจ้า’ ลำแสงสุดท้ายของแสงแห่งความเมตตา ข่าวสุดท้ายแห่งความเมตตาที่จะต้องประกาศแก่ชาวโลกนั้น เป็นการเปิดเผยถึงพระลักษณะนิสัยแห่งรักของพระองค์ บุตรทั้งหลายของพระเจ้าจะต้องแสดงออกถึงพระสิริของพระองค์ ด้วยชีวิตและอุปนิสัยของเขาเอง พวกเขาจะต้องแสดงออกให้เห็นว่าพระคุณของพระเจ้าทรงประกอบกิจอันใดให้แก่พวกเขา

“แสงจากดวงอาทิตย์แห่งความชอบธรรมจะต้องฉายออกมาด้วยการทำคุณประโยชน์ ทั้งในคำพูดแห่งความจริงและการกระทำที่บริสุทธิ์” (เอลเลน จี. ไว้ท์, อุทาหรณ์จากคำสอนของพระคริสต์, หน้า 415, 416)

**คำถามเพื่อการอภิปราย**:

`สิ่งที่เลวร้ายยิ่งกว่าความคิดที่ว่าไม่มีพระเจ้าคือความคิดที่ว่าพระเจ้าทรงเกลียดเรา หากแนวคิดนี้เป็นความจริง โลกของเราจะแตกต่างจากที่เป็นอยู่อย่างไร`

`เหตุใดผู้คนจำนวนมากในโลกปัจจุบันจึงเข้าใจผิดเกี่ยวกับพระลักษณะของพระเจ้า ลองพิจารณาและหารือถึงวิธีการต่าง ๆ ที่ท่านอาจช่วยให้ผู้อื่นมองเห็นพระลักษณะแห่งความรักของพระเจ้าได้ชัดเจนยิ่งขึ้น`

`ข่าวสารเกี่ยวกับพระลักษณะของพระเจ้าที่เราควรแบ่งปันในวันนี้คืออะไร ท่านจะอธิบายข่าวสารนี้แก่ผู้ที่ไม่คุ้นเคยกับความรักของพระเจ้าอย่างไร มีหลักฐานใดบ้างที่ชี้ไปยังความรักและพระลักษณะอันอัศจรรย์ของพระองค์`

`การพูดถึงความรักของพระเจ้าเป็นเรื่องหนึ่ง แต่การแสดงและสะท้อนความรักนั้นในชีวิตของเราก็เป็นอีกเรื่องหนึ่ง “การกระทำอันมีเมตตาและดีงาม” อะไรบ้างที่เผยให้เห็นถึงความรักของพระเจ้าต่อผู้คนรอบข้างเรา`