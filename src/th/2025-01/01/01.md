---
title:  พระเจ้าทรงรักด้วยความเต็มใจ
date:   28/12/2024
---

### อ่านข้อพระคัมภีร์สำหรับบทเรียนสัปดาห์นี้
อพยพ 33:15-22; โฮเชยา 14:1-13; วิวรณ์ 4:11; ยอห์น 17:24; มัทธิว 22:1-14; ยอห์น 10:17

> <p>ข้อควรจำ</p>
> “เราจะรักษาเขาให้หายจากการกลับสัตย์ เราจะรักเขาด้วยความเต็มใจ เพราะว่าความกริ้วของเราหันไปจากเขาแล้ว” (โฮเชยา 14:4)

แม้ว่าเปโตรจะปฏิเสธพระเยซูถึงสามครั้งตามที่พระเยซูทรงพยากรณ์ไว้ (มัทธิว 26:34) แต่การปฏิเสธครั้งนั้นก็ไม่ใช่บทสรุปของเรื่องราว หลังจากที่พระเยซูฟื้นคืนพระชนม์ พระองค์ตรัสถามเปโตรว่า “ท่านรักเรามากกว่าพวกนี้หรือ” เขาทูลพระองค์ว่า “ใช่ องค์พระผู้เป็นเจ้า พระองค์ทรงทราบว่าข้าพระองค์รักพระองค์” พระองค์ตรัสสั่งเขาว่า “จงเลี้ยงดูลูกแกะของเราเถิด” พระองค์ตรัสกับเขาครั้งที่สองว่า “ซีโมนบุตรยอห์นเอ๋ย ท่านรักเราหรือ” เขาทูลตอบพระองค์ว่า “ใช่ องค์พระผู้เป็นเจ้า พระองค์ทรงทราบว่าข้าพระองค์รักพระองค์” พระองค์ตรัสกับเขาว่า “จงดูแลแกะของเราเถิด” พระองค์ตรัสกับเขาครั้งที่สามว่า

“ซีโมนบุตรยอห์นเอ๋ย ท่านรักเราหรือ?” เปโตรเสียใจมากที่พระองค์ตรัสถามเขาครั้งที่สามว่า “ท่านรักเราหรือ” เขาจึงทูลพระองค์ว่า “องค์พระผู้เป็นเจ้า พระองค์ทรงทราบทุกสิ่ง พระองค์ทรงรู้ดีว่าข้าพระองค์รักพระองค์” พระเยซูตรัสกับเขาว่า “จงเลี้ยงดูแกะของเราเถิด (ยอห์น 21:15-17) เช่นเดียวกับที่เปโตรปฏิเสธพระเยซูสามครั้ง พระองค์จึงทรงถามคำถามสำคัญสามครั้งว่า “ท่านรักเราหรือ” เพื่อเป็นการฟื้นฟูและยืนยันความสัมพันธ์กับเขา

แม้ว่าสถานการณ์ของเราอาจแตกต่างจากของเปโตร แต่หลักการยังคงเหมือนเดิม นั่นคือ คำถามที่พระเยซูตรัสถามเปโตรเป็นคำถามเดียวกับที่พระเจ้าทรงถามเราแต่ละคนในปัจจุบันและในที่ที่เราอยู่ คือ “เจ้ารักเราหรือ” ทุกสิ่งล้วนขึ้นอยู่กับคำตอบของเรา