---
title:  รักที่ไม่สมหวัง
date:   30/12/2024
---

อีกตัวอย่างหนึ่งของเรื่องราวอันน่าประทับใจเกี่ยวกับความรักที่พระเจ้าทรงมีต่อมนุษยชาติที่ล้มลงในบาป พบได้ในเรื่องราวของโฮเชยา พระเจ้าทรงบัญชาผู้เผยพระวจนะโฮเชยาว่า “ไปซี ไปรับหญิงเจ้าชู้มาเป็นภรรยาและเกิดลูกชู้กับนาง เพราะว่าแผ่นดินนี้เล่นชู้อย่างยิ่ง โดยการละทิ้งพระยาห์เวห์” (โฮเชยา 1:2) ความสัมพันธ์ของโฮเชยากับภรรยาที่ไม่ซื่อสัตย์ของเขาเป็นบทเรียนในชีวิตจริงที่แสดงให้เห็นถึงความรักของพระเจ้าที่มีต่อประชากรของพระองค์ แม้ว่าอิสราเอลจะไม่ซื่อสัตย์และประพฤติตนเป็นโสเภณีฝ่ายจิตวิญญาณก็ตาม นี่คือเรื่องราวความรักที่พระเจ้าทรงมอบให้แก่ผู้ที่ไม่สมควรได้รับด้วยความเต็มใจ

แม้ว่าพระเจ้าจะทรงสัตย์ซื่อและทรงรักประชากรของพระองค์ แต่พวกเขาก็ยังกบฏต่อพระองค์ซ้ำแล้วซ้ำเล่า พระคัมภีร์จึงพรรณนาหลายครั้งถึงพระเจ้าว่าทรงเป็นผู้มอบความรักที่ไม่สมหวัง เพราะพระองค์ทรงมอบให้แก่คู่ครองที่ไม่ซื่อสัตย์ แต่พวกเขากลับดูหมิ่นพระองค์ ไปรับใช้และบูชาพระเจ้าอื่น ทำให้พระองค์ทรงเสียพระทัยอย่างยิ่ง ความสัมพันธ์นั้นถูกทำลายจนดูเหมือนจะไม่สามารถฟื้นฟูได้

`อ่าน โฮเชยา 14:1-4 ข้อพระคัมภีร์เหล่านี้เผยถึงความรักมั่นคงของพระเจ้าที่มีต่อประชากรของพระองค์อย่างไร`

หลังจากประชากรของพระองค์ก่อกบฏซ้ำแล้วซ้ำเล่า พระเจ้าตรัสว่า “เราจะรักษาเขาให้หายจากการกลับสัตย์ เราจะรักเขาด้วยความเต็มใจ” คำว่า “ด้วยความเต็มใจ” ในวลี “เราจะรักเขาด้วยความเต็มใจ” แปลมาจากคำภาษาฮีบรูว่า (nedabah) ซึ่งหมายถึงสิ่งที่มอบให้ด้วยความสมัครใจ คำนี้เป็นคำเดียวกับที่ใช้ในการถวายเครื่องบูชาด้วยความสมัครใจในพิธีของสถานนมัสการ

พระเจ้าทรงแสดงถึงความมุ่งมั่นและพระเมตตาต่อประชากรของพระองค์อย่างน่าอัศจรรย์ใจในพระธรรมโฮเชยาตลอดทั้งเล่มและส่วนอื่น ๆ ของพระคัมภีร์ แม้ว่าพวกเขาจะไล่ตามคนรักอื่น ๆ ซ้ำแล้วซ้ำเล่า ทำลายความสัมพันธ์แห่งพันธสัญญาจนดูเหมือนว่าจะแก้ไขไม่ได้แล้ว แต่พระเจ้าก็ยังคงรักพวกเขาต่อไปด้วยความเต็มใจ ประชากรเหล่านี้ไม่สมควรได้รับความรักจากพระองค์ พวกเขาได้ปฏิเสธและสูญเสียสิทธิ์ในการเรียกร้องความรักนั้น แต่กระนั้น พระเจ้าก็ยังคงประทานความรักแก่พวกเขาโดยสมัครใจและด้วยความเต็มใจ ปราศจากการบังคับ ไม่ว่าจะเป็นในด้านศีลธรรมหรือด้านอื่น ๆ พระคัมภีร์แสดงให้เห็นถึงความรักของพระเจ้าที่มอบให้ด้วยความสมัครใจและเต็มใจเสมอ

หลายคนมองว่าพระเจ้าเป็นผู้ครอบครองและผู้พิพากษาที่อยู่ห่างไกลและเข้มงวด แต่เมื่อพิจารณาว่าพระองค์ทรงถูกดูหมิ่นและทรงเศร้าพระทัย เพราะพระองค์ทรงเป็นคนรักที่ไม่สมหวังจากคู่ครองที่ไม่ซื่อสัตย์ ภาพลักษณ์เช่นนี้ทำให้ท่านมองพระเจ้าเปลี่ยนไปอย่างไร และส่งผลต่อความสัมพันธ์ของท่านกับพระเจ้าอย่างไร