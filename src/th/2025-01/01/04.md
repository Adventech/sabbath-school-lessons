---
title:  ความรักที่ให้ด้วยความเต็มใจ
date:   31/12/2024
---

พระเจ้าไม่เพียงประทานความรักด้วยความเต็มใจแก่ชนชาติอิสราเอล แม้ว่าพวกเขาจะกบฏซ้ำแล้วซ้ำเล่า แต่พระเจ้ายังประทานความรักด้วยความเต็มใจแก่เราด้วยเช่นกัน แม้ว่าเราจะเป็นคนบาป เราไม่สมควรได้รับความรักจากพระเจ้า และไม่สามารถทำสิ่งใดเพื่อให้ได้มาซึ่งความรักนั้น ในทางกลับกัน พระเจ้าไม่ต้องการสิ่งใดจากเราเลย พระคัมภีร์ก็แสดงให้เห็นด้วยว่า พระเจ้าไม่ต้องการสิ่งใดจากเรา (กิจการ 17:25) ความรักของพระเจ้าที่มีต่อท่าน ต่อผม และต่อทุกคน ล้วนเป็นพระประสงค์ของพระองค์เองทั้งสิ้น

`เปรียบเทียบวิวรณ์ 4:11 กับสดุดี 33:6 พระเจ้าทรงมีอิสระในการทรงสร้างอย่างไร`

พระเจ้าทรงสร้างโลกนี้ตามพระประสงค์ของพระองค์ และในฐานะพระผู้สร้างสรรพสิ่งทั้งปวง พระเจ้าจึงสมควรได้รับพระสิริ พระเกียรติ และฤทธานุภาพ แม้แต่ก่อนการสร้างโลก พระเจ้าได้ทรงชื่นชมกับความสัมพันธ์แห่งความรักที่มีอยู่ภายในพระเจ้าสามพระภาคอยู่ก่อนแล้ว

`อ่าน ยอห์น 17:24 พระคัมภีร์ข้อนี้บอกถึงความรักของพระเจ้าก่อนที่โลกจะดำรงอยู่อย่างไร`

พระเจ้าไม่จำเป็นต้องสร้างใครขึ้นมาเพื่อรับความรัก แต่ด้วยพระลักษณะอันเปี่ยมด้วยความรักของพระองค์ พระเจ้าจึงทรงเลือกที่จะสร้างโลกและเข้าสู่ความสัมพันธ์อันเปี่ยมด้วยความรักกับมนุษย์ที่พระองค์ทรงสร้าง

พระเจ้าไม่เพียงแต่มีพระประสงค์ในการสร้างโลกนี้เพื่อมอบความรักอันอุดมของพระองค์เท่านั้น แต่พระองค์ยังทรงรักมนุษย์อย่างเต็มพระทัย แม้หลังจากที่มนุษย์ทำบาปในสวนเอเดน และแม้เมื่อเราทำบาปเองก็ตาม

หลังจากที่มนุษย์ล้มลงในสวนเอเดน อาดัมและเอวาหมดสิทธิ์ที่จะดำเนินชีวิตต่อไปและรับความรักของพระเจ้า แต่พระเจ้าผู้ทรงค้ำจุน “สิ่งทั้งปวงไว้ด้วยพระวจนะอันทรงฤทธานุภาพของพระองค์” (ฮีบรู 1:3) ด้วยความรัก ความเมตตา และพระคุณอันยิ่งใหญ่ของพระองค์ ได้ทรงรักษาชีวิตของพวกเขาไว้ และได้ทรงสร้างหนทางเพื่อให้มนุษย์กลับคืนดีกับพระองค์ในความรัก และการคืนดีนี้รวมถึงเราทุกคนด้วย

`ความจริงที่ว่าพระเจ้ายังคงประทานความรักแก่โลกนี้ แม้ว่าโลกจะตกต่ำและชั่วร้ายเพียงใด บอกอะไรเราเกี่ยวกับความรักและพระลักษณะของพระองค์ ความจริงนี้ช่วยให้เรารักพระองค์กลับได้อย่างไร`