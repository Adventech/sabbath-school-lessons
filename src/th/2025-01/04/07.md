---
title:  ศึกษาเพิ่มเติม
date:   24/01/2025
---

อ่านหนังสือ แง่คิดจากคำเทศนาบนภูเขา ของนาง เอลเลน จี. ไว้ท์. เรื่อง “ผู้เป็นสุข” หน้า 6-44

“ผู้ที่รู้สึกบกพร่องฝ่ายจิตวิญญาณอย่างลึกซึ้งและตระหนักว่าตนเองไม่มีอะไรดี สามารถค้นหาความชอบธรรมและความเข้มแข็งได้โดยการมองดูพระเยซู พระองค์ตรัสว่า ‘บรรดาผู้เหน็ดเหนื่อยและแบกภาระหนัก จงมาหาเรา’ มัทธิว 11:28 พระเยซูทรงเชิญชวนเราให้แลกความยากจนฝ่ายจิตวิญญาณของเรากับความอุดมสมบูรณ์แห่งพระคุณของพระองค์ แม้ว่าเราจะไม่คู่ควรกับความรักของพระเจ้า แต่พระคริสต์ ผู้ทรงเป็นหลักประกันของเรา ทรงคู่ควรและสามารถช่วยทุกคนที่มาหาพระองค์ได้อย่างล้นเหลือ ไม่ว่าประสบการณ์ในอดีตของท่านจะเป็นอย่างไร หรือสถานการณ์ปัจจุบันจะลำบากเพียงใด หากท่านมาหาพระเยซูในสภาพที่ท่านเป็น คืออ่อนแอ ไร้ทางสู้ และสิ้นหวัง พระผู้ช่วยให้รอดผู้เปี่ยมด้วยความรักเมตตาจะเข้ามาพบท่านแม้ในขณะที่ท่านอยู่ห่างไกล พระองค์จะทรงโอบกอดท่านด้วยอ้อมแขนแห่งความรัก และปกคลุมท่านด้วยเสื้อคลุมแห่งความชอบธรรมของพระองค์ พระองค์จะนำเรามาหาพระบิดา โดยให้เราสวมชุดสีขาวบริสุทธิ์แห่งพระลักษณะของพระองค์ พระองค์จะทรงวิงวอนแทนเราต่อพระพักตร์พระเจ้า ตรัสว่า เราได้เข้ามาแทนที่คนบาปแล้ว ขอพระองค์อย่ามองดูบุตรที่หลงผิดคนนี้ แต่ขอจงมองดูข้าพระองค์ แม้ว่าซาตานจะกล่าวโทษจิตวิญญาณเราอย่างดังเพียงใด และอ้างว่าเราคือเหยื่อของมัน พระโลหิตของพระคริสต์จะอ้อนวอนแทนเราด้วยพลังที่ยิ่งใหญ่กว่า” (เอลเลน จี. ไว้ท์, แง่คิดจากคำเทศนาบนภูเขา, หน้า 8, 9)

**คำถามเพื่อการอภิปราย**:

`อ่านข้อความบันดาลใจที่กล่าวไว้ว่า “พระองค์จะนำเรามาหาพระบิดา โดยให้เราสวมชุดสีขาวบริสุทธิ์แห่งพระลักษณะของพระองค์” สรรเสริญพระเยซูสำหรับวิธีที่พระองค์ทรงนำเราเข้าสู่พระพักตร์พระบิดา ไม่ว่าเราจะท้อแท้กับความผิดพลาดและความล้มเหลวเพียงใด หรือบ่อยครั้งเพียงใดที่เราไม่สะท้อนให้ผู้อื่นเห็นถึงความรักแบบที่พระเจ้าประทานให้แก่เรา ทำไมเราจึงต้องจดจำความจริงอันอัศจรรย์ที่ว่าพระบิดาทรงยอมรับเราเสมอ เพราะพระเยซูจะนำเรามาหาพระบิดา โดยให้เราสวมชุดสีขาวบริสุทธิ์แห่งพระลักษณะของพระองค์”`

`ลองนึกดูว่าคนเป็นแม่จะรู้สึกอย่างไรในเรื่องราวของหญิงสองคนที่มาเฝ้ากษัตริย์ซาโลมอนโดยอ้างสิทธิ์ความเป็นมารดาในบุตรคนเดียวกัน ลองพิจารณาภาษาที่สื่อถึงอารมณ์ใน 1 พงศ์กษัตริย์ 3:26 อีกครั้ง เรื่องนี้ช่วยให้เราเข้าใจภาษาที่สื่อถึงอารมณ์เดียวกัน ซึ่งใช้บรรยายความรู้สึกของพระเจ้าที่มีต่อประชากรของพระองค์ใน โฮเชยา 11:8 อย่างไร`

`ในพระกิตติคุณ เราเห็นว่าพระเยซูทรงสัมผัสถึงความต้องการของผู้คนอยู่เสมอ แล้วพระองค์ทรงทำสิ่งใด พระองค์ทรงลงมือปฏิบัติเพื่อตอบสนองความต้องการเหล่านั้น ท่านในฐานะบุคคล หรือแม้แต่ในฐานะกลุ่ม สามารถมีวิธีปฏิบัติอย่างไรบ้างเพื่อช่วยเหลือผู้ที่ต้องการการปลอบโยน`