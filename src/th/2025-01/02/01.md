---
title:  ความรักแห่งพันธสัญญา
date:   04/01/2025
---

### อ่านข้อพระคัมภีร์สำหรับบทเรียนสัปดาห์นี้
2 เปโตร 3:9; เฉลยธรรมบัญญัติ 7:6-9, โรม 11:22; 1 ยอห์น 4:7-20; ยอห์น 15:12; 1 ยอห์น 3:16

> <p>ข้อควรจำ</p>
> “พระองค์ตรัสตอบเขาว่า ‘ถ้าใครรักเรา คนนั้นจะประพฤติตามคำของเรา และพระบิดาจะทรงรักเขา แล้วเราทั้งสองจะมาหาเขาและจะอยู่กับเขา’ ” (ยอห์น 14:23)

หลายคนได้รับการสอนว่า คำว่า “อากาเป้” (agape) ในภาษากรีกหมายถึงความรักเฉพาะของพระเจ้าเท่านั้น ในขณะที่คำอื่น ๆ ที่ใช้สำหรับความรัก เช่น “ฟิเลโอ” (phileo) หมายถึงความรักประเภทอื่น ๆ ที่ไม่สมบูรณ์แบบเท่า อากาเป้ บางคนยังบอกด้วยว่า อากาเป้ หมายถึง ความรักฝ่ายเดียวที่ให้แต่ไม่เคยได้รับ เป็นความรักที่ไม่ขึ้นอยู่กับการตอบสนองของมนุษย์

อย่างไรก็ตาม หากศึกษาพระคัมภีร์ตลอดทั้งเล่มอย่างละเอียดเกี่ยวกับความรักของพระเจ้า จะพบว่าแนวคิดทั่วไปเหล่านี้ไม่ถูกต้อง ประการแรก คำว่า อากาเป้ (agape) ในภาษากรีกไม่ได้หมายถึงความรักของพระเจ้าเท่านั้น แต่ยังรวมถึงความรักของมนุษย์ด้วย บางครั้งก็หมายถึงความรักของมนุษย์ที่หลงผิดด้วย (2 ทิโมธี 4:10) ประการที่สอง มีคำศัพท์อื่น ๆ อีกมากมายในพระคัมภีร์นอกเหนือจาก อากาเป้ ที่หมายถึงความรักของพระเจ้า ตัวอย่างเช่น พระเยซูทรงสอนว่า “เพราะว่าพระบิดาเองก็ทรงรัก [phileo] พวกท่าน เพราะท่านรัก [phileo] เรา” (ยอห์น 16:27) คำภาษากรีก “ฟิเลโอ” (phileo) ในข้อนี้ไม่เพียงแต่ใช้กับความรักของมนุษย์เท่านั้น แต่ยังหมายถึงความรักของพระเจ้าที่มีต่อมนุษย์ด้วย ดังนั้น “ฟิเลโอ” (phileo) ไม่ได้หมายถึงความรักที่ไม่สมบูรณ์แบบ แต่เป็นส่วนหนึ่งของความรักของพระเจ้าด้วย

พระคัมภีร์ยังสอนด้วยว่าความรักของพระเจ้าไม่ใช่ความรักฝ่ายเดียว แต่เป็นความสัมพันธ์ที่ลึกซึ้ง ซึ่งมีความหมายอย่างมากต่อพระเจ้าว่า มนุษย์จะสะท้อนความรักของพระองค์กลับคืนสู่พระองค์และผู้อื่นหรือไม่