---
title:  ศึกษาเพิ่มเติม
date:   10/01/2025
---

อ่านหนังสือ เคล็ดลับแห่งความสุข ของนางเอลเลน จี. ไว้ท์. เรื่อง “อภิสิทธิ์ของการอธิษฐาน” หน้า 93-104

“จงนำความต้องการ ความสุข ความโศกเศร้า ความกังวลและความกลัวของท่านมาต่อเบื้องพระพักตร์พระเจ้า ท่านไม่ได้ไปรบกวนพระองค์ ท่านไม่เคยทำให้พระองค์ทรงเบื่อหน่าย พระองค์ผู้ทรงทราบจำนวนเส้นผมบนศีรษะของท่านจะไม่ทรงเพิกเฉยต่อความต้องการของบุตรทั้งหลายของพระองค์ ‘องค์พระผู้เป็นเจ้าทรงมีความสงสารและความเมตตากรุณาเพียงไร’ ยากอบ 5:11 พระทัยแห่งรักของพระองค์รับรู้ถึงความโศกเศร้าของเราและแม้แต่คำพูดของเราที่พูดถึงเรื่องเหล่านั้นก็สัมผัสพระทัยของพระองค์ จงนำทุกสิ่งที่ทำให้ความนึกคิดของท่านวุ่นวายไปหาพระองค์ ไม่มีสิ่งใดใหญ่เกินไปที่พระองค์จะทรงแบกรับไว้ไม่ได้ เพราะพระองค์ทรงเป็นผู้ค้ำชูโลกไว้ พระองค์ทรงควบคุมเหตุการณ์ทั้งหมดที่เกิดขึ้นในจักรวาล ไม่มีสิ่งใดในเรื่องเกี่ยวกับความสงบสุขของเราที่เล็กเกินไปจนพระองค์ไม่อาจสังเกต ไม่มีฉากหนึ่งใดในประสบการณ์ชีวิตของเราที่มืดมนเกินกว่าที่พระองค์จะทรงอ่านได้ ไม่มีความยุ่งเหยิงใดที่ยากเกินไปที่พระองค์จะทรงแก้ไขไม่ได้ ไม่มีภัยพิบัติใดจะเกิดขึ้นกับบุตรของพระองค์แม้เพียงผู้เล็กน้อยที่สุด ไม่มีความกังวลใดจะมารังควานจิตวิญญาณ ไม่มีความสุขชื่นบานและไม่มีคำอธิษฐานจริงใจใดที่หลุดออกจากริมฝีปากของเราโดยที่พระบิดาบนสวรรค์ของเราไม่ทรงสังเกตเห็น หรือไม่ได้ทรงให้ความสนใจในทันที ‘พระองค์ทรงรักษาคนที่ใจแตกสลาย และทรงพันแผลให้เขา’ สดุดี 147:3 ความสัมพันธ์ระหว่างพระเจ้าและจิตวิญญาณทุกดวงนั้นชัดเจนและบริบูรณ์ ราวกับว่าในโลกนี้ไม่มีจิตวิญญาณอื่นอีกแล้วที่จะมาแย่งความห่วงหาของพระองค์ ราวกับพระองค์ไม่ได้ประทานพระบุตรอันเป็นที่รักยิ่งของพระองค์ให้แก่จิตวิญญาณอื่น” (เอลเลน จี. ไว้ท์, เคล็ดลับแห่งความสุข, หน้า 100)

**คำถามเพื่อการอภิปราย**:

`ดังที่เราได้เห็นข้างต้นแล้วว่า “ความสัมพันธ์ระหว่างพระเจ้าและจิตวิญญาณทุกดวงนั้นชัดเจนและบริบูรณ์ ราวกับว่าในโลกนี้ไม่มีจิตวิญญาณอื่นอีกแล้วที่จะมาแย่งความห่วงหาของพระองค์ ราวกับพระองค์ไม่ได้ประทานพระบุตรอันเป็นที่รักยิ่งของพระองค์ให้แก่จิตวิญญาณอื่น” ท่านรู้สึกอย่างไรเมื่อทราบว่าพระเจ้าทรงอยู่ใกล้และทรงห่วงใยท่าน การตระหนักถึงสิ่งนี้จะเปลี่ยนแปลงวิถีชีวิตของท่านอย่างไร ท่านเรียนรู้ที่จะใช้ชีวิตภายใต้คำสัญญาอันแสนวิเศษนี้ได้อย่างไร ลองคิดดูว่าชีวิตของท่านจะเป็นอย่างไรหากท่านวางใจในพระสัญญานี้อย่างเต็มที่`

`บทเรียนประจำสัปดาห์นี้ช่วยให้ท่านเข้าใจ สดุดี 103:17, 18 อย่างไร บทเรียนนี้แสดงให้เห็นอะไรเกี่ยวกับความรักอันเป็นนิรันดร์ของพระเจ้า พระพรจากความสัมพันธ์ของเรากับพระเจ้าขึ้นอยู่กับการที่เรายอมรับและตอบสนองต่อความรักของพระองค์อย่างไร`

`การเข้าใจในเรื่องนี้เปลี่ยนแปลงความสัมพันธ์ของท่านกับพระเจ้าอย่างไร และส่งผลต่อวิธีที่ท่านมองผู้อื่นที่กำลังต่อสู้ดิ้นรนอย่างไร`