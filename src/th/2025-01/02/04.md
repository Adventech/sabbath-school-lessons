---
title:  ความสัมพันธ์ที่มีเงื่อนไข
date:   07/01/2025
---

พระเจ้าทรงเรียกและเชิญชวนทุกคนให้มีความสัมพันธ์แห่งรักที่ใกล้ชิดกับพระองค์ (อ่านมัทธิว 22:1-14) การตอบสนองต่อคำเรียกนี้อย่างเหมาะสมคือการเชื่อฟังพระบัญชาของพระเจ้าในการรักพระองค์และรักผู้อื่น (อ่านมัทธิว 22:37-39) การที่บุคคลหนึ่งจะสัมผัสกับพระพรจากความสัมพันธ์กับพระเจ้านี้หรือไม่นั้น ขึ้นอยู่กับว่าบุคคลนั้นตัดสินใจเลือกที่จะยอมรับหรือปฏิเสธความรักของพระองค์

`อ่านโฮเชยา 9:15; เยเรมีย์ 16:5; โรม 11:22 และยูดา 21 เราจะปฏิเสธพระพรแห่งความรักของพระเจ้าได้อย่างไร`

ข้อพระคัมภีร์เหล่านี้และข้ออื่น ๆ มักอธิบายว่าการสัมผัสกับพระพรจากความสัมพันธ์แห่งรักกับพระเจ้าขึ้นอยู่กับการตอบสนองของมนุษย์ต่อความรักของพระองค์ อย่างไรก็ตาม เราไม่ควรเข้าใจผิดคิดว่าพระเจ้าจะหยุดรักใครจริง ๆ ดังที่เราได้เรียนรู้แล้วว่าความรักของพระเจ้านั้นเป็นนิรันดร์ แม้ว่าในโฮเชยา 9:15 พระเจ้าตรัสต่อประชากรของพระองค์ว่า “เราจะไม่รักเขาอีกเลย” แต่สิ่งสำคัญที่ต้องจำไว้คือ

พระธรรมเดียวกันนั้นกล่าวต่อไปว่า “เราจะรักเขาด้วยความเต็มใจ” (โฮเชยา 14:4) โฮเชยา 9:15 จึงไม่ได้หมายความว่าพระเจ้าจะหยุดรักประชากรของพระองค์โดยสิ้นเชิง แต่หมายถึงเงื่อนไขบางประการหรือพระพรเฉพาะอย่างของความสัมพันธ์แห่งรักกับพระเจ้านั้น และวิธีที่เราตอบสนองต่อความรักของพระองค์นั้นมีความสำคัญอย่างยิ่งต่อการรักษาความสัมพันธ์ให้คงอยู่ต่อไป

“ใครที่มีบัญญัติของเราและประพฤติตามบัญญัติเหล่านั้น คนนั้นเป็นคนที่รักเรา และคนที่รักเรานั้นพระบิดาของเราจะทรงรักเขา และเราจะรักเขาและจะสำแดงตัวให้ปรากฏแก่เขา” (ยอห์น 14:21) เช่นเดียวกับที่พระเยซูตรัสกับสาวกของพระองค์ว่า “เพราะว่าพระบิดาเองก็ทรงรักพวกท่าน เพราะท่านรักเราและเชื่อว่าเรามาจากพระเจ้า” (ยอห์น 16:27)

ข้อพระคัมภีร์เหล่านี้และข้ออื่น ๆ สอนว่าการรักษาไว้ซึ่งพระพรของความสัมพันธ์แห่งความรอดกับพระเจ้าขึ้นอยู่กับว่าเราจะยอมรับความรักของพระองค์หรือไม่ (รวมถึงความเต็มใจที่จะแบ่งปันความรักนั้นกับผู้อื่นด้วย) กล่าวอีกครั้งว่า นี่ไม่ได้หมายความว่าพระเจ้าจะทรงหยุดรักเรา ในทางกลับกัน เราไม่สามารถหยุดดวงอาทิตย์ไม่ให้ส่องแสงได้ แต่เราสามารถปิดกั้นตัวเองจากรังสีของมันได้ฉันใด เราก็ไม่อาจทำอะไรก็ตามที่จะหยุดความรักนิรันดร์ของพระเจ้าได้ แต่เราสามารถเลือกที่จะปฏิเสธความสัมพันธ์กับพระองค์ และปิดกั้นตัวเราเองจากพระพรที่ความสัมพันธ์นั้นมอบให้ โดยเฉพาะพระสัญญาแห่งชีวิตนิรันดร์ฉันนั้น

`มีวิธีใดบ้างที่ผู้คนจะสามารถเห็นและสัมผัสถึงความรักของพระเจ้า แม้ว่าพวกเขาจะตอบสนองต่อความรักนั้นหรือไม่ก็ตาม ตัวอย่างเช่น ธรรมชาติได้เปิดเผยความรักของพระองค์อย่างไรแม้หลังจากบาปเข้ามาในโลกแล้ว`