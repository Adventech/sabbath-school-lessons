---
title:  ความรักแห่งพันธสัญญา
date:   06/01/2025
---

พระคัมภีร์มักอธิบายถึงความรักพิเศษของพระเจ้าที่มีต่อเรา โดยใช้อุปมาเกี่ยวกับครอบครัวหรือเครือญาติ โดยเฉพาะอุปมาเกี่ยวกับความรักระหว่างสามีและภรรยา หรือระหว่างแม่ที่ดีกับลูก อุปมาเหล่านี้มักใช้เพื่อบรรยายถึงความสัมพันธ์อันเป็นเอกลักษณ์ระหว่างพระเจ้ากับผู้คนในพันธสัญญาของพระองค์ ความสัมพันธ์นี้มีพื้นฐานอยู่บนความรักตามพันธสัญญา ซึ่งไม่เพียงรวมถึงความรักของพระเจ้าที่มีต่อผู้คนของพระองค์เท่านั้น แต่ยังรวมถึงความคาดหวังว่าประชากรของพระองค์จะยอมรับความรักนี้ และจะรักพระองค์ (รวมถึงรักกันและกัน) เช่นกัน

`อ่านเฉลยธรรมบัญญัติ 7:6-9 การทำพันธสัญญาของพระเจ้าและความรักมั่นคงของพระองค์เชื่อมโยงกันอย่างไร`

เฉลยธรรมบัญญัติ 7:9 บรรยายถึงความรักพิเศษที่พระเจ้าทรงมีต่อประชากรแห่งพันธสัญญาของพระองค์ ซึ่งความสัมพันธ์นี้ขึ้นอยู่กับความซื่อสัตย์ของพวกเขา แม้ว่าความรักของพระเจ้าจะไม่มีเงื่อนไข แต่ความสัมพันธ์ในพันธสัญญาระหว่างพระองค์กับประชากรของพระองค์นั้นมีเงื่อนไข

คำว่า “ความรักมั่นคง” หรือ “ความเมตตา” ในเฉลยธรรมบัญญัติ 7:9 แปลมาจากคำภาษาฮีบรูว่า ḥesed ซึ่งแสดงถึงความรักในด้านพันธสัญญาของพระเจ้า (และยังมีความหมายกว้างขวางอีกมาก) ḥesed มักใช้อธิบายถึงความเมตตา ความดี และความรักอันยิ่งใหญ่ของพระเจ้า นอกจากนี้ ḥesed ยังหมายถึงความรักมั่นคง หรือความรักที่ไม่เปลี่ยนแปลงต่ออีกฝ่ายหนึ่ง ซึ่งเกิดขึ้นภายในความสัมพันธ์แห่งความรักซึ่งกันและกัน อีกทั้งยังเป็นการเริ่มต้นในความสัมพันธ์ดังกล่าวด้วยความคาดหวังว่าอีกฝ่ายจะแสดงความรักมั่นคงแบบเดียวกันตอบแทนอีกด้วย

ความรักแบบ ḥesed ของพระเจ้าแสดงให้เห็นถึงความรักมั่นคงของพระองค์ที่เชื่อถือได้ มั่นคง และยั่งยืนอย่างยิ่ง อย่างไรก็ตาม การที่จะได้รับประโยชน์จาก ḥesed นั้นขึ้นอยู่กับเงื่อนไข ซึ่งก็คือความเต็มใจของประชากรของพระองค์ในการเชื่อฟังและรักษาความสัมพันธ์กับพระองค์ (อ่านใน 2 ซามูเอล 22:26; 1 พงศ์กษัตริย์ 8:23; สดุดี 25:10; สดุดี 32:10; 2 พงศาวดาร 6:14)

ความรักที่ไม่เปลี่ยนแปลงของพระเจ้าเป็นรากฐานของความสัมพันธ์แห่งความรักทั้งหมด และเราไม่อาจเทียบได้กับความรักนั้น พระเจ้าไม่เพียงแต่ประทานชีวิตให้เราอย่างเสรี แต่ยังทรงเต็มพระทัยสละพระชนม์เพื่อเราโดยผ่านทางพระคริสต์ “ไม่มีใครมีความรักยิ่งใหญ่กว่านี้ คือการสละชีวิตเพื่อมิตรสหายของตน” (ยอห์น 15:13) ไม่ต้องสงสัยเลยว่าการแสดงออกถึงความรักของพระเจ้าที่ยิ่งใหญ่ที่สุดคือเมื่อองค์พระผู้เป็นเจ้า “ทรงถ่อมตัวลง ทรงยอมเชื่อฟังจนถึงความมรณา กระทั่งมรณาบนกางเขน” (ฟีลิปปี 2:8)

`มีวิธีใดบ้างที่ท่านจะระลึกถึงความรักของพระเจ้าอยู่เสมอ และเหตุใดการกระทำเช่นนี้จึงสำคัญ`