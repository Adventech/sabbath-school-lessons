---
title:  พระลักษณะที่ไม่เปลี่ยนแปลงของพระเจ้า
date:   04/02/2025
---

`อ่าน มาลาคี 3:6 และยากอบ 1:17 พระคัมภีร์ทั้งสองข้อสอนเราถึงพระลักษณะของพระเจ้าอย่างไร`

ในมาลาคี 3:6 พระเจ้าทรงประกาศว่า “เราคือพระยาห์เวห์ ไม่มีผันแปร” บางคนอ่านข้อพระคัมภีร์ส่วนนี้แล้วตีความว่าพระเจ้าไม่เคยเปลี่ยนแปลงเลย ไม่ว่าจะด้วยเหตุผลใดก็ตาม แต่หากพิจารณาข้อพระคัมภีร์ที่เหลือและข้ออื่น ๆ ที่เกี่ยวข้อง เราจะเห็นว่าพระเจ้ากำลังตรัสถึงการไม่เปลี่ยนแปลงในด้านศีลรรมของพระองค์ ข้อที่เหลือแสดงให้เห็นว่าพระเจ้าทรงยืดหยุ่น เพราะพระองค์ตรัสว่า “โอ บุตรยาโคบเอ๋ย เจ้าทั้งหลายจึงไม่ถูกทำลายหมด” และพระเจ้าทรงประกาศต่อประชากรของพระองค์ในข้อถัดไปว่า “เจ้าจงกลับมาหาเรา และเราจะกลับมาหาเจ้าทั้งหลาย” (มาลาคี 3:7)

ดังนั้น พระเจ้าจึงทรงมีความสัมพันธ์แบบสลับไปมากับสิ่งทรงสร้าง แต่พระลักษณะของพระเจ้ายังคงสม่ำเสมอ ท่ามกลางความสัมพันธ์นี้และในทุกสิ่ง ยากอบ 1:17 ยังยืนยันอีกว่า ของประทานที่ดีและเลิศทุกอย่างนั้นมาจากพระเจ้า พระผู้ทรงไม่มีการเปลี่ยนแปลงหรือแปรปรวน พระเจ้ามิใช่แหล่งที่มาของความชั่วร้าย

พระคัมภีร์สอนซ้ำแล้วซ้ำเล่าทั้งในข้อนี้และข้ออื่น ๆ ว่าพระลักษณะของพระเจ้าไม่เคยเปลี่ยนแปลง กล่าวอีกนัยหนึ่ง พระคัมภีร์เน้นย้ำเสมอว่าพระเจ้าไม่เปลี่ยนแปลงในทางศีลธรรม อย่างไรก็ตาม พระองค์ยังทรงมีความสัมพันธ์ที่แท้จริงกับมนุษย์และตอบสนองต่อพวกเขา และทุกครั้งที่ทรงกระทำ พระองค์ทรงกระทำด้วยความรักและความยุติธรรม

`อ่าน 2 ทิโมธี 2:13; ทิตัส 1:2 และฮีบรู 6:17, 18 ข้อพระคัมภีร์เหล่านี้สอนเกี่ยวกับพระเจ้าอย่างไร`

พระเจ้าจะไม่ทรงขัดกับธรรมชาติของพระองค์เอง พระองค์ไม่เคยโกหก และพระสัญญาของพระองค์ไม่มีวันสูญสลาย เราจึงสามารถวางใจได้ว่าพระเจ้าในพระคัมภีร์ คือพระองค์เดียวกันกับที่ทรงสละชีวิตเพื่อเราบนไม้กางเขน (ผ่านทางพระเยซู) อย่างเต็มพระทัย พระองค์ทรงเป็นพระเจ้าที่เราไว้วางใจได้อย่างเต็มที่ เราจึงสามารถมีความมั่นใจและความหวังสำหรับอนาคต ดังที่ฮีบรู 13:8 กล่าวว่า “พระเยซูคริสต์ทรงเหมือนเดิมทั้งวานนี้ และวันนี้ และตลอดไปเป็นนิตย์”

`ท่านเรียนรู้ที่จะวางใจในความดีของพระเจ้าได้อย่างไรเมื่อสิ่งต่าง ๆ ในชีวิตกำลังผิดพลาดไป การเห็นพระเจ้าผู้ทรงถูกตรึงบนไม้กางเขนช่วยให้ท่านเรียนรู้ที่จะวางใจในคุณความดีของพระองค์ได้อย่างไร`