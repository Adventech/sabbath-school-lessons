---
title:  พระเจ้าทรงดีพร้อมและชอบธรรม
date:   03/02/2025
---

พระเจ้าไม่ได้เพียงตรัสว่าพระองค์ทรงรักความยุติธรรมและเรียกร้องให้มนุษย์รักและปฏิบัติความยุติธรรมเท่านั้น แต่พระองค์ยังทรงแสดงลักษณะเหล่านี้อย่างสมบูรณ์แบบและสม่ำเสมอด้วยพระองค์เอง พระคัมภีร์สอนว่าพระเจ้าทรงบริสุทธิ์ ซื่อสัตย์ ชอบธรรม และเปี่ยมด้วยความรักอย่างสมบูรณ์ พระเจ้าทรงทำสิ่งที่เต็มไปด้วยความรัก ชอบธรรมและยุติธรรม และไม่เคยทรงทำสิ่งผิดแม้แต่น้อย

`อ่าน เฉลยธรรมบัญญัติ 32:4 และสดุดี 92:15 ข้อพระคัมภีร์ทั้งสองนี้สอนเกี่ยวกับความซื่อสัตย์และความชอบธรรมของพระเจ้าอย่างไร`

ข้อพระคัมภีร์เหล่านี้และอีกหลายข้อประกาศว่าพระเจ้าทรงยุติธรรมและเปี่ยมด้วยความรัก “ในพระองค์ไม่มีความอธรรม” (สดุดี 92:15; เปรียบเทียบกับสดุดี 25:8; สดุดี 129:4) พระเจ้า “พระองค์ไม่ทรงทำผิดเลย ทุก ๆ เช้าพระองค์ทรงทำความยุติธรรมของพระองค์ให้ประจักษ์ ทุกรุ่งอรุณ ไม่ทรงเว้นเลย แต่คนอยุติธรรมนั้นไม่รู้จักอาย” (เศฟันยาห์ 3:5) สังเกตความแตกต่างที่ชัดเจนระหว่างพระลักษณะของพระเจ้าและผู้ที่รักความอยุติธรรม

พระเจ้าทรงทราบว่าอะไรดีที่สุดสำหรับทุกคน ทรงปรารถนาสิ่งที่ดีที่สุดสำหรับทุกคน และทรงทำพระราชกิจอย่างต่อเนื่อง เพื่อให้เกิดผลลัพธ์ที่ดีที่สุดสำหรับทุกคนที่มีส่วนเกี่ยวข้อง

`อ่าน สดุดี 9:7, 8 และสดุดี 145:9-17 ข้อพระคัมภีร์เหล่านี้สอนเกี่ยวกับพระเจ้าอย่างไร`

พระเจ้าแห่งพระคัมภีร์ทรงเป็น “ผู้พิพากษาที่ชอบธรรม” (สดุดี 7:11) และไม่มีความชั่วร้ายใดอยู่ในพระองค์ (สดุดี 5:4) ดังที่ 1 ยอห์น 1:5 สอนเราว่า “พระเจ้าทรงเป็นความสว่าง และความมืดในพระองค์ไม่มีเลย” แท้จริงแล้ว พระเจ้าไม่เพียงแต่ดีพร้อมเท่านั้น แต่ทรงเป็นดังที่ ยากอบ 1:13 กล่าวไว้ว่า “พระเจ้าจะไม่ถูกความชั่วล่อลวง” (เปรียบเทียบกับ ฮาบากุก 1:13)

ความดีและสง่าราศีของพระเจ้าเชื่อมโยงกันอย่างแนบแน่นในทุกสิ่ง ในขณะที่หลายคนชื่นชมในอำนาจ พระเจ้าก็ทรงมีอำนาจทั้งหมด แต่พระองค์ใช้อำนาจนั้นอย่างยุติธรรมและเปี่ยมด้วยความรักเท่านั้น ไม่ใช่เรื่องบังเอิญที่เมื่อโมเสสทูลขอให้พระเจ้า “ทรงสำแดงพระสิริของพระองค์แก่ข้าพระองค์” พระเจ้าตรัสตอบว่า “เราจะให้คุณความดีทั้งสิ้นของเราประจักษ์แจ้งต่อหน้าเจ้า” (อพยพ 33:18, 19)

`เหตุใดพระเจ้าผู้ทรงแสนดีทรงยอมให้เกิดสิ่งชั่วร้ายมากมายในโลกนี้ อภิปรายคำตอบของท่านในชั้นเรียน`