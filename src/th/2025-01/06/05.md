---
title:  พระเจ้าผู้ทรงเปลี่ยนพระทัย
date:   05/02/2025
---

พระเจ้าสามารถ “กลับใจ” ได้หรือไม่ หากทำได้ นั่นหมายความว่าอย่างไร เราได้เรียนรู้แล้วว่าพระลักษณะของพระเจ้าไม่เคยเปลี่ยนแปลง อย่างไรก็ตาม ข้อพระคัมภีร์บางตอนกล่าวถึงการที่พระเจ้าทรง “กลับใจ” หรือ “เปลี่ยนพระทัย” ในขณะที่การกลับใจสำหรับมนุษย์หมายถึงการยอมรับว่าตนเองได้ทำผิด แล้วทำไมพระคัมภีร์บางข้อจึงบรรยายว่าพระเจ้าทรง “กลับใจ”

`อ่าน อพยพ 32:14 และเปรียบเทียบกับ เยเรมีย์ 18:4-10 ท่านคิดอย่างไรกับคำอธิบายเรื่องการ “เปลี่ยนพระทัย” ของ พระเจ้า`

ในข้อพระคัมภีร์เหล่านี้ รวมถึงข้อพระคัมภีร์อื่น ๆ อีกมากมายบรรยายว่า พระเจ้าทรงแสดงการเปลี่ยนพระทัยในการพิพากษาเมื่อผู้คนกลับใจหรืออธิษฐานเผื่อผู้อื่น พระเจ้าทรงสัญญาว่าหากผู้คนละทิ้งวิถีทางที่ชั่วร้าย พระองค์จะทรงระงับการพิพากษาที่ทรงวางแผนไว้ การตัดสินใจของพระเจ้าที่จะไม่พิพากษาเมื่อมนุษย์กลับใจเป็นหัวข้อที่พบได้ทั่วไปในพระคัมภีร์

`อ่าน กันดารวิถี 23:19; และ 1 ซามูเอล 15:29 ข้อพระคัมภีร์ทั้งสองแหล่งนี้สอนหรือไม่ว่าพระเจ้าทรง “เปลี่ยนพระทัย” หรือ “กลับใจ”`

พระคัมภีร์ทั้งสองข้อนี้ระบุอย่างชัดเจนว่าพระเจ้า “ไม่ได้ทรงเป็นมนุษย์ที่เปลี่ยนใจ” (1 ซามูเอล 15:29) และ “พระเจ้าทรงไม่ใช่มนุษย์ที่จะมุสา และไม่ได้ทรงเป็นบุตรของมนุษย์ที่จะต้องกลับใจ พระองค์จะไม่ทรงทำตามที่ตรัสไว้แล้วหรือ พระองค์จะไม่ทรงทำให้สำเร็จตามที่ทรงลั่นวาจาไว้แล้วหรือ” (กันดารวิถี 23:19) เมื่ออ่านร่วมกับข้อพระคัมภีร์อื่น ๆ ข้อเหล่านี้ไม่ได้หมายความว่าพระเจ้าไม่เคย “เปลี่ยนพระทัย” เลย แต่สื่อให้เห็นความจริงที่ว่าพระองค์ทรงไม่ “เปลี่ยนพระทัย” หรือ “กลับใจ” เหมือนอย่างมนุษย์ ในทางกลับกัน พระเจ้าทรงรักษาพระสัญญาของพระองค์เสมอ แม้พระองค์จะทรงเปลี่ยนการกระทำของพระองค์เพื่อตอบสนองต่อการกลับใจของมนุษย์ พระองค์ทรงกระทำเช่นนั้นตามความดีและพระวจนะของพระองค์ พระเจ้าทรงเปลี่ยนพระทัยจากการพิพากษาเพื่อตอบสนองต่อการกลับใจของมนุษย์ เพราะพระลักษณะของพระองค์นั้นเปี่ยมด้วยความดี ชอบธรรม ความรัก และความเมตตา

`“การเปลี่ยนพระทัย” ของพระเจ้าในพระคัมภีร์หมายความว่าอย่างไร เรื่องนี้แสดงให้เห็นว่าพระลักษณะของพระเจ้ายังคงไม่เปลี่ยนแปลง ในขณะที่พระองค์ยังทรงรักษาความสัมพันธ์ที่แท้จริงและโต้ตอบกับมนุษย์ ซึ่งมีความสำคัญต่อพระองค์อย่างยิ่งได้อย่างไร`