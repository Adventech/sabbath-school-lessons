---
title:  ความรักและความยุติธรรม
date:   02/02/2025
---

เราเห็นได้ตลอดในพระคัมภีร์ว่าความรักและความยุติธรรมความเชื่อมโยงกันอย่างใกล้ชิด ความรักที่แท้จริงต้องอาศัยความยุติธรรม และความยุติธรรมที่แท้จริงสามารถมอบให้ได้ด้วยความรักเท่านั้น เราอาจไม่คุ้นเคยกับแนวคิดทั้งสองนี้ว่าเป็นของคู่กัน แต่เป็นเพราะว่าทั้งความรักและความยุติธรรมนั้นถูกบิดเบือนโดยมนุษยชาติมาตลอด

`อ่าน สดุดี 33:5; อิสยาห์ 61:8; เยเรมีย์ 9:24; สดุดี 85:10; และสดุดี 89:14 ข้อพระคัมภีร์เหล่านี้แสดงให้เห็นความห่วงใยของพระเจ้าต่อความยุติธรรมได้อย่างไร`

ข้อพระคัมภีร์เหล่านี้ระบุอย่างชัดเจนว่าพระเจ้าทรงรักความยุติธรรม (สดุดี 33:5; อิสยาห์ 61:8) ความรักและความยุติธรรมในพระคัมภีร์เชื่อมโยงกันอย่างแยกไม่ออก ความรักของพระเจ้าและความชอบธรรมของพระองค์สัมพันธ์กันอย่างลึกซึ้ง และพระองค์ทรงสนพระทัยอย่างยิ่งที่จะเห็นความชอบธรรมและความยุติธรรมเกิดขึ้นในโลกนี้

ผู้เผยพระวจนะออกมาประณามความอยุติธรรมทุกรูปแบบอย่างสม่ำเสมอ ไม่ว่าจะเป็นกฎหมายที่ไม่ยุติธรรม การปฏิบัติที่ไม่ซื่อสัตย์ หรือการกดขี่และปฏิบัติต่อคนจน แม่ม่าย และผู้ที่เปราะบางอย่างไม่ยุติธรรม แม้ว่ามนุษย์จะกระทำความชั่วร้ายและความไม่ยุติธรรมมากมาย แต่พระเจ้าเป็นผู้เดียวที่ “สำแดงความรักมั่นคง ความยุติธรรม และความชอบธรรมในโลก ” (เยเรมีย์ 9:24) เราจะเห็นได้ตลอดในพระคัมภีร์ว่า ผู้ซื่อสัตย์ต่อพระเจ้าเฝ้ารอการพิพากษาของพระองค์ว่าเป็นสิ่งที่ดีงาม เพราะการพิพากษานั้นลงโทษผู้กระทำผิดและผู้กดขี่ และนำความยุติธรรมและการปลดปล่อยมาสู่เหยื่อของความอยุติธรรมและการกดขี่

ความจริงแล้ว ความชอบธรรมและความยุติธรรมเป็นรากฐานการปกครองของพระเจ้า การปกครองที่เปี่ยมด้วยความรักของพระองค์นั้นมีความยุติธรรมและชอบธรรม ซึ่งแตกต่างจากการปกครองที่ทุจริตของโลกนี้โดยสิ้นเชิง ที่มักจะปล่อยให้ความอยุติธรรมดำเนินต่อไปเพื่อผลประโยชน์ส่วนตัวและอำนาจ ในพระเจ้า “ความรักมั่นคงและความซื่อสัตย์จะพบกัน ความชอบธรรมและสันติภาพจะจูบกัน” (สดุดี 85:10)

พระเจ้าทรงบอกเราอย่างชัดเจนถึงสิ่งที่พระองค์คาดหวังจากเรา “มนุษย์เอ๋ย พระองค์ทรงสำแดงแก่เจ้าแล้วว่าอะไรดี และพระยาห์เวห์ ทรงประสงค์อะไรจากเจ้า นอกจากให้ทำความยุติธรรมและให้รักความเมตตา และให้ดำเนินชีวิตไปกับพระเจ้าของเจ้าด้วยความถ่อมใจ” (มีคาห์ 6:8) หากมีสิ่งใดที่เราควรสะท้อนถึงพระลักษณะของพระเจ้า สิ่งนั้นคือความรัก ซึ่งควรเป็นหัวใจสำคัญ พร้อมกับความยุติธรรมและความเมตตาที่มาจากความรัก

`มีตัวอย่างใดบ้างในปัจจุบันที่แสดงให้เห็นถึงความยุติธรรมที่บิดเบือนของมนุษย์ แล้วเราจะไม่ร้องขอให้ความยุติธรรมอันสมบูรณ์แบบของพระเจ้ามาถึงเราในสักวันหรือ`