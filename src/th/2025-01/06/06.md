---
title:  ยึดมั่นในความรักและความยุติธรรม
date:   06/02/2025
---

พระคัมภีร์สอนอยู่เสมอว่า “พระยาห์เวห์พระเจ้าของท่านเป็นพระเจ้า เป็นพระเจ้าซื่อสัตย์ผู้ทรงรักษาพันธสัญญาและความรักมั่นคง ต่อบรรดาผู้ที่รักพระองค์และรักษาบัญญัติของพระองค์ถึงพันชั่วอายุคน ” (เฉลยธรรมบัญญัติ 7:9) พระลักษณะแห่งความดีและความรักของพระองค์ปรากฏชัดเจนผ่านทางพระเยซูบนไม้กางเขน (อ่านโรม 3:25, 26; โรม 5:8) ดังที่สดุดี 100:5 กล่าวว่า “เพราะพระยาห์เวห์ประเสริฐ ความรักมั่นคงของพระองค์ดำรงเป็นนิตย์ และความซื่อสัตย์ของพระองค์ดำรงอยู่ทุกชั่วชาติพันธุ์” (เปรียบเทียบกับ สดุดี 89:2) สิ่งเหล่านี้แสดงให้เห็นว่าเราสามารถไว้วางใจพระเจ้าได้ พระองค์ประทานของประทานอันดีแก่ลูกหลานของพระองค์เสมอ (ยากอบ 1:17; เปรียบเทียบกับ ลูกา 11:11-13) และในความเป็นจริง พระองค์ยังประทานสิ่งดี ๆ แก่ผู้ที่วางตนเป็นศัตรูกับพระองค์ด้วย

`อ่าน มัทธิว 5:43-48 พระคัมภีร์ตอนนี้สอนถึงความรักอันน่าอัศจรรย์ของพระเจ้าอย่างไร เราควรปฏิบัติต่อผู้อื่นอย่างไรตามคำสอนของพระเยซู`

มัทธิวบทที่ 5 อธิบายความรักของพระเจ้าว่าเป็นความรักที่สมบูรณ์แบบ ความรักที่ไม่สมบูรณ์แบบคือความรักที่ห่วงใยเฉพาะผู้ที่รักคุณเท่านั้น แต่พระเจ้าทรงรักแม้แต่ผู้ที่เกลียดชังพระองค์ รวมถึงผู้ที่ถือว่าตนเองเป็นศัตรูของพระองค์ ความรักของพระองค์ครบถ้วนและเพราะเหตุนี้จึงสมบูรณ์แบบ

แม้ว่าความรักและความเมตตาของพระเจ้าจะยิ่งใหญ่เกินกว่าที่เราคาดหวัง แต่ก็ไม่เคยลบล้างความยุติธรรม แต่กลับรวมความยุติธรรมและความเมตตาเข้าด้วยกัน (สดุดี 85:10) ในทำนองเดียวกัน พระคัมภีร์ยังกระตุ้นเตือนเราให้ “รักษาความเมตตาและความยุติธรรม และจงรอคอยพระเจ้าของเจ้าอยู่เสมอ” (โฮเชยา 12:6 และเปรียบเทียบกับ ลูกา 11:42)

ท้ายที่สุด พระเจ้าจะทรงนำความยุติธรรมอันสมบูรณ์แบบมาให้ โรม 2:5 สอนว่า “พระองค์จะทรงสำแดงการพิพากษาที่เที่ยงธรรมให้ประจักษ์” (โรม 2:5) และสุดท้ายผู้ที่ได้รับการไถ่จะร้องเพลงว่า “ข้าแต่องค์พระผู้เป็นเจ้า พระเจ้าผู้ทรงฤทธานุภาพสูงสุด พระราชกิจของพระองค์ยิ่งใหญ่และอัศจรรย์ ข้าแต่องค์พระมหากษัตริย์ของบรรดาประชาชาติ บรรดามรรคาของพระองค์ยุติธรรมและสัตย์จริง ข้าแต่องค์พระผู้เป็นเจ้า มีใครบ้างไม่เกรงกลัวพระองค์และไม่ถวายพระเกียรติแด่พระนามของพระองค์ เพราะพระองค์ผู้เดียวทรงเป็นผู้บริสุทธิ์ ประชาชาติทั้งหมดจะมานมัสการเฉพาะพระพักตร์พระองค์เพราะว่าพระราชกิจอันชอบธรรมของพระองค์ปรากฏให้เห็นแล้ว” (วิวรณ์ 15:3, 4 เปรียบเทียบกับ วิวรณ์ 19:1, 2)

`อิสยาห์ 25:1 กล่าวว่า “ข้าแต่พระยาห์เวห์ พระองค์ทรงเป็นพระเจ้าของข้าพระองค์ ข้าพระองค์จะยกย่องพระองค์ และสรรเสริญพระนามของพระองค์เพราะพระองค์ได้ทรงทำการอัศจรรย์ ตามแผนงานอันซื่อสัตย์และแน่นอนที่มีไว้นานแล้ว” เราเรียนรู้ที่จะสรรเสริญพระเจ้าได้อย่างไร แม้ในยามที่สถานการณ์ยากลำบาก ชีวิตของท่านจะเป็นเครื่องบูชาสรรเสริญพระเจ้าได้อย่างไร และสามารถส่งเสริมความยุติธรรมในด้านต่าง ๆ ภายใต้อิทธิพลของท่านได้อย่างไร`