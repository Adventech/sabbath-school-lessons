---
title:  ศึกษาเพิ่มเติม
date:   07/02/2025
---

อ่านหนังสือ เคล็ดลับแห่งความสุข ของนาง เอลเลน จี. ไว้ท์. เรื่อง “ความรักของพระเจ้าที่มีให้แก่มนุษย์” หน้า 9-15

“พระวจนะของพระเจ้าเปิดเผยให้เห็นพระลักษณะของพระองค์ พระองค์ทรงประกาศถึงความรักและพระเมตตาคุณอันหาที่สิ้นสุดไม่ได้ของพระองค์เอง เมื่อโมเสสกราบทูลว่า “ขอทรงสำแดงพระสิริของพระองค์แก่ข้าพระองค์เถิด” นั้น พระเจ้าตรัสตอบว่า “เราจะให้คุณความดีทั้งสิ้นของเราประจักษ์แจ้งต่อหน้าเจ้า” อพยพ 33:18, 19 นี่คือพระสิริของพระองค์ พระผู้เป็นเจ้าเสด็จผ่านโมเสสไป และพระองค์ทรงประกาศว่า “พระยาห์เวห์ พระยาห์เวห์ เป็นพระเจ้าผู้เปี่ยมด้วยพระกรุณาและพระคุณ พระองค์กริ้วช้า ทรงบริบูรณ์ด้วยความรักมั่นคง และความสัตย์จริง ผู้ทรงสำแดงความรักมั่นคงจนถึงพันๆ ชั่วอายุคน ผู้ประทานอภัยการล่วงละเมิด การทรยศและบาป” อพยพ 34:6, 7 พระองค์ทรง “กริ้วช้าและบริบูรณ์ด้วยความรักมั่นคง” “เพราะว่าพระองค์ท่านพอพระทัยในความรักมั่นคง” โยนาห์ 4:2; มีคาห์ 7:18

“พระเจ้าผูกมัดจิตใจของเราไว้กับพระองค์ด้วยของประทานมากมายทั้งจากสวรรค์และโลกนี้ พระองค์ทรงใช้สิ่งต่างๆ ในธรรมชาติและความสัมพันธ์ที่ใกล้ชิดและลึกซึ้งที่สุดที่มีในโลกเท่าที่จิตใจของมนุษย์จะรู้จัก เพื่อสำแดงพระองค์เองให้แก่เรา แต่สิ่งเหล่านี้แสดงให้เห็นความรักของพระองค์ได้ไม่บริบูรณ์ ถึงแม้พระเจ้าจะทรงโปรดประทานหลักฐานต่างๆ ทั้งหมดแล้วก็ตาม ศัตรูของความดีได้บดบังความนึกคิดของมนุษย์ จนพวกเขามองดูพระเจ้าด้วยความหวาดกลัว พวกเขามองว่าพระองค์ทรงโหดร้ายและไม่ให้อภัย ซาตานชักนำมนุษย์ให้เข้าใจว่า พระลักษณะสำคัญที่สุดของพระเจ้าคือ พระองค์ทรงเป็นผู้พิพากษาที่เข้มงวด ผู้ตัดสินโหดเหี้ยม เจ้าหนี้เกรี้ยวกราดและแข็งกร้าว มันวาดภาพพระผู้สร้างให้เป็นผู้ที่จ้องมองมนุษย์ด้วยดวงตาที่ริษยาเพื่อคอยจับผิดและหาข้อผิดพลาดและนำมนุษย์มาลงโทษ เพื่อขจัดเงามืดนี้และแสดงให้เห็นถึงความรักอันไร้ขอบเขตของพระเจ้า พระเยซูจึงเสด็จมาดำเนินชีวิตอยู่ท่ามกลางมนุษย์” (เอลเลน จี. ไว้ท์, เคล็ดลับแห่งความสุข, หน้า 10, 11)

**คำถามเพื่อการอภิปราย**:

`เหตุใดการเข้าใจว่าพระสิริของพระเจ้าเชื่อมโยงกับความดีของพระองค์จึงมีความสำคัญมาก เรื่องนี้ท้าทายความเชื่อที่เน้นแต่ฤทธิ์อำนาจของพระเจ้าโดยไม่คำนึงถึงความรักและพระลักษณะของพระองค์อย่างไร`

`คุณเคยสงสัยในความดีของพระเจ้าหรือไม่ คุณรู้จักใครบ้างที่เคยสงสัยในความดีของพระเจ้าเพราะพฤติกรรมของผู้ที่ติดตามพระองค์ หรือเพราะเหตุการณ์เลวร้ายที่เกิดขึ้นในโลก คุณรับมือกับคำถามนี้อย่างไร และคุณจะช่วยเหลือผู้อื่นที่กำลังต่อสู้กับความสงสัยเดียวกันนี้ได้อย่างไร โปรดศึกษาบทเรียนในสัปดาห์หน้า`

`ขยายความคำตอบสำหรับคำถามของวันจันทร์ในชั้นเรียน แนวคิดเรื่องความขัดแย้งครั้งยิ่งใหญ่ช่วยให้เราเข้าใจถึงสาเหตุและการดำรงอยู่ของความชั่วร้ายทั้งหมดในโลกปัจจุบันได้อย่างไร`