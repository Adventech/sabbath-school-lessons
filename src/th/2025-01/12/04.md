---
title:  พระเจ้าทรงรักความยุติธรรม
date:   18/03/2025
---

พระคัมภีร์กล่าวว่าพระเจ้าทรงรักความยุติธรรมและเกลียดชังความชั่วร้าย (ตัวอย่างเช่น สดุดี 33:5; อิสยาห์ 61:8) และพระองค์ทรงใส่พระทัยในความอยุติธรรมอย่างลึกซึ้ง ซึ่งกระตุ้นให้เกิดความพิโรธอันชอบธรรมต่อทุกคนที่ตกทุกข์ได้ยากจากความอยุติธรรม ตลอดทั้งในพันธสัญญาเดิมและพันธสัญญาใหม่ พระเจ้าทรงห่วงใยผู้ถูกบีบบังคับและกดขี่อยู่เสมอ พร้อมแสดงความพิโรธอันชอบธรรมต่อผู้ที่ทำร้ายและกดขี่ผู้อื่น

`อ่าน สดุดี 82 แสดงให้เห็นถึงความห่วงใยของพระเจ้าต่อความยุติธรรมในโลกนี้อย่างไร และสดุดีบทนี้ให้ความหมายต่อเราในปัจจุบันอย่างไร`

ผู้เชี่ยวชาญหลายท่านตีความข้อพระคัมภีร์นี้ว่าเป็นการวิพากษ์วิจารณ์ผู้ปกครองในโลกที่รับผิดชอบต่อความอยุติธรรมในสังคม และยังเป็นการอ้างถึงการพิพากษาของพระเจ้าต่อผู้ปกครองชาวสวรรค์ (พระทั้งหลาย) ที่อยู่เบื้องหลังผู้พิพากษาและผู้นำบนโลกที่ทุจริต (กองกำลังปีศาจ) โดยเฉพาะเมื่อผู้ปกครองถูกถามว่า “เจ้าทั้งหลายจะพิพากษาอย่างอยุติธรรม และลำเอียงเข้าข้างคนอธรรมนานเท่าใด” (สดุดี 82:2)

นอกจากนี้ พวกเขายังได้รับคำสั่งว่า “จงให้ความยุติธรรมแก่คนอ่อนแอและเด็กกำพร้า จงปกป้องสิทธิของผู้ทุกข์ยากและผู้ขัดสน จงช่วยคนอ่อนแอและคนขัดสนให้พ้นภัย จงช่วยกู้พวกเขาให้พ้นจากมือของคนอธรรม” (สดุดี 82:3, 4) ในข้อนี้และข้ออื่น ๆ บรรดาผู้เผยพระวจนะในพันธสัญญาเดิมได้เรียกร้องความยุติธรรมอย่างชัดเจนและเร่งด่วน ความกังวลนี้ไม่ใช่เรื่องเล็กน้อยในพระคัมภีร์ แต่เป็นหัวใจสำคัญของข่าวสารของผู้เผยพระวจนะตลอดทั้งพันธสัญญาเดิม และยังคงเป็นสิ่งที่พระเยซูทรงสอนในช่วงเวลาที่พระองค์ทรงอยู่บนโลก

ความปรารถนาและความต้องการของพระเจ้าต่อผู้ที่อ้างว่ารักและเชื่อฟังพระองค์นั้นไม่ได้เป็นความลับ พระองค์ทรงระบุไว้อย่างชัดเจนในมีคาห์ 6:8 และในข้ออื่น ๆ ที่คล้ายคลึงกันว่า “มนุษย์เอ๋ย พระองค์ทรงสำแดงแก่เจ้าแล้วว่าอะไรดี และพระยาห์เวห์ทรงประสงค์อะไรจากเจ้า นอกจากให้ทำความยุติธรรมและให้รักความเมตตา และให้ดำเนินชีวิตไปกับพระเจ้าของเจ้าด้วยความถ่อมใจ”

แนวคิดนี้สะท้อนอยู่ทั่วทั้งพระคัมภีร์ ตัวอย่างเช่น พระเยซูตรัสว่า “ถ้าท่านรักกันและกัน ดังนี้แหละทุกคนก็จะรู้ว่าท่านเป็นสาวกของเรา” (ยอห์น 13:35; เปรียบเทียบกับ 1 ยอห์น 4:8-16)

`หากเรามุ่งเน้นที่มีคาห์ 6:8 และตั้งใจนำไปปฏิบัติทั้งในคำพูดและการกระทำ ครอบครัวและคริสตจักรของเราจะเป็นอย่างไร ไม่ว่าท่านจะอยู่ในบริบทใด ท่านจะนำหลักการเหล่านี้ไปใช้ให้เกิดประโยชน์มากขึ้นได้อย่างไร`