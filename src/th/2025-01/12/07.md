---
title:  ศึกษาเพิ่มเติม
date:   21/03/2025
---

อ่านหนังสือ ผู้พึงปรารถนาของปวงชน ของนางเอลเลน จี. ไว้ท์. เรื่อง “วันสะบาโต” หน้า 281-289

“ผู้สอดแนมทั้งหลายไม่กล้าตอบพระเยซูเมื่ออยู่ต่อหน้ามหาชนเพราะกลัวว่าจะนำพาตัวเองตกลงสู่ความยุ่งยาก พวกเขารู้ดีว่าพระองค์ตรัสความจริง พวกเขายอมปล่อยให้คนหนึ่งตกอยู่ในความทุกข์มากกว่าที่จะทำผิดกฎระเบียบประเพณี ในขณะที่จะปลดปล่อยสัตว์เดรัจฉานให้พ้นทุกข์ เนื่องจากจะนำความสูญเสียมายังเจ้าของสัตว์หากปล่อยปละละเลยสัตว์ตัวนั้นไป ด้วยการทำเช่นนี้พวกเขาเอาใจใส่สัตว์เดรัจฉานมากกว่ามนุษย์ผู้ที่ได้รับการทรงสร้างตามแบบพระฉายาของพระเจ้า เรื่องนี้แสดงให้เห็นถึงงานของศาสนาเทียมเท็จทั้งหมด ศาสนาเทียมเท็จเหล่านี้มีจุดเริ่มต้นจากความปรารถนาของมนุษย์ที่จะยกชูตนเองให้เหนือพระเจ้า แต่สุดท้ายทำให้มนุษย์ตกต่ำถดถอยลงไปยิ่งกว่าสัตว์เดรัจฉานเสียอีก ศาสนาใดที่ต่อสู้กับอำนาจยิ่งใหญ่ของพระเจ้าก็ปล้นเอาสง่าราศีของมนุษย์ซึ่งเป็นของเขาเมื่อพระเจ้าทรงสร้างโลกและซึ่งจะคืนให้ในพระคริสต์ ศาสนาเทียมเท็จสอนผู้นับถือว่าให้ละเลยความต้องการของมนุษย์ ความทุกข์และสิทธิของเขา พระกิตติคุณเชิดชูคุณค่าของมวลมนุษยชาติว่าเป็นผลการไถ่ด้วยพระโลหิตของพระคริสต์ และสอนให้ดูแลความต้องการและความทุกข์ยากของมนุษย์ พระยาห์เวห์ตรัสว่า ‘เราจะทำให้การหาคนนั้นยากกว่าการหาทองคำนพคุณและการหามนุษย์ยากกว่าการหาทองคำแห่งโอฟีร์’ อิสยาห์ 13:12

“เมื่อพระเยซูทรงโต้กลับพวกฟาริสีด้วยคำถามว่า การทำดีหรือการทำชั่ว จะช่วยชีวิตหรือจะผลาญชีวิตเสียในวันสะบาโตเป็นเรื่องถูกต้องตามกฎบัญญัติหรือไม่นั้น พระองค์ทรงเปิดโปงความมุ่งร้ายของพวกเขาเอง พวกเขากำลังตามล่าเอาชีวิตของพระองค์ด้วยความโกรธแค้นอันขมขื่น ในขณะที่พระองค์ทรงช่วยชีวิตและนำความสุขมาให้กับมหาชน การจะลงมือฆ่าพระองค์ในวันสะบาโตตามที่พวกเขาวางแผนไว้ จะดีกว่ารักษาคนเจ็บป่วยตกทุกข์ตามที่พระองค์ทรงกระทำการอยู่นั้นหรือ การมีใจที่อาฆาตพยาบาทในวันบริสุทธิ์ของพระเจ้า มีความชอบธรรมมากยิ่งกว่าความรักที่มีต่อมนุษย์ ซึ่งแสดงออกด้วยการกระทำแห่งความเมตตาหรือ (เอลเลน จี. ไว้ท์, ผู้พึงปรารถนาของปวงชน, หน้า 286, 287)

**คำถามเพื่อการอภิปราย**:

`“ศาสนาเทียมเท็จสอนผู้นับถือว่าให้ละเลยความต้องการของมนุษย์” เหตุใดคำกล่าวนี้จึงเป็นจริง เราจะตั้งใจจริงเพื่อหลีกเลี่ยงการละเลยดังกล่าวต่อชุมชนคริสตจักรของเราและในที่อื่น ๆ ได้อย่างไร`

`ใครคือเพื่อนบ้านของฉัน ใครคือเพื่อนบ้านของท่าน การติดตามพระคริสต์ช่วยให้เราเป็นเหมือนชาวสะมาเรียที่ก้าวข้ามกรอบทางสังคมในสมัยของเขาเพื่อแสดงความรักให้มากขึ้นได้อย่างไร`

`หากพระเจ้าทรงรักความยุติธรรมและความเมตตา เราควรดำเนินชีวิตอย่างไรให้สอดคล้องกับสิ่งที่สำคัญที่สุดสำหรับพระองค์ เราจะใส่ใจสิ่งที่พระเยซูทรงเรียกว่า “เรื่องที่สำคัญกว่าในธรรมบัญญัติ” ให้มากขึ้นได้อย่างไร`

`เมื่อเราคิดและพูดคุยถึงการพิพากษา เรามักเน้นย้ำบ่อยเพียงใดถึงวิธีที่พระเยซูตรัสถึงการพิพากษาในแง่ของการที่เรารักผู้อื่น โดยเฉพาะผู้ที่ถูกบีบบังคับและถูกกดขี่ ลองพิจารณาประเด็นนี้จากมุมมองในมัทธิว 25:31-46`