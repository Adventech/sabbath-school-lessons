---
title:  เรียกให้สถาปนาความยุติธรรม
date:   19/03/2025
---

บรรดาผู้เผยพระวจนะในพระคัมภีร์ได้เน้นย้ำถึงการเรียกร้องความยุติธรรมของพระเจ้าในสังคมอยู่เสมอ พระคัมภีร์ไม่เคยย่อท้อในการชี้ให้เห็นถึงปัญหาความอยุติธรรมและการกดขี่ แท้จริงแล้ว การเรียกร้องให้พระเจ้าทรงพิพากษา คือการเรียกร้องให้พระองค์สถาปนาความยุติธรรมให้เกิดขึ้น

ตัวอย่างเช่น ผู้เผยพระวจนะอิสยาห์ได้พูดอย่างตรงไปตรงมาเกี่ยวกับความอยุติธรรมในอิสราเอลในสมัยของเขา ข่าวสารและคำเรียกร้องความยุติธรรมของเขาควรดังก้องในใจของเราอย่างชัดเจนในปัจจุบัน “จงฝึกทำดี จงเสาะหาความเป็นธรรม จงแก้ไขการบีบบังคับ จงแก้ต่างให้ลูกกำพร้าพ่อ จงสู้ความเพื่อหญิงหม้าย” (อิสยาห์ 1:17) เขาประกาศต่อไปว่า “วิบัติแก่คนเหล่านั้นที่ออกกฎหมายอธรรม” และ “ปล้นสิทธิของคนจน” (อิสยาห์ 10:1, 2) พร้อมทั้งเตือนว่า “พวกท่านจะทำอย่างไรในวันลงโทษ และในวันทำลายล้างซึ่งมาจากที่ไกล ท่านทั้งหลายจะหนีไปพึ่งใคร และพวกท่านจะเก็บทรัพย์สมบัติของท่านไว้ที่ไหน” (อิสยาห์ 10:3)

ผู้เผยพระวจนะเยเรมีย์ก็ประกาศข่าวสารจากพระเจ้าเช่นเดียวกันว่า “ ‘วิบัติแก่เขาผู้สร้างวังของตนด้วยความไม่ชอบธรรม และสร้างห้องชั้นบนไว้ด้วยความไม่ยุติธรรม ผู้ทำให้เพื่อนบ้านของเขาปรนนิบัติเขาโดยไม่ได้อะไรเลย และไม่ได้จ่ายค่าจ้างให้แก่เขา... บิดาของเจ้ากินและดื่ม แต่ยังทำความยุติธรรมและความชอบธรรมไม่ใช่หรือ เขาจึงอยู่เย็นเป็นสุข เขาพิพากษาคดีของคนจนและคนขัดสน เขาก็อยู่เย็นเป็นสุข ทำอย่างนี้จึงเป็นการรู้จักเราไม่ใช่หรือ’ พระยาห์เวห์ตรัสดังนี้แหละ” (เยเรมีย์ 22:13, 15, 16)

`อ่าน มัทธิว 23:23-30 พระเยซูทรงสอนอะไรเกี่ยวกับสิ่งที่สำคัญที่สุด ท่านคิดว่าพระองค์หมายถึงอะไรเมื่อทรงกล่าวถึง “เรื่องที่สำคัญกว่า”`

อย่าคิดว่าความอยุติธรรมเป็นเพียงความกังวลของบรรดาผู้เผยพระวจนะในพันธสัญญาเดิมเท่านั้น แต่เราสามารถเห็นได้อย่างชัดเจนจากพระราชกิจของพระเยซู ทั้งจากข้อนี้และข้ออื่น ๆ ว่าพระคริสต์เองก็ทรงกังวลในเรื่องนี้เช่นกัน ดังที่พระองค์ตรัสไว้โดยตรงว่า “ ‘วิบัติแก่พวกเจ้า พวกธรรมาจารย์และพวกฟาริสี คนหน้าซื่อใจคด เพราะพวกเจ้าถวายทศางค์ที่เป็นสะระแหน่ ลูกผักชี และยี่หร่า แต่เรื่องที่สำคัญกว่าในธรรมบัญญัติ คือความยุติธรรม ความเมตตาและความเชื่อนั้นพวกเจ้ากลับละเลย การถวายทศางค์นั้นเจ้าก็ควรปฏิบัติ แต่ไม่ควรละเลยเรื่องที่สำคัญนั้นด้วย’ ” (มัทธิว 23:23) ข้อพระคัมภีร์ที่คู่ขนานกันในพระธรรมลูกาก็แสดงให้เห็นว่า พระเยซูทรงคร่ำครวญว่าพวกเขา “ละเว้นความยุติธรรมและความรักต่อพระเจ้า” (ลูกา 11:42)

`หากท่านมุ่งเน้นไปที่ “เรื่องที่สำคัญกว่า” ในทุกวันนี้ สิ่งนั้นจะเป็นอะไรเมื่อเทียบกับ “ทศางค์ที่เป็นสะระแหน่ ลูกผักชี และยี่หร่า” ที่เราอาจกำลังให้ความสำคัญอยู่`