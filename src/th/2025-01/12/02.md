---
title:  พระบัญญัติสองข้อที่สำคัญที่สุด
date:   16/03/2025
---

หากเราลองพิจารณาถึงสิ่งที่เราสามารถทำได้ ทั้งในระดับส่วนตัวและในการร่วมมือกัน เพื่อเผยแผ่ความรักและความยุติธรรมของพระเจ้าไปสู่โลกนี้ เราควรจะเริ่มต้นด้วยการมุ่งเน้นที่พระบัญชาของพระเจ้า

`อ่าน มัทธิว 22:34-40 พระเยซูทรงตอบคำถามของผู้ปกครองอย่างไร`

ดังที่พระเยซูตรัสว่า “พระบัญญัติข้อสำคัญอันดับแรก” คือ “ ‘จงรักองค์พระผู้เป็นเจ้าของท่านด้วยสุดใจของท่านด้วยสุดจิตของท่าน และด้วยสุดความคิดของท่าน’ ” และพระเยซูยังตรัสเสริมว่า “ข้อที่สองก็เหมือนกัน คือ ‘จงรักเพื่อนบ้านเหมือนรักตนเอง’ ” อย่างไรก็ตาม พระบัญญัติทั้งสองข้อนี้ไม่แยกออกจากกัน พระเยซูทรงสั่งสอนเพิ่มเติมว่า “ ‘ธรรมบัญญัติและคำของผู้เผยพระวจนะทั้งหมด ก็ขึ้นอยู่กับพระบัญญัติสองข้อนี้’ ” (มัทธิว 22:37-40) อันที่จริง พระบัญญัติทั้งสองข้อนี้ยังอ้างอิงจากพันธสัญญาเดิม

`อ่าน มัทธิว 19:16-23 พระเยซูตรัสตอบคำถามของเศรษฐีหนุ่มที่เกี่ยวกับคำถามของพวกสะดูสีในมัทธิวบทที่ 22 ว่าอย่างไร`

เกิดอะไรขึ้นในข้อนี้ ทำไมพระเยซูจึงตอบชายคนนี้เช่นนั้น การพบปะกันนี้สอนอะไรให้เราทุกคน ไม่ว่าเราจะมีตำแหน่งหรือสถานะใดในชีวิต

“พระคริสต์ทรงกำหนดเงื่อนไขเดียวที่จะนำผู้ปกครองไปไว้ตรงจุดที่จะทำให้ลักษณะอุปนิสัยของเขาสมบูรณ์ขึ้นได้ พระดำรัสของพระองค์ถึงแม้จะดูผิวเผินว่ารุนแรงและเกรี้ยวกราดแต่เป็นพระวจนะแห่งปัญญา การรับพระวจนะไว้และปฏิบัติตามเป็นเพียงความหวังเดียวของความรอดของผู้ปกครอง ตำแหน่งสูงส่งและทรัพย์สมบัติของเขาส่งอิทธิพลแห่งความชั่วลงในลักษณะอุปนิสัยของเขา หากเขาเก็บถนอมสิ่งเหล่านี้ไว้ มันจะไปแย่งความรักที่เขามีต่อพระเจ้า การเก็บสิ่งนี้ไว้จากพระเจ้าไม่ว่าจะน้อยหรือมากเป็นการเก็บสงวนสิ่งที่จะทำให้กำลังทางศีลธรรมและประสิทธิภาพของเขาลดลง เพราะหากเก็บถนอมสิ่งของในโลกเอาไว้ ไม่ว่ามันจะไม่มั่นคงและไม่มีคุณค่าเพียงไรก็ตาม สิ่งเหล่านี้จะดึงความสนใจของเราไปจนหมด” (เอลเลน จี. ไว้ท์, ผู้พึงปรารถนาของปวงชน, หน้า 520)

`แม้ว่าเราอาจไม่ได้รับการเรียกให้ขายทุกสิ่งที่เรามี เช่นเดียวกับเศรษฐีหนุ่มผู้นั้น แต่มีสิ่งใดหรือไม่ที่ท่านยังยึดถือไว้ ซึ่งหากไม่ยอมปล่อยวาง อาจเป็นเหตุให้ท่านสูญเสียชีวิตนิรันดร์ได้`