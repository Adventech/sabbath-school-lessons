---
title:  "ความรักและความยุติธรรม: พระบัญญัติสองข้อที่สำคัญที่ส"
date:   15/03/2025
---

### อ่านข้อพระคัมภีร์สำหรับบทเรียนสัปดาห์นี้
มัทธิว 22:34-40; เศคาริยาห์ 7:9-12; สดุดี 82; มีคาห์ 6:8; มัทธิว 23:23-30; ลูกา 10:25-37

> <p>ข้อควรจำ</p>
> “ถ้าใครกล่าวว่า ‘ข้าพเจ้ารักพระเจ้า’ แต่ใจยังเกลียดชังพี่น้องของตน เขาเป็นคนพูดมุสา เพราะว่าผู้ที่ไม่รักพี่น้องของตนที่มองเห็นแล้ว จะรักพระเจ้าที่มองไม่เห็นไม่ได้” (1 ยอห์น 4:20)

แม้เราจะมั่นใจว่าพระเจ้าจะทรงทำทุกสิ่งให้ถูกต้องในที่สุด แต่สิ่งที่เราควรทำในฐานะคริสเตียน ณ ปัจจุบันนี้ก็ยังคงมีความสำคัญ แม้ว่าความอยุติธรรมและความชั่วร้ายมากมายยังคงมีอยู่ และพระเจ้ายังมิได้ทรงกำจัดออกไปให้หมดสิ้น (อันเนื่องมาจากขอบเขตของความขัดแย้งระดับจักรวาล) แต่นั่นไม่ได้หมายความว่าเราไม่สามารถช่วยบรรเทาความทุกข์และจัดการกับความชั่วร้ายที่เราเผชิญ อย่างน้อยก็ทำในระดับที่เราพอจะทำได้ ในความเป็นจริง เราในฐานะคริสเตียนมีหน้าที่ที่จะต้องทำเช่นนั้น

ดังที่เราได้เห็นแล้วว่า ความรักและความยุติธรรมเป็นสิ่งที่แยกจากกันไม่ได้ พระเจ้าทรงรักความยุติธรรม ดังนั้น หากเรารักพระเจ้า เราก็จะรับความยุติธรรมด้วยเช่นกัน

ในทำนองเดียวกัน หากเรารักพระเจ้า เราจะรักซึ่งกันและกันด้วย การรักผู้อื่นหมายถึงการเอาใจใส่ความเป็นอยู่ที่ดีของผู้คนรอบตัวเรา เมื่อใครก็ตามต้องเผชิญกับความยากจน การกดขี่ หรือความ

อยุติธรรมในรูปแบบใด ๆ ก็ตาม เราควรเอาใจใส่ เมื่อมีผู้ได้รับการปฏิบัติอย่างไม่เป็นธรรม เราไม่ควรเมินเฉย แต่ควรถามตัวเองว่าเราสามารถทำอะไรได้บ้าง ทั้งในฐานะบุคคลและร่วมมือกัน เพื่อเผยความรักและความยุติธรรมของพระเจ้าให้โลกที่บอบช้ำนี้ได้เห็นถึงลักษณะของความชอบธรรมและความรักที่สมบูรณ์แบบของพระองค์