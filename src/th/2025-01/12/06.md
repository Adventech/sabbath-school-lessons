---
title:  ใครคือเพื่อนบ้านของเรา
date:   20/03/2025
---

ในบันทึกของลูกา ทันทีหลังจากที่พระเยซูอธิบายถึงพระบัญญัติสองประการที่สำคัญที่สุด นั่นคือ การรักพระเจ้าและการรักเพื่อนบ้าน มีผู้เชี่ยวชาญบัญญัติคนหนึ่ง “ต้องการจะรักษาหน้า จึงทูลพระเยซูว่า ‘ใครเป็นเพื่อนบ้านของข้าพเจ้า’ ” (ลูกา 10:29) เพื่อตอบสนองต่อคำถามนี้ พระเยซูจึงเล่าอุปมาของชาวสะมาเรียผู้ใจดี อุปมานี้ที่หลายคนในปัจจุบันนี้รู้จักดี แต่ในสมัยนั้นกลับสร้างความประหลาดใจต่อผู้คน

`อ่านอุปมาเรื่องชาวสะมาเรียผู้ใจดีในลูกา 10:25-37 ข้อพระคัมภีร์นี้มีความหมายว่าอย่างไร เมื่อเราพิจารณาถึงเสียงร้องขอของบรรดาผู้เผยพระวจนะให้แสดงความเมตตาและความยุติธรรม และสะท้อนถึงความอยุติธรรมที่กลุ่มคนต่าง ๆ ได้กระทำต่อ “ผู้อื่น” ตลอดประวัติศาสตร์อย่างไร`

พระเยซูมิได้เพียงตรัสถึงความยุติธรรมเท่านั้น แต่พระองค์เสด็จมาเพื่อนำความยุติธรรมมาสู่โลก พระองค์คือผู้ที่บรรดาผู้เผยพระวจนะได้เรียกร้องและฝากความหวังไว้ เพื่อให้ความยุติธรรมเป็นจริงและดำรงอยู่ต่อไป (อ่าน ลูกา 4:16-21 ในมุมมองของอิสยาห์ 61:1, 2) พระองค์คือผู้ที่ประชาชาติทั้งหลายปรารถนา โดยเฉพาะผู้ที่ตระหนักว่าตนต้องการการช่วยให้รอด

ตรงกันข้ามกับศัตรูที่พยายามแย่งชิงอำนาจและแย่งชิงบัลลังก์ของพระเจ้า พระเยซูทรงถ่อมพระองค์เอง ยืนเคียงข้างผู้ที่แบกรับบาป ความอยุติธรรม และการกดขี่ (แม้ว่าพระองค์เองจะไร้บาปก็ตาม) พระองค์ทรงเอาชนะศัตรูด้วยการมอบพระองค์เองด้วยความรัก เพื่อสถาปนาความยุติธรรม เนื่องจากพระองค์ทรงเป็นทั้งผู้ยุติธรรมและผู้ให้ความยุติธรรมแก่ผู้เชื่อทุกคน เราจะพูดได้อย่างไรว่าเราใส่ใจธรรมบัญญัติที่พระคริสต์สิ้นพระชนม์เพื่อรักษาไว้ หากเราละเลยสิ่งที่พระองค์เรียกว่าเรื่องสำคัญกว่าของธรรมบัญญัติ

สดุดี 9:8, 9 ประกาศว่า “พระองค์จะทรงพิพากษาโลกด้วยความชอบธรรม พระองค์จะทรงตัดสินชาวประเทศทั้งหลายด้วยความเที่ยงธรรม พระยาห์เวห์ทรงเป็นที่กำบังอันแข็งแกร่งแก่คนที่ถูกกดขี่ ทรงเป็นที่กำบังอันแข็งแกร่งในยามลำบาก” ในทำนองเดียวกัน สดุดี 146:7-9 กล่าวเพิ่มเติมว่า พระเจ้า “ผู้ทำความยุติธรรมเพื่อคนที่ถูกบีบบังคับ” และ “ผู้ประทานอาหารแก่คนที่หิว พระยาห์เวห์ทรงปล่อยผู้ถูกคุมขังให้เป็นอิสระ พระยาห์เวห์ทรงเบิกตาของคนตาบอด พระยาห์เวห์ทรงพยุงผู้ถูกกดขี่ให้ลุกขึ้น พระยาห์เวห์ทรงรักคนชอบธรรม พระยาห์เวห์ทรงปกป้องคนต่างด้าว พระองค์ทรงค้ำจุนเด็กกำพร้าและหญิงม่าย แต่พระองค์ทรงพลิกทางของคนอธรรม”

พระวจนะของพระเจ้าจะต้องชัดเจนกว่านี้เพียงใด เพื่อเราจะเข้าใจว่าเราควรพยายามช่วยเหลือผู้คนรอบข้างที่ต้องการความช่วยเหลือและกำลังเผชิญกับความเจ็บปวด

`เราเรียนรู้อะไรได้บ้างจากชีวิตและพระราชกิจของพระเยซูเกี่ยวกับการเข้าช่วยเหลือผู้ที่ต้องการความช่วยเหลือ แม้ว่าเราจะไม่สามารถแสดงการอัศจรรย์เช่นเดียวกับที่พระองค์ทรงทำ แต่สำหรับผู้คนจำนวนมากที่กำลังเจ็บปวด ความช่วยเหลือของเราอาจถือเป็น “การอัศจรรย์” ที่เพียงพอสำหรับพวกเขาได้อย่างไร`