---
title:  คำอุปมาของพระคริสต์เรื่องสวนองุ่น
date:   12/03/2025
---

คำอุปมาเรื่องเจ้าของสวนองุ่นในมัทธิวบทที่ 21 เป็นการที่พระเยซูทรงเล่าต่อจากอิสยาห์บทที่ 5 โดยทรงอธิบายเพิ่มเติมถึงลักษณะและการกระทำของเจ้าของสวนองุ่นที่มีต่อไร่องุ่นของตน

`อ่าน มัทธิว 21:33-39 โดยคำนึงถึงคำถามในอิสยาห์ 5:4 พระองค์จะทรงทำอะไรได้อีก ซึ่งพระองค์ยังมิได้กระทำ`

คำอุปมาของพระคริสต์เริ่มต้นด้วยการอ้างอิงตรงจากบทเพลงในอิสยาห์บทที่ 5 เกี่ยวกับเจ้าของสวนองุ่นและสวนองุ่นของเขา จากนั้นพระเยซูทรงขยายความโดยกล่าวว่าเจ้าของสวนองุ่น “ให้พวกชาวสวนเช่า แล้วก็ไปต่างประเทศ” (มัทธิว 21:33) แต่เมื่อถึงเวลา เจ้าของสวนจึงส่งผู้รับใช้ของพระองค์ (ผู้เผยพระวจนะ) ไปเก็บพืชผล แต่ชาวสวนที่เช่าสวนองุ่นเหล่านั้นกลับเฆี่ยนตีและฆ่าผู้รับใช้ของพระองค์เสีย (มัทธิว 21:34-36) ในที่สุด พระองค์ทรงส่งพระบุตรของพระองค์ (พระเยซู) โดยหวังว่า “ ‘พวกเขาจะเคารพลูกของเรา’ ” (มัทธิว 21:37) แต่พวกเขากลับประหารพระบุตรของพระองค์เสียและกล่าวว่า “ ‘คนนี้แหละเป็นทายาท ฆ่าเขาเสีย แล้วเราก็จะได้มรดกของเขา’ พวกเขาจึงพากันจับบุตรนั้นผลักออกไปนอกสวนแล้วฆ่า” (มัทธิว 21:38, 39)

พระองค์จะทรงทำอะไรได้อีกเล่า พระบิดาทรงรักเรามากจนได้ประทานพระบุตรอันเป็นที่รักของพระองค์ให้แก่เรา (ยอห์น 3:16) หากความขัดแย้งระดับจักรวาลเป็นเช่นที่อธิบายไว้ในที่นี่ ความขัดแย้งนั้นไม่สามารถแก้ไขได้อย่างรวดเร็วด้วยการใช้พลังอำนาจของพระองค์ แต่จำเป็นต้องเปิดเผยพระลักษณะของพระเจ้าให้ปรากฏแก่สาธารณะชนเสียก่อน ซึ่งท้ายที่สุดสิ่งนี้ก็สำแดงออกมาอย่างสมบูรณ์ผ่านทางพระราชกิจของพระคริสต์ (โรม 3:25, 26; โรม 5:8) เราจะขออะไรได้อีกเล่านอกจากพระเจ้าผู้ทรงสละพระชนม์ผ่านทางพระคริสต์เพื่อเรา เพื่อที่พระองค์จะทรงทำให้เราเป็นผู้ชอบธรรม โดยไม่กระทบต่อความยุติธรรมและความรักอันสมบูรณ์แบบของพระองค์

เหตุการณ์บนไม้กางเขนแสดงให้เห็นว่าพระเจ้าทรงกระทำทุกวิถีทางเพื่อบรรเทาและขจัดความชั่วร้าย โดยไม่ทำลายบริบทของความรักที่แท้จริง หากมีทางเลือกอื่นที่ดีกว่านี้ พระเจ้าจะไม่ทรงเลือกทางนั้นหรือ ในขณะที่ผู้คนทนทุกข์ทรมานอย่างมากท่ามกลางความขัดแย้งแห่งจักรวาลนี้ แต่พระเจ้าพระองค์เองต่างหากที่ต้องทนทุกข์ทรมานยิ่งกว่า เมื่อเรามองดูไม้กางเขน เราจะเห็นถึงความทุกข์และความเจ็บปวดที่บาปนำมาสู่พระเจ้า แต่เพราะอิสรภาพที่จำเป็นต่อความรักนั้นมีคุณค่าอย่างยิ่ง พระคริสต์จึงทรงเต็มพระทัยที่จะทนทุกข์เพื่อเรา

`อ่าน อิสยาห์ 53:4 พระเยซูทรงแบกรับ “ความเจ็บไข้” และ “ความเจ็บปวด” ของใครบ้างบนไม้กางเขน สิ่งนี้บอกอะไรเราเกี่ยวกับทุกสิ่งที่พระเจ้าได้ทรงทำเพื่อเรา และอะไรคือค่าจ้างของความรอดที่พระองค์ต้องจ่าย`