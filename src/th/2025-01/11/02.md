---
title:  พระคริสต์ผู้พิชิต
date:   09/03/2025
---

แม้ว่าจะมีศัตรูที่คอยจ้องทำร้าย ซึ่งพระคริสต์ทรงเรียกว่า “ผู้ครองโลกนี้” (ผู้แย่งชิงอำนาจ) แต่กษัตริย์ที่แท้จริงแห่งจักรวาลคือพระเยซูคริสต์ พระเยซูทรงได้รับชัยชนะแทนเรา เราจึงสามารถมีชัยชนะได้ผ่านทางพระองค์ แม้ต้องเผชิญกับความยากลำบากและความทุกข์ทรมาน พระราชกิจของพระคริสต์คือการเผชิญหน้าและต่อสู้กับศัตรูในทุกย่างก้าว

พระคัมภีร์บรรยายความชั่วร้ายว่า

(1)	จอมหลอกลวงทั่วทั้งโลก ตั้งแต่เริ่มแรก (วิวรณ์ 12:9; มัทธิว 4:3; ยอห์น 8:44; 1 ยอห์น 3:8)

(2)	ผู้ใส่ร้ายและกล่าวโทษพระเจ้าและประชากรของพระองค์ในสวรรค์ (วิวรณ์ 12:20; วิวรณ์ 13:6; โยบ 1-2; เศคาริยาห์ 3:1, 2; ยูดา 9)

(3)	ผู้ครอบครองที่แย่งชิงอำนาจในโลกนี้ (ยอห์น 12:31; ยอห์น 14:30; ยอห์น 16:11; กิจการ 26:18; 2 โครินธ์ 4:4; เอเฟซัส 2:2; 1 ยอห์น 5:19)

`อ่าน ยอห์น 18:37 พระคัมภีร์ข้อนี้กล่าวถึงพระราชกิจของพระคริสต์ในการต่อต้านกับการหลอกลวงของศัตรูอย่างไร การที่พระเยซูทรงเป็นกษัตริย์นั้นหมายความว่าอย่างไร`

พระคัมภีร์สอนว่าซาตานเป็นผู้หลอกลวงหลัก เป็นผู้กล่าวหาและใส่ร้าย อีกทั้งเป็นผู้ครองโลกนี้ที่ช่วงชิงอำนาจมา แต่พระคัมภีร์ยังสอนเราอีกด้วยว่า พระเยซูทรงมีชัยชนะเหนือซาตานอย่างสมบูรณ์ในทุกด้าน

(1)	พระเยซูทรง “เข้ามาในโลก เพื่อเป็นพยานให้กับสัจจะ” (ยอห์น 18:37)

(2)	พระเยซูทรงแสดงให้เห็นความชอบธรรมและความรักอันสมบูรณ์แบบของพระเจ้าอย่างสูงสุดผ่านทางไม้กางเขน (โรม 3:25, 26; โรม 5:8) โดยการกระทำเช่นนี้ พระองค์ได้พิสูจน์ว่าข้อกล่าวหาของซาตานเป็นเท็จ (วิวรณ์ 12:10, 11)

(3)	ท้ายที่สุดพระเยซูจะทรงทำลายอาณาจักรของมาร ซึ่ง “มันรู้ว่าเวลาของมันมีน้อย” (วิวรณ์ 12:12; เปรียบเทียบกับ โรม 16:20) และพระคริสต์ “จะทรงครอบครองตลอดไปเป็นนิตย์” (วิวรณ์ 11:15)

ท้ายที่สุด ไม่ว่าซาตานจะพยายามทำอะไร มันก็ได้กลายเป็นศัตรูที่พ่ายแพ้ไปแล้ว ภารกิจหลักของเราคือการยึดเอาชัยชนะของพระคริสต์มาเป็นของเราในทุกวัน ทุกช่วงเวลา พร้อมกับยึดมั่นในพระสัญญาที่พระองค์ประทานให้ผ่านทางไม้กางเขน

`เรารู้ดีว่าใครจะเป็นฝ่ายชนะในความขัดแย้งครั้งยิ่งใหญ่นี้ แต่การตัดสินใจในแต่ละวันของเราส่งผลอย่างไรต่อฝ่ายที่เราจะเลือกอยู่ และเราจะมั่นใจได้อย่างไรว่าตอนนี้เราอยู่ในฝ่ายของผู้ชนะ`