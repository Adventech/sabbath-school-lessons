---
title:  ผู้ชอบธรรมและผู้ให้ความยุติธรรม
date:   10/03/2025
---

พระราชกิจของพระคริสต์ทำลายงานของมารในทุกขึ้นตอน ดังที่ 1 ยอห์น 3:8 กล่าวว่า พระเยซู “ได้เสด็จมาปรากฏก็เพราะเหตุนี้ คือเพื่อทำลายกิจการของมาร” (1 ยอห์น 3:8) และ “จะทรงทำลายมารผู้มีอำนาจแห่งความตาย” (ฮีบรู 2:14) อย่างไรก็ตาม ความพ่ายแพ้อย่างสิ้นเชิงของการปกครองของศัตรูเกิดขึ้นในสองขั้นตอน ขั้นตอนแรก พระคริสต์ทรงหักล้างข้อกล่าวหาเท็จของซาตานผ่านทางไม้กางเขน และในเวลาต่อมา ซาตานและอาณาจักรของมันจะถูกทำลาย

`อ่าน โรม 3:23-26 และโรม 5:8 ข้อพระคัมภีร์เหล่านี้เผยให้เห็นวิธีที่พระคริสต์ทรงเอาชนะข้อกล่าวหาของมารอย่างไร`

ดังที่เราได้เห็น ศัตรูได้กล่าวหาว่าพระเจ้าไม่ชอบธรรมและขาดความรักอันสมบูรณ์ อย่างไรก็ตาม พระเจ้าทรงสำแดงให้เห็นถึงความชอบธรรมและความรักอันสมบูรณ์ของพระองค์ผ่านทางพระคริสต์ และทรงสำแดงสิ่งนี้อย่างชัดเจนผ่านทางไม้กางเขน

หลังจากการสิ้นพระชนม์ของพระเยซู “ซาตานตระหนักว่าการปลอมตัวของมันได้ถูกเปิดโปง วิธีการปกครองของมันถูกเปิดเผยต่อเหล่าทูตสวรรค์ผู้ไม่ล้มลงในบาป และต่อจักรวาลแห่งสวรรค์ทั้งหมด มันได้แสดงตนว่าเป็นผู้ฆาตกร การหลั่งพระโลหิตของพระบุตรของพระเจ้าได้ทำให้มันสูญเสียการสนับสนุนและความเห็นอกเห็นใจจากเหล่าทูตสวรรค์” (เอลเลน จี. ไว้ท์, ผู้พึงปรารถนาของปวงชน, หน้า 761)

`อ่าน วิวรณ์ 12:10-12 แล้วพิจารณาร่วมกับความเข้าใจจากปฐมกาล 3:15 ข้อพระคัมภีร์นี้อธิบายถึงความสำคัญแห่งชัยชนะของพระคริสต์บนกางเขนในระดับจักรวาลอย่างไร`

เรื่องราวประวัติศาสตร์ของการไถ่บาปให้หลักฐานมากมายแก่เราว่าเราสามารถไว้วางใจพระเจ้าได้เสมอว่าพระองค์จะทรงกระทำเพื่อผลดีของทุกคนที่เกี่ยวข้องในท้ายที่สุด พระเจ้าแห่งพระคัมภีร์ทรงกระทำสิ่งดีและเหมาะสมเสมอ เมื่อพิจารณาจากทางเลือกที่พระองค์ทรงมีในความขัดแย้งครั้งยิ่งใหญ่นี้ (เฉลยธรรมบัญญัติ 32:4, 1 ซามูเอล 3:18; สดุดี 145:17; ดาเนียล 4:37; ฮาบากุก 1:13; วิวรณ์ 15:3; ปฐมกาล 18:25)

`เหตุใดการสำแดงความชอบธรรมและความรักของพระเจ้าในความขัดแย้งระดับจักรวาลจึงมีความสำคัญอย่างยิ่ง เมื่อท่านไตร่ตรองถึงไม้กางเขนและพระราชกิจทั้งหมดของพระเจ้าในแผนการไถ่บาป พระราชกิจของพระเจ้าช่วยให้ท่านมั่นใจในความรักของพระเจ้าได้อย่างไร แม้ในช่วงเวลาที่ยากลำบากและเต็มไปด้วยความทุกข์ทรมาน`