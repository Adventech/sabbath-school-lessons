---
title:  พระพิโรธอันชอบธรรม
date:   28/01/2025
---

แม้ว่าจะมีรูปแบบของความโกรธที่ไม่เหมาะสมอยู่มากมาย แต่พระคัมภีร์ก็สอนเกี่ยวกับ “ความโกรธที่ชอบธรรม” ด้วย

ลองนึกภาพแม่คนหนึ่งกำลังดูลูกสาววัยสามขวบเล่นอยู่ในสนามเด็กเล่น แล้วจู่ ๆ ก็มีผู้ชายคนหนึ่งเข้ามาทำร้ายลูกสาวของเธอ เธอไม่ควรโกรธหรือ แน่นอน ความโกรธเป็นปฏิกิริยาตอบสนองที่เหมาะสมของความรักในสถานการณ์เช่นนี้ ตัวอย่างนี้ช่วยให้เราเข้าใจถึง “พระพิโรธอันชอบธรรม” ของพระเจ้า

`อ่าน มัทธิว 21:12, 13 และยอห์น 2:14, 15 ปฏิกิริยาของพระเยซูต่อการใช้วิหารอย่างไม่เหมาะสมบอกอะไรเราเกี่ยวกับความโกรธของพระเจ้าต่อความชั่วร้าย`

ในสถานการณ์เหล่านี้ พระเยซูทรงแสดงให้เห็นถึง “ความมุ่งมั่นตามพระประสงค์ของพระเจ้า” ผ่านทางพระพิโรธอันชอบธรรมต่อผู้ที่ปฏิบัติต่อวิหารของพระเจ้าเหมือนเป็นสถานที่ธรรมดา และผู้ที่เปลี่ยนวิหารให้กลายเป็น “ถ้ำของพวกโจร” เพื่อเอาเปรียบหญิงหม้าย เด็กกำพร้า และคนยากจน (มัทธิว 21:13; เปรียบเทียบกับ ยอห์น 2:16) วิหารและพิธีกรรมซึ่งควรจะสื่อถึงการให้อภัยด้วยพระคุณและการชำระล้างบาปของพระเจ้า กลับถูกใช้เพื่อหลอกลวงและกดขี่ผู้ที่เปราะบางที่สุด พระเยซูไม่ควรจะทรงกริ้วต่อสิ่งที่น่ารังเกียจเหล่านี้หรือ

มาระโก 10:13, 14 และมาระโก 3:4, 5 ให้ตัวอย่างเพิ่มเติมถึงพระพิโรธอันชอบธรรมของพระองค์ เมื่อผู้คนพาเด็กเล็ก ๆ มาหาพระเยซู “แต่พวกสาวกห้ามไว้” พระเยซู “ก็ไม่พอพระทัย” ซึ่งหมายถึง “ทรงกริ้ว” พระองค์จึงตรัสกับพวกเขาว่า “จงยอมให้เด็กเล็กๆ เข้ามาหาเรา” (มาระโก 10:13, 14)

อีกกรณีหนึ่งเกิดขึ้นเมื่อพวกฟาริสีกำลังรอที่จะกล่าวหาพระเยซูว่าทำลายวันสะบาโตด้วยการรักษาโรคในวันสะบาโต พระเยซูทรงถามพวกเขาว่า “ในวันสะบาโตควรจะทำการดีหรือทำการร้าย ควรจะช่วยชีวิตหรือทำลายชีวิต” (มาระโก 3:4) จากนั้นพระองค์ “ทอดพระเนตรดูรอบๆ ด้วยพระพิโรธและเสียพระทัย ที่จิตใจของพวกเขากระด้าง” และทรงรักษาชายคนนั้น (มาระโก 3:5) พระพิโรธของพระคริสต์ในที่นี้เกี่ยวข้องกับความเสียพระทัยต่อความแข็งกระด้างของพวกเขา นั่นคือพระพิโรธอันชอบธรรมของความรัก ซึ่งคล้ายกับพระพิโรธที่พระเจ้าทรงสำแดงไว้ในพันธสัญญาเดิม ซึ่งเป็นพระพิโรธอันชอบธรรมของความรักเช่นกัน ความรักอันชอบธรรมของพระเจ้าย่อมไม่ปล่อยให้ความชั่วร้ายทำลาย โดยเฉพาะอย่างยิ่งเมื่อความชั่วนั้นทำลายผู้ที่พระองค์ทรงรัก

`เราจะมั่นใจได้อย่างไรว่าเราจะไม่พยายามหาข้อแก้ตัวสำหรับความโกรธที่เห็นแก่ตัว โดยเรียกมันว่า "ความโกรธอันชอบธรรม" เหตุใดการทำเช่นนั้นจึงง่ายดายนัก เราจะป้องกันตัวเองจากอันตรายที่แอบแฝงแต่มีอยู่จริงนี้ได้อย่างไร`