---
title:  พระเจ้าไม่ทรงประสงค์ให้เราทุกข์
date:   29/01/2025
---

ตลอดพระคัมภีร์ พระเจ้ามักแสดงพระทัยห่วงใยคนยากจนและผู้ถูกกดขี่ รวมถึงพระพิโรธอันชอบธรรมของพระองค์ต่อผู้ที่ทำร้ายและกดขี่พวกเขา หากไม่มีความชั่วร้าย พระเจ้าก็จะไม่ทรงกริ้ว พระพิโรธของพระองค์มักมุ่งเป้าไปที่สิ่งใดก็ตามที่ทำร้ายสิ่งที่พระองค์ทรงสร้าง

ดังที่บทเพลงคร่ำครวญ 3:32, 33 กล่าวไว้ว่า พระเจ้าไม่ทรงปรารถนาให้ผู้คนต้องทนทุกข์ (กล่าวคือ พระเจ้าไม่ได้ทรงทำให้ผู้คนทนทุกข์ “จากพระทัยของพระองค์”) พระองค์ไม่ประสงค์จะลงโทษผู้ที่ทำผิด แต่สุดท้ายแล้วความรักย่อมเรียกร้องความยุติธรรม

ความจริงข้อนี้แสดงให้เห็นได้จากระยะเวลาที่พระเจ้าทรงให้อภัยประชากรของพระองค์และมอบโอกาสให้พวกเขากลับใจและหันกลับมาหาพระองค์หลายต่อหลายครั้ง พระเจ้าทรงเข้าหาประชากรของพระองค์ผ่านทางผู้เผยพระวจนะครั้งแล้วครั้งเล่า แต่พวกเขากลับปฏิเสธที่จะฟัง (อ่านใน เยเรมีย์ 35:14-17; สดุดี 81:11-14)

`อ่าน เอสรา 5:12 และเปรียบเทียบกับเยเรมีย์ 51:24, 25, 44 ข้อพระคัมภีร์เหล่านี้อธิบายถึงการพิพากษาที่มาถึงกรุงเยรูซาเล็มผ่านชาวบาบิโลนอย่างไร (อ่านเพิ่มเติมใน 2 พงศาวดาร 36:16)`

ดังที่บันทึกไว้ในเอสรา บทที่ 5 หลังจากที่ประชาชนยั่วยุพระเจ้าให้กริ้วอย่างต่อเนื่องโดยไม่สำนึกผิด ในที่สุดพระองค์ก็ถอยออกและ “มอบ” ประชาชน “ไว้ในพระหัตถ์ของเนบูคัดเนสซาร์ กษัตริย์แห่งบาบิโลน” (เอสรา 5:12) อย่างไรก็ตาม พระเจ้าทรงทำเช่นนี้เฉพาะเมื่อประชาชน “แก้ไขไม่ได้ ” เท่านั้น (2 พงศาวดาร 36:16) และภายหลังพระเจ้าก็ทรงพิพากษากรุงบาบิโลนสำหรับการทำลายล้างอย่างรุนแรงที่บาบิโลนก่อขึ้นแก่ยูดาห์ (เยเรมีย์ 51:24, 25, 44; เปรียบเทียบกับ เศคาริยาห์ 1:15)

การพิพากษาอื่น ๆ มากมายในพระคัมภีร์ที่กล่าวกันว่ามาจากพระเจ้านั้น อธิบายได้ว่าเป็นช่วงเวลาที่พระเจ้า “มอบ” ประชาชนให้กับศัตรูของพวกเขา (ผู้วินิจฉัย 2:13, 14; สดุดี 106:41, 42) ตามการตัดสินใจของประชาชนที่เลือกจะละทิ้งพระเจ้าและหันไปบูชา “พระ” อื่นๆ ของบรรดาประชาชาติ (ผู้วินิจฉัย 10:6-16; เฉลยธรรมบัญญัติ 29:24-26) พระพิโรธของพระเจ้าต่อความชั่วร้าย ซึ่งในที่สุดจะสิ้นสุดลงด้วยการกำจัดความชั่วร้ายทั้งหมด มาจากความรักที่พระองค์ทรงมีต่อทุกคน และความปรารถนาของพระองค์เพื่อความดีสูงสุดของจักรวาล ซึ่งจักรวาลเองก็มีส่วนเกี่ยวข้องกับปัญหาของความบาป การกบฏ และความชั่วร้าย

`การรู้ว่าพระเจ้าไม่ทรงปรารถนาจะนำการพิพากษามาสู่ผู้ใดเลย ส่งผลต่อความเข้าใจของท่านในเรื่องความกริ้วและพระพิโรธของพระเจ้าอย่างไร หากพระเจ้าทรงกริ้วช้า เราก็ควรอดทนและเข้าใจผู้คนรอบข้างมากยิ่งขึ้นมิใช่หรือ แล้วเราจะอดทนได้อย่างไร ในขณะที่ยังคงปกป้องและดูแลเหยื่อของผู้ที่กระทำผิด`