---
title:  ศึกษาเพิ่มเติม
date:   28/02/2025
---

อ่านหนังสือ สงครามประวัติศาสตร์ ของนาง เอลเลน จี. ไว้ท์. เรื่อง “ต้นกำเนิดของความชั่วร้าย” หน้า 492-504

“ไม่มีเรื่องใดที่พระคัมภีร์สอนไว้ชัดเจนมากไปกว่าเรื่องที่ว่าพระเจ้าไม่ทรงต้องรับผิดชอบกับการเข้ามาของบาป ว่าไม่มีการถอนคืนพระคุณของพระเจ้าอย่างไม่มีเหตุผล ไม่มีความบกพร่องในระบอบการปกครองของพระเจ้าที่เปิดโอกาสให้เกิดการกบฏขึ้น บาปเป็นผู้บุกรุก ไม่มีเหตุผลใดที่จะบอกว่าบาปยังคงมีอยู่ได้อย่างไร บาปลึกลับและอธิบายไม่ได้ หากให้ข้อแก้ตัวแก่บาปก็จะเป็นการปกป้องบาป... หากทรงกำจัดมัน [ซาตาน] ทิ้งไปเสียในทันที พวกเขา [ชาวสวรรค์] จะรับใช้พระเจ้าด้วยความกลัวมากกว่าด้วยความรัก อิทธิพลของผู้หลอกลวงจะไม่ถูกทำลายไปจนหมดสิ้นหรือแม้กระทั่งวิญญาณแห่งการกบฏก็จะไม่ถูกถอนรากออกไปจนหมดสิ้น จะต้องยอมปล่อยให้ความชั่วเติบโตจนสุกงอม เพื่อผลที่ดีต่อทั้งจักรวาลไปตลอดกาลอย่างไม่สิ้นสุด ซาตานจะต้องพัฒนาหลักการต่างๆ ของมันอย่างเต็มที่ ทั้งนี้เพื่อสิ่งมีชีวิตทั้งปวงซึ่งพระเจ้าทรงสร้างจะมองเห็นข้อกล่าวหาที่มันมีต่อการปกครองของพระเจ้าด้วยแสงสว่างที่แท้จริง เพื่อความยุติธรรมและพระเมตตาของพระเจ้าและพระบัญญัติที่ไม่เปลี่ยนแปลงของพระองค์จะหลุดพ้นจากข้อกล่าวหาไปตลอดกาล” (เอลเลน จี. ไว้ท์, สงครามประวัติศาสตร์, หน้า 492, 493, 499)

**คำถามเพื่อการอภิปราย**:

`หลาย ๆ คนสงสัยว่า สิ่งมีชีวิตที่ไร้บาปอย่างลูซิเฟอร์สามารถทำบาปตั้งแต่แรกได้อย่างไร ทำไมบาปจึงเป็น “สิ่งลึกลับ” และ “อธิบายไม่ได้” เราจะอธิบายที่มาของบาปครั้งแรกนี้โดยไม่พยายามหาข้อแก้ตัวหรือหาเหตุผลมาสนับสนุนบาปได้อย่างไร กล่าวคือ ทำไมการอธิบายที่มาของบาปจึงดูเหมือนเป็นการหาเหตุผลมาสนับสนุนการกระทำนี้`

`ทำไมพระเจ้าจึงไม่กำจัดซาตานทันที ทำไมต้องปล่อยให้ความชั่วร้าย “เติบโตจนสุกงอม” การกระทำเช่นนี้จะส่งผลดีต่อ “จักรวาลทั้งหมดชั่วนิรันดร์” ได้อย่างไร`

`เหตุใดจึงจำเป็นต้องตระหนักว่าความขัดแย้งระหว่างพระเจ้ากับซาตานไม่ได้เกี่ยวข้องกับพลังอำนาจโดยตรง แต่เป็นความขัดแย้งในรูปแบบอื่น เหตุใดความขัดแย้งเกี่ยวกับลักษณะจึงสมเหตุสมผลในขณะที่ความขัดแย้งเกี่ยวกับพลังอำนาจเพียงอย่างเดียวไม่สมเหตุสมผล`

`การเข้าใจธรรมชาติหรือลักษณะของความขัดแย้งระดับจักรวาลนี้ช่วยให้เห็นว่า ชีวิตของท่านอาจสะท้อนความขัดแย้งนี้ในรูปแบบเล็ก ๆ ได้อย่างไร ท่านกำลังเผชิญกับความขัดแย้งนี้ในชีวิตอย่างไรบ้าง และท่านจะตอบสนองอย่างไรเพื่อให้เห็นชัดว่าท่านยืนอยู่ฝ่ายใด`