---
title:  ธรรมชาติของความขัดแย้งระดับจักรวาล
date:   27/02/2025
---

เราเห็นข้อพระคัมภีร์ที่บรรยายถึงความขัดแย้งระหว่างพระเจ้ากับซาตานระดับจักรวาล แต่ความขัดแย้งนี้เกิดขึ้นได้อย่างไร ใครเล่าจะสามารถต่อต้านพระเจ้าผู้ทรงฤทธานุภาพสูงสุดได้ หากความขัดแย้งในจักรวาลขึ้นอยู่กับพลังอำนาจที่เหนือกว่า ความขัดแย้งนั้นคงจะจบลงก่อนที่จะเริ่มต้น ดังนั้น เรื่องนี้ย่อมเป็นอะไรที่แตกต่างออกไป อันที่จริง พระคัมภีร์เผยให้เห็นว่าความขัดแย้งนี้เกี่ยวข้องกับพระลักษณะของพระเจ้า เป็นข้อโต้แย้งที่เกิดจากการกล่าวอ้างและใส่ร้ายที่ซาตานตั้งต่อพระองค์ (รวมถึงประเด็นอื่น ๆ) เพื่อแสดงให้เห็นว่าพระองค์ไม่ดีหรือไม่ทรงเปี่ยมด้วยความรักอย่างแท้จริง ข้อกล่าวหาเช่นนี้ไม่สามารถเอาชนะได้ด้วยอำนาจหรือกำลังเพียงอย่างเดียว แต่ต้องอาศัยการเปรียบเทียบลักษณะของทั้งสองฝ่ายที่ขัดแย้งกัน

“ในการที่พระเจ้าทรงจัดการกับบาปนั้น พระองค์ทรงใช้ได้เฉพาะความชอบธรรมและความจริงเท่านั้น ซาตานใช้การประจบประแจงและการหลอกลวงซึ่งเป็นสิ่งที่พระเจ้าทรงใช้ไม่ได้ นั่นคือ มันหาทางที่จะปลอมแปลงพระคำของพระเจ้าและเสนอให้ทูตสวรรค์ทั้งหลายเข้าใจแผนการการปกครองของพระองค์ไปในทางที่ผิด โดยอ้างว่าพระเจ้าไม่ทรงยุติธรรมในการจัดวางกฎและระเบียบต่าง ๆ ให้กับบรรดาผู้ที่อาศัยอยู่ในสวรรค์ และอ้างว่าในการกำหนดให้สิ่งมีชีวิตทั้งปวงยอมจำนนและเชื่อฟังพระองค์นั้น พระองค์เพียงแต่ต้องการยกพระองค์เองขึ้น ด้วยเหตุนี้ จึงจำเป็นที่จะต้องแสดงให้เหล่าชาวสวรรค์ทั้งปวงรวมทั้งโลกทั้งหลายเห็นว่า การปกครองของพระเจ้ายุติธรรมและธรรมบัญญัติของพระองค์บริบูรณ์ ซาตานทำให้ดูประหนึ่งว่าตัวมันเองคอยพยายามส่งเสริมเพื่อประโยชน์ของจักวาล ดังนั้นลักษณะที่แท้จริงของผู้ฉกชิงคนนี้และเป้าหมายแท้จริงของมันจะต้องถูกเข้าใจโดยทุก ๆ คน ซาตานต้องมีเวลาเพื่อเปิดเผยตนเองให้เป็นที่ประจักษ์ด้วยผลงานชั่วต่างๆ ของมัน” (เอลเลน จี. ไว้ท์, สงครามประวัติศาสตร์, หน้า 498)

`อ่าน ยอห์น 8:44, 45 เพื่ออธิบาย วิวรณ์ 12:7-9 ข้อพระคัมภีร์เหล่านี้เปิดเผยให้เห็นลักษณะของมารและกลยุทธ์ของมันอย่างไร`

แผนการของซาตานตั้งแต่แรกเริ่มคือการพยายามทำให้สิ่งมีชีวิตเชื่อว่าพระเจ้าไม่ยุติธรรมหรือเปี่ยมด้วยความรักอย่างแท้จริง และธรรมบัญญัติของพระองค์เป็นสิ่งกดขี่และเป็นอันตรายต่อพวกเขา ไม่น่าแปลกใจที่พระเยซูทรงเรียกซาตานว่า “เป็นผู้มุสา และเป็นพ่อของการมุสา” (ยอห์น 8:44) ในทางตรงกันข้าม พระเยซูเสด็จมาเพื่อ “เป็นพยานให้กับสัจจะ ” (ยอห์น 18:37) โดยเผชิญหน้ากับคำโกหกและการใส่ร้ายของซาตานโดยตรง ทรงเอาชนะและในท้ายที่สุดก็ทรงทำลายซาตานและอำนาจของมัน (1 ยอห์น 3:8; ฮีบรู 2:14)

`วิวรณ์ 12:9, 10 กล่าวถึงซาตานว่าเป็น (1) “งูดึกดำบรรพ์” (2) ผู้กล่าวโทษประชากรของพระเจ้าในสวรรค์ และ (3) พญานาคที่ครอบครองผู้หลอกลวงโลก คำภาษากรีกสำหรับ “มาร” หมายความถึง “ผู้ใส่ร้าย” ซึ่งเน้นให้เห็นอีกครั้งว่าธรรมชาติหรือลักษณะของความขัดแย้งนี้มุ่งไปที่ความเชื่อ โดยเฉพาะความเชื่อเกี่ยวกับพระลักษณะของพระเจ้า`