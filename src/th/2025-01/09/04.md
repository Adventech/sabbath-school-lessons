---
title:  จุดเริ่มต้นของความขัดแย้งในสวรรค์
date:   25/02/2025
---

ปฐมกาล 1–3 เพียงสามบทก็แสดงให้เห็นแล้วว่าความชั่วร้ายมีอยู่ก่อนอาดัมและเอวาจะล้มลงในบาป แม้ว่าความชั่วร้ายจะยังไม่ปรากฏเป็นความจริงที่เป็นรูปธรรมในสวนเอเดน แต่แนวคิดของ “ความชั่วร้าย” ก็มีอยู่แล้ว โดยเห็นได้จาก “ต้นไม้แห่งการรู้ถึงความดีและความชั่ว” (ปฐมกาล 2:9, 17) จากนั้น งูได้กล่าวหาพระเจ้าว่าโกหก ทั้งที่ในความเป็นจริง งูต่างหากที่โกหก การปรากฏของงู (วิวรณ์ 12:9) และการหลอกลวงของมัน เผยให้เห็นว่าความชั่วร้ายมีอยู่จริงในสวนเอเดน ดังนั้น แม้แต่ในสวนเอเดนก่อนการล้มลงในบาป ความชั่วร้ายก็ปรากฏให้เห็นได้อย่างชัดเจนอยู่ก่อนแล้ว

`อ่าน เอเสเคียล 28:12-19 เพื่อสะท้อน อพยพ 25:19, 20 ลักษณะของสิ่งมีชีวิตที่ล้มลงในบาปนี้เป็นอย่างไร`

ก่อนที่สิ่งมีชีวิตที่ต่อมาเรียกว่าซาตานจะล้มลงในบาป เขาเคยเป็นทูตสวรรค์ผู้คอยปกป้องมาก่อน นอกจากจะได้รับการระบุว่าเป็นทูตสวรรค์แล้ว เขายังถูกอธิบายว่าเป็น “แบบอย่างของความสมบูรณ์ เต็มด้วยสติปัญญาและมีความงามพร้อม” และอยู่ใน “สวนเอเดน พระอุทยานของพระเจ้า” (เอเสเคียล 28:12, 13) คำอธิบายเหล่านี้ไม่เหมาะสมกับกษัตริย์แห่งเมืองไทระ (หรือมนุษย์คนอื่น ๆ) ดังนั้น เราจึงเข้าใจได้ว่าข้อความนี้เผยให้เห็นถึงการล้มลงในบาปของลูซิเฟอร์

`อ่าน อิสยาห์ 14:12-15 พระคัมภีร์ข้อนี้อธิบายเพิ่มเติมถึงจุดเริ่มต้นของความขัดแย้งครั้งยิ่งใหญ่อย่างไร`

ในอิสยาห์บทที่ 14 เราเห็นว่าลูซิเฟอร์เลือกที่จะยกย่องตนเองและพยายามจะเป็นเหมือนพระเจ้า ข้อนี้สอดคล้องกับสิ่งที่เราได้ศึกษาจากเอเสเคียลบทที่ 28 ที่กล่าวว่า “ใจเจ้าผยองขึ้นเพราะความงามของเจ้า” (เอเสเคียล 28:17) แทนที่ความงามนี้จะทำให้เขาถวายเกียรติแด่พระเจ้าผู้ทรงสร้างเขาให้สง่างาม กลับกลายเป็นเหตุให้เขาหยิ่งผยอง ยิ่งไปกว่านั้น ในความหยิ่งผยองนี้ เขายังพยายามจะช่วงชิงตำแหน่งของพระเจ้าและใส่ร้ายพระองค์ คำว่า “การค้า” ในเอเสเคียล 28:16 ซึ่งในภาษาฮีบรูยังมีความหมายถึง “การใส่ร้าย” ซึ่งแสดงให้เห็นถึงแผนการของซาตานที่มุ่งต่อต้านพระเจ้าและมุ่งร้ายต่อเราด้วยเช่นกัน

`เราจะเข้าใจข้อเท็จจริงเกี่ยวกับลูซิเฟอร์ ผู้ซึ่งล้มลงในบาป ทั้งที่เดิมที “ปราศจากตำหนิในวิถีทางของเจ้า ตั้งแต่วันที่เจ้าถูกสร้างขึ้น จนเมื่อพบบาปชั่วในตัวเจ้า” (เอเสเคียล 28:15) ได้อย่างไร สิ่งมีชีวิตที่สมบูรณ์แบบสามารถล้มลงในบาปได้อย่างไร หากการ “ปราศจากตำหนิ” นี้ไม่ได้หมายรวมถึงเสรีภาพในการเลือกที่แท้จริง`