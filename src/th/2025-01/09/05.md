---
title:  ถ้าท่านจะก้มลงนมัสการเรา
date:   26/02/2025
---

ความพยายามของซาตานที่จะแย่งชิงบัลลังก์ของพระเจ้ายังปรากฏในเรื่องราวการทดลองในมัทธิว 4 และลูกา 4 อีกด้วย เมื่อพระเยซูเผชิญหน้ากับผู้ทดลอง ธรรมชาติหรือลักษณะของความขัดแย้งได้ถูกเปิดเผยให้เห็นอย่างชัดเจน ในที่นี้ เราเห็นความเป็นจริงของการขัดแย้งครั้งยิ่งใหญ่ระหว่างพระคริสต์กับซาตานที่ถูกนำเสนอในรูปแบบที่ชัดเจนและเต็มไปด้วยชีวิต

`อ่าน มัทธิว 4:1-11 ข้อนี้เปิดเผยความจริงของความขัดแย้งครั้งยิ่งใหญ่ระหว่างพระคริสต์และซาตานอย่างไร`

พระวิญญาณได้ “นำ” พระเยซูเข้าไปในถิ่นทุรกันดารเพื่อจุดประสงค์ที่ชัดเจน คือ “เพื่อมารจะได้มาทดลอง” (มัทธิว 4:1) ก่อนที่พระเยซูจะเผชิญกับการทดลองนี้ พระองค์ทรงอดอาหารเป็นเวลา 40 วัน เมื่อมารเข้ามาทดลองพระเยซูโดยการท้าทายให้พระองค์เปลี่ยนก้อนหินเป็นขนมปัง โดยอาศัยโอกาสที่พระเยซูทรงหิวอย่างมาก แต่พระเยซูทรงต้านทานการทดลองนี้โดยอ้างพระคัมภีร์ แผนการของซาตานจึงล้มเหลว

จากนั้นมารก็พยายามทำให้พระเยซูทำบางสิ่งโดยล่อลวงให้พระองค์กระโดดลงมาจากยอดวิหาร ซาตานบิดเบือนพระคัมภีร์โดยกล่าวว่า หากพระเยซูเป็นพระบุตรของพระเจ้าจริง ทูตสวรรค์จะปกป้องพระองค์เอง แต่พระเยซูใช้พระคัมภีร์อย่างถูกต้องและต้านทานการทดลองอีกครั้ง

การทดลองครั้งที่สามแสดงให้เห็นชัดเจนว่ามารต้องการอะไร มันต้องการให้พระเยซูก้มกรามมัน ซาตานพยายามแย่งชิงการนมัสการที่ควรเป็นของพระเจ้าเท่านั้น

เพื่อให้การกระทำนี้สำเร็จ ซาตานได้แสดงให้พระเยซูเห็น “บรรดาราชอาณาจักรในโลก ทั้งความรุ่งโรจน์ของราชอาณาจักรเหล่านั้น” แล้วกล่าวอ้างว่า “ ‘ถ้าท่านจะก้มลงนมัสการเรา เราจะให้สิ่งทั้งปวงเหล่านี้แก่ท่าน’ ” (มัทธิว 4:8, 9) ในลูกา 4:6 ซึ่งเป็นข้อพระคัมภีร์ที่สอดคล้องกับมัทธิว มารอ้างว่า “อำนาจและความรุ่งโรจน์ทั้งหมดนี้เราจะยกให้แก่ท่าน เพราะว่าเราได้รับมอบสิทธิ์นี้ไว้แล้ว และเราปรารถนาจะให้ใครก็ได้ตามใจเรา” (ลูกา 4:6)

พระเยซูทรงตอบสนองต่อการทดลองด้วยพระคัมภีร์อีกครั้ง และซาตานก็ล้มเหลวอีกครั้ง

ในทั้งสามกรณีพระเยซูทรงใช้พระคัมภีร์เพื่อป้องกันการโจมตีของศัตรู

`เอเฟซัส 6:12 เตือนเราว่า “เราไม่ได้ต่อสู้กับเนื้อหนังและเลือด แต่ต่อสู้กับพวกภูตผีที่ครอบครอง พวกภูตผีที่มีอำนาจ พวกภูตผีที่ครองพิภพในยุคมืดนี้ ต่อสู้กับพวกวิญญาณชั่วในสวรรค สถาน” แม้ว่าเราไม่ควรมีชีวิตอยู่ในความกลัว แต่ทำไมเราจึงต้องจดจำถึงความเป็นจริงของการต่อสู้ฝ่ายจิตวิญญาณที่เกิดขึ้นรอบตัวเราอยู่เสมอ`