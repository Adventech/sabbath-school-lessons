---
title:  ศัตรูได้ทำสิ่งนี้
date:   23/02/2025
---

`อ่าน มัทธิว 13:24-27 คำอุปมานี้ช่วยให้เราเข้าใจความชั่วร้ายในโลกของเราอย่างไร`

พระเยซูทรงเล่าเรื่องราวเกี่ยวกับเจ้าของที่ดินผู้หว่านแต่เมล็ดพันธุ์ดีในนาของตน แต่แล้วกลับพบว่ามีข้าวละมานงอกขึ้นท่ามกลางต้นข้าวสาลี เมื่อบรรดาทาสเห็นเช่นนั้น จึงมาแจ้งแก่เจ้านายว่า “ ‘นายเจ้าข้า ท่านได้หว่านพืชดีไว้ในนาของท่านไม่ใช่หรือ แต่มีข้าวละมานมาจากไหน’ ” (มัทธิว 13:27) เรื่องนี้สอดคล้องกับคำถามที่มักเกิดขึ้นในปัจจุบันเกี่ยวกับปัญหาความชั่วร้ายว่า หากพระเจ้าได้ทรงสร้างโลกให้ดีพร้อมแล้ว เหตุใดความชั่วร้ายจึงมีอยู่

`อ่าน มัทธิว 13:28-30 ตามคำอธิบายของพระคริสต์ใน มัทธิว 13:37-40 เรื่องนี้ช่วยอธิบายธรรมชาติหรือลักษณะของความขัดแย้งระดับจักรวาลอย่างไร`

นายตอบทาสของตนว่า “ ‘นี่เป็นการกระทำของศัตรู’ ” (มัทธิว 13:28) พระเยซูอธิบายหลังจากนั้นว่า ผู้ที่ “ ‘ผู้หว่านเมล็ดพืชดี’ นั้นคือ “ ‘บุตรมนุษย์’ ” ซึ่งก็คือ พระเยซูเอง (มัทธิว 13:37) และทรงอธิบายว่า “นานั้นได้แก่โลก” (มัทธิว 13:38) และ “ ‘ศัตรูผู้หว่านเมล็ดพืชเลว’ ” หรือข้าวละมานนั้นคือ “ ‘มาร’ ” (มัทธิว 13:39) การอธิบายนี้ช่วยให้เห็นภาพความขัดแย้งระดับจักรวาลระหว่างพระคริสต์กับซาตานอย่างชัดเจน เหตุใดจึงมีความชั่วร้ายในโลก ความชั่วร้ายเป็นผลจากการกระทำของศัตรู (มาร) ที่ต่อต้านเจ้านาย ดังที่พระเยซูตรัสว่า “ ‘นี่เป็นการกระทำของศัตรู’ ” (มัทธิว 13:28)

อย่างไรก็ตาม คำตอบนี้นำไปสู่คำถามอีกข้อหนึ่งว่า “ ‘ท่านปรารถนาจะให้เราไปถอนและเก็บข้าวละมานไหม’ ” กล่าวอีกนัยหนึ่ง ทำไมไม่ถอนรากถอนโคนสิ่งชั่วร้ายทันทีล่ะ นายตอบว่า “ ‘อย่าเลย’ ” “ ‘เกรงว่าเมื่อกำลังถอนข้าวละมานจะถอนข้าวดีด้วย ให้ทั้งสองเติบโตไปด้วยกันจนถึงฤดูเกี่ยว’ ” (มัทธิว 13:29, 30 เปรียบเทียบกับ มาระโก 4:29) อุปมาเรื่องนี้ชี้ให้เห็นว่าพระเจ้าจะยุติความชั่วร้ายในที่สุด แต่การพยายามถอนรากถอนโคนหรือกำจัดมันก่อนเวลาอันควรจะก่อให้เกิดความเสียหายถาวรและเป็นอันตรายต่อความดี

`การพยายามกำจัดข้าวละมานออกจากต้นข้าวสาลีในเวลานี้มีอันตรายอย่างไรบ้าง ในขณะเดียวกัน เหตุใดจึงไม่ได้หมายความว่าเราควรเพิกเฉยต่อความชั่วร้ายที่เผชิญอยู่`