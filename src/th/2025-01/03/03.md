---
title:  ปิติยินดีด้วยความปลาบปลื้มใจ
date:   13/01/2025
---

แม้จะเป็นเรื่องยากที่เราจะเข้าใจได้ แต่พระเจ้าทรงเห็นว่าทุกคนมีคุณค่าที่ประเมินไม่ได้ ซึ่งเป็นเหตุว่าทำไมพระเจ้าจึงทรงปีติยินดีเมื่อแม้มีจิตวิญญาณเพียงดวงเดียวที่รอดได้

`อ่าน เศฟันยาห์ 3:17 พระคัมภีร์ข้อนี้ช่วยให้เข้าใจอุปมาเรื่องบุตรน้อยหลงหายอย่างไร`

เศฟันยาห์ 3:17 แสดงให้เห็นอย่างชัดเจนว่าพระเจ้าทรงปีติยินดีต่อประชากรของพระองค์ที่ได้รับการไถ่ให้รอด คำในภาษาฮีบรูแทบทุกคำที่หมายถึงความปีติยินดีและเปรมปรีดิ์รวมอยู่ในข้อนี้เพียงข้อเดียว ซึ่งอธิบายถึงความปีติยินดีอันยิ่งใหญ่ของพระเจ้าต่อผู้ที่ได้รับการไถ่ ราวกับว่าไม่มีคำใดคำเดียวที่สามารถบรรยายความปีติยินดีของพระองค์ได้อย่างครบถ้วนในวันนั้น

จงสังเกตในพระคัมภีร์ข้อนี้ด้วยว่า พระเจ้าทรงอยู่ที่ไหน พระองค์ทรงอยู่ “ท่ามกลาง” ประชากรของพระองค์ การคืนดีที่เกิดจากความสัมพันธ์แห่งความรักนำมาซึ่งการประทับอยู่ของพระเจ้าในทันที เช่นเดียวกับบิดาที่วิ่งไปพบลูกชายเมื่อเห็นเขากำลังมาจากที่ไกล พระเจ้าก็ทรงอยู่ที่นั่นท่ามกลางประชากรของพระองค์เช่นกัน

อิสยาห์ 62:4 บรรยายถึงภาพเปรียบเทียบที่คล้ายกันกับการแต่งงาน โดยประชากรของพระเจ้าได้รับการเรียกว่า “เฮฟซีบาห์” ซึ่งหมายถึง “ความปีติยินดีของเราอยู่ในเธอ” และแผ่นดินจะถูกเรียกว่า “เบอูลาห์” ซึ่งหมายถึง “แต่งงานแล้ว” ทำไมจึงเรียกเช่นนี้ เพราะพระคัมภีร์ข้อนี้กล่าวว่า “พระยาห์เวห์ทรงปีติยินดีในท่าน และแผ่นดินของท่านจะแต่งงาน” ความปีติยินดีที่ยิ่งใหญ่ที่สุดของพระเจ้าจะสงวนไว้สำหรับวันแห่งการฟื้นฟู วันที่พระองค์จะทรงรับประชากรของพระองค์และปีติยินดีในตัวเรา เช่นเดียวกับที่บิดาปีติยินดีกับลูกชายที่เคยหลงหายของเขา

`อ่าน เอเฟซัส 5:25-28 เราได้รับการเรียกให้แสดงความรักอย่างไร`

พระธรรมข้อนี้เตือนใจสามีให้รักภรรยาของตน “เหมือนพระคริสต์ทรงรักคริสตจักร และประทานพระองค์เองเพื่อคริสตจักร” และรักภรรยา “เหมือนรักร่างกายของตัวเอง” (เอเฟซัส 5:25, 28) ข้อพระคัมภีร์เหล่านี้ไม่เพียงเน้นถึงความรักที่ไม่เห็นแก่ตัวและเสียสละที่สามีควรมีต่อภรรยาของตนเท่านั้น แต่ยังแสดงให้เห็นด้วยว่าพระคริสต์เองก็ทรงรักผู้คน (คริสตจักร) ของพระองค์ เหมือนเป็นส่วนหนึ่งของพระองค์เอง