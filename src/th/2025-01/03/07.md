---
title:  ศึกษาเพิ่มเติม
date:   17/01/2025
---

อ่านหนังสือ ผู้พึงปรารถนาของปวงชน ของ นางเอลเลน จี. ไว้ท์. เรื่อง “อย่าให้ใจของพวกท่านเป็นทุกข์เลย” หน้า 662-680

“พระเจ้าทรงผิดหวังเมื่อประชากรของพระองค์ประเมินตนเองต่ำ พระองค์ทรงปรารถนาให้มรดกที่พระองค์ทรงคัดสรรไว้แล้วประเมินคุณค่าของตัวเองตามราคาที่พระองค์ทรงตั้งไว้ให้แก่พวกเขา พระเจ้าทรงต้องการพวกเขา มิฉะนั้นแล้วพระองค์คงจะไม่ส่งพระบุตรของพระองค์ให้มาประกอบกิจธุระที่มีค่าสูงมากเช่นนี้เพื่อไถ่พวกเขา พระองค์ทรงมีประโยชน์ให้แก่พวกเขาและพระองค์ทรงพอพระทัยอย่างยิ่งเมื่อพวกเขาทูลเรียกร้องอย่างสูงสุดจากพระองค์เพื่อที่พวกเขาจะถวายพระสิริแด่พระนามของพระองค์ พวกเขาอาจคาดหวังสิ่งยิ่งใหญ่ได้หากพวกเขามีความเชื่อในพระสัญญาต่าง ๆ ของพระองค์

“แต่การอธิษฐานในพระนามของพระคริสต์มีความหมายมากยิ่ง เรื่องนี้หมายความว่าเราต้องยอมรับพระลักษณะนิสัยของพระองค์ แสดงออกซึ่งจิตวิญญาณของพระองค์และรับใช้ในพระราชกิจของพระองค์ พระผู้ช่วยให้รอดทรงมอบพระสัญญาพร้อมด้วยเงื่อนไข ‘ถ้าพวกท่านรักเรา’ พระองค์ตรัส ‘ท่านก็จะประพฤติตามบัญญัติของเรา’ พระองค์ทรงช่วยมนุษย์ให้รอด ไม่ใช่ช่วยให้อยู่ในบาป แต่ทรงช่วยพวกเขาให้ออกจากบาป และผู้ที่รักพระองค์จะแสดงความรักของพวกเขาออกมาให้เห็นด้วยการเชื่อฟัง

“ทุกการเชื่อฟังที่จริงใจล้วนออกมาจากใจ เป็นการทำงานด้วยหัวใจร่วมกับพระคริสต์ และถ้าเรายินยอม พระองค์จะทรงยอมรับความคิดและจุดมุ่งหมายของเรา ด้วยเหตุนี้จึงทรงผสานหัวใจและความคิดของเราให้สอดคล้องเข้ากับพระประสงค์ของพระองค์ เพื่อว่าในขณะที่เรากำลังเชื่อฟังพระองค์นั้น เราก็เพียงแค่ทำตามแรงกระตุ้นของเราเอง ความตั้งใจที่ได้รับการขัดเกลาและชำระให้บริสุทธิ์แล้ว จะพบความชื่นชมยินดีอย่างสูงสุดเมื่อได้ทำงานรับใช้พระองค์ เมื่อเรารู้จักพระเจ้าเพราะเป็นสิทธิพิเศษของเราที่จะได้รู้จักพระองค์แล้ว ชีวิตของเราจะเป็นชีวิตแห่งการเชื่อฟังอย่างต่อเนื่องโดยความซาบซึ้งในพระลักษณะนิสัยของพระคริสต์และโดยการสื่อสัมพันธ์กับพระเจ้า บาปจะกลายเป็นสิ่งที่น่ารังเกียจต่อเรา” (เอลเลน จี. ไว้ท์, ผู้พึงปรารถนาของปวงชน, หน้า 668)

**คำถามเพื่อการอภิปราย**:

`“การรับอย่างไม่เห็นแก่ตัว” หมายถึงอะไร ท่านคิดว่าความสัมพันธ์ระหว่างการให้และการรับจะเป็นอย่างไรในสวรรค์และโลกใหม่`

`ผู้ส่งสารจากสวรรค์ ซึ่งมาจากส่วนที่อยู่ห่างไกลในจักรวาล ไกลเกินกว่าที่กล้องโทรทรรศน์อวกาศเจมส์ เวบบ์จะมองเห็น ได้เรียกผู้เผยพระวจนะดาเนียลว่า chamudot ซึ่งแปลว่า “เป็นที่รัก น่าปรารถนา และมีค่า” ถึงสามครั้ง กาเบรียลกล่าวในดาเนียล 9:23 ว่า ki chamudot attah แปลว่า “เพราะท่านเป็นผู้ที่ทรงรักมาก” ในดาเนียล 10:11 สิ่งมีชีวิตในสวรรค์ (อาจจะเป็นกาเบรียลอีกครั้ง) เรียกเขาว่า ish chamudot แปลว่า “ผู้เป็นที่รักอย่างยิ่ง” ซึ่งวลีนี้ถูกกล่าวซ้ำอีกครั้ง (ดาเนียล 10:19) พิจารณาดูว่าคำกล่าวนี้แสดงถึงพระเจ้าอย่างไร และพระองค์ทรงใกล้ชิดเรามากเพียงใด เราได้รับความหวังอะไรจากความจริงอันน่าอัศจรรย์นี้`

`ตัวอย่างของวีรบุรุษแห่งความเชื่อที่กล่าวถึงในฮีบรูบทที่ 11 เชื่อมโยงกับบทเรียนของสัปดาห์นี้อย่างไร โดยเฉพาะอย่างยิ่ง ตัวอย่างเหล่านี้แสดงให้เห็นว่าความเชื่อสามารถทำให้บุคคลหนึ่ง “เป็นที่พอพระทัยพระเจ้า” ได้อย่างไร ท่านได้เรียนรู้อะไรจากตัวอย่างของความเชื่อและความซื่อสัตย์ของพวกเขา และท่านจะนำบทเรียนเหล่านี้ไปใช้ในชีวิตประจำวันได้อย่างไร`