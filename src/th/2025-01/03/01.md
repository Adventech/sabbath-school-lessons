---
title:  การเป็นที่พอพระทัยพระเจ้า
date:   11/01/2025
---

### อ่านข้อพระคัมภีร์สำหรับบทเรียนสัปดาห์นี้
ลูกา 15:11-32; เศฟันยาห์ 3:17; เอเฟซัส 5:25-28; อิสยาห์ 43:4; โรม 8:1; โรม 5:8; มาระโก 9:17-29

> <p>ข้อควรจำ</p>
> “พระยาห์เวห์พระเจ้าของเจ้าทรงอยู่ท่ามกลางเจ้า เป็นนักรบผู้ทรงช่วยให้รอด พระองค์จะทรงเปรมปรีดิ์เพราะเจ้าด้วยความยินดี และทรงสงบในความรักของพระองค์ พระองค์จะทรงเริงร่าเพราะเจ้าด้วยการร้องเพลงเสียงดัง” (เศฟันยาห์ 3:17)

ลองนึกภาพสถานการณ์ต่อไปนี้ เด็กชายอายุ 5 ขวบนำของขวัญที่ห่อมาอย่างไม่เรียบร้อยไปให้พ่อเนื่องในวันพ่อ เด็กชายตื่นเต้นมากเมื่อยื่นของขวัญชิ้นนั้นให้พ่อ

คราวนี้ลองนึกภาพพ่อที่พูดว่า “ลูกเอ๋ย พ่อไม่สนใจของขวัญของลูกหรอก เพราะไม่มีสิ่งใดที่ลูกจะให้พ่อแล้วทำให้พ่อดีใจได้ ทุกสิ่งที่ลูกให้ พ่อก็หามาเองได้อยู่แล้ว และทุกอย่างที่ลูกนำมาให้ก็ล้วนซื้อมาด้วยเงินของพ่อเอง หรือไม่ก็ทำมาจากวัสดุที่พ่อเป็นคนจ่ายเพราะ ฉะนั้น เก็บของขวัญของลูกไว้เถอะ พ่อไม่ต้องการมัน แต่พ่อก็ยังรักลูกอยู่ดี ช่างเป็นคำพูดที่ทำให้เจ็บเสียจริง

ท่านคิดอย่างไรกับปฏิกิริยาของพ่อ คำว่า “ไร้หัวใจ” “เย็นชา” และ “ไร้ความรู้สึก” อาจผุดขึ้นมาในใจของท่าน พระเจ้าทรงตอบสนองต่อเราแบบนี้หรือเปล่า เราสามารถทำให้พระเจ้าพอพระทัยได้จริงหรือ แม้ว่าจะดูไม่น่าเป็นไปได้ แต่แม้ว่าเราผู้เป็นมนุษย์ที่ล้มลงในบาป ตกต่ำ และมีแนวโน้มทำชั่ว แต่กระนั้น เรายังคงสามารถทำให้พระเจ้าพอพระทัยได้ กล่าวอีกนัยหนึ่ง พระเจ้ามิได้ทรงมองเราหรือของถวายที่เรานำมาให้พระองค์ด้วยทัศนคติแบบพ่อคนนั้น ในทางกลับกัน เราสามารถทำให้พระเจ้าพอพระทัยได้ แต่ต้องผ่านทางพระเยซูคริสต์เท่านั้น