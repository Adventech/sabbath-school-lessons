---
title:  ศิลาที่มีชีวิต
date:   15/01/2025
---

เราผู้เป็นมนุษย์ที่ล้มลงในบาปจะทำให้พระเจ้าผู้ทรงศักดิ์สิทธิ์พอพระทัยได้อย่างไร

`อ่าน โรม 8:1 และโรม 5:8 ข้อพระคัมภีร์ทั้งสองนี้สอนเราอย่างไรเกี่ยวกับจุดยืนของเราต่อเบื้องพระพักตร์พระเจ้า`

พระเจ้าประทานพระคุณแก่มนุษย์ก่อนที่พวกเขาจะตอบสนอง ก่อนที่เราจะพูดหรือทำอะไร พระเจ้าทรงเอื้อมพระหัตถ์มายังเราและเปิดโอกาสให้เราเลือกที่จะยอมรับหรือปฏิเสธความรักของพระองค์ ดังที่โรม 5:8 กล่าวไว้ว่า “แต่พระเจ้าทรงสำแดงความรักของพระองค์แก่เรา คือขณะที่เรายังเป็นคนบาปอยู่นั้น พระคริสต์สิ้นพระชนม์เพื่อเรา ” (เปรียบเทียบกับ เยเรมีย์ 31:3) เราจะสามารถกลับคืนดีกับพระเจ้า และแม้แต่เป็นที่พอพระทัยของพระองค์ได้ โดยผ่านทางความเชื่อในพระราชกิจของพระผู้ไถ่ของเรา

`อ่าน 1 เปโตร 2:4-6 และเปรียบเทียบกับ ฮีบรู 11:6 เราจะทำให้พระเจ้าทรงพอพระทัยได้อย่างไร`

หากปราศจากการเข้าช่วยจากพระเจ้าแล้ว มนุษย์ที่ล้มลงในบาปไม่สามารถมอบสิ่งใดที่มีค่าให้กับพระองค์ได้เลย แต่เพราะพระคุณและพระเมตตากรุณาของพระเจ้า พระองค์จึงทรงเปิดหนทางแก่เราผ่านพระราชกิจของพระคริสต์ “โดยทางพระเยซูคริสต์” เราจึงสามารถ “ถวายเครื่องบูชาฝ่ายวิญญาณ อันเป็นที่ชอบพระทัยของพระเจ้า”

(1 เปโตร 2:5) “แต่ถ้าไม่มีความเชื่อแล้ว จะไม่เป็นที่พอพระทัยเลย” (ฮีบรู 11:6) ด้วยพระราชกิจแห่งการเป็นผู้กลางของพระคริสต์ พระเจ้าจะ “ทรงให้” ผู้เชื่อ “เพียบพร้อมด้วยสิ่งดีทุกอย่าง เพื่อที่จะทำตามพระทัยของพระองค์โดยทรงทำงานในเรา ให้เกิดผลเป็นที่พอพระทัยในสายพระเนตรของพระองค์ทางพระเยซูคริสต์ ขอพระสิริจงมีแด่พระองค์สืบๆ ไปเป็นนิตย์ อาเมน” (ฮีบรู 13:21) ผู้ที่ตอบสนองต่อพระเจ้าด้วยความเชื่อ นับว่าพวกเขาชอบธรรมในสายพระเนตรของพระองค์เนื่องจากการเป็นผู้กลางของพระคริสต์ ซึ่งพระเจ้าทรงยอมรับความชอบธรรมของพระองค์เท่านั้น และผู้ที่ยอมรับความรักของพระเจ้าจึงถูกนับว่าคู่ควรเนื่องจากการเป็นผู้กลางของพระคริสต์ (ลูกา 10:35) และพระองค์จะทรงเปลี่ยนแปลงพวกเขาให้เป็นเหมือนพระองค์ (1 โครินธ์ 15:51-57; 1 ยอห์น 3:2) พระราชกิจแห่งการไถ่บาปของพระเจ้าไม่เพียงแต่มีไว้เพื่อเราเท่านั้น แต่ยังเกิดขึ้นภายในตัวเราด้วย

`เหตุใดการที่พระคริสต์ทรงเป็นผู้กลางเพื่อท่านบนสวรรค์จึงเป็นแนวคิดที่หนุนใจและให้กำลังใจแก่เรา`