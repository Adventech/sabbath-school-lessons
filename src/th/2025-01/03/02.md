---
title:  มีค่ามากกว่าที่คุณจะจินตนาการได้
date:   12/01/2025
---

ดังที่เราได้เรียนรู้ในบทเรียนก่อนหน้านี้ ไม่มีใครเลย แม้กระทั่งคนบาปหรือผู้กระทำชั่วที่เลวร้ายที่สุด ที่พระเจ้าไม่ทรงรัก เพราะพระเจ้าทรงเห็นคุณค่าของมนุษย์มากกว่าที่เราจะจินตนาการได้ และพระองค์ไม่พอพระทัยในบาป เพราะพระองค์ทรงรักเราและทรงทราบว่าบาปส่งผลเสียต่อเราอย่างไร

`อ่าน ลูกา 15:11-32 อุปมาเรื่องบุตรน้อยหลงหายแสดงให้เห็นถึงพระเมตตาและความรักของพระเจ้าอย่างไร และยังเตือนใจผู้ที่ไม่ได้ออกจากบ้านเช่นเดียวกับบุตรอีกคนอย่างไร`

พระเยซูทรงเล่าเรื่องนี้ว่า ลูกชายขอมรดกจากพ่อของตนก่อนกำหนด ซึ่งเท่ากับเป็นการปฏิเสธพ่อและครอบครัวของเขา บุตรน้อยผู้หลงหายใช้มรดกของตนอย่างสุรุ่ยสุร่าย จนในที่สุดก็ตกอยู่ในความยากจนและหิวโหย ถึงกับอยากกินอาหารของหมูเสียด้วยซ้ำ เมื่อตระหนักว่าคนรับใช้ของพ่อยังมีอาหารกินอย่างเหลือเฟือ เขาจึงตัดสินใจกลับบ้าน โดยหวังเพียงว่าจะได้เป็นคนรับใช้

สิ่งที่เกิดขึ้นต่อไปนั้นน่าอัศจรรย์ใจ พ่อบางคนอาจปฏิเสธลูกชายที่กลับมาเช่นนี้ พวกเขาอาจพูดว่า “ลูกเอามรดกไปแล้วและตัดตัวเองออกจากบ้านหลังนี้ บ้านนี้ไม่ใช่ของลูกอีกต่อไป” ซึ่งทัศนคติเช่นนี้ก็ดูสมเหตุสมผลดีมิใช่หรือ ในสายตาของพ่อแม่บางคน การกระทำเช่นนี้ของลูกชายอาจถือว่าเป็นสิ่งที่ให้อภัยไม่ได้ โดยเฉพาะการยอมรับกลับมาเป็นลูกชายดังเดิม

แต่ในคำอุปมานี้ พ่อ (ซึ่งเป็นตัวแทนของพระเจ้า) ไม่ได้แสดงทัศนคติเช่นนั้นเลย “เขาก็ลุกขึ้นไปหาบิดา แต่เมื่อเขายังอยู่แต่ไกล บิดาก็เห็นเขาและมีใจสงสาร จึงวิ่งออกไปกอดคอและจูบแก้มของเขา” (ลูกา 15:20) แม้ว่าในวัฒนธรรมนั้น การที่เจ้าของบ้านจะวิ่งออกไปหาใครเช่นนั้นถือว่าไม่สมศักดิ์ศรีนัก แต่พ่อผู้เปี่ยมด้วยความรักเมตตากลับวิ่งออกไปพบลูกชายของตน และที่น่าแปลกใจยิ่งกว่านั้นคือ พ่อยังต้อนรับลูกชายกลับเข้ามาในครอบครัวและจัดงานเฉลิมฉลอง นี่เป็นภาพสะท้อนถึงความรักเมตตาอันยิ่งใหญ่ของพระเจ้าที่มีต่อผู้หลงหายทุกคน และพระองค์ทรงรู้สึกยินดีเพียงใดที่มีคนกลับมาหาพระองค์แม้เพียงคนเดียว ช่างเป็นภาพอันงดงามของพระเจ้าเสียจริง

`ปฏิกิริยาของลูกชายอีกคนก็ค่อนข้างน่าสนใจ เหตุใดการตอบสนองเช่นนี้จึงสะท้อนความเป็นมนุษย์ได้มาก เพราะมีพื้นฐานอยู่บนความยุติธรรมในมุมมองของมนุษย์ อย่างไรก็ตาม เรื่องราวในส่วนนี้สอนเราอย่างไรว่า ความยุติธรรมของมนุษย์ไม่อาจสะท้อนข่าวประเสริฐหรือความรักของพระเจ้าที่มีต่อเราได้อย่างแท้จริง`