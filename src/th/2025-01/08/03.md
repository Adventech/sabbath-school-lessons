---
title:  ทรงฤทธานุภาพในทุกสิ่ง
date:   17/02/2025
---

พระคัมภีร์ได้แสดงให้เห็นถึงฤทธิ์อำนาจอันประเสริฐของพระเจ้าอย่างชัดเจน โดยรวบรวมเรื่องราวมากมายเกี่ยวกับพระองค์ที่ทรงแสดงอำนาจและทำการอัศจรรย์ต่าง ๆ ถึงกระนั้นก็ตาม ยังมีหลายสิ่งหลายอย่างที่เกิดขึ้นในโลก ซึ่งพระเจ้าไม่ได้ทรงประสงค์ให้เกิดขึ้น

`อ่าน วิวรณ์ 11:17; เยเรมีย์ 32:17-20; ลูกา 1:37; และมัทธิว 19:26 และศึกษา ฮีบรู 1:3 ด้วย ข้อพระคัมภีร์เหล่านี้แสดงใดเห็นถึงฤทธิ์อำนาจของพระเจ้าอย่างไร`

ข้อพระคัมภีร์เหล่านี้และอีกหลายข้อแสดงให้เห็นว่าพระเจ้าทรงมีอำนาจสูงสุด และพระองค์ทรงค้ำจุนโลกไว้ด้วยฤทธานุภาพของพระองค์ พระธรรมวิวรณ์ย้ำถึงพระเจ้าในฐานะ “พระเจ้าผู้ทรงฤทธานุภาพสูงสุด” ซ้ำแล้วซ้ำเล่า (ตัวอย่างเช่นใน วิวรณ์ 11:17; เปรียบเทียบกับ 2 โครินธ์ 6:18; วิวรณ์ 1:8; วิวรณ์ 16:14; วิวรณ์ 19:15; วิวรณ์ 21:22) คำว่า “ฤทธานุภาพสูงสุด” แปลจากคำว่า pantokrator ซึ่งมีความหมายตามตัวอักษรว่า “ทรงฤทธานุภาพในทุกสิ่ง” ความจริงที่ว่าพระเจ้าทรงฤทธานุภาพในทุกสิ่งนั้นไม่ได้ปรากฏเพียงแค่ในถ้อยคำเหล่านี้เท่านั้น แต่ยังสะท้อนผ่านเหตุการณ์อันน่าอัศจรรย์มากมายที่พระองค์ทรงแสดงฤทธิ์อำนาจของพระองค์อย่างอัศจรรย์ในการช่วยกู้ประชากรของพระองค์หรือการเสด็จมาดำรงอยู่ในโลก

อย่างไรก็ตาม การกล่าวว่าพระเจ้า “ทรงฤทธานุภาพในทุกสิ่ง” ไม่ได้หมายความว่าพระเจ้าทรงสามารถทำได้ทุกสิ่ง พระคัมภีร์สอนว่ามีบางสิ่งที่พระเจ้าไม่อาจกระทำได้ เช่น 2 ทิโมธี 2:13 ที่กล่าวว่า พระเจ้า “จะไม่ทรงเป็นพระองค์เองไม่ได้”

คริสเตียนส่วนใหญ่เห็นพ้องกันว่า การที่พระเจ้าทรงฤทธานุภาพในทุกสิ่ง (หรือทรงสามารถทุกประการ) หมายความว่า พระเจ้าทรงมีฤทธิ์อำนาจที่จะทำสิ่งใดก็ตามที่ไม่ก่อให้เกิดความขัดแย้ง กล่าวคือ พระองค์ทรงทำได้ทุกอย่างที่เป็นไปได้อย่างมีเหตุผลและสอดคล้องกับธรรมชาติของพระเจ้า ความจริงที่ว่าบางสิ่งไม่อาจเป็นไปได้สำหรับพระเจ้าเพราะจะนำไปสู่ความขัดแย้งนั้น สะท้อนให้เห็นในคำอธิษฐานของพระคริสต์ที่เกทเสมนี ในขณะที่พระคริสต์ทรงยืนยันว่า “ทุกสิ่งเป็นไปได้สำหรับพระเจ้า” (มัทธิว 19:26) พระองค์ยังทรงอธิษฐานต่อพระบิดาขณะที่การตรึงกางเขนใกล้เข้ามาว่า “ ‘โอพระบิดาของข้าพระองค์ ถ้าเป็นได้ขอให้ถ้วยนี้เลื่อนพ้นไปจากข้าพระองค์เถิด แต่อย่างไรก็ดี อย่าให้เป็นไปตามใจปรารถนาของข้าพระองค์ แต่ให้เป็นไปตามพระทัยของพระองค์’ ” (มัทธิว 26:39)

แน่นอนว่า พระบิดาทรงมีฤทธิ์อำนาจที่จะช่วยพระคริสต์ให้พ้นจากความทุกข์ทรมานบนไม้กางเขนได้ แต่พระองค์ไม่อาจทำเช่นนั้นพร้อมกับช่วยคนบาปไปด้วยในเวลาเดียวกัน จำเป็นต้องเลือกอย่างใดอย่างหนึ่ง ไม่ใช่ทั้งสองอย่าง

`พระคัมภีร์ยังแสดงให้เห็นว่าพระเจ้าทรงปรารถนาที่จะช่วยทุกคน (ตัวอย่างเช่น 1 ทิโมธี 2:4-6; ทิตัส 2:11; 2 เปโตร 3:9; เอเสเคียล 33:11) แต่ก็ไม่ใช่ทุกคนที่จะได้รับความรอด ความจริงข้อนี้สอนเราเกี่ยวกับเสรีภาพในการเลือกของมนุษย์ และขีดจำกัดของฤทธิ์อำนาจของพระเจ้าต่อสิ่งมีชีวิตที่ได้รับเสรีภาพในการเลือกอย่างไร`