---
title:  ธรรมบัญญัติและพระคุณ
date:   25/03/2025
---

ดังที่เราได้ทราบแล้วว่าธรรมบัญญัติและพระคุณไม่ได้ขัดแย้งกัน แต่ทำหน้าที่ต่างกัน สะท้อนถึงความรักและความยุติธรรมของพระเจ้า ความแตกต่างอย่างชัดเจนระหว่างธรรมบัญญัติและพระคุณอาจทำให้ชาวอิสราเอลในสมัยโบราณเกิดความสับสน เพราะพวกเขาเห็นว่าการที่พระเจ้าประทานธรรมบัญญัตินั้นเป็นการแสดงให้เห็นพระคุณอย่างน่าอัศจรรย์ใจ ในขณะที่ “พระ” ของชนชาติโดยรอบนั้นไม่แน่นอนและยากจะคาดเดา ทำให้ผู้คนไม่มีทางทราบได้ว่า “พระ” ของตนต้องการอะไรและอะไรจะทำให้พวกเขาพึงพอใจ พระเจ้าแห่งพระคัมภีร์ได้ทรงสอนประชากรของพระองค์อย่างชัดเจนถึงสิ่งที่ทำให้พระองค์พอพระทัย และสิ่งที่ทำให้พระองค์พอพระทัยคือสิ่งที่เป็นประโยชน์สูงสุดต่อประชากรของพระองค์ทุกคน ทั้งในระดับบุคคลและในระดับชุมชน

อย่างไรก็ตาม ธรรมบัญญัติไม่สามารถช่วยเราให้พ้นจากบาปหรือเปลี่ยนแปลงจิตใจมนุษย์ได้ เนื่องจากเราเป็นคนบาปโดยธรรมชาติ เราจึงจำเป็นต้องได้รับการปลูกถ่ายหัวใจฝ่ายจิตวิญญาณ

`อ่าน เยเรมีย์ 31:31-34 ข้อนี้สอนให้เราเห็นถึงพระสัญญาของพระเจ้าที่จะประทานใจใหม่แก่เราอย่างไร ลองเปรียบเทียบแนวคิดนี้กับถ้อยคำของพระคริสต์ที่ตรัสกับนิโคเดมัสใน ยอห์น 3:1-21 เกี่ยวกับการเกิดใหม่ และอ่านฮีบรู 8:10 ประกอบ`

พระเจ้าทรงจารึกพระบัญญัติสิบประการบนแผ่นศิลาด้วยพระองค์เอง (อพยพ 31:18) แต่พระบัญญัตินี้จะต้องจารึกไว้ในใจของประชากรของพระเจ้าด้วย (สดุดี 37:30, 31) ในทางอุดมคติ พระบัญญัติแห่งความรักของพระเจ้าควรเป็นส่วนหนึ่งในลักษณะนิสัยของตัวเรา ไม่ใช่เพียงแค่สิ่งที่อยู่ภายนอกตัวเรา พระเจ้าเท่านั้นที่สามารถจารึกพระบัญญัติของพระองค์ไว้ในจิตใจมนุษย์ได้ และพระองค์ทรงสัญญาว่าจะทำเช่นนั้นเพื่อประชากรแห่งพันธสัญญาของพระองค์ (อ่านฮีบรู 8:10)

เราไม่สามารถช่วยตนเองให้รอดได้ด้วยการรักษาพระบัญญัติ ความรอดเป็นของประทานจากพระเจ้าที่เราได้รับผ่านทางพระคุณโดยความเชื่อ มิใช่จากตัวเราเอง แต่เป็นของประทานจากพระเจ้า (เอเฟซัส 2:8) เราไม่ได้รักษาพระบัญญัติเพื่อให้ได้รับความรอด แต่เรารักษาพระบัญญัติเพราะเราได้รับความรอดแล้ว การรักษาพระบัญญัติจึงไม่ใช่เพื่อให้ผู้อื่นรักเรา แต่เป็นเพราะเราได้รับความรักจากพระเจ้า และความรักนี้เองกระตุ้นให้เราปรารถนาที่จะรักพระเจ้าและรักผู้อื่น (อ่านยอห์น 14:15)

`ท่านมีความหวังอะไรในวันแห่งการพิพากษา ท่านรักษาธรรมบัญญัติด้วยความขยันหมั่นเพียรและซื่อสัตย์ หรือท่านพึ่งพาความชอบธรรมของพระคริสต์ที่คุ้มครองเรา คำตอบของท่านสะท้อนถึงบทบาทของธรรมบัญญัติของพระเจ้า ว่ามีอำนาจเพียงใดและจำกัดอย่างไร`