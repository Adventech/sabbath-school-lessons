---
title:  ศึกษาเพิ่มเติม
date:   28/03/2025
---

อ่านหนังสือ ผู้พึงปรารถนาของปวงชน ของนางเอลเลน จี. ไว้ท์. เรื่อง “คนหนึ่งที่เล็กน้อยที่สุดในพี่น้องของเรา” หน้า 637-641

“คนที่ปรนนิบัติผู้อื่น พระเจ้าผู้ทรงเป็นพระผู้เลี้ยงยิ่งใหญ่ที่สุดจะปรนนิบัติเขา ตัวเขาเองจะดื่มน้ำแห่งชีวิตและรับความพึงพอใจ พวกเขาจะไม่โหยหาความสนุกสนานที่ตื่นเต้นเพื่อเปลี่ยนแปลงบางอย่างในชีวิตอีกต่อไป หัวข้อหลักที่พวกเขาสนใจคือจะช่วยจิตวิญญาณที่กำลังพินาศได้อย่างไร ความสัมพันธ์ทางสังคมจะได้ประโยชน์ ความรักของพระผู้ไถ่จะดึงหัวใจให้มารวมเป็นน้ำหนึ่งใจเดียวกัน

“เมื่อเราตระหนักว่าเราเป็นคนทำงานร่วมกับพระเจ้าแล้ว เราจะไม่เอ่ยถึงพระสัญญาของพระเจ้าอย่างไม่เอาใจใส่ แต่จะเป็นเรื่องเร่าร้อนอยู่ในใจและจุดประกายขึ้นที่ริมฝีปากของเรา เมื่อโมเสสได้รับพระบัญชาให้ไปรับใช้ประชาชนที่ขาดความรู้ ไร้ระเบียบวินัยและไม่เชื่อฟัง พระเจ้าประทานพระสัญญาว่า ‘เราเองจะไปกับเจ้า และให้เจ้าได้พัก’ และพระองค์ตรัสว่า ‘เราจะอยู่กับเจ้าแน่’ อพยพ 33:14; 3:12 พระสัญญานี้มีไว้ให้กับทุกคนที่ทำงานเป็นตัวแทนของพระคริสต์เพื่อคนที่ทุกข์ใจและตกทุกข์ได้ยาก” (เอลเลน จี. ไว้ท์, ผู้พึงปรารถนาของปวงชน, หน้า 641)

**คำถามเพื่อการอภิปราย**:

`อ่าน 1 โครินธ์ 13:4-8 บทนี้ให้ความกระจ่างว่าเราควรเป็นคนแบบใดและอย่างไร`

`แกะกับแพะในมัทธิว 25:31-46 แตกต่างกันอย่างไร เราจะเข้าใจถ้อยคำของพระเยซูในข้อนี้ได้อย่างไรว่าพระองค์มิได้ทรงสอนว่าความรอดมาจากการกระทำ`

`“เมื่อเรารักโลกเหมือนพระองค์ทรงรักโลกแล้ว เราก็จะมีความเหมาะสมที่จะไปสวรรค์เพราะเรามีสวรรค์อยู่ในใจ” ข้อความนี้มีความหมายต่อคุณอย่างไร (ดูบทเรียนวันพฤหัสบดี) ข้อความนี้เผยให้เห็นอะไรเกี่ยวกับธรรมชาติของพระเจ้าและแก่นแท้ของสวรรค์ เราจะดำเนินชีวิตให้เหมือนพลเมืองของสวรรค์ให้มากขึ้นได้อย่างไร ด้วยการแบ่งปันความรักของพระเจ้าในรูปแบบที่นำแสงสว่างและความยุติธรรมมาสู่ผู้ที่ถูกกดขี่`

`คริสตจักรท้องถิ่นของท่านสามารถดำเนินการในทางปฏิบัติอย่างไรเพื่อสะท้อนความรักและความยุติธรรมของพระเจ้าในชุมชน ท่านถนัดที่จะทำอะไรเพื่อประโยชน์แก่ชุมชน ท่านเห็นว่าจุดใดที่ต้องปรับปรุงและให้ความสำคัญมากขึ้น ท่านจะดำเนินการในขั้นตอนที่เป็นรูปธรรมใดบ้าง ทั้งในระดับบุคคลและระดับกลุ่ม เพื่อให้สามารถนำสิ่งที่เราได้เรียนรู้เกี่ยวกับความรักและความยุติธรรมของพระเจ้าไปปฏิบัติ`