---
title:  ธรรมบัญญัติแห่งความรัก
date:   23/03/2025
---

ธรรมบัญญัติของพระเจ้าไม่ได้ประกอบด้วยกฎเกณฑ์ที่เป็นนามธรรมเท่านั้น แต่ธรรมบัญญัติของพระเจ้าเป็นการแสดงออกถึงความสัมพันธ์ ซึ่งสามารถเห็นได้ชัดในพระบัญญัติสิบประการ หลักการพื้นฐานในพระบัญญัติสิบประการนั้นมีอยู่ตั้งแต่ในสวนเอเดน ซึ่งเป็นหลักการแห่งความรักที่กำหนดแนวทางความสัมพันธ์ระหว่างพระเจ้ากับมนุษย์ รวมถึงความสัมพันธ์ระหว่างมนุษย์ด้วยกันเอง

เมื่อพระบัญญัติสิบประการในอพยพ 20 ถูกประทานและจารึกไว้บนแผ่นศิลาในภายหลัง พระบัญญัติเหล่านี้ได้ถูกมอบให้แก่ชาวอิสราเอลในบริบทของความสัมพันธ์แห่งพันธสัญญา พระบัญญัติเหล่านี้ได้รับการจารึกไว้หลังจากที่พระเจ้าทรงช่วยพวกเขาออกจากอียิปต์ โดยมีรากฐานมาจากความรักของพระเจ้าและพระสัญญาของพระองค์ที่มีต่อประชากรของพระองค์ (ศึกษาอพยพ 6:7, 8; และเลวีนิติ 26:12) พระบัญญัติทั้งสองส่วนนี้ชี้ให้เห็นว่าพระบัญญัติมีจุดมุ่งหมายเพื่อช่วยให้ผู้คนเติบโตในความสัมพันธ์กับพระเจ้าและความสัมพันธ์ระหว่างกันและกัน

`อ่าน อพยพ 20:1-17 ข้อพระคัมภีร์เหล่านี้เผยให้เห็นหลักการสองประการ คือ ความรักต่อพระเจ้าและความรักต่อผู้อื่นได้อย่างไร`

พระบัญญัติสี่ข้อแรกมุ่งเน้นความสัมพันธ์ระหว่างมนุษย์กับพระเจ้า ในขณะที่พระบัญญัติหกข้อสุดท้ายมุ่งเน้นความสัมพันธ์ระหว่างมนุษย์ด้วยกัน ความสัมพันธ์ของเราทั้งกับพระเจ้าและกับผู้อื่นควรอยู่ภายใต้หลักการของพระบัญญัติของพระเจ้า

พระบัญญัติสองส่วนนี้สอดคล้องโดยตรงกับสิ่งที่พระเยซูระบุว่าเป็นธรรมบัญญัติสองประการที่ยิ่งใหญ่ที่สุด คือ “ ‘จงรักองค์พระผู้เป็นเจ้าของท่านด้วยสุดใจของท่านด้วยสุดจิตของท่าน’ ” (มัทธิว 22:37 เปรียบเทียบกับ เฉลยธรรมบัญญัติ 6:5) และ “ ‘จงรักเพื่อนบ้านเหมือนรักตนเอง’ ” (มัทธิว 22:39 เปรียบเทียบกับ เลวีนิติ 19:18)

พระบัญญัติสี่ประการแรกชี้ให้เราเห็นวิธีรักพระเจ้าด้วยสุดใจและสุดกำลัง ในขณะที่พระบัญญัติหกประการหลังชี้ให้เราเห็นวิธีรักเพื่อนมนุษย์เหมือนรักตนเอง พระเยซูทรงเชื่อมโยงพระบัญญัติแห่งความรักสองข้อนี้กับธรรมบัญญัติอย่างชัดเจน “ธรรมบัญญัติและคำของผู้เผยพระวจนะทั้งหมด ก็ขึ้นอยู่กับพระบัญญัติสองข้อนี้” (มัทธิว 22:40)

ธรรมบัญญัติของพระเจ้าทั้งหมดมีรากฐานอยู่บนความรักของพระองค์ หมายความว่าความรักของพระเจ้าและธรรมบัญญัติของพระองค์นั้นไม่อาจแยกออกจากกันได้ เรามักได้ยินบางคนพูดอยู่บ่อยๆ ว่าเราไม่จำเป็นต้องรักษาธรรมบัญญัติ เราเพียงแต่เน้นที่การรักพระเจ้าและผู้อื่นเท่านั้น ทำไมแนวคิดนี้จึงไม่สมเหตุสมผล

`เราจะแสดงความรักต่อพระเจ้าหรือต่อผู้อื่นได้อย่างไร หากเราละเมิดพระบัญญัติสิบประการข้อใดข้อหนึ่ง`