---
title:  ความรักและความชั่วร้าย
date:   13/02/2025
---

พระเจ้าได้ทรงมอบเสรีภาพในการเลือกแก่สิ่งมีชีวิต เพราะเสรีภาพนี้เป็นสิ่งจำเป็นสำหรับความรัก อย่างไรก็ตาม การใช้เสรีภาพนี้ในทางที่ผิดนำไปสู่การเกิดขึ้นของความชั่วร้าย คำถามมากมายยังคงค้างคาใจ แต่พระเจ้าทรงยอมให้ความชั่วร้ายดำเนินอยู่ (ชั่วขณะหนึ่ง) แม้ว่าพระองค์ทรงเกลียดชังมันอย่างยิ่ง เพราะการขจัดโอกาสของความชั่วร้าย ก็เท่ากับขจัดโอกาสของความรักไปด้วย อีกทั้งการยุติความชั่วร้ายเร็วเกินไป อาจทำลายความไว้วางใจซึ่งเป็นหัวใจสำคัญของความรัก

หากปราศจากเสรีภาพในการเลือก ความรักก็ไม่อาจดำรงอยู่ได้ และเนื่องจากพระเจ้าทรงเป็นความรัก จึงเป็นที่ชัดเจนว่าพระเจ้าไม่สามารถพรากความรักหรือเสรีภาพอันจำเป็นต่อความรักไปได้ เราอาจจินตนาการได้ว่า หากเรารู้อนาคตเช่นเดียวกับที่พระเจ้าทรงรู้ เราก็คงไม่ต้องการให้พระองค์กำจัดเสรีภาพของเราไป เพราะท้ายที่สุดแล้ว ใครบ้างจะอยากมีชีวิตอยู่ในจักรวาลที่ไร้ความรัก

`อ่าน โรม 8:18 และวิวรณ์ 21:3, 4 ข้อพระคัมภีร์เหล่านี้ช่วยให้เราเกิดความมั่นใจและวางใจในความดีของพระเจ้าได้อย่างไร แม้ว่าโลกจะเต็มไปด้วยความชั่วร้าย`

แม้ว่าเราจะมองไม่เห็นผ่านความมืดมิด แต่พระเจ้าทรงเห็นทุกสิ่งได้ตั้งแต่ต้นจนจบ พระองค์ยังทรงเห็นความสุขนิรันดร์ที่ทรงสัญญาไว้กับทุกคนที่เชื่อในพระเยซู ดังที่โรม 8:18 กล่าวว่า “ความทุกข์ลำบากแห่งสมัยปัจจุบัน ไม่ควรจะเอาไปเปรียบกับศักดิ์ศรีซึ่งจะเผยให้แก่เราในอนาคต” เราพร้อมที่จะมีความเชื่อและไว้วางใจในพระสัญญาอันประเสริฐนี้หรือไม่

ความรักและเสรีภาพที่มาพร้อมกับความรักนั้นศักดิ์สิทธิ์และสำคัญอย่างยิ่ง พระเยซูทรงทราบดีว่าความรักจะนำพระองค์ไปสู่ไม้กางเขน ซึ่งพระองค์จะต้องทนทุกข์ทรมานอย่างแสนสาหัส แต่แทนที่พระองค์จะปฏิเสธความรักและเสรีภาพนี้ พระองค์กลับทรงมอบเสรีภาพนั้นให้เรา โดยทรงตระหนักถึงราคาที่พระองค์ต้องจ่าย เหตุใดเราจึงควรจดจำเรื่องนี้ไว้เสมอ

`การตระหนักถึงความจริงที่ว่าพระเจ้าทรงมอบเสรีภาพในการเลือกแก่เรา ช่วยปกป้องเราจากการคิดว่าทุกสิ่งที่เกิดขึ้นเป็นไปตามพระประสงค์ของพระองค์ได้อย่างไร`