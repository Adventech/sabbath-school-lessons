---
title:  “มีหลายสิ่งที่เราไม่รู้”
date:   10/02/2025
---

ประวัติศาสตร์จะสิ้นสุดเมื่อความรักเอาชนะความชั่วร้ายได้ แต่สำหรับตอนนี้ยังคงมีคำถามที่น่ากังวลใจอยู่มากมาย เราจะคิดและพูดถึงความชั่วร้ายในลักษณะที่เป็นประโยชน์ได้อย่างไร

`อ่าน โยบ 38:1-12 คำตอบของพระเจ้าที่มีต่อโยบช่วยให้เราเข้าใจปัญหาความชั่วร้ายได้อย่างไร เรารู้มากน้อยเพียงใดเกี่ยวกับสิ่งที่อยู่เบื้องหลัง`

ในเรื่องราวของโยบ เขาต้องทนกับความทุกข์ทรมานอย่างมากมายและมีคำถามมากมายว่าทำไมเหตุการณ์ร้าย ๆ ถึงเกิดขึ้นกับเขา เขาปรารถนาที่จะพูดคุยกับพระเจ้าเพื่อค้นหาคำตอบ โดยที่เขาไม่รู้เลยว่ายังมีเหตุการณ์อื่น ๆ เกิดขึ้นเบื้องหลังในสวรรค์ซึ่งมีความเกี่ยวข้องกับเรื่องราวของเขาอยู่มากมาย (อ่านโยบ 1-2)

คำตอบของพระเจ้าที่มีต่อโยบนั้นทรงพลังมาก โดยเฉพาะเมื่อ “พระยาห์เวห์ทรงตอบโยบจากพายุว่า ‘นี่ผู้ใดหนอที่ให้คำปรึกษามืดมนไปด้วยถ้อยคำอันปราศจากความรู้’ ” (โยบ 38:1, 2) พระเจ้าตรัสเพิ่มเติมใน โยบ 38:4 ว่า “เจ้าอยู่ที่ไหน เมื่อเราวางรากฐานของแผ่นดินโลก บอกมาเลย ถ้าเจ้ามีความเข้าใจ”

`อ่าน โยบ 42:3 คำตอบของโยบช่วยให้เราตระหนักถึงสถานะของเราเองอย่างไร`

พระเจ้าทรงแสดงให้โยบเห็นอย่างชัดเจนผ่านคำตอบของพระองค์ว่ามีหลายสิ่งหลายอย่างที่เขาไม่รู้และไม่เข้าใจ เช่นเดียวกับโยบ เราเองก็ควรถ่อมใจยอมรับว่ามีหลายสิ่งที่เกิดขึ้นในโลกและเบื้องหลังที่เราไม่รู้เลย เพียงเพราะเราไม่มีคำตอบสำหรับคำถามของเรา ไม่ได้หมายความว่าจะไม่มีคำตอบที่ดี หรือทุกสิ่งจะไม่ถูกแก้ไขในสักวันหนึ่ง จนกว่าจะถึงเวลานั้น เราจำเป็นต้องวางใจในความดีของพระเจ้า ซึ่งพระองค์ได้ทรงแสดงให้เราเห็นในหลาย ๆ วิธี

`ลองคิดดูว่า เรารู้เกี่ยวกับสิ่งต่าง ๆ เพียงเล็กน้อยเท่านั้น แล้วเหตุใดเราจึงต้องเรียนรู้ที่จะใช้ชีวิตอยู่กับคำถามที่ยังไม่ได้รับคำตอบ โดยเฉพาะในประเด็นที่ยากที่สุด เช่น ความชั่วร้ายและความทุกข์ทรมาน`