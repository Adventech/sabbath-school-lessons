---
title:  ผู้ที่สงสัยพระเจ้า
date:   11/02/2025
---

พระเจ้าทรงประกาศใน อิสยาห์ 55:8, 9 ว่า “ ‘เพราะความคิดของเราไม่ใช่ความคิดของเจ้า และทางของพวกเจ้าก็ไม่ใช่ทางของเรา’ พระยาห์เวห์ตรัสดังนี้แหละ ‘เพราะฟ้าสวรรค์สูงกว่าแผ่นดินโลกอย่างไร ทางของเราก็สูงกว่าทางของพวกเจ้า และความคิดของเราก็สูงกว่าความคิดของเจ้าอย่างนั้น’ ”

ความคิดของพระเจ้าสูงส่งกว่าความคิดของเรามาก เราไม่สามารถเข้าใจถึงความซับซ้อนในแผนการของพระองค์สำหรับประวัติศาสตร์ได้ทั้งหมด แล้วเหตุใดเราจึงคาดหวังว่าจะรู้เหตุผลเบื้องหลังสิ่งที่พระเจ้าทรงกระทำหรือไม่กระทำในแต่ละสถานการณ์

วิธีหนึ่งในการทำความเข้าใจกับปัญหาความชั่วร้าย โดยพิจารณาจากข้อเท็จจริงที่ว่าเรารู้เพียงเล็กน้อย เรียกว่า “หลักศาสนศาสตร์แบบคลางแคลงใจ (skeptical theism)” แนวคิดนี้เชื่อว่าพระเจ้ามีเหตุผลที่ดีสำหรับทุกสิ่งที่พระองค์ทรงกระทำ แต่เนื่องจากความรู้ของเรามีจำกัด เราจึงไม่ควรคาดหวังว่าเราจะสามารถรู้หรือเข้าใจเหตุผลเหล่านั้นได้อย่างชัดเจน ผู้ที่เชื่อในแนวทางนี้มักจะตั้งคำถามถึงความสามารถของมนุษย์ในการรับรู้หรือเข้าใจเหตุผลของพระเจ้าที่อยู่เบื้องหลังความชั่วร้ายในโลกนี้อย่างถ่องแท้ ตัวอย่างเช่น แม้ว่าเราจะมองไม่เห็นเชื้อโรคที่ล่องลอยอยู่ในอากาศรอบตัวเรา ก็ไม่ได้หมายความว่าเชื้อโรคนั้นไม่มีอยู่จริง ในทำนองเดียวกัน การที่เราไม่ทราบเหตุผลของพระเจ้า ไม่ได้หมายความว่าพระองค์ไม่มีเหตุผลที่ดี

`อ่าน สดุดีบทที่ 73 ผู้ประพันธ์เพลงสดุดีมีทัศนคติต่อความชั่วร้ายและความอยุติธรรมรอบตัวอย่างไร เขาเห็นอะไรที่ทำให้ความเข้าใจของเขาแตกต่างออกไป`

ผู้ประพันธ์เพลงสดุดีรู้สึกวิตกกังวลอย่างมากกับความชั่วร้ายในโลก เขาเห็นคนชั่วเจริญรุ่งเรืองรอบตัว และทุกอย่างดูเหมือนไม่ยุติธรรมและไม่เป็นธรรม เขาไม่มีคำตอบ และถึงขั้นตั้งคำถามว่าการเชื่อและรับใช้พระเจ้านั้นคุ้มค่าหรือไม่ จนกระทั่งเขามองเข้าไปในสถานศักดิ์สิทธิ์

สถานศักดิ์สิทธิ์ช่วยให้เราเข้าใจถึงปัญหาของความชั่วร้าย โดยเผยให้เห็นว่ามีผู้พิพากษาผู้ชอบธรรมที่ทรงพร้อมจะนำความยุติธรรมและการพิพากษามาสู่โลกในเวลาที่เหมาะสมของพระองค์

`ความเชื่อของคริสตจักรเซเว่นธ์เดย์แอ๊ดเวนตีสในเรื่องการพิพากษาและสถานศักดิ์สิทธิ์ช่วยให้เราเข้าใจปัญหาของความชั่วร้ายได้อย่างไร ท่านรู้สึกสบายใจหรือไม่ที่ได้รู้ว่า แม้ตอนนี้เราจะมีคำถามมากมาย แต่ในที่สุด รายละเอียดของประวัติศาสตร์และการพิพากษาอันชอบธรรมของพระเจ้าจะถูกเปิดเผยอย่างชัดเจนในที่สุด`