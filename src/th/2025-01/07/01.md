---
title:  ปัญหาของความชั่วร้าย
date:   08/02/2025
---

### อ่านข้อพระคัมภีร์สำหรับบทเรียนสัปดาห์นี้
โยบ 30:26; มัทธิว 27:46; โยบ 38:1-12; สดุดี 73; ปฐมกาล 2:16, 17; วิวรณ์ 21:3, 4

> <p>ข้อควรจำ</p>
> “ ‘พระเจ้าจะทรงเช็ดน้ำตาทุกๆ หยดจากตาของเขาทั้งหลาย และความตายจะไม่มีอีกต่อไป ความโศกเศร้า การร้องไห้ และการเจ็บปวดจะไม่มีอีกต่อไป เพราะยุคเดิมนั้นผ่านไปแล้ว’ ” (วิวรณ์ 21:4)

ความท้าทายที่ยิ่งใหญ่ที่สุดสำหรับศาสนาคริสต์อาจเป็นปัญหาของความชั่วร้าย นั่นคือ เราจะอธิบายได้อย่างไรว่าพระเจ้าเป็นผู้ทรงเปี่ยมด้วยความดีและความรักอย่างสมบูรณ์แบบ ในขณะที่ความชั่วร้ายยังคงมีอยู่จริงในโลก พูดง่าย ๆ ก็คือ ถ้าพระเจ้าเป็นผู้ทรงเปี่ยมด้วยความดีและทรงอำนาจสูงสุด เหตุใดจึงมีความชั่วร้าย และเหตุใดความชั่วร้ายจึงมีมากมายเช่นนี้

นี่ไม่ใช่เพียงปัญหาทางทฤษฎีเท่านั้น แต่ยังเป็นเรื่องที่สร้างความกังวลใจให้กับผู้คนมากมาย และทำให้บางคนไม่อาจรู้จักหรือรักพระเจ้าได้

“ในความนึกคิดของคนมากมาย จุดเริ่มต้นของบาปและเหตุผลที่บาปยังคงมีอยู่ เป็นเรื่องน่าฉงนอย่างมาก พวกเขามองเห็นการกระทำของความชั่วพร้อมด้วยผลของความโศกเศร้าและหายนะที่น่ากลัว และต่างถามว่าเรื่องทั้งหมดนี้ยังเกิดขึ้นได้อย่างไรภายใต้อำนาจการปกครองของพระเจ้าผู้ทรงกอปรด้วยพระปัญญา อำนาจ และความรักที่ไม่มีขอบเขตจำกัด นี่เป็นความลึกลับที่พวกเขาหาคำอธิบายไม่ได้” (เอลเลน จี. ไว้ท์, สงครามประวัติศาสตร์, หน้า 492)

ผู้ไม่เชื่อพระเจ้าหลายคนระบุว่าปัญหาของความชั่วร้ายเป็นเหตุผลหลักที่ทำให้พวกเขาไม่เชื่อในพระเจ้า อย่างไรก็ตาม จากที่เราได้ศึกษาในสัปดาห์นี้และจะศึกษาต่อไปในสัปดาห์หน้า พระเจ้าแห่งพระคัมภีร์นั้นทรงดีอย่างแท้จริง และเราสามารถวางใจในพระองค์ได้ แม้ว่าความชั่วร้ายจะยังคงแพร่ระบาดในโลกที่ล้มลงเพราะบาปของเรา