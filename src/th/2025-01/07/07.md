---
title:  ศึกษาเพิ่มเติม
date:   14/02/2025
---

อ่านหนังสือ บรรพชนและผู้เผยพระวจนะ ของนางเอลเลน จี. ไว้ท์. เรื่อง “เหตุใดจึงอนุญาตให้มีบาป” หน้า 33-43

“แม้ว่าซาตานจะถูกขับออกจากสวรรค์ แต่พระเจ้าผู้ทรงเป็นพระปัญญาอันไร้ขอบเขตก็มิได้ทรงทำลายซาตาน เพราะการรับใช้ด้วยความรักเท่านั้นที่พระเจ้าทรงยอมรับ สิ่งมีชีวิตที่พระองค์ทรงสร้างจึงต้องเลือกที่จะภักดี โดยอาศัยความเชื่อมั่นในความยุติธรรมและความรักเมตตาของพระองค์ สิ่งมีชีวิตในสวรรค์และโลกอื่น ๆ ที่ยังไม่เข้าใจถึงธรรมชาติหรือผลของบาป คงไม่อาจเห็นถึงความยุติธรรมของพระเจ้าในการทำลายซาตานในเวลานั้น หากซาตานถูกกำจัดออกไปในทันที บางคนอาจรับใช้พระเจ้าด้วยความกลัวมากกว่าความรัก อิทธิพลของผู้หลอกลวงจะไม่ถูกกำจัดออกไปอย่างสมบูรณ์ และจิตวิญญาณแห่งการกบฏจะไม่ถูกทำลายจนหมดสิ้น เพื่อประโยชน์ของจักรวาลทั้งหมดตลอดทุกยุคทุกสมัย ซาตานต้องเผยให้เห็นหลักการที่แท้จริงของมันให้ชัดเจนยิ่งขึ้น เพื่อให้สิ่งทรงสร้างทั้งหลายมองเห็นข้อกล่าวหาของมันที่มีต่อการปกครองของพระเจ้าได้อย่างแท้จริง ด้วยวิธีนี้ ความยุติธรรม ความเมตตา และธรรมชาติที่ไม่เปลี่ยนแปลงของธรรมบัญญัติของพระองค์จะอยู่เหนือข้อสงสัยตลอดไป

“การกบฏของซาตานจะเป็นบทเรียนสำหรับจักรวาลทั้งหมดตลอดทุกยุคทุกสมัย เป็นพยานหลักฐานที่คงอยู่ตลอดไป เพื่อให้รู้ถึงธรรมชาติของบาปและผลที่ตามมาอันเลวร้ายของบาปนั้น ผลลัพธ์ของการปกครองของซาตานซึ่งส่งผลต่อทั้งมนุษย์และทูตสวรรค์ เผยให้เห็นว่าจะเกิดอะไรขึ้นเมื่ออำนาจของพระเจ้าถูกปฏิเสธ ซึ่งจะเป็นพยานให้เห็นว่าความเป็นอยู่ที่ดีของสิ่งมีชีวิตที่ทรงสร้างทั้งหมดนั้นเชื่อมโยงกับการดำรงอยู่ของการปกครองของพระเจ้า ดังนั้น ประวัติศาสตร์ของการกบฏอันน่าสลดใจนี้จะทำหน้าที่เป็นคำเตือนถาวรสำหรับสิ่งมีชีวิตศักดิ์สิทธิ์ทั้งปวงตลอดไป เพื่อป้องกันพวกเขาให้รอดพ้นจากการถูกหลอกลวงและช่วยให้เข้าใจธรรมชาติที่แท้จริงของบาป และปกป้องพวกเขาจากการทำบาปและเผชิญกับการลงโทษของมัน” (เอลเลน จี. ไว้ท์, บรรพชนและผู้เผยพระวจนะ, หน้า 42, 43)

**คำถามเพื่อการอภิปราย**:

`คำว่า “ศาสตร์พิสูจน์ความยุติธรรมของพระเจ้า” หรือ (Theodicy) หมายถึงแนวคิดที่มุ่งพิสูจน์ถึงความถูกต้องและความดีพร้อมของพระเจ้า แม้จะมีความชั่วร้ายปรากฏอยู่จริงในโลกก็ตาม แต่ทั้งนี้ไม่ได้เป็นการให้เหตุผลหรือแก้ตัวสำหรับความชั่วร้าย ลองนึกภาพว่ามีใครบางคนในสวรรค์พูดว่า “โอ้ องค์พระเยซู บัดนี้ข้าเข้าใจแล้วว่า ทำไมครอบครัวของข้าจึงต้องถูกทรมานและสังหารไปต่อหน้าต่อตา และแน่นอน ตอนนี้ทุกอย่างก็ดูสมเหตุสมผล ขอบคุณพระเยซู” ความคิดเช่นนี้ช่างไร้เหตุผลยิ่งนัก แล้วเราจะเข้าใจได้อย่างไรว่า ในท้ายที่สุดแล้ว ผู้ที่ได้รับการพิสูจน์ว่าถูกต้องในความขัดแย้งครั้งยิ่งใหญ่ คือพระเจ้า มิใช่ความชั่ว (ศึกษาบทที่ 9)`

`คุณเคยรู้สึกเหมือนโยบบ้างไหม เคยไหมที่รู้สึกว่าไม่มีคำอธิบายใดเพียงพอสำหรับความทุกข์ยากที่คุณหรือคนที่คุณห่วงใยต้องเผชิญ การที่โยบในท้ายที่สุดได้ตระหนักว่าเขาได้ “กล่าวถึงสิ่งที่” เขา “ไม่เข้าใจ” (โยบ 42:3) ช่วยให้เรามองสถานการณ์ของตัวเองได้อย่างไรเมื่อเรากลับมาพิจารณาคำถามและความสงสัยของเราเอง`