---
title:  ผู้นำ (ชั่วคราว) ของโลกนี้
date:   05/03/2025
---

เราได้เรียนรู้ในบทเรียนก่อนหน้านี้ว่า ภายใต้ความขัดแย้งระดับจักรวาล ซาตานและบริวาลของมันได้รับอำนาจอย่างมากในโลกนี้เป็นการชั่วคราว แม้ว่าจะถูกจำกัดด้วยกฎแห่งสงครามบางประการก็ตาม

กฎแห่งสงครามเหล่านี้ไม่เพียงแต่จำกัดการกระทำของศัตรู ซึ่งคือมารและบริวารของมัน แต่ยังจำกัดการกระทำของพระเจ้าในการกำจัดหรือบรรเทาความชั่วร้ายที่อยู่ภายใต้อำนาจการควบคุมของศัตรู (ชั่วคราว) เนื่องจากพระเจ้าทรงซื่อสัตย์ต่อพระสัญญาของพระองค์ และในขอบเขตที่พระองค์ทรงตกลงตามกฎแห่งสงคราม คือการมอบอำนาจปกครองบางประการที่จำกัดและชั่วคราวแก่มาร และพระเจ้าได้กำหนดขอบเขตแนวทางปฏิบัติในอนาคตของพระองค์ (โดยไม่ลดทอนอำนาจสูงสุดของพระองค์)

`อ่าน ยอห์น 12:31; ยอห์น 14:30; ยอห์น 16:11, 2 โครินธ์ 4:4; และลูกา 4:6 ข้อพระคัมภีร์เหล่านี้สอนเราถึงอำนาจการปกครองของศัตรูในโลกนี้อย่างไร`

พระคัมภีร์พันธสัญญาใหม่บรรยายถึงการปะทะกันระหว่างสองอาณาจักร คืออาณาจักรแห่งความสว่างและอาณาจักรแห่งความมืด โดยความมืดมาจากซาตานและการกบฏของมัน พันธกิจของพระคริสต์ส่วนหนึ่งคือการพิชิตอาณาจักรของซาตาน “พระบุตรของพระเจ้าได้เสด็จมาปรากฏก็เพราะเหตุนี้ คือเพื่อทำลายกิจการของมาร” (1 ยอห์น 3:8)

อย่างไรก็ตาม มี “กฎ” ที่จำกัดสิ่งที่พระเจ้าทรงสามารถทำได้ ในขณะที่ยังคงยึดมั่นในหลักการที่เป็นรากฐานของการปกครองของพระองค์ ข้อจำกัดเหล่านี้ประกอบด้วยอย่างน้อยสองประการต่อไปนี้ (1) การมอบเสรีภาพในการเลือกให้แก่สิ่งทรงสร้างและ (2) พันธสัญญาของกฎแห่งสงคราม ซึ่งเรายังคงไม่ทราบทั้งหมด อย่างน้อยก็ในขณะนี้ ข้อจำกัดดังกล่าวมีนัยสำคัญอย่างยิ่งต่อความสามารถทางศีลธรรมของพระเจ้าในการลดหรือกำจัดความชั่วร้ายในโลกนี้ทันที นี่จึงเป็นเหตุที่เรายังคงเห็นความชั่วร้ายและความทุกข์ทรมานอย่างต่อเนื่อง ซึ่งอาจทำให้หลายคนตั้งคำถามถึงการดำรงอยู่ของพระเจ้าหรือความดีของพระองค์ อย่างไรก็ตาม เมื่อเราเข้าใจบริบทของความขัดแย้งครั้งยิ่งใหญ่และข้อจำกัดที่พระเจ้าทรงกำหนดไว้เกี่ยวกับวิธีที่พระองค์จะจัดการกับความชั่วร้าย เราก็สามารถเข้าใจได้ดีขึ้นในระดับหนึ่งว่าเหตุใดสิ่งต่าง ๆ จึงเป็นเช่นนั้น อย่างน้อยก็จนกว่าพระเจ้าจะทรงมีชัยชนะเหนือความชั่วร้ายในที่สุด

`การที่พระเยซูเรียกซาตานว่า “ผู้ครอบครอง” ของโลกนี้ ช่วยให้เราเข้าใจความชั่วร้ายในโลกปัจจุบันได้อย่างไร การที่รู้ว่าการปกครองนี้เป็นเพียงชั่วคราว ช่วยให้เรารู้สึกสบายใจขึ้นมากเพียงใด`