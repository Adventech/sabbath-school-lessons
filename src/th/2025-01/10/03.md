---
title:  พญานาคแห่งพระธรรมวิวรณ์
date:   03/03/2025
---

ภาพรวมของผู้นำแห่งสวรรค์ในความขัดแย้งของจักรวาลถูกสรุปไว้ในพระธรรมวิวรณ์ ซึ่งซาตานถูกพรรณนาว่าเป็น “พญานาคใหญ่” ที่ต่อต้านพระเจ้าและ “ล่อลวงมนุษย์ทั้งโลก” (วิวรณ์ 12:9)

`อ่าน วิวรณ์ 13:1-8 ขอบเขตอำนาจของพญานาคคืออะไร`

พญานาค (ซาตาน) ไม่เพียงแต่ทำสงครามกับพระเจ้า (วิวรณ์ 12:7-9) และผู้รับใช้ของพระองค์ (ตัวอย่างเช่น วิวรณ์ 12:1-6) เท่านั้น แต่ยังถูกพรรณนาว่าเป็นผู้นำที่อยู่เบื้องหลังอาณาจักรของโลกที่ข่มเหงประชากรของพระเจ้าตลอดประวัติศาสตร์อีกด้วย

พญานาค “ให้ฤทธิ์เดช บัลลังก์ และสิทธิอำนาจยิ่งใหญ่ของมัน” แก่สัตว์ร้ายที่ขึ้นมาจากทะเล (วิวรณ์ 13:2 เปรียบเทียบ วิวรณ์ 13:5; วิวรณ์ 17:13, 14) สัตว์ร้ายที่มาจากทะเล “ใช้ปากพูดจาใหญ่โตและหมิ่นประมาทพระเจ้า และทรงอนุญาตให้มันใช้สิทธิอำนาจทำการสี่สิบสองเดือน ” (วิวรณ์ 13:5)

ดังนั้น ซาตาน (พญานาค) มอบอำนาจและสิทธิอำนาจการปกครองแก่สัตว์ร้าย (อำนาจทางศาสนาและการเมืองทางโลก) อำนาจนี้ถูกใช้เพื่อแย่งชิงการนมัสการที่พระเจ้าสมควรได้รับ สัตว์ร้ายหมิ่นประมาทพระนามของพระเจ้า ทำสงครามและแม้กระทั่งเอาชนะผู้บริสุทธิ์ของพระเจ้า (ธรรมิกชน) อย่างน้อยก็ชั่วระยะเวลาหนึ่ง พญานาคซึ่งพยายามแย่งชิงอำนาจปกครองโลก ได้มอบอำนาจและการควบคุมโลกนี้ให้กับสัตว์ร้าย

อย่างไรก็ตาม ซาตานและหน่วยงานของมันก็มีข้อจำกัดที่ชัดเจน รวมถึงข้อจำกัดด้านเวลาด้วย “เพราะเหตุนี้จงรื่นเริงยินดีเถิด สวรรค์และบรรดาผู้ที่อยู่ในสวรรค์ แต่วิบัติจะมีแก่แผ่นดินโลกและทะเล เพราะว่ามารได้ลงมาหาเจ้าทั้งหลาย ด้วยความเดือดดาลอย่างยิ่ง เพราะมันรู้ว่าเวลาของมันมีน้อย” (วิวรณ์ 12:12)

ซาตาน “รู้ว่าเวลาของมันมีน้อย” (วิวรณ์ 12:12) และเหตุการณ์ในพระธรรมวิวรณ์ดำเนินไปตามลำดับเวลาตามคำพยากรณ์ ซึ่งได้กำหนดขอบเขตไว้อย่างชัดเจนสำหรับการปกครองของกองกำลังชั่วร้ายเหล่านี้ (อ่าน วิวรณ์ 12:14; วิวรณ์ 13:5)

แน่นอนว่า พระเจ้าจะทรงได้รับชัยชนะในที่สุด “ ‘พระเจ้าจะทรงเช็ดน้ำตาทุก ๆ หยดจากตาของเขาทั้งหลาย และความตายจะไม่มีอีกต่อไป ความโศกเศร้า การร้องไห้ และการเจ็บปวดจะไม่มีอีกต่อไป เพราะยุคเดิมนั้นผ่านไปแล้ว’ ” (วิวรณ์ 21:4)

`แม้ว่าเรื่องเหล่านี้จะเข้าใจได้ยากในเวลานี้ แต่ท้ายที่สุด ความดีจะเอาชนะความชั่วได้ตลอดกาล เหตุใดการจดจำพระสัญญานี้จึงสำคัญกับเรามาก`