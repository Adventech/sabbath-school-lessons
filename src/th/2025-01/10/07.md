---
title:  ศึกษาเพิ่มเติม
date:   07/03/2025
---

อ่านหนังสือ คำพยานสำหรับคริสตจักร ของนางเอลเลน จี. ไว้ท์. เรื่อง “อำนาจของซาตาน” หน้า 341-347

“เมื่อมนุษย์ล้มลงในบาป เขากลายเป็นเชลยของซาตานโดยชอบธรรม พันธกิจของพระคริสต์คือช่วยมนุษย์ให้พ้นจากอำนาจของศัตรูผู้ยิ่งใหญ่นี้ โดยธรรมชาติแล้ว มนุษย์มักจะปฏิบัติตามคำชี้นำของซาตานและไม่สามารถต้านทานศัตรูผู้ทรงพลังนี้ได้ หากปราศจากพระคริสต์ ผู้พิชิตยิ่งใหญ่ที่สถิตอยู่ภายในพวกเขา ชี้นำความปรารถนาและเสริมกำลังให้แก่พวกเขา มีเพียงพระเจ้าเท่านั้นที่สามารถจำกัดอำนาจของซาตานได้ ซาตานท่องไปมาอย่างไม่หยุดหย่อนทั่วแผ่นดินโลก เดินขึ้นเดินลง พร้อมเฝ้าระวังอยู่เสมอ ไม่ละเลยแม้แต่วินาทีเดียว เพราะมันกลัวที่จะพลาดโอกาสทำลายจิตวิญญาณใด ๆ นี่คือเหตุผลสำคัญที่ผู้คนของพระเจ้าจำเป็นต้องเข้าใจความจริงข้อนี้ เพื่อหลีกเลี่ยงกับดักของมัน ซาตานกำลังวางแผนกลลวงของมัน เพื่อว่าในการโจมตีผู้คนของพระเจ้าครั้งสุดท้าย พวกเขาจะไม่สามารถแยกแยะได้ว่าการหลอกลวงนั้นมีที่มาจากมัน 2 โครินธ์ 11:14 กล่าวว่า ‘การทำเช่นนั้นไม่ประหลาดเลย เพราะว่าซาตานเองก็ยังปลอมตัวเป็นทูตสวรรค์ของความสว่าง’ ในขณะที่จิตวิญญาณที่ถูกหลอกลวงพยายามแก้ต่างว่าซาตานไม่มีอยู่จริง ความเป็นจริงคือมันกำลังจับพวกเขาเป็นเชลย และใช้พวกเขาเป็นเครื่องมือในหลากหลายวิธี ซาตานรู้ดีกว่าผู้คนของพระเจ้าว่า พวกเขามีพลังเหนือกว่ามันได้เมื่อความเข้มแข็งของพวกเขามาจากพระคริสต์ เมื่อพวกเขาถ่อมใจอ้อนวอนขอความช่วยเหลือจากผู้พิชิตผู้ทรงมหิท

ธิฤทธิ์ แม้แต่ผู้เชื่อในความจริงที่อ่อนแอที่สุด เมื่อวางใจในพระคริสต์อย่างมั่นคง ก็สามารถขับไล่ซาตานและกองกำลังทั้งหมดของมันออกไปได้สำเร็จ ซาตานฉลาดเกินกว่าที่จะแสดงการล่อลวงของมันอย่างเปิดเผยและกล้าหาญ เพราะการกระทำเช่นนั้นจะปลุกพลังแห่งความง่วงเหงาหาวนอนของคริสเตียนให้ตื่นขึ้น และทำให้พวกเขาหันไปพึ่งพาพระผู้ช่วยให้รอดที่เข้มแข็งและทรงพลัง ในทางกลับกัน ซาตานแอบเข้ามาโดยไม่มีใครสังเกตเห็นและทำการอย่างลับ ๆ ผ่านผู้ที่อ้างตนว่าเป็นคนดี แต่ดำเนินชีวิตในทางที่ไม่เชื่อฟัง” (เอลเลน จี. ไว้ท์, คำพยานสำหรับคริสตจักร, vol. 1, หน้า 341)

**คำถามเพื่อการอภิปราย**:

`การเป็น “เชลยของซาตานโดยชอบธรรม” หมายความว่าอย่างไร หมายความว่าซาตานมีอำนาจทำสิ่งใดก็ได้กับผู้คนอย่างนั้นหรือ หากไม่ใช่ แล้วสิ่งนี้เกี่ยวข้องกับสิ่งที่เราเรียกว่า “กฎแห่งสงคราม” ในความขัดแย้งระดับจักรวาลอย่างไร`

`เหตุใดพระเจ้าจึงยอมให้ซาตานมีอำนาจในความขัดแย้งระดับจักรวาล แม้จะเพียงชั่วขณะก็ตาม เหตุการณ์นี้เผยให้เห็นว่าพระเจ้าทรงประสงค์จะตอบสนองต่อคำกล่าวหาของซาตานอย่างไร`

`ท่านจะตอบสนองต่อผู้คนอย่างไร แม้กระทั่งคริสเตียน ที่ปฏิเสธว่าซาตานไม่มีตัวตนจริง แม้ว่าเราจะไม่สามารถพิสูจน์การมีอยู่ของซาตานได้ แต่ท่านมีหลักฐานใดที่จะช่วยเหลือคนที่ถูกหลอกลวงอย่างรุนแรง`