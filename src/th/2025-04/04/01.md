---
title:  ความขัดแย้งเบื้องหลังความขัดแย้งทั้งปวง
date:   18/10/2025
---

### อ่านข้อพระคัมภีร์สำหรับบทเรียนสัปดาห์นี้

โยชูวา 5:13-15; อิสยาห์ 37:16; วิวรณ์ 12:7-9; เฉลยธรรมบัญญัติ 32:17; อพยพ 14:13, 14; โยชูวา 6:15-20

> <p>ข้อควรจำ</p>
> “ทั้งในสมัยก่อนหรือในสมัยต่อมา ไม่มีวันอย่างนั้นอีกแล้วที่พระยาห์เวห์ทรงสดับฟังเสียงของมนุษย์ เพราะว่าพระยาห์เวห์ ทรงต่อสู้เพื่ออิสราเอล” (โยชูวา 10:14)

เมื่ออ่านพระธรรมโยชูวา เราจะพบกับการทำสงครามอย่างเข้มข้นซึ่งเกิดขึ้นตามพระบัญชาของพระเจ้า ในพระนามของพระเจ้า และด้วยความช่วยเหลือจากพระเจ้า แนวคิดที่ว่าพระเจ้าทรงอยู่เบื้องหลังการพิชิตแผ่นดินคานาอันปรากฏอยู่ทั่วไปในพระธรรมโยชูวา และแสดงออกอย่างชัดเจนในคำกล่าวของผู้บันทึก (โยชูวา 10:10, 11) ในคำตรัสของพระเจ้าเอง (โยชูวา 6:2; โยชูวา 8:1) ในถ้อยคำของโยชูวา (โยชูวา 4:23, 24; โยชูวา 8:7) ในคำกล่าวของราหับ (โยชูวา 2:10) ของผู้สอดแนม (โยชูวา 2:24) และของประชาชนทั้งหลาย (โยชูวา 24:18)

ความจริงข้อนี้ย่อมนำไปสู่คำถามที่หลีกเลี่ยงไม่ได้ว่า เราจะเข้าใจได้อย่างไรที่ประชากรซึ่งพระเจ้าทรงเลือกสรรกระทำการเช่นนั้นในยุคของพระคัมภีร์เดิม และเราจะประสานภาพของพระเจ้าในฐานะ “ผู้ทำสงคราม” เข้ากับพระลักษณะอันเปี่ยมล้นด้วยความรักของพระองค์ (ตัวอย่างเช่น อพยพ 34:6; สดุดี 86:15; สดุดี 103:8; สดุดี 108:4) ได้อย่างไร โดยไม่บั่นทอนความน่าเชื่อถือ อำนาจแห่งพระวจนะ และความเป็นประวัติศาสตร์ของพันธสัญญาเดิม

สัปดาห์นี้และสัปดาห์หน้า เราจะร่วมกันสำรวจคำถามที่ยากและท้าทายเกี่ยวกับสงครามซึ่งพระเจ้าเป็นผู้ทรงบัญชา ตามที่ปรากฏในพระธรรมโยชูวาและในพระคัมภีร์ตอนอื่น ๆ