---
title:  จอมทัพแห่งกองทัพของพระเจ้า
date:   19/10/2025
---

`อ่าน โยชูวา 5:13-15 ข้อพระคัมภีร์นี้ตอนกล่าวถึงเบื้องหลังของการพิชิตคานาอันอย่างไร`

ชาวอิสราเอลเพิ่งข้ามแม่น้ำจอร์แดน และได้ก้าวเข้าสู่ดินแดนของศัตรู ป้อมปราการของเมืองเยรีโคตั้งตระหง่านอยู่เบื้องหน้า ประตูเมืองปิดแน่น (โยชูวา 6:1) ณ จุดนี้ ประชาชนยังไม่ทราบแผนการรบใด ๆ ยิ่งไปกว่านั้น สิ่งที่น่าวิตกคือ อิสราเอลมีเพียงหนังสติ๊ก หอก และลูกธนู เพื่อเผชิญหน้ากับเมืองที่มีการเสริมกำลังอย่างแน่นหนา และเตรียมพร้อมรับการปิดล้อมที่ยาวนาน

คำถามของโยชูวาที่มีต่อผู้มาเยือนแปลกหน้าเกี่ยวกับตัวตนของเขา กลับได้รับคำตอบที่คลุมเครือว่า “ไม่ใช่” คำตอบนี้สะท้อนให้เห็นว่าผู้มาเยือนไม่ประสงค์จะถูกจัดอยู่ในกรอบนิยามที่โยชูวาเป็นผู้กำหนด กล่าวอีกนัยหนึ่ง คำถามที่สำคัญที่สุด จึงมิใช่ว่า พระองค์ทรงอยู่ฝ่ายโยชูวาหรือไม่ หากแต่คือ โยชูวาอยู่ฝ่ายพระองค์หรือเปล่า

`เปรียบเทียบ โยชูวา 5:14, 15 กับ 2 พงศ์กษัตริย์ 6:8-17; เนหะมีย์ 9:6; และ อิสยาห์ 37:16 คุณได้เรียนรู้อะไรเกี่ยวกับอัตลักษณ์ของผู้บัญชาการกองทัพขององค์พระผู้เป็นเจ้าหรือจอมทัพของพระยาห์เวห์`

แม้พระคัมภีร์ภาษาฮีบรูจะกล่าวถึงพระองค์ว่า “จอมทัพของพระยาห์เวห์” เพียงครั้งเดียว แต่เมื่อคำว่า “จอมทัพ” ปรากฏร่วมกับคำว่า “กองทัพ” ในพระคัมภีร์ ก็มักสื่อถึงผู้นำทางทหารเสมอ ทั้งนี้ คำว่า “กองทัพ” ในพระคัมภีร์อาจหมายถึงกองทหาร ทูตสวรรค์ หรือบรรดาผู้บริสุทธิ์ก็ได้

ก่อนที่พระคริสต์จะเสด็จมาบังเกิดในสภาพมนุษย์ พระองค์ได้ทรงสำแดงแก่โยชูวา มิใช่เพียงในฐานะพันธมิตร หรือแม้แต่ในฐานะจอมทัพที่แท้จริงของกองทัพอิสราเอลเท่านั้น แต่ในฐานะจอมทัพแห่งกองทัพทูตสวรรค์ที่มองไม่เห็นแต่มีอยู่จริง ซึ่งกำลังมีบทบาทอยู่ในสงครามที่ยิ่งใหญ่เกินกว่าจะเปรียบกับการต่อสู้ระหว่างโยชูวากับชาวคานาอัน คำตอบของโยชูวาสะท้อนอย่างชัดเจนว่า เขาตระหนักถึงอัตลักษณ์ของจอมทัพผู้นี้ พระองค์ทรงเท่าเทียมกับพระเจ้า และโยชูวาจึงหมอบกราบลงเบื้องพระพักตร์ เป็นเครื่องหมายแห่งความเคารพสูงสุดและการนมัสการ (โยชูวา 5:14; ปฐมกาล 17:3, 2 ซามูเอล 9:6; 2 พงศาวดาร 20:18) ขณะนี้ โยชูวาพร้อมแล้วที่จะรับยุทธศาสตร์การรบสำหรับสงคราม ซึ่งเป็นส่วนหนึ่งของการขัดแย้งครั้งยิ่งใหญ่กว่ามาก ซึ่งมีพระเจ้าจอมโยธาทรงเป็นผู้เกี่ยวข้องโดยตรง

`เราจะสามารถและควรได้รับความสบายใจอย่างไร เมื่อทราบว่า “จอมทัพของพระยาห์เวห์” ทรงกระทำการเพื่อปกป้องประชากรของพระองค์`