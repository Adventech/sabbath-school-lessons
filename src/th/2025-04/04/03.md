---
title:  สงครามบนสวรรค์
date:   20/10/2025
---

`โยชูวาตระหนักดีว่าสงครามที่เขากำลังเผชิญอยู่นั้น เป็นเพียงส่วนหนึ่งของการต่อสู้ที่ยิ่งใหญ่กว่ามาก แล้วเรารู้อะไรเกี่ยวกับความขัดแย้งยิ่งใหญ่นี้ ซึ่งพระเจ้าทรงมีส่วนเกี่ยวข้องด้วย อ่าน วิวรณ์ 12:7-9; อิสยาห์ 14:12-14; เอเสเคียล 28:11-19.; และดาเนียล 10:12-14`

พระเจ้าทรงสร้างสิ่งมีชีวิตที่มีความรับผิดชอบให้ครอบครองจักรวาล พร้อมประทานการเลือกเสรีให้แก่พวกเขา ซึ่งเป็นเงื่อนไขสำคัญสำหรับการมีความรักอย่างแท้จริง สิ่งมีชีวิตเหล่านี้สามารถเลือกที่จะดำเนินชีวิตตามพระประสงค์ของพระเจ้า หรือเลือกต่อต้านก็ได้ หนึ่งในทูตสวรรค์ที่ทรงอำนาจที่สุด นามว่าลูซิเฟอร์ ได้ก่อกบฏต่อพระเจ้า และพาทูตสวรรค์อีกจำนวนมากหันเหไปกับเขาด้วย

อิสยาห์และเอเสเคียลได้กล่าวถึงความขัดแย้งครั้งนี้ แม้ว่าผู้ตีความพระคัมภีร์บางท่านจะพยายามจำกัดความหมายของอิสยาห์บทที่ 14 และเอเสเคียลบทที่ 28 ให้หมายถึงเพียงกษัตริย์แห่งบาบิโลนและผู้ครองเมืองไทระเท่านั้น แต่พระคัมภีร์ได้ให้ข้อบ่งชี้อย่างชัดเจนที่นำไปสู่ความจริงอันเหนือธรรมชาติ กล่าวคือ กษัตริย์แห่งบาบิโลนถูกกล่าวว่าครั้งหนึ่งเคยอยู่ในสวรรค์ ณ พระที่นั่งของพระเจ้า (อิสยาห์ 14:12, 13) และกษัตริย์แห่งเมืองไทระก็ถูกอธิบายว่าเคยพำนักอยู่ในสวนเอเดน ในฐานะเครูบผู้ปกป้อง บนภูเขาศักดิ์สิทธิ์ของพระเจ้า (เอเสเคียล 28:12-15) ซึ่งสิ่งเหล่านี้ล้วนไม่เป็นความจริงสำหรับกษัตริย์แห่งบาบิโลนและไทระเลย

และย่อมไม่อาจกล่าวได้ว่ากษัตริย์ผู้ปกครองบนแผ่นดินโลกเป็นผู้ไร้ตำหนิหรือเป็น “แบบอย่างของความสมบูรณ์” ดังนั้น บุคคลเหล่านี้จึงชี้ไปไกลเกินกว่าอาณาจักรของบาบิโลนและไทระในเชิงตัวอักษร

อิสยาห์ได้นำเสนอ “คำอุปมา” (ภาษาฮีบรูเรียกว่า mashal) ซึ่งสื่อนัยลึกซึ้งเกินกว่าบริบททางประวัติศาสตร์ในขณะนั้น โดยในกรณีนี้ กษัตริย์แห่งบาบิโลนกลายเป็นแบบอย่างของการกบฏ การพึ่งพาตนเอง และความหยิ่งผยอง ในทำนองเดียวกัน เอเสเคียลได้แยกความแตกต่างระหว่างเจ้าเมืองไทระ (เอเสเคียล 28:2) กับกษัตริย์แห่งไทระ (เอเสเคียล 28:11, 12) โดยเจ้าเมืองซึ่งมีบทบาทในอาณาจักรทางโลก ได้กลายเป็นสัญลักษณ์ของกษัตริย์ผู้กระทำการในแผ่นดินสวรรค์

ตามที่กล่าวไว้ในดาเนียล 10:12-14 สิ่งมีชีวิตฝ่ายสวรรค์ที่กบฏมีบทบาทในการขัดขวางหรือชะลอพระประสงค์ของพระเจ้าบนแผ่นดินโลก และด้วยความเข้าใจในความเชื่อมโยงระหว่างสวรรค์กับโลกนี้เอง เราจึงต้องมองสงครามของอิสราเอลซึ่งได้รับการอนุมัติจากพระเจ้าว่าเป็นภาพสะท้อนในโลกของความขัดแย้งครั้งยิ่งใหญ่ระหว่างพระเจ้ากับซาตาน ระหว่างความดีและความชั่ว ซึ่งทั้งหมดนี้ล้วนมีจุดมุ่งหมายสูงสุดเพื่อการฟื้นฟูความยุติธรรมและความรักของพระเจ้าในโลกที่ล่มสลายนี้

`เราสามารถมองเห็นความจริงของสงครามฝ่ายจิตวิญญาณระหว่างความดีและความชั่วในโลกและในชีวิตของเราทางใดได้บ้าง`