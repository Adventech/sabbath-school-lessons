---
title:  พระยาห์เวห์จะทรงรบแทนท่าน
date:   22/10/2025
---

`ตามที่ปรากฏในอพยพ 14:13, 14, 25 แผนการดั้งเดิมและอุดมคติของพระเจ้าเกี่ยวกับการที่ชาวอิสราเอลมีส่วนร่วมในสงครามคืออะไร`

ในห้วงเวลาแห่งวิกฤต เมื่อประชากรอิสราเอลถูกต้อนจนถึงทางตัน “โมเสสกล่าวกับประชากรว่า ‘อย่ากลัวเลย จงยืนนิ่งอยู่ คอยดูความรอดจากพระยาห์เวห์ ซึ่งทรงทำเพื่อพวกท่านในวันนี้ เพราะคนอียิปต์ที่เห็นในวันนี้ พวกท่านจะไม่ได้เห็นอีกตลอดไป พระยาห์เวห์จะทรงรบแทนท่านทั้งหลาย พวกท่านจงสงบอยู่เถิด’ ” (อพยพ 14:13, 14) ตามเรื่องราวในพระคัมภีร์ แม้แต่อียิปต์เองก็ยังตระหนักถึงความจริงข้อนี้ และเพราะพวกเขาร้องว่า “ให้เราหนีจากคนอิสราเอลเถิด เพราะพระยาห์เวห์ทรงต่อสู้กับคนอียิปต์เพื่อพวกเขา” (อพยพ 14:25)

การทรงช่วยเหลืออย่างอัศจรรย์ของพระเจ้าต่อชาวอิสราเอล ผู้ไร้ซึ่งทางสู้และขาดทักษะทางการทหาร ได้กลายเป็นแบบแผนสำคัญ การอพยพจากอียิปต์กลายเป็นต้นแบบ เป็นมาตรฐานแห่งการทรงช่วยเหลือของพระเจ้าต่ออิสราเอล ในเหตุการณ์นี้ ไม่เพียงแต่พระยาห์เวห์ทรงเป็นผู้กระทำสงคราม แต่ชาวอิสราเอลยังถูกกำชับให้อย่าได้ต่อสู้ (อพยพ 14:14) พระเจ้าเองทรงเป็นจอมทัพ ผู้ทรงถือสิทธิ์ในการริเริ่ม พระองค์ทรงเป็นผู้วางยุทธศาสตร์ กำหนดวิธีการ และดำเนินสงคราม หากพระยาห์เวห์มิได้ทรงรบแทนประชากรอิสราเอลแล้ว พวกเขาย่อมไม่มีวันได้รับชัยชนะเลย

นางเอลเลน จี. ไว้ท์. อธิบายว่า เหตุการณ์นี้สะท้อนความจริงที่ว่า พระเจ้า “มิได้ทรงประสงค์ให้พวกเขายึดครองแผ่นดินแห่งพันธสัญญาโดยทางสงคราม

แต่โดยการยอมจำนนและการเชื่อฟังพระบัญชาของพระองค์อย่างไม่มีเงื่อนไข” (เอลเลน จี. ไว้ท์, The Signs of the Times, September 2, 1880) เช่นเดียวกับการทรงปลดปล่อยจากอียิปต์ พระเจ้าทรงสู้รบแทนพวกเขา สิ่งเดียวที่พวกเขาต้องกระทำ คือการสงบนิ่ง และเป็นประจักษ์พยานถึงการทรงช่วยเหลือด้วยฤทธานุภาพของพระองค์

ประวัติศาสตร์ได้แสดงให้เห็นว่า ทุกครั้งที่อิสราเอลมีความไว้วางใจในพระเจ้าเพียงพอ พวกเขาไม่จำเป็นต้องต่อสู้เลย (อ่าน 2 พงศ์กษัตริย์ 19; 2 พงศาวดาร 32; อิสยาห์ 37)

ในแผนอันอุดมคติของพระเจ้า ชาวอิสราเอลไม่จำเป็นต้องต่อสู้ด้วยตนเองเลย แต่เป็นเพราะความไม่เชื่อของพวกเขาหลังจากการอพยพ พระเจ้าจึงทรงอนุญาตให้พวกเขามีส่วนร่วมในสงครามกับชาวคานาอัน ในทำนองเดียวกัน พวกเขาไม่จำเป็นต้องชักดาบแม้แต่เล่มเดียวขึ้นต่อต้านชาวอียิปต์ระหว่างการอพยพ การต่อสู้เพื่อพิชิตคานาอันก็ไม่จำเป็นเลย หากพวกเขาเชื่อฟังและวางใจในพระเจ้า (เฉลยธรรมบัญญัติ 7:17-19)

`“หากชนอิสราเอลมิได้บ่นต่อว่าพระเจ้า พระองค์ก็จะไม่ทรงยอมให้ศัตรูของพวกเขาทำสงครามกับพวกเขา” (เอลเลน จี. ไว้ท์, ไถ่เพราะรัก, หน้า 134) การบ่นว่าอาจส่งผลกระทบต่อชีวิตของเราในปัจจุบันอย่างไร`