---
title:  ศึกษาเพิ่มเติม
date:   24/10/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “การล่มสลายของเมืองเยริโค” หน้า 487-493

เมื่อเกิดการกบฏต่อสิทธิอำนาจของพระเจ้าในจักรวาล พระองค์ทรงมีเพียงสองทางให้เลือก คือทรงยอมละทิ้งพระลักษณะที่เป็นแก่นแท้ ไม่เปลี่ยนแปลง และเป็นนิรันดร์ของพระองค์เอง แล้วมอบความเป็นผู้นำของจักรวาลทั้งสิ้นให้แก่สิ่งทรงสร้างที่กบฏต่อพระองค์ หรืออีกทางหนึ่งคือ พระองค์จะทรงเป็นพระบิดาผู้บริสุทธิ์ ยุติธรรม เปี่ยมด้วยความรัก และทรงพระเมตตาต่อสรรพสิ่งทั้งปวง ซึ่งพระคัมภีร์ได้นำเสนอภาพหลังนี้ และในกรณีนี้ การปะทะกันระหว่างฤทธิ์อำนาจของความชั่วร้ายกับฤทธานุภาพของพระเจ้าย่อมเป็นสิ่งที่ไม่อาจหลีกเลี่ยงได้

เมื่ออำนาจทางการเมืองหรือพลังทางประวัติศาสตร์สังคมเชื่อมโยงกับกองกำลังแห่งความวุ่นวายและการกบฏในจักรวาล และแสดงท่าทีท้าทายพระยาห์เวห์ในลักษณะเดียวกัน พระองค์ในฐานะจอมกษัตริย์ผู้ทรงครอบครองจักรวาลจึงทรงเข้าแทรกแซง บทบาทของพระยาห์เวห์ในฐานะนักรบ กลายเป็นภาพเงาล่วงหน้าของชัยชนะขั้นสุดท้าย ซึ่งจะยุติความขัดแย้งในจักรวาลระหว่างความดีและความชั่วอย่างถาวร (วิวรณ์ 20:8-10) ยิ่งไปกว่านั้น สงครามของพระเจ้าผู้ทรงเป็นพระเจ้าแห่งอิสราเอลไม่เพียงสะท้อนภาพของการต่อสู้ในระดับจักรวาลประหนึ่งกระจกเงา หากแต่ยังเป็นส่วนหนึ่งของความขัดแย้งเดียวกันนี้ และบ่งชี้ให้เห็นถึงการพิพากษาในยุคสุดท้ายของพระเจ้า ซึ่งกำลังดำเนินอยู่ประวัติศาสตร์ปัจจุบัน

“พระเจ้าทรงประทานทั้งสิทธิพิเศษและหน้าที่แก่พวกเขาในการเข้าสู่แผ่นดินตามเวลาที่พระองค์ทรงกำหนด แต่ด้วยความเพิกเฉยโดยเจตนาของพวกเขา พระราชทานนั้นจึงถูกเพิกถอนไป... พระประสงค์ของพระองค์มิใช่ให้พวกเขาได้แผ่นดินนั้นมาด้วยการทำสงคราม หากแต่โดยการเชื่อฟังพระบัญชาของพระองค์อย่างเคร่งครัด” (เอลเลน จี. ไว้ท์, บรรพชนกับผู้เผยพระวจนะ, หน้า 392)

**คำถามเพื่อการอภิปราย:**

`พื้นฐานของความขัดแย้งในจักรวาลช่วยให้ท่านเข้าใจการที่พระเจ้าทรงบัญชาให้อิสราเอลทำสงครามได้ชัดเจนยิ่งขึ้นอย่างไร`

`อภิปรายในชั้นเรียนถึงคำถามท้ายบทเรียนวันจันทร์ ซึ่งกล่าวถึงความเป็นจริงของความขัดแย้งครั้งยิ่งใหญ่ และบทบาทของความขัดแย้งนี้ที่ปรากฏในโลกของเรา เรามีบทบาทอย่างไรท่ามกลางความขัดแย้งนี้ และเราจะพยายามทำหน้าที่นั้นให้สำเร็จได้อย่างไร`

`เราจะประยุกต์ใช้หลักการของการสงบนิ่งและรอคอยให้องค์พระผู้เป็นเจ้าต่อสู้แทนเราในชีวิตฝ่ายจิตวิญญาณของเราได้อย่างไร`

`หลายครั้งที่การอภิปรายภายในคริสตจักรนำไปสู่ความเห็นต่างและการถกเถียงกัน เรามักอยากรู้ว่าใครอยู่ฝ่ายเรา เราควรปรับเปลี่ยนทัศนคตินี้อย่างไร เมื่อพิจารณาบทเรียนจากโยชูวา 5:13-15`