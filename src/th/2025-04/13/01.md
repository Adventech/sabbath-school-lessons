---
title:  จงเลือกเสียในวันนี้
date:   20/12/2025
---

### อ่านข้อพระคัมภีร์สำหรับบทเรียนสัปดาห์นี้

โยชูวา 24; ปฐมกาล 12:7; เฉลยธรรมบัญญัติ 17:19; เฉลยธรรมบัญญัติ 5:6; 1 พงศ์กษัตริย์ 11:2, 4, 9; 2 ทิโมธี 4:7, 8

> <p>ข้อควรจำ</p>
> “และถ้าพวกท่านไม่เห็นด้วยที่จะปรนนิบัติพระยาห์เวห์ ท่านก็จงเลือกเสียในวันนี้ว่าท่านจะปรนนิบัติใคร... แต่ส่วนข้าพเจ้าและครอบครัวของข้าพเจ้า เราจะปรนนิบัติพระยาห์เวห์” (โยชูวา 24:15)

บทสุดท้ายของพระธรรมโยชูวาดำเนินไปในบริบทของการเฉลิมฉลองเพื่อฟื้นฟูพันธสัญญา โดยครั้งนี้ผู้นำสูงวัยของอิสราเอลเป็นผู้ดำเนินการ แม้มิใช่การสถาปนาพันธสัญญาฉบับใหม่โดยตรง หากแต่เป็นการบันทึกเหตุการณ์แห่งการเฉลิมฉลองเพื่อการฟื้นฟูพันธสัญญา บทนี้กลับแฝงไว้ด้วยองค์ประกอบสำคัญที่สะท้อนแบบแผนของสนธิสัญญาระหว่างผู้ครองนครกับประเทศราชในตะวันออกใกล้สมัยโบราณ ซึ่งประกอบด้วย (1) คำนำที่ระบุชื่อผู้ครองนครในฐานะผู้ริเริ่มสนธิสัญญา (2) บทนำทางประวัติศาสตร์ ซึ่งบรรยายถึงความสัมพันธ์ระหว่างผู้ครองนครกับประเทศราช (3) ข้อกำหนดแห่งพันธสัญญาที่เรียกร้องให้ประเทศราชแสดงความจงรักภักดีอย่างสิ้นเชิงต่อผู้ครองนคร ซึ่งตั้งอยู่บนพื้นฐานแห่งความสำนึกในพระคุณ (4) พระพรสำหรับการเชื่อฟัง และคำแช่งสาปสำหรับการละเมิดพันธสัญญา (5) พยานที่รับรู้คำปฏิญาณของประเทศราช (6) การจัดเก็บเอกสารเพื่อการอ่านในอนาคต และ (7) การรับรองพันธสัญญาอย่างเป็นทางการ

เมื่อโยชูวาใกล้ถึงวาระสุดท้ายแห่งชีวิต และยังไม่มีผู้สืบทอดตำแหน่งปรากฏอยู่เบื้องหน้า การฟื้นฟูพันธสัญญาในครั้งนี้จึงเป็นเครื่องเตือนใจอิสราเอลว่า พระมหากษัตริย์ของพวกเขาคือพระยาห์เวห์เอง และหากพวกเขายังคงสัตย์ซื่อต่อพระองค์ พวกเขาก็จะได้รับการทรงคุ้มครองอย่างต่อเนื่อง อิสราเอลมิจำเป็นต้องมีพระมหากษัตริย์ที่เป็นมนุษย์ เพราะในฐานะประชาชาติภายใต้การปกครองของพระเจ้า พวกเขาต้องระลึกอยู่เสมอว่า องค์พระผู้เป็นเจ้าเท่านั้นคือกษัตริย์ของพวกเขา