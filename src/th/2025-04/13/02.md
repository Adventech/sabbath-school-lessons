---
title:  พวกท่านอยู่ที่นั่น
date:   21/12/2025
---

> <p></p>
> “แล้วโยชูวาก็รวบรวมบรรดาเผ่าคนอิสราเอลมาที่เชเคม และเรียกพวกผู้ใหญ่ ผู้นำ ผู้พิพากษาและเจ้าหน้าที่ของอิสราเอล พวกเขาก็มาปรากฏตัวเฉพาะพระพักตร์พระเจ้า” (โยชูวา 24:1)

เมืองเชเคมคือสถานที่ที่อับราฮัมเคยสร้างแท่นบูชาเมื่อมาถึงแผ่นดินนั้น และเป็นที่ที่พระเจ้าทรงประทานพระสัญญาเรื่องแผ่นดินแก่เขาเป็นครั้งแรก (ปฐมกาล 12:7) บัดนี้ เมื่อพระสัญญาซึ่งประทานแก่อับราฮัมได้บรรลุผลสำเร็จแล้ว อิสราเอลจึงได้ฟื้นฟูพันธสัญญากับพระเจ้า ณ สถานที่เดียวกันกับที่พระสัญญานั้นเคยได้รับการประทานเป็นครั้งแรก คำกล่าวของโยชูวาเป็นการสะท้อนถ้อยคำของยาโคบที่ว่า “จงทิ้งบรรดาพระต่างด้าวซึ่งอยู่ในหมู่พวกท่านนั้นเสีย” (โยชูวา 24:23 เปรียบเทียบกับ ปฐมกาล 35:2-4) ภูมิศาสตร์ของเหตุการณ์นี้จึงเป็นสื่อกลางแห่งถ้อยคำที่เรียกร้องให้ประชาชนแสดงความจงรักภักดีอย่างไม่แบ่งแยกต่อองค์พระผู้เป็นเจ้า โดยปฏิเสธ “พระ” อื่นทั้งปวง

`อ่าน โยชูวา 24:2-13 สาระสำคัญของข่าวสารของพระเจ้าถึงอิสราเอลคืออะไร`

พระเจ้าทรงเป็นองค์ประธานหลักในเหตุการณ์ต่าง ๆ ที่ถูกทบทวนในอดีต “เราได้พาออกมา” “เราได้ให้” “เราได้ส่ง” “เราได้ให้โรคระบาด” “เราได้กระทำ” “เราได้นำพวกท่านออกมา” “เราได้ช่วยพวกท่านให้รอด” เป็นต้น อิสราเอลไม่ใช่ตัวเอกของเรื่องราว แต่เป็นเพียงวัตถุแห่งพระราชกิจของพระเจ้า พระองค์ทรงเป็นผู้สถาปนาอิสราเอล หากพระองค์มิได้ทรงแทรกแซงในชีวิตของอับราฮัม พวกเขาก็จะยังคงปรนนิบัติรูปเคารพเช่นเดียวกับบรรพบุรุษของเขา การที่อิสราเอลดำรงอยู่ในฐานะชนชาติหนึ่ง จึงมิได้เป็นผลจากความชอบธรรมของบรรพบุรุษ แต่เป็นผลงานแห่งพระคุณของพระเจ้าโดยลำพัง ความจริงที่ว่าอิสราเอลได้ตั้งถิ่นฐานในแผ่นดินนั้น จึงไม่ใช่เหตุแห่งการโอ้อวด แต่กลับเป็นเหตุผลที่พวกเขาควรรับใช้พระเจ้า

ถ้อยแถลงขององค์พระผู้เป็นเจ้ามีการใช้คำเปลี่ยนสลับกันถึงห้าครั้งระหว่างคำว่า “พวกท่าน” กับ “พวกเขา” (หมายถึง บรรพบุรุษ) ซึ่งสะท้อนว่าทั้งบรรพบุรุษและคนรุ่นปัจจุบันที่ชุมนุมกัน ณ เชเคมได้รับการปฏิบัติเสมือนเป็นหนึ่งเดียวกัน โยชูวาพยายามเน้นย้ำสิ่งที่โมเสสเคยยืนยันไว้แล้วในเฉลยธรรมบัญญัติ 5:3 ว่า พระเจ้าไม่ได้ทรงกระทำพันธสัญญากับบรรพบุรุษเท่านั้น แต่กับทุกคนที่อยู่ ณ ที่นั่นในขณะที่โยชูวากล่าวถ้อยคำนี้ แม้คนส่วนใหญ่ในที่ชุมนุมจะไม่ได้มีประสบการณ์ร่วมในเหตุการณ์อพยพ และมิได้อยู่ที่โฮเรบ “ทุกคน” ก็ตาม แต่โยชูวากลับกล่าวว่าทุกคนล้วนอยู่ที่นั่น ซึ่งหมายความว่า บทเรียนจากอดีตเหมาะสมกับคนรุ่นใหม่ทุกยุคทุกสมัย พระเจ้าผู้ทรงกระทำกิจอันยิ่งใหญ่เพื่อบรรพบุรุษในอดีต ก็ทรงพร้อมที่จะกระทำเพื่อคนรุ่นปัจจุบันเช่นเดียวกัน

`เราจะมีแนวทางใดบ้างในการปลูกฝังความรู้สึกว่าทุกคนในคริสตจักรควรมีส่วนรับผิดชอบร่วมกันกล่าวคือ การตระหนักว่าสิ่งที่เราแต่ละคนทำ ย่อมส่งผลกระทบต่อทุกคนในคริสตจักร`