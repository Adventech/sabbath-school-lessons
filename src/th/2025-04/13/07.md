---
title:  ศึกษาเพิ่มเติม
date:   26/12/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์, เรื่อง “คำกล่าวสุดท้ายของโยชูวา” หน้า 522-524

“ท่ามกลางฝูงชนมากมายที่อพยพออกจากอียิปต์ มีผู้คนจำนวนไม่น้อยที่เคยชินกับการบูชารูปเคารพ และด้วยนิสัยที่หยั่งรากลึกเช่นนั้น การปฏิบัติดังกล่าวจึงยังคงสืบทอดกันมาอย่างลับ ๆ ในระดับหนึ่ง แม้ภายหลังจากที่ได้ตั้งถิ่นฐานในคานาอันแล้วก็ตาม โยชูวารับรู้ถึงความชั่วร้ายนี้ที่แฝงอยู่ในหมู่ชนอิสราเอล และเขาก็มองเห็นอย่างชัดเจนถึงภัยอันตรายที่อาจตามมา เขาปรารถนาอย่างแรงกล้าที่จะเห็นการปฏิรูปอย่างแท้จริงเกิดขึ้นในหมู่ชนฮีบรู เพราะเขาตระหนักดีว่า หากประชาชนไม่ยืนหยัดอย่างแน่วแน่ที่จะปรนนิบัติองค์พระผู้เป็นเจ้าด้วยสุดจิตสุดใจ พวกเขาก็จะยิ่งแยกห่างจากพระองค์ออกไปเรื่อย ๆ... แม้ในหมู่ชาวฮีบรู บางคนเป็นผู้ที่นับถือวิญญาณ บ้างก็ยึดถือเพียงพิธีกรรมอย่างเคร่งครัด โดยปราศจากจิตใจที่ร้อนรนหรือความมุ่งมั่นอย่างแท้จริงในการรับใช้พระเจ้า ขณะที่บางคนเป็นผู้บูชารูปเคารพอย่างแท้จริง แต่ก็รู้สึกละอายเกินกว่าจะยอมรับว่าตนเองเป็นเช่นนั้น” (เอลเลน จี. ไว้ท์, Signs of the Times, May 19, 1881)

“พันธสัญญาอันศักดิ์สิทธิ์นี้ได้รับการจารึกไว้ในหนังสือบทบัญญัติเพื่อเก็บรักษาไว้อย่างศักดิ์สิทธิ์ โยชูวาจึงตั้งศิลาก้อนใหญ่ไว้ใต้ต้นโอ๊ก ข้างสถานนมัสการของพระเจ้า ‘แล้วโยชูวากล่าวแก่ประชาชนทั้งปวงว่า นี่แน่ะ ศิลาก้อนนี้จะเป็นพยานปรักปรำพวกเรา เพราะศิลานี้ได้ยินพระวจนะทั้งสิ้นของพระยาห์เวห์ ซึ่งตรัสแก่เรา จึงจะเป็นพยานปรักปรำท่าน หากท่านปฏิเสธพระเจ้าของท่าน’ ณ ที่นี้ โยชูวาได้ประกาศอย่างชัดเจนว่า คำสั่งสอนและคำตักเตือนของเขาที่มีต่อประชาชน ไม่ใช่ถ้อยคำของเขาเอง แต่เป็นพระวจนะของพระเจ้า ศิลาใหญ่นั้นจึงถูกตั้งไว้เป็นพยานตลอดทุกชั่วอายุคน ว่ามีเหตุการณ์สำคัญยิ่งเกิดขึ้น ณ ที่แห่งนี้ ซึ่งสมควรได้รับการจดจำ และจะเป็นพยานกล่าวโทษประชาชน หากวันหนึ่งพวกเขาหันเหกลับไปสู่วิถีแห่งการบูชารูปเคารพอีกครั้ง” (เอลเลน จี. ไว้ท์, Signs of the Times, May 26, 1881)

**คำถามเพื่อการอภิปราย:**

`“พระองค์ทรงเป็นพระเจ้าผู้บริสุทธิ์ พระองค์ทรงเป็นพระเจ้าผู้ทรงหวงแหน” (โยชูวา 24:19) พระคัมภีร์ข้อนี้หมายความว่าอะไร พระเจ้าทรงหวงแหนในลักษณะใด`

`ความรักของเราที่มีต่อพระเจ้าเกี่ยวข้องกับเสรีภาพในการเลือกที่พระองค์ประทานให้เราอย่างไร กล่าวคือ หากเราไม่มีเสรีภาพอย่างแท้จริง เราจะสามารถรักอย่างแท้จริงได้หรือไม่ แล้วความรักแท้จริงสามารถถูกบังคับได้หรือไม่ หากไม่ได้ เป็นเพราะเหตุใด`

`มีวิธีปฏิบัติใดบ้างที่ผู้นำคริสตจักรในปัจจุบันสามารถใช้เพื่อส่งต่อคบเพลิงแห่งความเชื่อไปสู่คนรุ่นต่อไป`

`ลองพิจารณาชีวิตของโยชูวาและข้อสรุปที่ว่า ตลอดช่วงชีวิตของเขา ชาวอิสราเอลได้ปรนนิบัติองค์พระผู้เป็นเจ้า แล้วสำหรับชีวิตของคุณ คุณอยากให้ผู้คนสรุปเกี่ยวกับตัวคุณว่าอย่างไร รู้หรือยัง?`