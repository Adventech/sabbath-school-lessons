---
title:  ศึกษาเพิ่มเติม
date:   05/12/2025
---

“ประชาชนในสมัยนั้นไม่เข้าใจภารกิจหน้าที่ของพระคริสต์ ... ธรรมเนียมประเพณี หลักคำสอนและกฎที่มนุษย์ตั้งขึ้นขวางกั้นพวกเขาจากบทเรียนที่พระเจ้าทรงมีพระประสงค์ถ่ายทอดให้แก่พวกเขา หลักคำสอนและธรรมเนียมประเพณีต่างๆ กลายเป็นสิ่งกีดขวางความเข้าใจและการปฏิบัติกิจศาสนาที่แท้จริง และเมื่อพระผู้เป็นองค์แท้จริงเสด็จมาในรูปกายของพระคริสต์ พวกเขากลับมองไม่เห็นพระองค์พระผู้เสด็จมาทำพิธีกรรมทั้งหลายให้สำเร็จ สิ่งเหล่านี้เป็นเงาของความจริง พวกเขาปฏิเสธพระผู้เที่ยงแท้ และยึดติดกับสิ่งจำลองและพิธีการที่ไร้ค่า พระบุตรของพระเจ้าเสด็จมาแล้ว แต่พวกเขากลับถามหาหมายสำคัญ สำหรับข่าวที่ประกาศว่า “จงกลับใจใหม่เพราะว่าแผ่นดินสวรรค์มาใกล้แล้ว” พวกเขาร้องขอการอัศจรรย์... ข่าวประเสริฐของพระคริสต์กลายเป็นอุปสรรคสำหรับพวกเขาเพราะพวกเขาร้องขอหมายสำคัญแทนที่จะแสวงหาพระผู้ช่วยให้รอด คนเหล่านี้ต่างหวังจะเห็นพระเมสสิยาห์พิสูจน์พระองค์เองโดยการกระทำอันยิ่งใหญ่ในการครอบครอง เพื่อจัดตั้งอาณาจักรของพระองค์บนสิ่งปรักหักพังของโลก พระคริสต์ทรงตอบความคาดหวังในเรื่องนี้ด้วยอุปมาเรื่องผู้หว่านพืช อาณาจักรของพระเจ้าจะประสบชัยชนะไม่ใช่ด้วยกำลังทหาร ไม่ใช่การเผชิญหน้าด้วยความรุนแรง แต่ด้วยการปลูกฝังหลักการใหม่ในจิตใจของมนุษย์” (เอลเลน จี. ไว้ท์, อุทาหรณ์จากคำสอนของพระคริสต์, หน้า 34, 35)

“คริสตจักรจำเป็นต้องมีผู้ที่สัตย์ซื่อดั่งคาเลบและโยชูวา ผู้พร้อมจะรับชีวิตนิรันดร์ตามเงื่อนไขอันเรียบง่ายของพระเจ้า คือการเชื่อฟัง คริสตจักรกำลังขาดแคลนผู้รับใช้ โลกทั้งโลกคือทุ่งนาแห่งพันธกิจของเรา มิชชันนารีเป็นที่ต้องการในเมืองและหมู่บ้านต่าง ๆ ที่ตกอยู่ใต้อำนาจของรูปเคารพอย่างแน่นหนายิ่งกว่าคนต่างศาสนาในตะวันออก ที่ไม่เคยได้รับแสงแห่งความจริงเลย จิตวิญญาณแห่งการเป็นมิชชันนารีที่แท้จริงได้เสื่อมคลายไปจากคริสตจักรที่ประกาศตนว่ามีความความเชื่ออันสูงส่ง หัวใจของพวกเขามิได้ลุกโชนด้วยความรักต่อจิตวิญญาณ และความปรารถนาจะนำพาพวกเขาเข้าสู่คอกของพระคริสต์อีกต่อไปแล้ว เราต้องการคนทำงานที่จริงจัง ไม่มีใครเลยหรือที่จะตอบสนองต่อเสียงร้องที่ดังขึ้นจากทุกสารทิศว่า ‘ขอมาช่วยเรา... ด้วย’ ” (เอลเลน จี. ไว้ท์, คำพยานสำหรับคริสตจักร, vol. 4, หน้า 156)

**คำถามเพื่อการอภิปราย:**

`การอธิบายพระคัมภีร์ใน แบบจำลอง และ ตัวจริง ช่วยให้คุณเข้าใจพระราชกิจของพระเยซูคริสต์ที่ทรงกระทำเพื่อคุณได้ลึกซึ้งยิ่งขึ้นอย่างไร`

`การต่อสู้ฝ่ายจิตวิญญาณของเราเปรียบเสมือนการพิชิตคานาอัน มีด้านใดที่เหมือนกันและแตกต่างกันอย่างไร`

`ไตร่ตรองถึงการสำเร็จสูงสุดของแบบจำลองโยชูวา ภาพของโลกที่ปราศจากความเจ็บปวด ความทุกข์ทรมาน และความตาย มอบความหวังอันแท้จริงท่ามกลางการต่อสู้ดิ้นรนในชีวิตประจำวันของเราได้อย่างไร`

`โยชูวาสะท้อนพระลักษณะของพระเจ้าอย่างลึกซึ้ง จนกลายเป็นเงาที่ชี้ไปยังพระราชกิจของพระคริสต์ มีวิธีใดบ้างในทางปฏิบัติที่คุณสามารถเปิดโอกาสให้พระเยซูทรงสำแดงพระลักษณะของพระองค์ผ่านชีวิตของคุณได้อย่างเต็มที่ยิ่งขึ้น`