---
title:  ขอบเขตที่ชัดเจน
date:   16/12/2025
---

โยชูวาใช้ถ้อยคำเดียวกับที่เคยกล่าวไว้ในตอนต้นของพระธรรม (โยชูวา 1:7, 8) เพื่อย้ำเตือนว่า ภารกิจที่อยู่เบื้องหน้าของอิสราเอลนั้น มิใช่ภารกิจทางการทหารเป็นหลัก หากแต่เป็นภารกิจฝ่ายจิตวิญญาณ ซึ่งเกี่ยวข้องกับการเชื่อฟังพระประสงค์ของพระเจ้าที่ได้ทรงสำแดงไว้ในพระธรรมโทราห์

`คุณคิดว่าเหตุใดโยชูวาจึงเน้นย้ำอย่างหนักแน่นถึงความสำคัญของความสัมพันธ์ระหว่างอิสราเอลกับประชาชาติรอบข้าง (โยชูวา 23:6-8, 12, 13)`

อันตรายที่อิสราเอลต้องเผชิญ มิใช่การเป็นศัตรูกับประชาชาติที่ยังเหลืออยู่ หากแต่เป็นความเสี่ยงที่มาจากมิตรภาพกับพวกเขา อาวุธของชนชาติเหล่านั้นอาจไม่ใช่ภัยคุกคามต่ออิสราเอลโดยตรง แต่เป็นอุดมการณ์และค่านิยม (หรือค่านิยมที่ขัดแย้ง) ของพวกเขาที่เป็นภัยร้ายแรงยิ่งกว่ากำลังทางทหารใด ๆ โยชูวาได้ชี้ให้บรรดาผู้นำตระหนักถึงความจริงอันสำคัญยิ่งว่า ความขัดแย้งที่อิสราเอลมีส่วนเกี่ยวข้องนั้น โดยแท้จริงแล้วเป็นการต่อสู้ฝ่ายจิตวิญญาณ ด้วยเหตุนี้ อิสราเอลจึงต้องรักษาเอกลักษณ์ของตนไว้ให้มั่นคง

ข้อห้ามมิให้เอ่ยนามของพระอื่น การสาบานในนามของพระเหล่านั้น หรือการปรนนิบัติและกราบไหว้ ล้วนเกี่ยวข้องกับการบูชารูปเคารพ ในโลกตะวันออกใกล้สมัยโบราณ นามของเทพเจ้าถือเป็นตัวแทนแห่งการประทับอยู่และฤทธิ์เดชของเทพนั้น ๆ การเอ่ยหรือกล่าวถึงนามของพระต่างชาติในคำทักทายประจำวันหรือในการติดต่อทางธุรกิจ ถือเป็นการยอมรับอำนาจของเทพเหล่านั้น และอาจนำพาให้ชนชาติอิสราเอลหันไปพึ่งพาฤทธิ์เดชของเทพเหล่านั้นในยามขัดสน (เปรียบเทียบกับ ผู้วินิจฉัย 2:1-3, 11-13)

อันตรายของการแต่งงานข้ามเชื้อชาติกับชาวคานาอันที่ยังหลงเหลืออยู่ คือการสูญเสียความบริสุทธิ์ฝ่ายจิตวิญญาณของอิสราเอล เป้าหมายของคำตักเตือนจากโยชูวามิใช่เพื่อส่งเสริมหรือเน้นย้ำความบริสุทธิ์ทางเชื้อชาติหรือชาติพันธุ์ แต่เพื่อป้องกันการหันไปนมัสการรูปเคารพ ซึ่งอาจนำไปสู่ความพินาศทางจิตวิญญาณของอิสราเอล กรณีของกษัตริย์ซาโลมอนเป็นตัวอย่างที่ชัดเจนและน่าเศร้าถึงผลกระทบทางจิตวิญญาณจากการแต่งงานกับชนต่างชาติ (1 พงศ์กษัตริย์ 3:1; 1 พงศ์กษัตริย์ 11:1-8) ในพระคัมภีร์ใหม่ คริสเตียนได้รับคำเตือนอย่างชัดเจนว่าไม่ควรแสวงหาความสัมพันธ์ในชีวิตสมรสกับผู้ที่ไม่เชื่อ (2 โครินธ์ 6:14) อย่างไรก็ตาม ในกรณีของการแต่งงานที่ได้เกิดขี้นแล้ว เปาโลมิได้แนะนำให้หย่าร้างจากคู่สมรสที่ยังไม่เชื่อ แต่เรียกร้องให้ดำเนินชีวิตคริสเตียนอย่างเป็นแบบอย่างที่ดี เพื่อหวังว่าจะนำคู่สมรสนั้นมาสู่พระเจ้า (1 โครินธ์ 7:12-16)

`คำเตือนของโยชูวาเกี่ยวกับการคบหาสมาคมที่อาจก่อให้เกิดอันตราย ย่อมนำไปสู่คำถามสำคัญว่า คริสเตียนควรมีความสัมพันธ์กับ “โลก” อย่างไร เราจะดำเนินชีวิตอย่างสมดุลท่ามกลางสังคมที่รายล้อมอยู่รอบตัวเราได้อย่างไร`