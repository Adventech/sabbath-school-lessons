---
title:  ยึดมั่นคงในพระเจ้า
date:   18/12/2025
---

หนทางเดียวที่อิสราเอลจะสามารถหลีกเลี่ยงการล่อลวงแห่งการบูชารูปเคารพ และรอดพ้นจากพระพิโรธของพระเจ้าได้นั้น มิใช่ด้วยการจดจำ “ข้อห้าม” ต่าง ๆ ในพันธสัญญาอย่างเคร่งครัดเท่านั้น แต่โดยอาศัยการปลูกฝังความจงรักภักดีต่อพระเจ้าอย่างตั้งใจและต่อเนื่อง คำกริยา “ยึด... อย่างมั่นคง” ต่อพระเจ้า (อ่าน เฉลยธรรมบัญญัติ 4:4) เป็นคำเดียวกับที่ใช้ในบริบทของพันธสัญญาแห่งการสมรสระหว่างสามีภรรยา (ปฐมกาล 2:24) และความภักดีของรูธที่มีต่อนาโอมี (นางรูธ 1:14) สิ่งที่น่าสังเกตคือ จากการประเมินของโยชูวา ความสัตย์ซื่อเช่นนี้เป็นลักษณะเด่นของชนชาติอิสราเอล “อยู่ถึงวันนี้” อย่างไรก็ตาม คำกล่าวเช่นนี้จะไม่อาจใช้ได้กับช่วงเวลาต่อมาในประวัติศาสตร์ของอิสราเอล ดังที่พระธรรมผู้วินิจฉัยได้แสดงให้เห็นอย่างน่าเศร้า (ผู้วินิจฉัย 2:2, 7, 11; ผู้วินิจฉัย 3:7, 12; ผู้วินิจฉัย 4:1, เป็นต้น)

`โยชูวาได้วิงวอนให้อิสราเอลรักพระยาห์เวห์ พระเจ้าของพวกเขา (โยชูวา 23:11; เปรียบเทียบกับ เฉลยธรรมบัญญัติ 6:5) ความรักไม่อาจถูกบังคับได้ เพราะหากเป็นเช่นนั้น ก็จะไม่ใช่ความรักโดยเนื้อแท้ แต่ในความหมายใดที่ความรักสามารถถูกบังคับได้`

เพื่อให้อิสราเอลได้รับพระพรแห่งพันธสัญญาอย่างต่อเนื่อง พวกเขาจะต้องดำรงไว้ซึ่งความภักดีต่อพระเจ้า ข้อความภาษาฮีบรูเน้นย้ำอย่างหนักแน่นว่า “จงรักษาตัวให้ดี” คำว่า ’ahaba หรือ “ความรัก” ในภาษาฮีบรู สามารถหมายถึงความรู้สึกรักที่หลากหลายรูปแบบของมนุษย์ ไม่ว่าจะเป็นความผูกพันฉันมิตร ความสัมพันธ์ฉันสามีภรรยา ความอ่อนโยนของแม่ ความรักแบบโรแมนติก หรือความจงรักภักดีต่อพระเจ้า หากเราเข้าใจความรักต่อพระเจ้าว่าเป็นการอุทิศตนอย่างมีสติและตั้งใจถวายตนแด่พระองค์ เราจะเห็นได้ว่า การได้รับคำสั่งให้รักพระเจ้านั้น มิได้ละเมิดธรรมชาติที่แท้จริงของความรักแต่อย่างใด (เปรียบเทียบกับ ยอห์น 13:34) พระเจ้าทรงมีพระประสงค์เสมอว่าการเชื่อฟังพระบัญญัติของพระองค์ควรเกิดจากความสัมพันธ์ส่วนตัวกับพระองค์ (อพยพ 19:4 [พื่อนำพวกเจ้ามาถึงเรา]; เฉลยธรรมบัญญัติ 6:5; เปรียบเทียบกับ มัทธิว 22:37) ซึ่งตั้งอยู่บนรากฐานแห่งพระเมตตาและความรักอันยิ่งใหญ่ที่พระองค์ทรงเคยกระทำต่อพวกเขา

พระบัญชาให้รักพระเจ้านั้น สะท้อนถึงธรรมชาติของความรักอันศักดิ์สิทธิ์ที่ทั้งสองฝ่ายมีส่วนร่วม แม้จะไม่เท่าเทียมกันก็ตาม พระเจ้าทรงปรารถนาจะมีความสัมพันธ์ใกล้ชิดและเป็นส่วนตัวกับทุกคนที่ตอบสนองต่อความรักของพระองค์ ดังนั้น ความรักอันเป็นสากลที่พระองค์ทรงมีต่อมนุษย์ทุกคน จึงเป็นกรอบสำคัญที่เปิดโอกาสให้เราสามารถแสดงความรักอย่างเต็มใจและตอบสนองต่อพระองค์ได้

`พระเยซูทรงประทานบัญญัติใหม่แก่เหล่าสาวกของพระองค์ บัญญัตินี้ซึ่งเป็นทั้งสิ่งใหม่และสิ่งเก่าในเวลาเดียวกัน มีความหมายอย่างไร อ่าน ยอห์น 13:34; ยอห์น 15:17; และ 1 ยอห์น 3:11 เปรียบเทียบกับ เลวีนิติ 19:18`