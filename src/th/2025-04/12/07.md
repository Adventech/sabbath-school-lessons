---
title:  ศึกษาเพิ่มเติม
date:   19/12/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “ถ้อยคำสุดท้ายของโยชูวา” หน้า 521, 522

“ซาตานล่อลวงผู้คนมากมายด้วยทฤษฎีที่ฟังดูน่าเชื่อถือว่า ความรักของพระเจ้าที่ทรงมีต่อประชากรของพระองค์นั้นยิ่งใหญ่เสียจนพระองค์จะทรงยกโทษให้กับความบาปในตัวพวกเขาได้ ซาตานพยายามทำให้เห็นว่า คำเตือนของพระเจ้าในพระวจนะนั้นมีไว้เพื่อจุดประสงค์ทางศีลธรรมในการปกครองเท่านั้น ไม่ได้มีเจตนาจะให้สำเร็จเป็นจริงตามตัวอักษร แต่ในทุกการทรงกระทำของพระเจ้าที่มีต่อสิ่งทรงสร้าง พระองค์ทรงรักษาหลักการแห่งความชอบธรรมไว้อย่างมั่นคง โดยทรงเปิดเผยให้เห็นความบาปในสภาพที่แท้จริง ด้วยการแสดงให้ประจักษ์ว่าผลสุดท้ายของความบาปคือความทุกข์และความตาย การอภัยโทษต่อความบาปโดยไม่มีเงื่อนไข ไม่เคยมีอยู่ และจะไม่มีวันมีอยู่เลย เพราะการอภัยเช่นนั้นย่อมเป็นการละทิ้งหลักการแห่งความชอบธรรม ซึ่งเป็นรากฐานของการปกครองของพระเจ้า การกระทำเช่นนั้นจะก่อให้เกิดความหวั่นไหวไปทั่วทั้งจักรวาลที่ยังไม่ล้มลงในบาป พระเจ้าได้ทรงเตือนถึงผลลัพธ์ของความบาปอย่างสัตย์ซื่อ และหากคำเตือนเหล่านั้นไม่เป็นความจริง แล้วเราจะมั่นใจได้อย่างไรว่าพระสัญญาของพระองค์จะสำเร็จ ความเมตตาที่อ้างว่าเป็นคุณธรรม หากต้องแลกมาด้วยการเพิกเฉยต่อความยุติธรรม แท้จริงแล้วไม่ใช่ความเมตตาเลย หากแต่เป็นความอ่อนแอ

“พระเจ้าทรงเป็นผู้ประทานชีวิต ตั้งแต่ปฐมกาล กฎเกณฑ์ทั้งปวงที่พระองค์ทรงบัญญัติไว้นั้นเพื่อชีวิต แต่บาปได้เข้ามาทำลายระเบียบที่พระเจ้าทรงสถาปนาไว้ และนำมาซึ่งความขัดแย้ง ตราบใดที่บาปยังคงดำรงอยู่ ความทุกข์และความตายก็ย่อมหลีกเลี่ยงไม่ได้ มนุษย์จึงมีความหวังที่จะรอดพ้นจากผลลัพธ์อันเลวร้ายของบาปได้ก็เพียงเพราะพระผู้ไถ่ทรงรับคำสาปแช่งแห่งบาปไว้แทนเราเท่านั้น” (เอลเลน จี. ไว้ท์, บรรพชนกับผู้เผยพระวจนะ, หน้า 522)

**คำถามเพื่อการอภิปราย:**

`พิจารณาหลักฐานแห่งความสัตย์ซื่อของพระเจ้าในชีวิตของคุณ คุณมีจุดยืนอย่างไร คุณตอบสนองเช่นไร เมื่อสิ่งต่างๆ ไม่เป็นไปตามที่คุณหวังหรืออธิษฐานไว้ หรือเมื่อคำสัญญาที่คุณเชื่อว่าได้รับกลับดูเหมือนเงียบหายไป`

`อภิปรายคำสอนในพระคัมภีร์เกี่ยวกับพระพิโรธของพระเจ้า คุณจะอธิบายเกี่ยวกับพระพิโรธของพระเจ้าอย่างไรให้ผู้คนเข้าใจว่าเป็นส่วนหนึ่งของข่าวประเสริฐ`

`มีหลักการใดบ้างที่เราสามารถเรียนรู้จากบทเรียนสัปดาห์นี้เกี่ยวกับความสัมพันธ์กับผู้ที่ยังไม่เชื่อ เราจะสร้างสมดุลระหว่างการยืนหยัดในหลักความเชื่อและการดำเนินชีวิตอย่างสัตย์ซื่อต่อพระเจ้า กับการมีปฏิสัมพันธ์กับผู้อื่นเพื่อรับใช้และใส่ใจในสวัสดิภาพของเขาได้อย่างไร`

`อะไรคืออุปสรรคบางประการที่ขัดขวางไม่ให้คุณยึดมั่นในพระเจ้าอย่างสุดใจ`