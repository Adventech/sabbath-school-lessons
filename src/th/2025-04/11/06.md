---
title:  แก้ไขข้อขัดแย้ง
date:   11/12/2025
---

`อ่าน โยชูวา 22:30-34 เหตุการณ์ทั้งหมดนี้ให้แง่คิดใดแก่เราเกี่ยวกับการแก้ไขความขัดแย้ง และแนวทางในการธำรงรักษาความเป็นน้ำหนึ่งใจเดียวกันในคริสตจักร (เปรียบเทียบกับ สดุดี 133; ยอห์น 17:20-23; 1 เปโตร 3:8, 9)`

เรื่องราวในโยชูวาบทที่ 22 นำเสนอหลักการด้านการสื่อสารที่หลากหลาย ซึ่งสามารถประยุกต์ใช้กับความสัมพันธ์ในชีวิตประจำวัน ไม่ว่าจะเป็นในครอบครัว คริสตจักร หรือชุมชน

1. เมื่อเกิดปัญหา หรือเมื่อมีแนวโน้มว่าจะเกิดปัญหา ทางออกที่ดีที่สุดคือการสื่อสาร แทนที่จะเก็บงำความรู้สึกไว้จนกระทั่งระเบิดออกมา เป็นการดีที่ประชากรของพระเจ้าจะไม่นิ่งเฉยเมื่อต้องเผชิญกับปัญหา แน่นอนว่า หากบรรดาเผ่าทางฝั่งตะวันออกของแม่น้ำจอร์แดนได้สื่อสารเจตนาในการสร้างแท่นบูชาของตนให้ชัดเจนเสียแต่แรก เรื่องทั้งหมดก็คงไม่บานปลาย
2. แม้ว่าเราจะมั่นใจในความเข้าใจของตนเองเพียงใด ก็ไม่ควรรีบด่วนสรุป ชนเผ่าทางฝั่งตะวันตกของแม่น้ำจอร์แดนรีบเชื่อข่าวลือที่ได้ยินมาอย่างรวดเร็ว และสรุปอย่างผิด ๆ ว่าชนเผ่าทางฝั่งตะวันออกได้ละทิ้งความเชื่อไปเสียแล้ว
3. พูดคุยถึงปัญหาที่แท้จริง หรือปัญหาที่เข้าใจว่าเกิดขึ้น ก่อนที่จะดำเนินการใด ๆ ตามข้อสรุปของตนเอง
4. เต็มใจที่จะเสียสละเพื่อให้เกิดความสามัคคี ชนเผ่าทางฝั่งตะวันตกของแม่น้ำจอร์แดนเต็มใจที่จะสละส่วนหนึ่งของมรดกที่ได้รับ หากการที่อยู่อีกฝั่งของแม่น้ำจอร์แดนเป็นเหตุให้เกิดความเข้าใจผิดว่าชนเผ่าอีกฝ่ายได้ละทิ้งความเชื่อ
5. เมื่อถูกกล่าวหา ไม่ว่าจะเกิดจากความเข้าใจผิดหรือโดยความจริง จงตอบด้วยถ้อยคำอ่อนโยนที่ช่วยระงับความโกรธ การตอบโต้ข้อกล่าวหาด้วยการกล่าวโทษอีกฝ่ายกลับ ไม่มีวันนำไปสู่สันติสุข จงพยายามเข้าใจผู้อื่นก่อนที่จะเรียกร้องให้ผู้อื่นเข้าใจเรา
6. จงชื่นชมยินดีและถวายสาธุการแด่พระเจ้าเมื่อสันติภาพได้รับการฟื้นฟู เป็นเรื่องน่ายินดียิ่งที่ได้เห็นว่าชุมนุมชนอิสราเอลส่วนใหญ่มีความปีติยินดีอย่างแท้จริง เมื่อพวกเขาได้ทราบถึงแรงจูงใจที่แท้จริงของชนสองเผ่าครึ่ง พวกเขาไม่ได้ยึดติดกับวิจารณญาณของตนเองจนไม่สามารถยอมรับว่าตนได้ตัดสินผิดไป

หากชนเผ่าทางฝั่งตะวันออกของแม่น้ำจอร์แดนได้ละทิ้งความเชื่อจริง อิสราเอลก็จำเป็นต้องดำเนินการตามข้อกำหนดแห่งพันธสัญญา เพราะความเป็นหนึ่งเดียวกันไม่อาจถูกนำมาใช้เป็นข้ออ้างเพื่อบิดเบือนความจริงหรือยอมละทิ้งหลักการตามพระคัมภีร์ อย่างไรก็ตาม การดำเนินวินัยทางคริสตจักรควรเป็นทางเลือกสุดท้าย (ไม่ใช่ทางเลือกแรก) ซึ่งจะเกิดขึ้นก็ต่อเมื่อ ความพยายามในการประนีประนอมและการให้ความช่วยเหลือโดยยึดตามพระวจนะของพระเจ้าไม่เป็นผล คริสตจักรของเราจะมีภาพลักษณ์ที่แตกต่างเพียงใด หากหลักการอันเรียบง่ายเหล่านี้ได้รับการนำไปปฏิบัติอย่างสม่ำเสมอ!