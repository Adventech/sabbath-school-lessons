---
title:  ศึกษาเพิ่มเติม
date:   12/12/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “การแบ่งดินแดนคานาอัน” หน้า 517-520

“แม้ว่าการเพิกเฉยต่อความบาปเป็นสิ่งที่ต้องหลีกเลี่ยงอย่างยิ่งในด้านหนึ่ง แต่อีกด้านหนึ่งที่สำคัญไม่ยิ่งหย่อนไปกว่ากันก็คือ เราควรหลีกเลี่ยงการตัดสินอย่างเข้มงวดเกินควรและความสงสัยที่ไร้เหตุผล...

สติปัญญาที่ชนเผ่ารูเบนและพวกพ้องของพวกเขาได้แสดงออกมานั้นสมควรแก่การเอาอย่าง แม้พวกเขามีเจตนาจริงใจในการส่งเสริมศาสนาที่แท้จริง แต่กลับถูกเข้าใจผิดและถูกตำหนิอย่างรุนแรง อย่างไรก็ตาม พวกเขามิได้แสดงความขุ่นเคืองใจ หากแต่รับฟังข้อกล่าวหาของพี่น้องด้วยความสุภาพและอดทนก่อนที่จะเริ่มต้นชี้แจง และได้อธิบายเจตนารมณ์ของตนอย่างครบถ้วน พร้อมทั้งแสดงให้เห็นถึงความบริสุทธิ์ใจ ความขัดแย้งที่เคยจะนำไปสู่ผลลัพธ์ที่ร้ายแรงจึงได้รับการคลี่คลายลงอย่างราบรื่นและสันติ

“แม้เมื่อต้องเผชิญกับคำกล่าวหาที่ไม่เป็นธรรม ผู้ที่ยืนอยู่บนความถูกต้องก็สามารถสงบนิ่งและเปี่ยมด้วยความเมตตาได้ พระเจ้าทรงรู้เท่าทันทุกสิ่งที่มนุษย์เข้าใจผิดและตีความคลาดเคลื่อนไป เราจึงสามารถวางใจฝากเรื่องราวของเราไว้ในพระหัตถ์ของพระองค์ได้อย่างมั่นใจ พระองค์จะทรงปกป้องผู้ที่วางใจในพระองค์อย่างแน่นอน ดังที่พระองค์เคยเผยให้เห็นความผิดของอาคาน ผู้ที่มีพระวิญญาณของพระคริสต์สถิตอยู่จะเปี่ยมด้วยความรักที่อดทนนานและความเมตตา

“พระประสงค์ของพระเจ้าคือให้มีความเป็นหนึ่งเดียวและความรักฉันพี่น้องในท่ามกลางประชากรของพระองค์ คำอธิษฐานของพระคริสต์ก่อนจะทรงถูกตรึงบนไม้กางเขน คือให้เหล่าสาวกของพระองค์เป็นหนึ่งเดียวกัน ดังที่พระองค์ทรงเป็นหนึ่งเดียวกับพระบิดา เพื่อโลกจะได้เชื่อว่าพระเจ้าได้ทรงส่งพระองค์มา คำอธิษฐานอันน่าประทับใจและล้ำค่านี้ยังคงดังก้องข้ามกาลเวลามาจนถึงยุคของเรา เพราะพระองค์ตรัสว่า ‘ข้าพระองค์ไม่ได้อธิษฐานเพื่อคนเหล่านี้พวกเดียว แต่เพื่อทุกคนที่วางใจในข้าพระองค์เพราะถ้อยคำของพวกเขา’ ยอห์น 17:20 แม้ว่าเราจะไม่อาจละทิ้งหลักการแห่งความจริงข้อหนึ่งข้อใดได้เลย แต่เป้าหมายของเราควรเป็นการมุ่งแสวงหาความเป็นหนึ่งเดียวนี้อย่างไม่หยุดยั้ง” (เอลเลน จี. ไว้ท์, บรรพชนกับผู้เผยพระวจนะ, หน้า 519, 520)

**คำถามเพื่อการอภิปราย:**

`คำเตือนของเปาโลที่ว่า “จงถือว่าคนอื่นดีกว่าตัวด้วยใจถ่อม” (ฟีลิปปี 2:3) ช่วยให้เราหลีกเลี่ยงการคิดร้ายต่อพี่น้องของเราได้อย่างไร`

`เหตุใดเราจึงมักแสดงปฏิกิริยาเกินกว่าเหตุต่อสถานการณ์บางอย่าง อันเนื่องมาจากความล้มเหลวหรือความผิดพลาดในอดีตของเรา และเราจะหลีกเลี่ยงแนวโน้มเช่นนี้ได้อย่างไร`

`อภิปรายถึงความสำคัญของการรับฟังความคิดเห็นของผู้อื่น และเราจะสร้างวัฒนธรรมแห่งการรับฟังในคริสตจักรได้อย่างไร (เปรียบเทียบกับ ยากอบ 1:19)`

`เราดำเนินชีวิตอยู่ในสังคมที่เต็มไปด้วยความรับผิดชอบทั้งในหน้าที่การงาน ครอบครัว พันธกิจในคริสตจักร และภารกิจอื่น ๆ ที่อาจดูหนักหนาเกินรับไหว หลักการของการกระทำทุกสิ่ง “เสมือนทำเพื่อองค์พระผู้เป็นเจ้า” สามารถช่วยให้เรารับผิดชอบมากขึ้น และยังนำมาซึ่งสันติสุขในจิตใจได้อย่างไร`