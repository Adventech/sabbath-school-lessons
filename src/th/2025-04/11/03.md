---
title:  คำกล่าวหา
date:   08/12/2025
---

`อ่านเรื่องราวของชนเผ่าที่กลับคืนถิ่นฐานใน โยชูวา 22:9-20 ชนเผ่าฝั่งตะวันตกของแม่น้ำจอร์แดนกล่าวหาอะไรต่อชนเผ่าฝั่งตะวันออก และข้อกล่าวหาเหล่านั้นมีมูลความจริงเพียงใด`

เมื่อเปรียบเทียบกับข้อ 1 ซึ่งกล่าวถึงชนเผ่าฝั่งตะวันออกด้วยถ้อยคำทั่วไปตามปกติ (คนรูเบน คนกาด เป็นต้น) แต่ในตอนที่กลับใช้ถ้อยคำต่างออกไปว่า “บุตรของรูเบน” “บุตรของกาด” และ “ครึ่งเผ่ามนัสเสห์” ซึ่งตรงกันข้ามกับคำว่า “บุตรอิสราเอล” (โยชูวา 22:11, ภาษาอังกฤษใช้คำว่า “บุตร”) นี่เป็นการสื่อให้เห็นถึงการเป็นกลุ่มที่แยกออกจากกัน

ในคำอธิบายตอนนี้ คำว่า “ชุมนุมชนอิสราเอลทั้งหมด” กลับหมายถึงเฉพาะเก้าเผ่าครึ่งที่อาศัยอยู่ทางฝั่งตะวันตกของแม่น้ำจอร์แดนเท่านั้น ซึ่งสะท้อนถึงความร้าวฉานที่เกิดขึ้นระหว่างสองกลุ่มอย่างชัดเจน ความจริงแล้ว คำถามสำคัญที่แฝงอยู่ในเรื่องนี้ก็คือ ชนเผ่าที่อยู่ทางฝั่งตะวันออกของแม่น้ำจอร์แดนยังสามารถถือว่าเป็นส่วนหนึ่งของชนชาติอิสราเอลอยู่หรือไม่

เราคงคาดหวังให้เรื่องราวจบลงอย่างราบรื่น ทว่า ความตึงเครียดกลับเกิดขึ้นเมื่อมีรายงานว่าชนเผ่าทางฝั่งตะวันออกได้สร้างแท่นบูชาขึ้นที่แม่น้ำจอร์แดน ข้อความในพระคัมภีร์ตอนนี้มิได้ให้เหตุผลใด ๆ สำหรับการกระทำนั้น อีกทั้งมิได้อธิบายบทบาทของแท่นบูชาหรือกิจกรรมเฉพาะใด ๆ ที่เกี่ยวข้องเลย ความคลุมเครือเกี่ยวกับความหมายของแท่นบูชานี้ยิ่งเพิ่มขึ้น เมื่อเรานึกย้อนถึงเหตุการณ์การข้ามแม่น้ำจอร์แดนครั้งแรกในบทที่ 3 และ 4 ซึ่งอิสราเอลทั้งปวงเข้าสู่ริมแม่น้ำเพื่อข้ามไปยังแผ่นดินคานาอัน แต่ในเหตุการณ์ปัจจุบัน กลับมีอิสราเอลส่วนหนึ่งมายังบริเวณแม่น้ำจอร์แดนอีกครั้ง ทว่าครั้งนี้เป็นการข้ามแม่น้ำไปในทิศทางตรงกันข้าม

ในทั้งสองเหตุการณ์ มีการก่อสร้างโครงสร้างที่ทำจากหินขึ้น โดยเหตุการณ์แรก เป็นการสร้างขึ้นเพื่อเป็นอนุสรณ์แห่งการข้ามแม่น้ำจอร์แดน ส่วนเหตุการณ์ที่สอง ถูกมองว่าเป็นแท่นบูชาที่น่าประทับใจ คำถามที่หลีกเลี่ยงไม่ได้จึงเกิดขึ้นว่า “หินเหล่านี้หมายความว่าอย่างไร” (เปรียบเทียบกับ โยชูวา 4:6, 22) แท่นบูชานี้ถูกสร้างขึ้นเพื่อใช้ถวายสัตวบูชาจริงหรือ หรือเป็นเพียงแค่อนุสรณ์เพื่อระลึกถึงบางสิ่งบางอย่าง ชนเผ่าเหล่านี้กำลังเริ่มหันเหไปสู่การหลงผิดแล้วหรือไม่

การที่ไม่ได้ปรึกษาโยชูวา เอเลอาซาร์ หรือบรรดาผู้นำเผ่า ล้วนเปิดช่องให้เกิดความเข้าใจผิด ซึ่งอาจนำไปสู่ความขัดแย้งร้ายแรงได้ในที่สุด

`พระเยซูและเปาโลทรงหมายถึงสิ่งใดเมื่อทรงเตือนเราไม่ให้ตัดสินผู้อื่น อ่าน ลูกา 6:37; ยอห์น 7:24; 1 โครินธ์ 4:5 เหตุใดเราจึงมักรีบด่วนสรุปผิด ๆ เกี่ยวกับแรงจูงใจของผู้อื่นได้อย่างง่ายดาย`