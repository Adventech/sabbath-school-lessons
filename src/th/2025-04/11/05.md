---
title:  โต้ตอบอย่างอ่อนโยน
date:   10/12/2025
---

`อ่าน โยชูวา 22:21-29 โดยพิจารณาร่วมกับสุภาษิต 15:1 เราเรียนรู้อะไรได้จากคำตอบของชนเผ่าทางฝั่งตะวันออก`

คำตอบของผู้ถูกกล่าวหา ซึ่งตรงไปตรงมาและทรงพลังไม่แพ้คำกล่าวหา ถือเป็นหัวใจสำคัญของบทนี้ทั้งในด้านเนื้อหาและโครงสร้าง ตลอดเวลาที่ผ่านมา ชนเผ่าเหล่านี้ยังมิได้ตอบโต้ข้อกล่าวหาแต่อย่าใด หากแต่รับฟังถ้อยคำนั้นด้วยความสงบเงียบ ความอดทนของพวกเขาเป็นแบบอย่างอันงดงาม ท่ามกลางข้อหาที่รุนแรง โดยสะท้อนความหมายแท้จริงของพระธรรมสุภาษิตที่ว่า “คำตอบนุ่มนวลช่วยละลายความโกรธเกรี้ยวให้หายไป แต่คำกักขฬะเร้าโทสะ” (สุภาษิต 15:1)

ประโยคเปิดของคำแก้ต่างเริ่มต้นด้วยชุดพระนามศักดิ์สิทธิ์ที่ถวายแด่พระเจ้าของอิสราเอล ได้แก่ เอล เอโลฮิม และพระยาห์เวห์ (โยชูวา 22:22) ซึ่งถูกกล่าวซ้ำถึงสองครั้งด้วยน้ำเสียงที่ทรงพลังยิ่งขึ้น จนกลายเป็นคำปฏิญาณอันศักดิ์สิทธิ์ เพื่อขจัดความสงสัยและข้อกล่าวหาเท็จที่เกือบจะนำไปสู่สงครามกลางเมืองในอิสราเอล พวกเขามีความเชื่อมั่นอย่างแน่วแน่ว่าพระเจ้าทรงทราบและทรงเข้าใจสถานการณ์โดยสิ้นเชิง และหวังว่าคณะผู้แทนที่มานี้จะได้ข้อสรุปเช่นเดียวกัน ชนเผ่าสองเผ่าครึ่งยังตระหนักถึงความรับผิดชอบต่อพระเจ้า ด้วยการเรียกร้องให้พระองค์ทรงลงโทษหากพวกเขามีความผิดจริง (เปรียบเทียบกับ เฉลยธรรมบัญญัติ 18:19; 1 ซามูเอล 20:16)

จากนั้นมีการเปิดเผยที่น่าประหลาดใจ ซึ่งในด้านหนึ่งแสดงให้เห็นว่ารากฐานของข้อกล่าวหานั้นไร้น้ำหนัก (เพราะแท่นบูชาไม่ได้ถูกสร้างขึ้นเพื่อการถวายสัตวบูชาเท่านั้น) และในอีกด้านหนึ่งยังเผยให้เห็นแรงจูงใจที่แท้จริงของพวกเขา แท้จริงแล้ว มิใช่การละทิ้งความเชื่อ แต่เป็นความหวาดกลัวว่าจะถูกแยกออกจากอิสราเอลต่างหาก ที่เป็นเหตุผลเบื้องหลังการกระทำครั้งนี้ ดังนั้น การสร้างแท่นบูชานี้จึงมิใช่หลักฐานของการละทิ้งความเชื่อตามที่เข้าใจกัน หากแต่ตรงกันข้าม พวกเขาทำเช่นนั้นด้วยความยำเกรงพระเจ้า เช่นเดียวกับชนเผ่าทางฝั่งตะวันตกของแม่น้ำจอร์แดน แก่นแท้ของความเป็นหนึ่งเดียวของอิสราเอลจึงมิได้อยู่ที่ภูมิศาสตร์หรือขอบเขตแห่งมรดก หากแต่อยู่ที่ความสัตย์ซื่อฝ่ายจิตวิญญาณต่อข้อกำหนดขององค์พระผู้เป็นเจ้า

ความห่วงใยอย่างแท้จริงของชนเผ่าทางฝั่งตะวันตกของแม่น้ำจอร์แดนก็ปรากฏให้เห็นในความยินดีจากใจเมื่อได้ประจักษ์ถึงความบริสุทธิ์ของชนเผ่าทางฝั่งตะวันออก แทนที่จะรู้สึกพ่ายแพ้ต่อเหตุผลของพี่น้อง พวกเขากลับแสดงความปีติอย่างแท้จริงที่ความสงสัยของตนเป็นความเข้าใจผิด สงครามกลางเมืองในอิสราเอลจึงถูกหลีกเลี่ยง และเอกภาพของชาติได้รับการธำรงรักษาไว้

`คุณรับมือกับข้อกล่าวหาที่เป็นเท็จอย่างไร แบ่งปันหลักการบางอย่างที่ชี้นำทัศนคติของคุณ ลองพิจารณาดูสดุดี 37:3-6, 34, 37 เพื่อเป็นแรงบันดาลใจในการตอบคำถาม`