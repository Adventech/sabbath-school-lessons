---
title:  บาปของอาคาน
date:   03/11/2025
---

`อ่าน โยชูวา 7:16-19 กระบวนการทั้งหมดนี้เปิดเผยอะไรแก่เราเกี่ยวกับทั้งพระเจ้าและอาคาน`

แทนที่จะทรงเปิดเผยตัวผู้ละเมิดในทันที พระเจ้าทรงกำหนดขั้นตอนที่สะท้อนให้เห็นทั้งความยุติธรรมและพระคุณของพระองค์ หลังจากที่ทรงอธิบายสาเหตุแห่งความพ่ายแพ้ของอิสราเอล และทรงเรียกร้องให้ประชากรชำระตนให้บริสุทธิ์ (โยชูวา 7:13) พระองค์ก็ทรงเว้นช่วงเวลาก่อนที่จะดำเนินตามขั้นตอนดังกล่าว เพื่อให้อาคานมีโอกาสไตร่ตรอง กลับใจ และสารภาพบาปของตน ในทำนองเดียวกัน สมาชิกในครอบครัวของเขา (หากพวกเขารู้เรื่องที่เกิดขึ้น) ก็มีโอกาสตัดสินใจว่าจะมีส่วนร่วมในการปกปิดความผิดนั้น หรือปฏิเสธที่จะไม่เป็นผู้สมรู้ร่วมคิด เช่นเดียวกับบุตรของโคราห์ที่รอดพ้นจากความพินาศ เพราะปฏิเสธที่จะเข้าข้างบิดาของตน (เปรียบเทียบกับ กันดารวิถี 16:23-33; กันดารวิถี 26:11)

แนวทางการแก้ไขปัญหาเริ่มต้นจากระดับส่วนรวมของทั้งชาติ แล้วค่อย ๆ เจาะจงลงทีละขั้น ซึ่งเป็นทิศทางตรงกันข้ามกับวิธีที่บาปได้แทรกซึมเข้ามาและก่อความเดือดร้อนแก่ประชากรอิสราเอล กล่าวคือ ความผิดโดยส่วนรวมถูกขจัดออกไปทีละขั้น เริ่มจากอิสราเอลทั้งชาติ สู่เผ่าหนึ่ง จากเผ่าสู่ครอบครัว จากครอบครัวสู่บ้านหนึ่ง และจากบ้านหนึ่งสู่บุคคลผู้กระทำผิด กระบวนการนี้ไม่เพียงแต่เปิดเผยตัวผู้กระทำผิดเท่านั้น แต่การสืบสวนนี้ยังทำให้ผู้บริสุทธิ์พ้นผิดอีกด้วย ซึ่งเป็นองค์ประกอบที่สำคัญไม่น้อยไปกว่ากัน โดยที่พระเจ้าทรงเป็นพยานด้วยพระองค์เองต่อการกระทำที่ซ่อนเร้นของอาคาน

ผู้อ่านแทบจะสัมผัสได้ถึงความตึงเครียดในขณะที่พระเจ้าทรงเพ่งเล็งไปยังอาคาน ใครเล่าจะไม่รู้สึกประหลาดใจกับความดื้อรั้นของชายผู้นี้ ที่ยังคงคาดหวังว่าจะสามารถรอดพ้นจากการถูกเปิดโปงได้ ไม่มีสิ่งใดสามารถซ่อนเร้นจากสายพระเนตรอันแหลมคมขององค์พระผู้เป็นเจ้าได้ (สดุดี 139:1-16; 2 พงศาวดาร 16:9) ผู้ทรงทราบถึงสิ่งที่ซ่อนอยู่ในจิตใจของมนุษย์ (1 ซามูเอล 16:7; เยเรมีย์ 17:10; สุภาษิต 5:21)

สิ่งสำคัญที่ควรสังเกตคือวิธีที่โยชูวากล่าวกับอาคานว่า “ลูกเอ๋ย” ถ้อยคำนี้ไม่เพียงสะท้อนถึงวัยวุฒิและบทบาทความเป็นผู้นำของโยชูวาเท่านั้น หากยังเผยให้เห็นถึงจิตวิญญาณแห่งความยุติธรรมที่นักรบผู้ยิ่งใหญ่ผู้นี้ยึดมั่นไว้ จิตใจของเขาเปี่ยมด้วยความเมตตาต่ออาคาน แม้เขาจะได้รับมอบหมายให้ลงโทษผู้กระทำผิดก็ตาม ท่าทีของโยชูวาได้ชี้ล่วงหน้าไปถึงความอ่อนโยน ความกรุณา และความรักของพระองค์ผู้ซึ่ง “ไม่เคยหยาบคาย ไม่เคยกล่าววาจารุนแรงโดยไม่จำเป็น ไม่เคยทำให้จิตใจที่อ่อนไหวง่ายต้องเจ็บปวดโดยไม่จำเป็น... พระองค์ [พระเยซู] ทรงกล่าวประณามความหน้าซื่อใจคด ความไม่เชื่อ และความชั่วร้ายอย่างไม่เกรงกลัว แต่ในน้ำเสียงของพระองค์ก็มีน้ำตาเมื่อทรงกล่าวคำตำหนิเหล่านั้น” (เอลเลน จี. ไว้ท์, ผู้พึงปรารถนาของปวงชน, หน้า 353)

`การตระหนักว่าพระเจ้าทรงทราบทุกสิ่งที่เรากระทำ แม้แต่สิ่งที่ซ่อนเร้นอยู่ภายใน จะส่งผลต่อวิถีชีวิตของคุณอย่างไร และควรส่งผลอย่างไรต่อการดำเนินชีวิตของคุณ`