---
title:  พยานแห่งฤทธานุภาพของพระเจ้า
date:   06/11/2025
---

ดังที่เราได้ศึกษาไปแล้ว (ดูบทเรียนที่ห้า) พระเจ้าได้ประทานโอกาสแก่บรรดาประชาชาติที่นับถือรูปเคารพ ให้ได้รู้จักพระองค์และหันจากวิถีทางที่ชั่วร้ายของตน ทว่า พวกเขากลับปฏิเสธโอกาสนั้น และในที่สุดก็ต้องเผชิญกับการพิพากษาจากพระเจ้า

`อ่าน โยชูวา 7:6-9 ซึ่งกล่าวถึงปฏิกิริยาเบื้องต้นของโยชูวาต่อความวิบัติที่เกิดขึ้นกับอิสราเอล โดยเฉพาะในโยชูวา 7:9 มีหลักข้อเชื่อทางศาสนศาสตร์อะไรที่พบได้ในถ้อยคำของเขา`

ในตอนแรก ถ้อยคำของโยชูวาฟังดูคล้ายคลึงกับถ้อยคำของชนชาติอิสราเอลในยามที่พวกเขาประสบความทุกข์ยากหลังจากออกจากอียิปต์ ดังเช่นที่กล่าวไว้ว่า “เราตายเสียในแผ่นดินอียิปต์ด้วยพระหัตถ์ของพระยาห์เวห์ ขณะเมื่อนั่งอยู่ใกล้หม้อเนื้อและรับประทานอาหารอิ่มหนำก็ดีกว่า นี่ท่านทั้งสองกลับนำเราออกมายังถิ่นทุรกันดารนี้ เพื่อจะให้ชุมนุมชนทั้งหมดหิวตาย” (อพยพ 16:3)

และนี่คือถ้อยคำของโยชูวา “ข้าแต่พระยาห์เวห์องค์เจ้านาย ทำไมพระองค์จึงทรงนำชนชาตินี้ข้ามแม่น้ำจอร์แดนมา เพื่อจะมอบพวกข้าพระองค์ไว้ในมือของคนอาโมไรต์ให้ทำลายเสีย พวกข้าพระองค์น่าจะพอใจอยู่เพียงฟากตะวันออกของจอร์แดน” (โยชูวา 7:7)

อย่างไรก็ตาม ไม่นานหลังจากนั้น โยชูวาก็แสดงความห่วงใยอย่างยิ่งต่อความเสียหายที่ความพ่ายแพ้ครั้งนี้จะมีต่อพระนามและพระเกียรติของพระเจ้า “เพราะว่าคนคานาอันกับบรรดาชาวเมืองคงจะได้ยิน แล้วยกมาตั้งล้อมพวกข้าพระองค์ และลบชื่อของพวกข้าพระองค์เสียจากโลก และพระองค์จะทรงทำอะไรเพื่อพระนามอันยิ่งใหญ่ของพระองค์” (โยชูวา 7:9)

ข้อความนี้เปิดเผยถึงแก่นเรื่องและหลักการที่เป็นหัวใจสำคัญของพระประสงค์ของพระเจ้าที่ทรงมีต่อชนชาติอิสราเอล พระองค์ทรงปรารถนาให้บรรดาประชาชาตินอกรีตโดยรอบได้เห็นพระราชกิจอันยิ่งใหญ่ที่พระเจ้าทรงกระทำแก่ประชากรของพระองค์ ผู้ที่ดำเนินชีวิตด้วยการเชื่อฟังพระองค์ ทั้งนี้เพื่อให้พวกเขาได้เรียนรู้ถึงพระเจ้าของอิสราเอลผ่านฤทธานุภาพแห่งชัยชนะของอิสราเอล ดังที่ราหับได้ประจักษ์มาแล้ว ในทางตรงกันข้าม หากเหตุการณ์กลับกลายเป็นความพ่ายแพ้ ดังเช่นในกรณีนี้ ประชาชาติทั้งหลายอาจเข้าใจผิดว่า พระเจ้าของอิสราเอลอ่อนแอและไร้ฤทธิ์เดช (อ่าน กันดารวิถี 14:16; เฉลยธรรมบัญญัติ 9:28) ซึ่งอาจกลายเป็นแรงผลักดันให้ชาวคานาอันหาญกล้าต่อต้านยิ่งขึ้น

กล่าวอีกนัยหนึ่ง แม้ในบริบทของการที่ชนชาติฮีบรูเข้ายึดครองแผ่นดิน ก็ยังมีประเด็นและหลักการสำคัญเกี่ยวข้องอยู่ด้วย นั่นคือการถวายเกียรติและพระสิริแด่พระเจ้า ผู้ทรงเป็นความหวังหนึ่งเดียวของทั้งบรรดาประชาชาตินอกรีตและของอิสราเอลเอง

`อ่าน เฉลยธรรมบัญญัติ 4:5-9 เราจะเห็นความคล้ายคลึงกันระหว่างอิสราเอลกับบทบาทของพวกเขาในฐานะพยานต่อโลก และบทบาทของเราชาว เซเว่นธ์เดย์แอ๊ดเวนตีสในยุคปัจจุบันได้อย่างไร`