---
title:  ประตูแห่งความหวัง
date:   05/11/2025
---

`อ่าน โยชูวา 8:1-29 เรื่องนี้เผยให้เห็นถึงวิธีที่พระเจ้าทรงเปลี่ยนความล้มเหลวที่เลวร้ายที่สุดของเราให้กลายเป็นโอกาสได้อย่างไร`

กลยุทธ์ของพระยาห์เวห์ได้เปลี่ยนความพ่ายแพ้ครั้งแรกของอิสราเอลให้กลายเป็นข้อได้เปรียบเชิงยุทธศาสตร์ ทำให้หุบเขาอาโคร์ (ซึ่งในภาษาฮีบรูแปลว่า “ความเดือดร้อน”) กลายเป็นประตูแห่งความหวัง (เปรียบเทียบกับ โฮเชยา 2:15) หลังจากที่ได้รับความมั่นใจในตนเองมากเกินไปจากชัยชนะครั้งแรกเหนืออิสราเอล ชาวเมืองอัยจึงกลับมาใช้กลยุทธ์เดิมในการโจมตีอิสราเอล ที่ซึ่งแสร้งทำทีเป็นล่าถอยและพ่ายแพ้ เมื่อชาวเมืองอัยถูกล่อลวงให้ออกจากที่มั่นของตน อิสราเอลจำนวน 30,000 คนซึ่งซุ่มอยู่ไม่ไกลจากตัวเมือง (โยชูวา 8:4) ก็เข้ายึดเมืองที่ถูกทิ้งร้างโดยการจุดไฟเผา โยชูวา 8:7 แสดงให้เห็นอย่างชัดเจนว่า ชัยชนะครั้งนี้มิใช่ผลจากกลยุทธ์ของมนุษย์ หากแต่เป็นพระยาห์เวห์ผู้ประทานชัยชนะและมอบเมืองอัยไว้ในมือของอิสราเอล แม้บทนี้จะเน้นแง่มุมทางการทหารมากกว่าบทอื่นใดในพระธรรมเล่มนี้ แต่พระวจนะยังคงย้ำถึงความจริงอันสำคัญว่า ชัยชนะเป็นของประทานจากพระยาห์เวห์

ช่วงเวลาสำคัญของการรบเกิดขึ้นเมื่อชายชาวอัยออกจากเมืองและเริ่มไล่ตามชาวอิสราเอล นี่เป็นครั้งที่สองที่พระเจ้าตรัสในบทนี้ หลังจากที่พระองค์ได้ประทานแผนกลยุทธ์ไว้ในโยชูวา 8:2 ซึ่งเป็นสัญญาณว่าพระองค์ทรงควบคุมการสู้รบอยู่อย่างใกล้ชิด จนถึงขณะนี้ เรายังไม่อาจรู้ผลของสงครามได้แน่ชัด แต่จากจุดนี้เป็นต้นไป ก็เห็นได้ชัดว่ากองทัพอิสราเอลได้รับชัยชนะ

อาวุธในมือของโยชูวานั้นคือดาบโค้ง หรือเคียวสงคราม มากกว่าจะเป็นดาบตรงหรือหอก ในสมัยของโยชูวาอาวุธเช่นนี้อาจไม่ได้ใช้เป็นอาวุธจริง แต่กลายเป็นสัญลักษณ์แห่งอำนาจการปกครองสูงสุด และนอกเหนือจากการใช้เป็นสัญญาณเริ่มการโจมตีแล้ว ยังเป็นเครื่องหมายแสดงถึงพระสิริอำนาจของพระเจ้าในการพิชิตเมืองอัยอีกด้วย การที่โยชูวายื่นเคียวออกไปจนกว่าจะได้รับชัยชนะอย่างสมบูรณ์ แสดงให้เห็นว่าเขาได้รับบทบาทการเป็นผู้นำอย่างเต็มที่ เช่นเดียวกับที่โมเสสเคยกระทำเมื่อทะเลแดงแยกออก (อพยพ 14:16) และในการสงครามกับชาวอามาเลข (อพยพ 17:11-13) ซึ่งครั้งนั้นโยชูวาเป็นผู้นำการรบด้วยตนเอง

แม้ครั้งนี้จะไม่มีการแทรกแซงอย่างอัศจรรย์ที่ปรากฎให้เห็นอย่างชัดเจนจากพระเจ้า แต่ชัยชนะเหนือเมืองอัยก็ได้รับความช่วยเหลือจากสวรรค์ไม่น้อยไปกว่าการมีชัยเหนือชาวอียิปต์ในยุคแรก หรือชัยชนะที่เมืองเยรีโคเมื่อไม่นานมานี้ กุญแจแห่งความสำเร็จอยู่ที่ความเชื่อมั่นของโยชูวาในพระวจนะของพระเจ้า และความเชื่อฟังอย่างแน่วแน่ต่อพระดำรัสนั้น หลักการที่ปรากฏในเรื่องราวนี้ยังคงเป็นความจริงที่ใช้ได้กับประชากรของพระเจ้าจนถึงทุกวันนี้ ไม่ว่าจะอาศัยอยู่ที่ใดหรือเผชิญกับความท้าทายประการใดก็ตาม