---
title:  ศึกษาเพิ่มเติม
date:   07/11/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “การล่มสลายของเมืองเยรีโค” หน้า 493-498

“บาปร้ายแรงที่นำไปสู่ความพินาศของอาคานมีรากเหง้ามาจากความโลภ ซึ่งเป็นหนึ่งในบาปที่พบได้บ่อยที่สุด และมักถูกมองข้ามมากที่สุด...

“อาคานได้ยอมรับความผิดของตน แต่ก็สายเกินกว่าที่คำสารภาพนั้นจะก่อประโยชน์อันใดแก่ตน เขาได้เห็นกองทัพอิสราเอลกลับมาจากเมืองอัยด้วยความพ่ายแพ้และสิ้นหวัง ทว่าก็ยังไม่ออกมาแสดงตนหรือสารภาพบาป เขายังได้เห็นโยชูวาและบรรดาผู้อาวุโสของอิสราเอลก้มหน้าลงสู่พื้นดินด้วยความโศกเศร้าจนไม่อาจเอื้อนเอ่ยเป็นคำพูด

หากในตอนนั้นเขาได้สารภาพบาปออกมา ก็อาจนับเป็นหลักฐานบางประการที่แสดงถึงการสำนึกผิดอย่างแท้จริง แต่เขากลับยังคงนิ่งเงียบ เขาได้ยินคำประกาศว่ามีอาชญากรรมใหญ่หลวงเกิดขึ้น แม้แต่ลักษณะของบาปนั้นก็ได้ถูกกล่าวไว้อย่างชัดเจน ทว่าริมฝีปากของเขายังคงปิดสนิท กระทั่งเมื่อการไต่สวนอันเคร่งขรึมเริ่มต้นขึ้น จิตวิญญาณของเขาสั่นสะท้านด้วยความหวาดกลัว ขณะที่เห็นว่าเผ่าของเขาถูกระบุออกมา ตามด้วยครอบครัว และในที่สุดก็คือเรือนของเขาเอง!

แต่ถึงกระนั้น เขาก็ยังไม่เอ่ยคำสารภาพใด ๆ จนกว่าพระหัตถ์ของพระเจ้าจะทรงชี้ตรงมาที่เขา และเมื่อบาปของเขาไม่อาจปิดบังได้อีกต่อไป เขาจึงยอมรับความจริง การสารภาพเช่นนี้เกิดขึ้นอยู่บ่อยครั้ง แต่ก็มีความแตกต่างอย่างใหญ่หลวงระหว่างการยอมรับข้อเท็จจริงภายหลังจากที่มีหลักฐานพิสูจน์แน่ชัด กับการสารภาพบาปที่เกิดขึ้นอย่างจริงใจ ซึ่งมีเพียงพระองค์และตัวเราเท่านั้นที่ล่วงรู้

อาคานคงไม่เอ่ยคำสารภาพ หากเขาไม่ได้หวังว่าคำสารภาพจะช่วยให้เขารอดพ้นจากผลของความผิดที่เขาได้กระทำ แต่ในที่สุด คำสารภาพของเขาก็ไม่ได้ช่วยให้เขารอดโทษแต่อย่างใด กลับยิ่งตอกย้ำว่า การลงโทษที่เขาได้รับนั้นเป็นสิ่งที่ชอบธรรมและสมควร เพราะเขามิได้กลับใจอย่างแท้จริง ไม่มีรู้สึกสำนึกเสียใจ ไม่มีการเปลี่ยนแปลงเจตนา และไม่มีความชิงชังต่อความชั่วเลย” (เอลเลน จี. ไว้ท์, บรรพชนกับผู้เผยพระวจนะ, หน้า 496-498)

**คำถามเพื่อการอภิปราย:**

`อภิปรายถึงนัยสำคัญของพระบัญญัติข้อที่สิบ (อพยพ 20:17) ท่ามกลางโลกที่ถูกครอบงำด้วยกระแสโฆษณาและลัทธิบริโภคนิยม เราจะสามารถแยกแยะ “ความต้องการ” ออกจาก “ความจำเป็น” อย่างเป็นรูปธรรมได้อย่างไร และเหตุใดการแยกแยะนั้นจึงมีความสำคัญ`

`อ่านคำอธิษฐานของดาเนียล ในดาเนียล 9:4–19 เหตุใดจึงเป็นเรื่องสำคัญที่ดาเนียล เมื่อสารภาพบาปของอิสราเอล จึงยังคงกล่าวซ้ำ ๆ ว่า “พวกเรา” ได้กระทำสิ่งชั่วร้ายเหล่านี้ ทั้งที่ไม่มีบันทึกใดแสดงว่าดาเนียลได้กระทำบาปด้วยตัวเขาเอง`

`พิจารณาถึงคำถามท้ายบทเรียนวันพฤหัสบดี เหตุใดการที่ชนชาติอิสราเอลเชื่อฟังต่อ “กฎเกณฑ์และคำตัดสินทั้งสิ้น” จึงมีความสำคัญอย่างยิ่งต่อการเป็นพยานของพวกเขา หลักการเดียวกันนี้ส่งผลต่อคริสตจักรของเราในปัจจุบันอย่างไร กล่าวคือ พยานของเราจะมีพลังมากเพียงใด หากเราดำเนินชีวิตอย่างแท้จริงตามทุกสิ่งที่พระเจ้าได้ประทานแก่เรา`