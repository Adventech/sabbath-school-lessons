---
title:  การละเมิดพันธสัญญา
date:   02/11/2025
---

`อ่าน โยชูวา 7 อะไรคือสาเหตุสำคัญสองประการที่ทำให้อิสราเอลพ่ายแพ้ต่อชาวเมืองอัย`

น่าสังเกตว่า ผู้อ่านทราบตั้งแต่ต้นแล้วถึงสาเหตุแห่งความพิโรธของพระยาห์เวห์ ตลอดจนชื่อของผู้ที่ละเมิด ฉะนั้น ความตื่นเต้นของเรื่องราวในการเปิดเผยความผิดของอาคาน จึงอยู่ที่ความแตกต่างระหว่างสิ่งที่ผู้อ่านรับรู้อยู่ล่วงหน้า กับสิ่งที่โยชูวาและประชากรอิสราเอลยังไม่รู้ในขณะนั้น เช่นเดียวกับบทอื่น ๆ หลายบทในพันธสัญญาเดิม โยชูวาบทที่ 7 มีโครงสร้างแบบขนานกลับไปกลับมา โดยใจกลางของบทซึ่งเป็นจุดสูงสุดของเรื่อง คือคำตอบต่อคำถามว่า เหตุใดประชากรอิสราเอลจึงไม่สามารถพิชิตเมืองอัยได้ในการพยายามครั้งแรก

ความพ่ายแพ้ของอิสราเอลต่อชาวเมืองอัยมีสาเหตุหลักอยู่สองประการ คือ บาปของอาคาน และความไว้วางใจในกำลังของตนเองมากเกินไปของชาวอิสราเอล ประการหลังนี้ทำให้พวกเขาละเลยที่จะทูลปรึกษาพระประสงค์ของพระเจ้าก่อนการโจมตีเมืองอัย และประเมินกำลังของศัตรูต่ำเกินไป

จาก โยชูวา 7:1, 11-13 เราจะเห็นได้ว่า แม้อาคานจะเป็นผู้กระทำการทรยศโดยละเมิดข้อห้าม แต่ทั้งประชาชาติก็ถูกถือว่ามีส่วนรับผิดชอบและต้องทุกข์ทรมานจากผลของการกระทำนั้น พระเจ้าทรงอธิบายถึงบาปของอาคานโดยค่อย ๆ แสดงให้เห็นถึงความร้ายแรงของบาปนั้น ผ่านการใช้คำวิเศษณ์ “แม้แต่” หรือ “อีกด้วย” อย่างต่อเนื่องในข้อ 11 เริ่มต้นด้วยการใช้คำที่พบโดยทั่วไปที่สุดสำหรับคำว่า “บาป” คือ khata’ จากนั้นจึงกล่าวถึงการละเมิดด้วยการใช้คำที่เจาะจงมากขึ้นอีกห้าคำ ซึ่งแต่ละคำล้วนขึ้นต้นด้วยคำว่า gam ได้แก่ (1) ‘abar แปลว่า “ละเมิด” (2) แม้แต่ “ยักยอก” (laqakh) สิ่งของต้องห้าม (kherem) มา (3) อีกทั้ง “ขโมย” (ganab) (4) รวมถึง “หลอกลวง” (kakhash) (5) แม้กระทั่ง “ซ่อน” (sim) สิ่งของต้องห้ามไว้ท่ามกลางข้าวของของตน

พันธสัญญาระหว่างพระยาห์เวห์กับอิสราเอลนั้นเกี่ยวข้องกับประชากรทั้งในระดับบุคคลและระดับส่วนรวม ภายใต้แสงสว่างแห่งพันธสัญญานี้ อิสราเอลถูกถือว่าเป็นหนึ่งเดียวที่ไม่อาจแยกจากกัน ในฐานะชนชาติที่พระเจ้าทรงเลือกไว้ ฉะนั้น บาปของบุคคลหนึ่ง หรือแม้แต่ของบางคนในหมู่พวกเขา ก็ถือเป็นความผิดของชุมชนพันธสัญญาทั้งหมด ดังที่องค์พระผู้เป็นเจ้าตรัสว่า “อิสราเอลได้ทำบาป เขาได้ละเมิดพันธสัญญาซึ่งเราได้บัญชาเขาไว้ ” (โยชูวา 7:11)

`ชุมชนทั้งหมดได้รับผลกระทบอย่างไรจากการกระทำอันชั่วร้ายของบุคคลในชุมชน ท่านนึกถึงตัวอย่างใดได้บ้าง และชุมชนนั้นได้รับผลกระทบอย่างไร`