---
title:  ของประทานแห่งดินแดน
date:   24/11/2025
---

`อ่าน อพยพ 3:8; เลวีนิติ 20:22; เลวีนิติ 25:23; กันดารวิถี 13:27; เฉลยธรรมบัญญัติ 4:1, 25, 26; เฉลยธรรมบัญญัติ 6:3; และสดุดี 24:1 ความสัมพันธ์พิเศษระหว่างพระเจ้า อิสราเอล และแผ่นแดนแห่งพันธสัญญาเป็นอย่างไร`

ในระดับพื้นฐานที่สุด แผ่นดินเป็นสิ่งที่หล่อหลอมอัตลักษณ์ทางกายภาพให้แก่ชนชาติ ที่ตั้งของชาติยังเป็นตัวกำหนดวิถีการดำรงชีวิตและอาชีพของผู้คน ทาสทั้งหลายไร้รากเหง้า ไร้ถิ่นฐานเป็นของตน ผลแห่งแรงงานกลับตกเป็นของผู้อื่น การมีแผ่นดินเป็นของตนเองจึงหมายถึงเสรีภาพ อัตลักษณ์ของชนชาติที่ทรงเลือกสรรนั้นมีเชื่อมโยงอย่างแนบแน่นกับการอยู่อาศัยในแผ่นดินนั้น

มีความสัมพันธ์พิเศษระหว่างพระเจ้า อิสราเอล และแผ่นดิน อิสราเอลได้รับแผ่นดินจากพระเจ้าในฐานะของประทาน มิใช่ในฐานะสิทธิ์ที่ไม่อาจถูกเพิกถอนได้ ชนชาติที่ได้รับการเลือกสรรสามารถครอบครองแผ่นดินได้ตราบเท่าที่พวกเขาดำรงอยู่ในความสัมพันธ์แห่งพันธสัญญากับพระยาห์เวห์ และให้ความเคารพต่อบทบัญญัติแห่งพันธสัญญานั้น พวกเขาไม่อาจมีแผ่นดินและพระพรที่มาพร้อมกับมันได้ หากปราศจากพระพรจากพระเจ้า

ในขณะเดียวกัน ก็เป็นความจริงที่ว่าแผ่นดินเปรียบได้กับเลนส์ที่ช่วยให้อิสราเอลเข้าใจพระเจ้าได้ลึกซึ้งยิ่งขึ้น การดำรงชีวิตอยู่ในแผ่นดินนั้นเป็นเครื่องเตือนใจเสมอถึงพระเจ้าผู้สัตย์ซื่อ ผู้ทรงรักษาพระสัญญา และทรงเป็นที่ไว้วางพระทัยได้ ทั้งแผ่นดินและชนชาติอิสราเอลจะไม่มีวันเกิดขึ้นได้เลย หากปราศจากพระราชกิจแห่งการทรงริเริ่มของพระเจ้า ผู้ทรงเป็นทั้งต้นกำเนิดและรากฐานแห่งการดำรงอยู่ของพวกเขา ขณะที่ชาวอิสราเอลพำนักอยู่ในอียิปต์ พวกเขาต้องพึ่งพาแม่น้ำไนล์ ระบบชลประทาน และแรงงานหนักในการเพาะปลูกเพื่อเลี้ยงชีพ

แต่คานาอันนั้นแตกต่างโดยสิ้นเชิง พวกเขาต้องพึ่งพาน้ำฝนเพื่อให้ได้ผลผลิตอุดมสมบูรณ์ และมีเพียงพระเจ้าเท่านั้นที่ทรงควบคุมดินฟ้าอากาศได้ เพราะฉะนั้น แผ่นดินจึงเป็นสิ่งที่เตือนใจอิสราเอลถึงการพึ่งพาพระเจ้าอย่างต่อเนื่องเสมอ

แม้อิสราเอลจะได้รับแผ่นดินเป็นของประทานจากพระยาห์เวห์ แต่ท้ายที่สุดแล้ว พระเจ้าก็ยังทรงเป็นเจ้าของที่แท้จริงของแผ่นดินนั้น เพราะพระองค์ทรงเป็นเจ้าของแผ่นดินโลกทั้งสิ้น (สดุดี 24:1) ด้วยเหตุนี้ พระยาห์เวห์จึงทรงมีสิทธิ์โดยชอบธรรมที่จะประทานแผ่นดินแก่อิสราเอล หรือจะทรงเพิกถอนสิทธิ์นั้นก็ได้ หากพระเจ้าทรงเป็นเจ้าของแผ่นดินโดยแท้จริง ชาวอิสราเอล และโดยนัยเดียวกัน มนุษย์ทุกคนก็เป็นเพียงแขกต่างถิ่นและผู้พำนักชั่วคราว หรือหากจะกล่าวในภาษาสมัยใหม่ พวกเราทุกคนล้วนเป็นแขกระยะยาวของพระเจ้าที่พำนักอยู่บนแผ่นดิน/โลกของพระองค์

`เมื่อพิจารณาจาก 1 เปโตร 2:11 และฮีบรู 11:9-13 การดำเนินชีวิตในฐานะ “คนต่างถิ่น” และ “ผู้พำนักชั่วคราว” ที่เฝ้ารอเมืองซึ่งพระเจ้าเองทรงเป็นผู้ออกแบบและผู้สร้าง มีความหมายต่อคุณอย่างไร`