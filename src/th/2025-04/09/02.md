---
title:  สวนเอเดนและคานาอัน
date:   23/11/2025
---

`อ่าน ปฐมกาล 2:15 และปฐมกาล 3:17-24 ผลของการล้มลงในบาปส่งผลอย่างไรต่อที่อยู่อาศัยของมนุษย์คู่แรก`

เมื่อพระเจ้าทรงสร้างโลก พระองค์ทรงให้อาดัมและเอวาพำนักอยู่ในสิ่งแวดล้อมที่สมบูรณ์แบบ เต็มไปด้วยความอุดมสมบูรณ์และความงดงาม มนุษย์คู่แรกได้พบกับพระผู้สร้างของตนท่ามกลางสถานที่พักอาศัยอันรื่นรมย์ ซึ่งสามารถตอบสนองความต้องการทางกายได้อย่างครบถ้วน นอกเหนือจากพระดำรัสของพระเจ้าแล้ว สวนเอเดนยังทำหน้าที่เป็นศูนย์การเรียนรู้ ที่ซึ่งอาดัมและเอวาได้รับความเข้าใจลึกซึ้งเกี่ยวกับพระลักษณะของพระเจ้า ตลอดจนชีวิตที่พระองค์ทรงปรารถนาให้พวกเขาดำเนินอยู่ อย่างไรก็ตาม เมื่อพวกเขาทำลายความสัมพันธ์แห่งความไว้วางใจกับพระผู้สร้าง ความสัมพันธ์ของพวกเขากับสวนเอเดนก็เปลี่ยนแปลงไปเช่นกัน และเพื่อเป็นสัญลักษณ์ของความสัมพันธ์ที่แตกร้าวนั้น พวกเขาจึงต้องออกจากสวนนั้น สูญเสียแผ่ดินที่พระเจ้าได้ประทานไว้ให้ ด้วยเหตุนี้เอง สวนเอเดนจึงกลายเป็นสัญลักษณ์ของชีวิตที่อุดมสมบูรณ์ และเราจะได้พบองค์ประกอบต่าง ๆ ของสวนเอเดนปรากฏขึ้นอีกครั้งในเรื่องราวของแผ่นดินแห่งพันธสัญญา

`บรรพบุรุษแห่งความเชื่อมองพระสัญญาเรื่องแผ่นดินอย่างไร (อ่าน ปฐมกาล 13:14, 15; ปฐมกาล 26:3, 24; ปฐมกาล 28:13) และคุณคิดว่า การดำเนินชีวิตในฐานะทายาทแห่งพันธสัญญามีความหมายอย่างไรต่อพวกเราผู้เป็นแอ๊ดเวนตีสในปัจจุบัน (ฮีบรู 6:11-15)`

เมื่ออับราฮัมเข้าสู่แผ่นดินซึ่งพระเจ้าได้ทรงสำแดงแก่เขา แผ่นดินนั้นจึงกลายเป็นแผ่นดินแห่งพันธสัญญาสำหรับเขาและพงศ์พันธุ์ของเขาโดยความเชื่อ และยังคงเป็นแผ่นดินแห่งพันธสัญญาตลอดระยะเวลา 400 ปี บรรพบุรุษแห่งความเชื่อไม่ได้ครอบครองดินแดนนั้นอย่างแท้จริง ดินแดนนั้นไม่ได้เป็นของพวกเขาในลักษณะที่พวกเขาสามารถมอบให้ลูกหลานเป็นมรดกได้ ตรงกันข้าม แผ่นดินนั้นเป็นของพระเจ้า เช่นเดียวกับที่สวนเอเดนเป็นของพระองค์ เช่นเดียวกับที่อาดัมและเอวาไม่ได้ทำสิ่งใดที่ทำให้พวกเขาสมควรได้รับสวนเอเดน ชาวอิสราเอลก็ไม่ได้มีส่วนร่วมในสิ่งใดที่ทำให้พวกเขาคู่ควรได้รับแผ่นดินนั้นเช่นกัน แผ่นดินแห่งพันธสัญญาเป็นของประทานจากพระเจ้าที่ตั้งอยู่บนความริเริ่มของพระองค์เอง อิสราเอลไม่มีสิทธิ์โดยชอบธรรมในการครอบครองแผ่นดินนั้น (เฉลยธรรมบัญญัติ 9:4-6) พวกเขาจะได้รับแผ่นดินนั้นก็โดยพระคุณของพระเจ้าเท่านั้น

บรรพบุรุษแห่งความเชื่อเป็นทายาทแห่งพระสัญญาจนกว่าพระสัญญานั้นจะสำเร็จ และพวกเราในฐานะผู้ติดตามพระคริสต์ได้รับมรดกแห่งพระสัญญาที่ยิ่งใหญ่ยิ่งกว่า (ฮีบรู 8:6) ซึ่งจะสำเร็จในเราด้วย หากเราดำเนินชีวิต “เลียนแบบคนเหล่านั้นที่โดยทางความเชื่อและความอดทน จึงได้รับสิ่งที่ทรงสัญญาไว้เป็นมรดก” (ฮีบรู 6:12)