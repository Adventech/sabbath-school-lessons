---
title:  ทายาทแห่งพระสัญญา เชลยแห่งความหวัง
date:   22/11/2025
---

### อ่านข้อพระคัมภีร์สำหรับบทเรียนสัปดาห์นี้

ปฐมกาล 3:17-24; เฉลยธรรมบัญญัติ 6:3; โยชูวา 13:1-7; ฮีบรู 12:28; เลวีนิติ 25:1-5, 8-13; เอเสเคียล 37:14, 25

> <p>ข้อควรจำ</p>
> “โอ เชลยที่มีความหวังเอ๋ย จงกลับไปยังที่กำบังเข้มแข็งของเจ้า วันนี้เราประกาศว่า เราจะคืนแก่เจ้าสองเท่า” (เศคาริยาห์ 9:12)

โยชูวาบทที่ 13–21 บันทึกรายการอันยาวเหยียดของเขตแดนทางภูมิศาสตร์ที่ใช้กำหนดส่วนแบ่งของแผ่นดิน ซึ่งได้จัดสรรให้แก่เผ่าต่าง ๆ ของอิสราเอล แม้รายละเอียดเหล่านี้อาจดูไม่เกี่ยวข้องสำหรับผู้อ่านในยุคปัจจุบัน แต่อันที่จริงแล้ว สิ่งเหล่านี้ตั้งอยู่บนความเข้าใจเชิงศาสนศาสตร์เกี่ยวกับแผ่นดินแห่งพันธสัญญา ซึ่งยังคงมีความหมายสำหรับเราในทุกวันนี้ พระเจ้าทรงประสงค์จะสอนชนชาติอิสราเอลผ่านรายชื่อสถานที่อันจับต้องได้เหล่านี้ว่า แผ่นดินนั้นไม่ใช่เป็นเพียงความฝัน หากแต่เป็นของประทานที่ทรงสัญญาไว้อย่างเป็นรูปธรรมและสามารถวัดผลได้ อย่างไรก็ตาม พวกเขาจำเป็นต้องลงมือกระทำ เพื่อให้พระสัญญานั้นเป็นจริงในชีวิตของพวกเขา

แน่นอนว่า พระเจ้าทรงมีพระประสงค์ที่จะประทานแผ่นดินนั้นแก่พวกเขาเป็นมรดก ของประทานนี้เป็นไปตามพระสัญญาที่พระองค์ได้ทรงให้ไว้กับบรรพบุรุษของพวกเขา “ดูสิ เราได้ตั้งแผ่นดินนั้นไว้ตรงหน้าเจ้าแล้ว จงเข้าไปยึดครองแผ่นดินซึ่งพระยาห์เวห์ทรงปฏิญาณกับบรรพบุรุษของเจ้า คือกับอับราฮัม อิสอัค และยาโคบว่า จะให้แก่พวกเขาและแก่เชื้อสายของเขาที่ตามมาด้วย” (เฉลยธรรมบัญญัติ 1:8) แต่กระนั้น พวกเขาจะต้องกระทำในส่วนของตนด้วย

สัปดาห์นี้ เราจะพิจารณาหลักข้อเชื่อทางศาสนศาสตร์บางประการที่เกี่ยวข้องกับแผ่นดินแห่งพันธสัญญา และสำรวจความหมายในเชิงจิตวิญญาณสำหรับผู้ที่ยึดมั่นในพระสัญญาทั้งสิ้นที่มีอยู่ในพระเยซูคริสต์