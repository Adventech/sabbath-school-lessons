---
title:  เสรีภาพในการเลือก
date:   29/10/2025
---

`อ่าน เฉลยธรรมบัญญัติ 20:10, 15-18; เฉลยธรรมบัญญัติ 13:12-18; และโยชูวา 10:40 กฎแห่งสงครามและขั้นตอนการปฏิบัติต่อเมืองที่บูชารูปเคารพในอิสราเอล ซึ่งปรากฏในเฉลยธรรมบัญญัติ ช่วยให้เราเข้าใจถึงขอบเขตและข้อจำกัดของการทำลายล้างอย่างสิ้นเชิงในสงครามที่ชาวอิสราเอลกำลังเผชิญได้อย่างไร`

ต้นฉบับภาษาฮีบรูใช้คำเฉพาะเพื่ออธิบายการทำลายล้างผู้คนในสงคราม คือคำว่า เฮเร็ม (cherem) ซึ่งหมายถึงสิ่งที่ “ต้องห้าม” “ต้องสาป” หรือ “อุทิศไว้เพื่อการทำลาย” โดยทั่วไป คำนี้สื่อถึงการถวายมนุษย์ สัตว์ หรือวัตถุที่ไม่มีชีวิตให้ตกอยู่ในสิทธิขาดของพระเจ้าอย่างสิ้นเชิงและไม่อาจเพิกถอนได้ ซึ่งในบริบทของสงคราม มักหมายถึงการทำลายล้างทั้งหมด แนวคิดและการปฏิบัติตามหลัก เฮเร็ม ในการขจัดประชากรทั้งหมดในสงครามนั้น จำเป็นต้องเข้าใจในบริบทของสงครามระหว่างพระยาห์เวห์กับกองกำลังแห่งความชั่วร้ายในจักรวาล ซึ่งพระลักษณะและพระนามของพระองค์ต้องเผชิญกับการท้าทาย

นับตั้งแต่บาปอุบัติขึ้นในโลกนี้ ก็ไม่มีสิ่งที่เรียกว่าความเป็นกลางอีกต่อไป มนุษย์ทุกคนล้วนอยู่ฝ่ายใดฝ่ายหนึ่ง ฝ่ายพระเจ้าหรือฝ่ายที่ต่อต้านพระองค์ หนึ่งฝ่ายนำไปสู่ชีวิต คือชีวิตนิรันดร์ อีกฝ่ายนำไปสู่ความตาย คือความตายนิรันดร์

การปฏิบัติการทำลายล้างอย่างสิ้นเชิงเป็นภาพสะท้อนแห่งการพิพากษาอันชอบธรรมของพระเจ้าต่อบาปและความชั่ว พระองค์ทรงมอบหมายหน้าที่ในการดำเนินการบางส่วนของการพิพากษานี้แก่ชนชาติที่พระองค์ทรงเลือก คืออิสราเอลในยุคโบราณ ภายใต้การควบคุมอย่างเข้มงวดในระบอบของพระองค์ และจำกัดอยู่ในช่วงเวลาหนึ่งของประวัติศาสตร์ นั่นคือช่วงเวลาแห่งการพิชิต และจำกัดอยู่ในพื้นที่เฉพาะ คือแผ่นดินคานาอันโบราณ ดังที่เราเห็นจากการศึกษาเมื่อวานนี้ ผู้ที่ตกอยู่ภายใต้คำสั่งให้ทำลายล้างนั้น ล้วนแต่เป็นผู้ที่ต่อต้านพระประสงค์ของพระเจ้าอย่างต่อเนื่อง และไม่เคยกลับใจใหม่เลย ดังนั้น การที่พระเจ้าทรงตัดสินพระทัยให้พวกเขาพินาศจึง มิใช่การกระทำโดยพลการ หรือเกิดจากความลำเอียงในเชิงชาตินิยมแต่อย่างใด

ยิ่งไปกว่านั้น อิสราเอลเองก็จะต้องเผชิญกับการปฏิบัติแบบเดียวกัน หากพวกเขาเลือกที่จะดำเนินชีวิตตามแบบอย่างของชาวคานาอัน (เปรียบเทียบกับ เฉลยธรรมบัญญัติ 13) แม้ดูเผิน ๆ อาจเหมือนว่าฝ่ายต่าง ๆ ในสงครามของพระเจ้านั้นถูกกำหนดไว้ล่วงหน้าแล้ว (อิสราเอลจะเป็นผู้รับมรดกแห่งแผ่นดิน ส่วนชาวคานาอันจะถูกทำลาย) แต่ก็ยังมีความเป็นไปได้ในการเปลี่ยนผ่านจากฝ่ายหนึ่งไปสู่อีกฝ่ายหนึ่ง ดังที่เราจะเห็นในกรณีของราหับ อาคาน และชาวกิเบโอน

ผู้คนไม่ได้รับการปกป้องหรือถูกสาปให้พินาศอย่างไร้เหตุผล ผู้ที่ได้รับประโยชน์จากความสัมพันธ์กับพระยาห์เวห์อาจสูญเสียสถานะอันทรงเกียรตินั้นไปได้ หากลุกขึ้นกบฏต่อพระองค์ ในขณะเดียวกัน ผู้ที่อยู่ภายใต้คำสั่งให้ทำลายล้างก็สามารถมีชีวิตอยู่ได้ หากยอมจำนนต่ออำนาจของพระยาห์เวห์

`การดื้อดึงของชาวคานาอันต่อพระเจ้ามีนัยสำคัญทางจิตวิญญาณอย่างไรสำหรับบริบทของเราในปัจจุบัน กล่าวคือ การเลือกโดยเสรีของเราส่งผลอย่างไรต่อชีวิตส่วนตัวของเรา`