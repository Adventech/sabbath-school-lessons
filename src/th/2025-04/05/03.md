---
title:  ผู้พิพากษาสูงสุด
date:   27/10/2025
---

`อ่าน ปฐมกาล 18:25; สดุดี 7:11; สดุดี 50:6; สดุดี 82:1; สดุดี 96:10; และ 2 ทิโมธี 4:1, 8 ข้อพระคัมภีร์เหล่านี้กล่าวถึงพระลักษณะทางศีลธรรมของพระเจ้าอย่างไร และบทบาทของพระองค์ในฐานะผู้พิพากษาแห่งจักรวาลช่วยให้เราเข้าใจประเด็นเรื่องสงครามของพระเจ้าอย่างไร`

ความบริสุทธิ์ของพระลักษณะของพระเจ้าหมายความว่า พระองค์ไม่อาจทรงทนต่อความบาปได้ แม้พระองค์จะทรงอดทน แต่ความบาปย่อมต้องเก็บเกี่ยวผลลัพธ์สุดท้ายของมัน นั่นคือความตาย (โรม 6:23) พระยาห์เวห์ทรงประกาศสงครามกับความบาป ไม่ว่าจะพบในที่ใด ไม่ว่าจะในอิสราเอลหรือในหมู่ชาวคานาอัน อิสราเอลหาได้ถูกชำระให้บริสุทธิ์จากการมีส่วนร่วมในสงครามของพระเจ้ามากไปกว่าประชาชาติอื่นไม่ (เฉลยธรรมบัญญัติ 9:4, 5; เฉลยธรรมบัญญัติ 12:29, 30) แม้ในบางครั้งพวกเขาจะเป็นเครื่องมือแห่งการพิพากษาของพระยาห์เวห์ต่อชนชาติที่พระองค์ทรงเลือกสรรก็ตาม ต่างจากชนชาติอื่นในตะวันออกใกล้โบราณ อิสราเอลต้องเผชิญกับ “การกลับด้าน” ของสงครามของพระเจ้า เมื่อต้องตกอยู่ในสถานการณ์ที่พระเจ้ามิได้ทรงสู้เพื่อพวกเขา หากแต่ทรงหันมาต่อสู้กับพวกเขาแทน และทรงยอมให้ศัตรูเข้ามากดขี่พวกเขา (เปรียบเทียบกับ โยชูวาบทที่ 7)

แนวคิดทั้งหมดเกี่ยวกับสงครามของพระเจ้า จะสามารถเข้าใจได้อย่างแท้จริง ก็ต่อเมื่อพิจารณาผ่านพระราชกิจของพระเจ้าในฐานะผู้พิพากษา เมื่อตระหนักในแง่มุมนี้ สงครามพิชิตของอิสราเอลจึงมีลักษณะแตกต่างโดยสิ้นเชิงจากสงครามจักรวรรดินิยมที่มุ่งแสวงหาเกียรติยศเพื่อตนเอง ซึ่งเป็นเรื่องปกติในโลกยุคโบราณ (และในยุคของเราทุกวันนี้) สงครามของอิสราเอลมิได้มีเป้าประสงค์เพื่อเชิดชูตนเอง แต่หากเป็นการสถาปนาความยุติธรรมและสันติภาพของพระเจ้าในแผ่นดิน เพราะฉะนั้น แก่นแท้ของความเข้าใจเรื่องสงครามของพระเจ้า จึงอยู่ที่แนวคิดเกี่ยวกับการครอบครองและอำนาจปกครองสูงสุดของพระเจ้า ซึ่งเป็นหัวใจสำคัญของภาพพจน์ที่กล่าวถึงพระเจ้าในฐานะจอมทัพ เช่นเดียวกับในฐานะกษัตริย์หรือผู้พิพากษา

พระยาห์เวห์ในฐานะนักรบ คือพระผู้ทรงเป็นผู้พิพากษาผู้มุ่งมั่นในการดำเนินการ สถาปนา และธำรงไว้ซึ่งระบอบแห่งธรรมบัญญัติ อันเป็นเงาสะท้อนพระลักษณะของพระองค์เอง ภาพลักษณ์ของพระเจ้าในฐานะนักรบ จึงสอดคล้องกับภาพของผู้พิพากษาและกษัตริย์ ยืนยันว่าพระยาห์เวห์จะไม่ทรงอดกลั้นต่อการกบฏที่ต่อต้านระเบียบที่พระองค์ทรงสถาปนาไว้ตลอดไป ฉะนั้น อาจกล่าวได้ว่า เป้าหมายของพระราชกิจของพระยาห์เวห์มิใช่สงครามหรือชัยชนะ หากแต่คือการฟื้นฟูความยุติธรรมและสันติภาพ ท้ายที่สุดแล้ว การพิพากษา การทำสงคราม และการประทานความยุติธรรม ก็ล้วนเป็นสิ่งเดียวกัน เมื่อพระเจ้าเป็นผู้ทรงกระทำการนั้น

`จงพินิจไตร่ตรองถึงพระเจ้าในฐานะผู้พิพากษาที่เที่ยงธรรม ผู้ซึ่งไม่อาจรับสินบนหรือถูกโน้มน้าวด้วยความลำเอียง พระเจ้าผู้ไม่ทรงอดกลั้นต่อความบาป ความอยุติธรรม ความทุกข์ทรมานของผู้บริสุทธิ์ และการเอารัดเอาเปรียบผู้ที่ถูกกดขี่ไปอย่างไม่รู้จบ พระเจ้าพระองค์นี้จะเป็นแก่นแท้ของข่าวประเสริฐได้อย่างไร`