---
title:  พระเจ้าทรงรบเพื่อท่าน
date:   25/10/2025
---

### อ่านข้อพระคัมภีร์สำหรับบทเรียนสัปดาห์นี้

ปฐมกาล 15:16; เลวีนิติ 18:24-30; 2 ทิโมธี 4:1, 8; อพยพ 23:28-30; เฉลยธรรมบัญญัติ 20:10, 15-18; อิสยาห์ 9:6

> <p>ข้อควรจำ</p>
> “กษัตริย์เหล่านี้ทั้งหมดพร้อมทั้งแผ่นดินของพระองค์ โยชูวายึดได้ในคราวเดียว เพราะพระยาห์เวห์พระเจ้าของอิสราเอลได้ทรงสู้รบเพื่ออิสราเอล” (โยชูวา 10:42)

พระธรรมโยชูวาประกอบด้วยฉากเหตุการณ์บางตอนที่ชวนให้รู้สึกสะเทือนใจ แนวคิดเรื่องสงครามศักดิ์สิทธิ์หรือสงครามที่มีพระเจ้าเป็นผู้บัญชา ซึ่งแสดงภาพของกลุ่มคนที่ได้รับพระบัญชาจากพระเจ้าให้ทำลายล้างอีกกลุ่มหนึ่ง ได้ก่อให้เกิดคำถามอันเคร่งเครียดและลึกซึ้งตามมา

ประเด็นเรื่องสงครามของพระเจ้าในพระคัมภีร์เดิมเป็นเรื่องที่ท้าทายอย่างยิ่ง พระเจ้าในพระคัมภีร์เดิมทรงสำแดงพระองค์ในฐานะจอมกษัตริย์ผู้ทรงครอบครองจักรวาล ดังนั้น เหตุการณ์ทั้งปวงที่เกิดขึ้น ย่อมมีความเกี่ยวข้องกับพระประสงค์ของพระองค์ไม่ทางตรงหรือทางอ้อม คำถามที่ว่า “พระเจ้าทรงยอมให้สิ่งเหล่านี้เกิดขึ้นได้อย่างไร” จึงเป็นคำถามที่ไม่อาจหลีกเลี่ยงได้ ตลอดสัปดาห์ที่ผ่านมา เราได้เห็นว่า พระเจ้าทรงมีส่วนเกี่ยวข้องกับการต่อสู้ที่ยิ่งใหญ่เกินกว่าสงครามหรือยุทธการใด ๆ ในประวัติศาสตร์ของมนุษยชาติ การต่อสู้นี้แทรกซึมอยู่ในทุกแง่มุมของชีวิตเรา และเรายังได้ตระหนักว่า เหตุการณ์ทั้งปวงในประวัติศาสตร์พระคัมภีร์และประวัติศาสตร์โลกจะสามารถเข้าใจได้อย่างแท้จริง ก็ต่อเมื่อพิจารณาภายใต้บริบทของการต่อสู้นี้เท่านั้น

สัปดาห์นี้ เราจะดำเนินการศึกษาต่อเกี่ยวกับความซับซ้อนของสงครามที่ได้รับการอนุมัติจากพระเจ้า ข้อจำกัดและเงื่อนไขของสงครามของพระเจ้า นิมิตแห่งสันติภาพสุดท้ายที่บรรดาผู้เผยพระวจนะในพระคัมภีร์เดิมได้พรรณนาไว้ ตลอดจนความหมายฝ่ายจิตวิญญาณที่แฝงอยู่ในสงครามเหล่านี้