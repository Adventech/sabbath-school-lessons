---
title:  การยึดครองหรือการทำลายล้าง
date:   28/10/2025
---

`เปรียบเทียบ อพยพ 23:28-30; อพยพ 33:2; อพยพ 34:11; กันดารวิถี 33:52; และเฉลยธรรมบัญญัติ 7:20 กับอพยพ 34:13; เฉลยธรรมบัญญัติ 7:5; เฉลยธรรมบัญญัติ 9:3; เฉลยธรรมบัญญัติ 12:2, 3; และเฉลยธรรมบัญญัติ 31:3, 4 ข้อความเหล่านี้เปิดเผยอะไรเกี่ยวกับจุดประสงค์ของการพิชิตและขอบเขตของการทำลายล้าง`

พระประสงค์ดั้งเดิมของพระเจ้าต่อชาวคานาอัน มิใช่เพื่อการทำลายล้างให้สูญสิ้น แต่เพื่อการขับไล่ออกไปจากแผ่นดิน เมื่อพิจารณาถึงข้อความในพระคัมภีร์ที่กล่าวถึงบทบาทของอิสราเอลในสงครามพิชิต จะพบว่ามีการใช้คำศัพท์ที่สื่อถึงการขับไล่ การผลักไส และการกระจัดกระจายของชาวพื้นเมืองในแผ่นดินแห่งพันธสัญญา ส่วนกลุ่มคำอีกประเภทหนึ่งที่แสดงถึงการทำลายล้าง โดยมีชาวอิสราเอลเป็นผู้กระทำนั้น โดยมากมักใช้กับสิ่งของที่ไม่มีชีวิต เช่น วัตถุที่เกี่ยวข้องกับพิธีกรรมของศาสนานอกรีต และสิ่งของที่จำเป็นต้องถูกทำลายโดยเฉพาะ ทั้งนี้ สถานบูชาและแท่นบูชาของศาสนานอกรีตเหล่านั้นคือศูนย์กลางหลักของศาสนาชาวคานาอัน

สงครามศักดิ์สิทธิ์มุ่งเน้นไปที่วัฒนธรรมและสังคมที่เสื่อมทรามของคานาอันเป็นหลัก เพื่อหลีกเลี่ยงการปนเปื้อน อิสราเอลจึงจำเป็นต้องทำลายสิ่งต่าง ๆ ทั้งปวงที่เป็นต้นเหตุในการแพร่ความเสื่อมทรามเหล่านั้น อย่างไรก็ตาม ชาวคานาอันทั้งปวงที่ยอมรับอำนาจปกครองสูงสุดของพระเจ้าเป็นรายบุคคล ไม่ว่าจะก่อนหรือระหว่างการพิชิต ต่างก็สามารถหลบหนีเอาตัวรอดได้ผ่านการอพยพ (โยชูวา 2:9-14; เปรียบเทียบกับ ผู้วินิจฉัย 1:24-26) ส่วนประชากรกลุ่มเดียวของคานาอันที่ต้องพบกับจุดจบแห่งความพินาศ คือผู้ที่ถอยเข้าไปอยู่ในเมืองที่มีกำแพงล้อมแข็งแรง ยังคงแข็งขืนต่อแผนการของพระเจ้าที่ทรงมีกับอิสราเอล และมีจิตใจที่แข็งกระด้าง (โยชูวา 11:19, 20)

อย่างไรก็ตาม คำถามที่ตามมาคือ หากจุดมุ่งหมายดั้งเดิมของการพิชิตคานาอันคือการขับไล่ผู้อยู่อาศัยออกจากแผ่นดิน ไม่ใช่การทำลายล้าง แล้วเหตุใดอิสราเอลจึงต้องฆ่าผู้คนเป็นจำนวนมาก

เมื่อวิเคราะห์ข้อความในพระคัมภีร์ที่กล่าวถึงการพิชิตคานาอัน จะเห็นได้ว่า เจตนาเดิมของการพิชิตนั้นมุ่งหมายให้ประชากรคานาอันกระจัดกระจายไป อย่างไรก็ตาม ชาวคานาอันส่วนใหญ่ก็เช่นเดียวกับฟาโรห์แห่งอียิปต์ คือมีใจแข็งกระด้าง และกลมกลืนกลายเป็นหนึ่งเดียวกับวัฒนธรรมของตน จนถึงขนาดที่การทำลายวัฒนธรรมของพวกเขาย่อมหมายถึงการทำลายพวกเขาไปด้วยเช่นกัน

`มีองค์ประกอบใดบ้างในลักษณะนิสัยและตัวตนของคุณเอง ที่จำเป็นต้องถูกถอนรากและทำลายให้สิ้นซาก`