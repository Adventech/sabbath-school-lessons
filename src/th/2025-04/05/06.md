---
title:  องค์สันติราช
date:   30/10/2025
---

`ข้อพระคัมภีร์ต่อไปนี้พรรณนาถึงอนาคตที่พระเจ้าทรงวางไว้สำหรับประชากรของพระองค์อย่างไร อิสยาห์ 9:6; อิสยาห์ 11:1-5; อิสยาห์ 60:17; โฮเชยา 2:18; มีคาห์ 4:3`

แม้ว่าประเด็นหลักของบทเรียนสัปดาห์นี้จะมุ่งเน้นไปที่สงครามในพระคัมภีร์เดิมซึ่งได้รับบัญชาและการสนับสนุนจากพระเจ้า แต่เราก็ไม่อาจละเลยอีกหัวข้อหนึ่งที่มีความสำคัญไม่น้อยไปกว่ากัน ซึ่งปรากฏในถ้อยคำพยากรณ์ของพระคัมภีร์เดิม นั่นคือ นิมิตแห่งอนาคตเกี่ยวกับยุคเมสสิยาห์อันเปี่ยมด้วยสันติภาพ พระเมสสิยาห์ได้รับการพรรณนาไว้ว่าเป็น “องค์สันติราช” (อิสยาห์ 9:6) พระองค์จะทรงนำราชอาณาจักรที่เต็มด้วยสันติสุขเข้ามา ที่ซึ่งสิงโตและลูกแกะจะกินหญ้าร่วมกัน (อิสยาห์ 11:1-8) จะไม่มีการทำลายหรือการกระทำร้ายใด ๆ (อิสยาห์ 11:9) สันติสุขจะครอบครอง (อิสยาห์ 60:17) และไหลรินดั่งสายน้ำ (อิสยาห์ 66:12)

`อ่าน 2 พงศ์กษัตริย์ 6:16-23 เรื่องราวนี้ให้ข้อคิดอะไรบ้างเกี่ยวกับพระประสงค์อันลึกซึ้งของพระเจ้าสำหรับประชากรของพระองค์และมนุษยชาติ`

พิจารณาเรื่องราวการให้อาหารแก่กองทัพซีเรียซึ่งเริ่มต้นขึ้นโดยการริเริ่มของเอลีชา แทนที่จะสังหารหมู่พวกเขาเสีย (2 พงศ์กษัตริย์ 6:22) เอลีชากลับเลือกที่จะแสดงให้เห็นถึงอุดมคติสูงสุด คือสันติภาพ ซึ่งเป็นพระประสงค์ของพระเจ้าต่อประชากรของพระองค์มาโดยตลอด น่าสังเกตว่า เอลีชาตระหนักดีถึงความเหนือกว่าของกองทัพที่มองไม่เห็นซึ่งล้อมศัตรูไว้อยู่ (2 พงศ์กษัตริย์ 6:17) แม้พระเจ้าจะทรงมีส่วนเกี่ยวข้องในความขัดแย้งระดับจักรวาลซึ่งแผ่ขยายมายังโลกของเรา จุดหมายปลายทางสุดท้ายของการไถ่ก็หาใช่การดำรงอยู่ของความขัดแย้งอย่างถาวร หรือการกดขี่ศัตรูให้อยู่ในสภาพทาสนิรันดร์ไม่ หากแต่เป็นสันติภาพนิรันดร์ เพราะความรุนแรงย่อมก่อให้เกิดความรุนแรง (มัทธิว 26:52) ฉันใด สันติสุขก็ย่อมก่อให้เกิดสันติสุขฉันนั้น เรื่องราวจบลงด้วยคำกล่าวว่า “พวกซีเรียไม่ได้มาปล้นในแผ่นดินอิสราเอลอีกเลย” (2 พงศ์กษัตริย์ 6:23)

`ลองพิจารณาถึงแนวทางที่เราจะสามารถเป็นผู้นำแห่งสันติภาพได้ ด้วยการตั้งใจดำเนินชีวิตตามแบบอย่างของพระเยซู แล้วชีวิตของท่านในขณะนี้ล่ะ ท่ามกลางความขัดแย้งทั้งหลายที่ท่านอาจกำลังเผชิญอยู่ ท่านจะสามารถเป็นผู้นำแห่งสันติภาพ แทนที่จะเป็นผู้จุดชนวนแห่งความขัดแย้งได้อย่างไรบ้าง`