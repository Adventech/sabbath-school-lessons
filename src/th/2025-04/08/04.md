---
title:  พลังแห่งการเป็นแบบอย่าง
date:   18/11/2025
---

`อ่าน โยชูวา 15:16-19; ผู้วินิจฉัย 1:13; และผู้วินิจฉัย 3:7-11 เรื่องนี้บอกอะไรคุณเกี่ยวกับอิทธิพลของการเป็นแบบอย่าง ทัศนคติของคาเลบได้ถูกถ่ายทอดไปสู่คนรุ่นใหม่อย่างไร`

ในข้อพระคัมภีร์ตอนนี้ คาเลบเสนอให้อักสาห์ บุตรสาวของเขา แต่งงานกับผู้ใดก็ตามที่สามารถพิชิตเมืองเดบีร์ได้ และโอทนีเอลคือผู้ที่ยึดเมืองนั้นไว้ได้ จึงได้รับอักสาห์เป็นภรรยา เรื่องราวนี้มีความสำคัญ เพราะเป็นอีกครั้งที่เผยให้เห็นถึงความกล้าหาญ ความเชื่อ และความพร้อมของคาเลบในการเผชิญกับความท้าทาย

เรื่องราวนี้ยังแสดงให้เห็นว่า ชนรุ่นต่อไปของอิสราเอลได้ดำเนินตามแบบอย่างของยักษ์ใหญ่แห่งความเชื่ออย่างคาเลบและโยชูวา ขณะที่คนรุ่นเก่ากำลังปิดฉากพันธกิจของตน ชนรุ่นใหม่ก็พร้อมจะเผชิญกับความท้าทาย และเดินหน้าสานต่อแผนการของพระเจ้าที่ทรงมีต่ออิสราเอลต่อไป

ในลักษณะที่คล้ายกับคำร้องขอของคาเลบต่อโยชูวาว่า “ขอมอบแดนเทือกเขานี้... ให้แก่ข้าพเจ้า” อักสาห์ ซึ่งได้รับการสนับสนุนจากสามีของเธอ ก็ได้แสดงออกถึงความเชื่อและความมุ่งมั่นในแบบเดียวกันกับที่บิดาของเธอเคยเป็น ด้วยความแน่วแน่และความกล้าหาญ อักสาห์ได้สืบต่อแบบอย่างของคาเลบ ในการรับเอาพระสัญญาว่าด้วยการครอบครองแผ่นดินให้สำเร็จเป็นจริง

แท้จริงแล้ว แผ่นดินนั้นเป็นของประทานจากพระยาห์เวห์แก่ชนชาติอิสราเอล แต่ชาวอิสราเอลจำเป็นต้องยึดครองแผ่นดินนั้น โดยการอ้างสิทธิ์ในพระสัญญาขององค์พระผู้เป็นเจ้าด้วยความเชื่อและความกล้าหาญ ความแน่วแน่ของอักสาห์จึงเป็นเงาล่วงหน้าของความเพียรพยายามของสตรีทั้งหลายในพระกิตติคุณ ผู้ซึ่งไม่ยอมให้ฝูงชนหรือแม้แต่เหล่าสาวกขัดขวางพวกเธอ และไม่ยอมแพ้จนกว่าจะได้รับพระพรจากพระเยซู ทั้งเพื่อตนเองและครอบครัวของพวกเธอ

`อ่าน ลูกา 18:1-5 เราได้รับบทเรียนอะไรจากเรื่องนี้`

`การส่งต่อคบเพลิงแห่งความเชื่อไปยังชนรุ่นต่อไป เป็นสิ่งที่มีความสำคัญยิ่งต่อการทำให้พันธกิจที่พระเจ้าทรงมอบหมายแก่เราสำเร็จลุล่วง ลองพิจารณาถึงความท้าทายที่มักเกิดขึ้นในการถ่ายทอดความเชื่อให้กับคนรุ่นหลัง พร้อมกับโอกาสที่เยาวชนจะได้ก้าวขึ้นมารับผิดชอบงานของพระเจ้า เราจะสามารถทำอะไรได้บ้างเพื่อสนับสนุนและฝึกอบรมเยาวชนให้พร้อมสำหรับการเป็นผู้นำฝ่ายจิตวิญญาณ และแบบอย่างของเรานั้น มีความสำคัญเพียงใดในกระบวนการนี้`