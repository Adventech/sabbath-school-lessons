---
title:  ชีวิตที่เปลี่ยนผ่านด้วยปัญญา
date:   20/11/2025
---

`การใคร่ครวญถึงแบบอย่างชีวิตของวีรบุรุษแห่งความเชื่อผู้ยิ่งใหญ่ เป็นสิ่งจำเป็นต่อการเติบโตฝ่ายจิตวิญญาณของเรา อย่างไรก็ตาม แบบอย่างสูงสุดของเราคือพระเยซูคริสต์ ทั้งในชีวิตและคำสอนของพระองค์ การมุ่งไตร่ตรองชีวิตของพระเยซูเปลี่ยนแปลงเราอย่างไร อ่าน ฮีบรู 12:1, 2; 2โครินธ์ 3:18`

มาร์โก ยาโคโบนี นักประสาทวิทยาแห่งมหาวิทยาลัยแคลิฟอร์เนีย ลอสแอนเจลิส ได้ศึกษาการทำงานของเซลล์ประสาทกระจก ซึ่งเป็นวงจรเซลล์ขนาดเล็กที่ตอบสนองทั้งเมื่อเรากระทำบางสิ่งเช่น การหัวเราะหรือการกอดใครสักคน และเมื่อเราสังเกตเห็นผู้อื่นกระทำในลักษณะเดียวกัน กิจกรรมของเซลล์ประสาทเหล่านี้ช่วยลดช่องว่างระหว่างการรับรู้กับการลงมือกระทำให้แคบลง

เอลเลน จี. ไว้ท์. ได้กล่าวถึงความสำคัญของการเพ่งดูพระลักษณะของพระเยซูไว้ว่า “เมื่อเรามองดูพระเยซู เราจะได้รับความเข้าใจในพระลักษณะของพระเจ้าอย่างแจ่มชัดและสว่างไสวยิ่งขึ้น และโดยการเพ่งดูนั้น เราจะได้รับการเปลี่ยนแปลง ความดีงาม ความรักต่อเพื่อนมนุษย์จะกลายเป็นสัญชาตญาณตามธรรมชาติของเรา เราจะพัฒนาลักษณะนิสัยที่เป็นภาพสะท้อนของพระลักษณะของพระเจ้า และเมื่อเราเติบโตเป็นเหมือนพระองค์ เราจะมีความสามารถในการรู้จักพระเจ้ามากขึ้นเรื่อย ๆ เราจะเข้าสู่ภาวะแห่งสามัคคีธรรมกับโลกสวรรค์มากขึ้นทุกที และเราจะมีพลังเพิ่มพูนอยู่เสมอในการรับทรัพย์สมบัติแห่งความรู้และปัญญาอันเป็นนิรันดร์” (เอลเลน จี. ไว้ท์, อุทาหรณ์จากคำสอนของพระคริสต์, หน้า 355)

`อ่าน โรม 12:1, 2 พลังสองประการใดที่ขัดแย้งกันในชีวิตของเรา และเราจะมั่นใจได้อย่างไรว่าเราเลือกในสิ่งที่ถูกต้อง`

ในบทสรุปของจดหมายฝากถึงชาวโรมัน อัครทูตเปาโลกล่าวถึงสองพลังที่ต่อต้านกัน ซึ่งต่างพยายามหล่อหลอมชีวิตของเรา ด้านหนึ่งคือโลกที่อยู่รอบตัวเรา พร้อมด้วยอิทธิพลนานัปการ พยายามบีบบังคับเราทุกวันให้เป็นไปตามแบบแผนของมัน ก่อให้เกิดการเปลี่ยนแปลงที่เริ่มจากภายนอกเข้าสู่ภายในตัวเรา

เพื่อหยุดยั้งอิทธิพลนั้น พระวิญญาณบริสุทธิ์ทรงสามารถเปลี่ยนแปลงเราโดยเริ่มจากภายในสู่ภายนอก ในลักษณะเดียวกับที่หนอนผีเสื้อแปรสภาพกลายเป็นผีเสื้อที่งดงาม แต่เพื่อให้กระบวนการนี้เกิดขึ้นได้ เราจำเป็นต้องอุทิศตัวของเราแด่พระเจ้า และทูลขอให้พระองค์ทรงสานต่องานดีที่ได้ทรงเริ่มไว้ในเรา (ฟีลิปปี 1:6) ท้ายที่สุดแล้ว เราต้องตัดสินใจเลือกอย่างมีสติในทุกขณะ ที่จะดำเนินชีวิตในทางของพระวิญญาณ