---
title:  ความซื่อสัตย์
date:   16/11/2025
---

`อ่าน ปฐมกาล 36:15; กันดารวิถี 13:6, 30-32; และโยชูวา 14:6, 14 คาเลบคือใคร เขาอยู่ในตำแหน่งใดในหมู่ชนชาติอิสราเอล`

ชื่อของคาเลบมาจากคำภาษาฮีบรูว่า keleb ซึ่งแปลว่า “สุนัข” ซึ่งในพระคัมภีร์เดิมมักปรากฏในบริบทเชิงลบ อย่างไรก็ตาม คำว่า keleb ในจดหมายและบทเพลงนอกพระคัมภีร์ มักใช้เพื่อสื่อถึงความกล้าหาญ ความมุ่งมั่น และความจงรักภักดีของผู้รับใช้ต่อเจ้านายของตน ในแง่นี้ คาเลบได้ดำเนินชีวิตอย่างซื่อสัตย์ต่อความหมายของชื่อ โดยแสดงให้เห็นถึงความภักดีที่ไม่หวั่นไหวต่อองค์พระผู้เป็นเจ้าตลอดชีวิตของเขา

`สิ่งนี้บ่งบอกอะไรเกี่ยวกับคาเลบ ที่เขากล้าพูดความคิดของตนเอง แม้ผู้สอดแนมส่วนใหญ่จะมีความคิดเห็นที่แตกต่างโดยสิ้นเชิง และแม้ว่าเขาจะถูกชาวอิสราเอลข่มขู่ถึงขั้นเอาชีวิต อ่าน กันดารวิถี 14:6-10, 21-25; กันดารวิถี 26:65; กันดารวิถี 32:12`

ลองพิจารณาผู้นำอิสราเอลคนสำคัญเหล่านี้ ซึ่งมีชีวิตร่วมสมัยกับโยชูวาและคาเลบ ได้แก่ ชัมมุวา ชาฟัท อิกาล ปัลที กัดเดียล กัดดี อัมมีเอล เสธูร์ นาบี เกอูเอล ชื่อเหล่านี้ฟังดูคุ้นบ้างไหม?

น่าจะไม่...เหตุใดจึงเป็นเช่นนั้น? เพราะชื่อเหล่านี้คือชื่อของผู้สอดแนมอีกสิบคนที่โมเสสได้ส่งไปสำรวจแผ่นดินคานาอัน พวกเขาถูกลืมเลือนไป เพราะชื่อของพวกเขาไม่คู่ควรแก่การจดจำ รายงานที่พวกเขานำกลับมาทำให้แผ่นดินพันธสัญญาดูเหมือนเป็นดินแดนที่ไม่อาจพิชิตได้ พวกเขามองตัวเองว่าเล็กเท่าตั๊กแตน เมื่อเทียบกับยักษ์ใหญ่ที่อาศัยอยู่ในบางพื้นที่ของแผ่นดินนั้น และจิตใจของพวกเขาก็อ่อนระทวยด้วยความหวาดกลัวต่อกำแพงเมืองที่แข็งแกร่งและ “ไม่อาจเจาะทะลุได้” ในคานาอัน

คาเลบ ซึ่งเป็นผู้มีอาวุโสกว่าระหว่างผู้สอดแนมสองคนที่นำรายงานในเชิงบวกกลับมา เป็นผู้นำในการเสนอทางเลือกอีกทางหนึ่ง ด้วยท่าทีที่เปี่ยมความเชื่อ เขากล้าพูดในสิ่งที่ตนรู้ว่าถูกต้อง แม้จะต้องเผชิญกับการต่อต้านอย่างรุนแรง จนถึงขั้นเป็นภัยถึงชีวิต “แต่ชุมนุมชนทั้งหมดนั้นพูดว่าให้เอาหินขว้างเขาทั้งสอง” (กันดารวิถี 14:10)

`คุณมีปฏิกิริยาอย่างไร เมื่อพบว่าคนส่วนใหญ่รอบตัวคุณมีความคิดเห็นที่แตกต่าง และขัดแย้งกับความเชื่อที่ลึกที่สุดในใจคุณ`