---
title:  "ยักษ์ใหญ่แห่งความเชื่อ: โยชูวาและคาเลบ"
date:   15/11/2025
---

### อ่านข้อพระคัมภีร์สำหรับบทเรียนสัปดาห์นี้

กันดารวิถี 13:6, 30-32; โยชูวา 14:6-16; ลูกา 18:1-5; โยชูวา 19:49-51; 2 โครินธ์ 3:18; โรม 12:1, 2

> <p>ข้อควรจำ</p>
> “จงระลึกถึงบรรดาผู้นำของพวกท่าน ผู้กล่าวพระวจนะของพระเจ้ากับพวกท่าน จงพิจารณาดูผลบั้นปลายชีวิตของพวกเขา แล้วจงเลียนแบบความเชื่อของพวกเขา” (ฮีบรู 13:7)

พ่อแม่ทุกคนย่อมตระหนักดีว่า ลูก ๆ เรียนรู้จากแบบอย่างที่เขาเห็น แล้วจะมีพ่อแม่สักกี่คนที่ไม่รู้สึกกังวลใจ เมื่อพบว่าลูกเลียนแบบนิสัยไม่ดีของตน มากกว่านิสัยที่ดี ไม่ว่าเราจะอยู่ในวัยใด การทำผิดมักดูง่ายกว่าการกระทำสิ่งที่ถูกต้อง นี่คือส่วนหนึ่งของความเป็นมนุษย์ซึ่งอยู่ภายใต้อิทธิพลของธรรมชาติของความบาป “เพราะว่าข้าพเจ้าไม่ทำสิ่งที่ข้าพเจ้าปรารถนาที่จะทำ แต่กลับทำสิ่งที่ข้าพเจ้าเกลียดชังนั้น” (โรม 7:15) แล้วใครเล่าจะไม่เข้าใจความรู้สึกนี้

มนุษย์เราถูกหล่อหลอมโดยอำนาจของแบบอย่างตั้งแต่แรกเกิด เราเรียนรู้ที่จะทำสิ่งพื้นฐานที่สุดในชีวิต ไม่ว่าจะเป็นการเดิน การพูด และการแสดงอารมณ์ ผ่านการเลียนแบบคนที่ใกล้ชิดกับเราที่สุด และแม้เมื่อเติบโตเป็นผู้ใหญ่ เราก็ยังคงต้องการต้นแบบอยู่เสมอ และแม้บุคคลเหล่านั้นจะไม่สมบูรณ์แบบ เราก็สามารถชื่นชมและเลียนแบบคุณลักษณะฝ่ายจิตวิญญาณที่ทำให้พวกเขากลายเป็นยักษ์ใหญ่แห่งความเชื่อได้

สัปดาห์นี้ เราจะสำรวจอย่างลึกซึ้งยิ่งขึ้นถึงแบบอย่างชีวิตส่วนตัวของยักษ์ใหญ่แห่งความเชื่อสองคนในพระธรรมโยชูวา คือ คาเลบและโยชูวา อะไรคือคุณลักษณะที่ทำให้พวกเขาโดดเด่นท่ามกลางคนร่วมยุค และเหตุใดพวกเขาจึงมีบทบาทสำคัญยิ่งในชีวิตของประชากรของพระเจ้า ในช่วงเวลาสำคัญที่สุดช่วงหนึ่งของประวัติศาสตร์อิสราเอล