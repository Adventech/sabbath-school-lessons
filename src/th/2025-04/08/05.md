---
title:  วีรบุรุษผู้ถ่อมใจ
date:   19/11/2025
---

รายชื่อสถานที่ยาวเหยียด ซึ่งแสดงเขตแดนของดินแดนที่จัดสรรให้แก่เผ่าต่าง ๆ ของอิสราเอล รายชื่อเหล่านี้เริ่มต้นและจบลงด้วยเรื่องราวของวีรบุรุษสองคนจากการสำรวจครั้งแรก คือคาเลบและโยชูวา ผู้เคยมีส่วนร่วมในการสำรวจแผ่นดินครั้งแรก คาเลบได้รับมรดกของตนเป็นลำดับแรก ส่วนโยชูวาได้รับเป็นอันดับสุดท้าย จนถึงบัดนี้ โยชูวาได้ทำหน้าที่จัดสรรแผ่นดินให้แก่เผ่าทั้งหลายในอิสราเอล และบัดนี้ถึงเวลาแล้วที่ประชาชนอิสราเอลจะมอบมรดกให้แก่โยชูวา

`อ่าน โยชูวา 19:49-51 ความหมายที่แท้จริงของการที่ผู้นำผู้ยิ่งใหญ่ของอิสราเอล ซึ่งเป็นผู้จัดสรรแผ่นดินให้แก่ประชากร กลับได้รับมรดกของตนเป็นคนสุดท้ายคืออะไร`

เมืองที่โยชูวาได้รับคือเมืองทิมนาทเสราห์ ซึ่งชื่อเมืองนี้ประกอบด้วยคำสองคำ คำแรก “ทิมนาท” มาจากคำกริยา manah ซึ่งมีความหมายว่า “นับ” หรือ “กำหนด” ดังนั้น จึงหมายถึง “ส่วนแบ่ง” หรือ “ดินแดน” ส่วนคำที่สองอาจโยงไปถึงคำกริยาในภาษาฮีบรู serach ซึ่งหมายถึง “ส่วนเกิน” หรือ “สิ่งที่เหลืออยู่” (เปรียบเทียบกับ อพยพ 26:12) ดังนั้นชื่อเมืองของโยชูวาจึงอาจแปลได้ว่า “ส่วนแบ่งที่เหลืออยู่” หรือ “ดินแดนที่ยังเหลือ”

ชื่อของเมืองที่โยชูวาเลือกจากสิ่งที่เหลืออยู่ เป็นพยานถึงความสูงส่งในอุปนิสัยของผู้นำคนที่สองของอิสราเอล ประการแรก เขารอจนกว่าประชาชนทุกคนจะได้รับส่วนแบ่งของตนเสียก่อน จากนั้น โยชูวามิได้เลือกดินแดนที่มีประชากรหนาแน่น หรือเมืองที่งดงามตระการตาเป็นมรดกของตน หากแต่เลือกเมืองเล็ก ๆ แห่งหนึ่ง หรืออาจเป็นเพียงซากปรักหักพัง เพื่อที่จะได้บูรณะขึ้นใหม่ด้วยความพากเพียร (เปรียบเทียบกับ โยชูวา 19:50)

ยิ่งไปกว่านั้น เมืองทิมนาทเสราห์ตั้งอยู่ใกล้เมืองชิโลห์ ซึ่งเป็นบริเวณที่ตั้งของสถานนมัสการ สะท้อนให้เห็นถึงลำดับความสำคัญในชีวิตของโยชูวาและที่ที่จิตใจของเขาผูกพัน แน่นอนว่า หลังจากชนชาติอิสราเอลที่เพิ่งถือกำเนิดได้เข้าสู่แผ่นดินแห่งพันธสัญญา และได้รับมรดกตามแต่ละเผ่าและแต่ละครอบครัวด้วยพระเมตตาของพระเจ้า พวกเขาคงไม่คัดค้านหากโยชูวาจะขอมรดกที่น่าประทับใจยิ่งกว่านี้ ทว่าโยชูวากลับพอใจที่จะดำเนินชีวิตอย่างเรียบง่าย โดยมุ่งเน้นที่สิ่งซึ่งมีคุณค่ายิ่งกว่า ซึ่งคำอธิษฐานของดาวิดในภายหลังได้สะท้อนถึงแนวคิดนั้น “ข้าพเจ้าทูลขอสิ่งหนึ่งจากพระยาห์เวห์ ซึ่งข้าพเจ้าจะเสาะแสวงหา คือที่ข้าพเจ้าจะได้อยู่ในพระนิเวศของพระยาห์เวห์ตลอดวันคืนแห่งชีวิตของข้าพเจ้า เพื่อจะดูความงามของพระยาห์เวห์ และเพื่อจะพินิจพิจารณาอยู่ในพระวิหารของพระองค์” (สดุดี 27:4)

`บทเรียนใดที่คุณได้รับจากทัศนคติของโยชูวา และคุณจะนำบทเรียนนั้นมาปรับใช้กับตนเองได้อย่างไร`