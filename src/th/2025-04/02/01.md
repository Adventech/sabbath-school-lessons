---
title:  พระคุณเหนือความคาดหมาย
date:   04/10/2025
---

### อ่านข้อพระคัมภีร์สำหรับบทเรียนสัปดาห์นี้

โยชูวา 2:1-21; กันดารวิถี 14:1-12; ฮีบรู 11:31; อพยพ 12:13; โยชูวา 9; เนหะมีย์ 7:25

> <p>ข้อควรจำ</p>
> “โดยความเชื่อ ราหับหญิงโสเภณีจึงไม่ได้พินาศไปพร้อมกับพวกที่ไม่เชื่อฟัง เพราะนางได้ต้อนรับคนสอดแนมเป็นอย่างดี” (ฮีบรู 11:31)

“ทำไมฉันถึงทำเช่นนี้ซ้ำอีกแล้วนะ” บางทีเราทุกคนอาจเคยเอ่ยประโยคนี้ออกมา เพราะไม่เพียงแต่ประวัติศาสตร์จะซ้ำรอย มนุษยชาติก็เป็นเช่นนั้น และตัวเราเองก็ไม่ต่างกัน เรามักจะทำผิดพลาดซ้ำแล้วซ้ำเล่า แล้วบ่อยเพียงใดกันที่เราทำผิดในเรื่องเดิม

อิสราเอลได้รับโอกาสครั้งที่สองในการเข้าสู่ดินแดนแห่งพันธสัญญา และโยชูวาก็รับภารกิจนี้อย่างจริงจัง ขั้นตอนแรกคือการทำความเข้าใจอย่างชัดเจนถึงสิ่งที่พวกเขากำลังจะเผชิญ เขาจึงส่งสายลับสองคนออกไปเพื่อรวบรวมข้อมูลสำคัญเกี่ยวกับดินแดนนั้น ไม่ว่าจะเป็นระบบการป้องกัน ความพร้อมทางทหาร แหล่งน้ำ ตลอดจนท่าทีของประชาชนต่อกองกำลังที่จะเข้ามา

เราอาจคิดว่าพระสัญญาของพระเจ้าที่จะประทานแผ่นดินแก่อิสราเอลนั้นไม่จำเป็นต้องอาศัยความพยายามจากพวกเขาเลย อย่างไรก็ตาม การรับรองว่าพระเจ้าจะทรงสนับสนุน ไม่ได้หมายความว่ามนุษย์จะละเลยความรับผิดชอบของตนได้ อิสราเอลยืนอยู่ที่ชายแดนคานาอันเป็นครั้งที่สอง ท่ามกลางความคาดหวังอันสูงส่ง แต่เมื่อครั้งก่อนที่พวกเขาเคยมายืนอยู่ ณ จุดเดียวกัน พร้อมภารกิจเดียวกัน ผลลัพธ์กลับลงเอยด้วยความล้มเหลวอย่างน่าเศร้า

สัปดาห์นี้ เราจะสำรวจสองเรื่องราวอันน่าหลงใหลจากพระธรรมโยชูวา และค้นพบความเชื่อมโยงระหว่างเหตุการณ์เหล่านั้นกับความเชื่อของเราในปัจจุบัน พระคุณของพระเจ้ายังคงสร้างความประทับใจแก่เราอย่างไม่มีที่สิ้นสุด