---
title:  ความภักดีใหม่
date:   07/10/2025
---

`อ่าน โยชูวา 2:12-21 และอพยพ 12:13, 22, 23 ข้อพระคัมภีร์ในพระธรรมอพยพช่วยให้เราเข้าใจข้อตกลงระหว่างผู้สอดแนมกับราหับอย่างไร`

ข้อตกลงของราหับนั้นชัดเจนยิ่งนัก ชีวิตต่อชีวิต และความเมตตาต่อความเมตตา คำว่า เคเซด (chesed) (โยชูวา 2:12) ซึ่งแปลว่า “ความเมตตา” หรือ “ความรักมั่นคง” เป็นถ้อยคำที่มีความหมายลึกซึ้งเกินกว่าจะถ่ายทอดได้ครบถ้วนด้วยคำเพียงคำเดียวในภาษาอื่น คำนี้สื่อถึงความจงรักภักดีตามพันธสัญญา อีกทั้งยังครอบคลุมถึงความซื่อสัตย์ ความเมตตา ความกรุณา และน้ำใจงาม

ถ้อยคำของราหับยังชวนให้ระลึกถึงเฉลยธรรมบัญญัติ 7:12 ซึ่งพระยาห์เวห์เองได้ทรงปฏิญาณว่าจะทรงรักษา เคเซด (chesed) ของพระองค์ต่ออิสราเอล “และเพราะท่านทั้งหลายเชื่อฟังกฎหมายเหล่านี้ โดยรักษาและทำตาม พระยาห์เวห์พระเจ้าของท่านจะทรงรักษาพันธสัญญาและความรักมั่นคง [chesed] กับท่าน ซึ่งทรงปฏิญาณไว้กับบรรพบุรุษของท่าน ” (เฉลยธรรมบัญญัติ 7:12)

น่าสนใจอย่างยิ่งที่บทเดียวกันนั้นเอง (เฉลยธรรมบัญญัติ 7) ได้กล่าวถึงข้อห้ามอย่างเด็ดขาด (cherem) ต่อชาวคานาอัน แต่ราหับ หญิงชาวคานาอันซึ่งอยู่ภายใต้ข้อห้ามดังกล่าว กลับยึดมั่นในพระสัญญาที่ประทานแก่ชนชาติอิสราเอล ผ่านทางความเชื่อที่กำลังถือกำเนิดในใจของเธอ และด้วยเหตุนี้เอง เธอจึงได้รับความรอด

ภาพแรกที่มักผุดขึ้นมาในใจเมื่อกล่าวถึงบทสนทนาระหว่างคนสอดแนมกับราหับ ก็คือเหตุการณ์ปัสกาในช่วงการอพยพ ครั้งนั้น ชาวอิสราเอลจำเป็นต้องอยู่ภายในบ้านของตน และทาเลือดของลูกแกะที่ถวายเป็นเครื่องบูชาบนเสาและขื่อประตู เพื่อให้ได้รับความคุ้มครอง

“แต่เลือดตามบ้านที่เจ้าทั้งหลายอยู่นั้น จะเป็นหมายสำคัญสำหรับพวกเจ้า เมื่อเราเห็นเลือดนั้น เราจะผ่านเว้นพวกเจ้าไป จะไม่มีภัยพิบัติเกิดแก่พวกเจ้า ขณะที่เราโจมตีแผ่นดินอียิปต์” (อพยพ 12:13; อ่านเพิ่มเติมใน อพยพ 12:22, 23)

ประชาชนจำเป็นต้องแสดงหลักฐานแห่งความเชื่อของตนผ่านการเชื่อฟัง ในทำนองเดียวกัน ทุกคนที่ปรารถนาจะได้รับความรอดโดยพระคุณแห่งพระโลหิตของพระคริสต์ ควรตระหนักว่าตนเองมีบทบาทในการตอบสนองการรับความรอดนั้น แม้จะมีเพียงพระคริสต์เท่านั้นที่สามารถไถ่เราให้พ้นจากโทษแห่งการล่วงละเมิดได้ แต่เราก็จำเป็นต้องหันหลังให้กับความบาปและดำเนินชีวิตในความเชื่อฟัง มนุษย์จะได้รับความรอดโดยความเชื่อ มิใช่โดยการกระทำ ทว่า ความเชื่อนั้นต้องสำแดงออกผ่านการกระทำของเขา” (เอลเลน จี. ไว้ท์, บรรพชนและผู้เผยพระวจนะ, หน้า 279)

ในกรณีนั้น เลือดเป็นสัญลักษณ์ที่ช่วยให้พวกเขารอดพ้นจากทูตแห่งการทำลายของพระเจ้า เช่นเดียวกับที่พระเจ้าทรงไว้ชีวิตชาวอิสราเอลในช่วงภัยพิบัติครั้งสุดท้ายในอียิปต์ ชาวอิสราเอลก็มีหน้าที่ต้องปกป้องชีวิตราหับและครอบครัวของเธอไว้ เมื่อการพิพากษามาถึงเมืองเยรีโค

`ข่าวสารแห่งพระกิตติคุณอันทรงพลังอะไรที่เราได้รับจากเรื่องราวทั้งสองเรื่องนี้ และบทเรียนแห่งพระกิตติคุณใดที่เรื่องเหล่านี้ถ่ายทอดมาถึงเรา`