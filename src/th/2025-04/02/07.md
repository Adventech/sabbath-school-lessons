---
title:  ศึกษาเพิ่มเติม
date:   10/10/2025
---

อ่านหนังสือ บรรพชนกับผู้เผยพระวจนะ ของนางเอลเลน จี. ไว้ท์. เรื่อง “ข้ามแม่น้ำจอร์แดน” หน้า 482, 483

หลังจากเรื่องราวของราหับและผู้สอดแนม พระคัมภีร์พันธสัญญาเดิมก็ไม่ได้กล่าวถึงเธออีกเลย จนกระทั่งเธอปรากฏขึ้นอีกครั้งในลำดับวงศ์ตระกูลของพระเยซู โดยระบุว่าเธอได้เป็นภรรยาของสัลโมนจากเผ่ายูดาห์ เป็นบรรพบุรุษของโบอาส และเป็นแม่ยายของหญิงอัศจรรย์อีกคนหนึ่งที่ปรากฎในลำดับวงศ์ตระกูลเดียวกัน คือรูธ (มัทธิว 1:5; เปรียบเทียบกับ รูธ 4:13, 21) โดยความเชื่อในพระเจ้า หญิงโสเภณีแห่งเมืองเยรีโค ซึ่งดูเหมือนถูกกำหนดให้ถูกทำลายโดยสิ้นเชิง กลับกลายมาเป็นลำดับสำคัญในราชวงศ์ของดาวิด และเป็นบรรพบุรุษของพระเมสสิยาห์ นี่คือสิ่งที่พระเจ้าทรงสามารถกระทำได้โดยอาศัยความเชื่อ แม้จะมีขนาดเพียงเท่าเมล็ดมัสตาร์ดก็ตาม (มัทธิว 17:20; ลูกา 17:6)

“และการกลับใจของ [ราหับ] ก็มิใช่กรณีเดียวที่สะท้อนถึงพระเมตตาของพระเจ้าที่มีต่อเหล่าคนที่บูชารูปเคารพที่ยอมรับในสิทธิอำนาจของพระองค์ ท่ามกลางแผ่นดินนั้นยังมีชนหมู่มาก คือชาวกิเบโอน ที่ละทิ้งศาสนาที่ไม่เชื่อว่ามีพระเจ้าของตนและเข้าร่วมกับอิสราเอล กลายเป็นผู้มีส่วนร่วมในพระพรแห่งพันธสัญญา

“พระเจ้าไม่ทรงแบ่งแยกเชื้อชาติ สัญชาติ หรือวรรณะ เพราะพระองค์ทรงเป็นพระผู้สร้างมนุษยชาติทั้งสิ้น มนุษย์ทุกคนจึงเป็นครอบครัวเดียวกันโดยการทรงสร้าง และเป็นหนึ่งเดียวกันโดยการทรงไถ่ พระคริสต์เสด็จมาเพื่อทำลายกำแพงแห่งการแบ่งแยกทั้งปวง เปิดประตูทุกบานในลานพระวิหาร เพื่อให้ทุกจิตวิญญาณสามารถเข้าถึงพระเจ้าได้โดยเสรี ความรักของพระองค์นั้นกว้างขวาง ลึกซึ้ง และบริบูรณ์จนแผ่ซ่านไปทั่วทุกแห่งหน ความรักนั้นทรงช่วยผู้ที่เคยหลงเชื่อในกลลวงของซาตานให้หลุดพ้นจากอำนาจของมัน และนำเขาเข้าสู่พระที่นั่งของพระเจ้า ซึ่งล้อมรอบด้วยสายรุ้งแห่งพระสัญญา ในพระคริสต์นั้น ไม่มีทั้งชาวยิวหรือชาวกรีก ทาสหรือไท” (เอลเลน จี. ไว้ท์, บรรพชนกับกษัตริย์, หน้า 369, 370)

**คำถามเพื่อการอภิปราย:**

`พิจารณาคำถามทั้งหมดเกี่ยวกับ “โอกาสครั้งที่สอง” (และอื่น ๆ) และวิธีที่เราควรมอบโอกาสเหล่านี้ให้ผู้อื่น ขณะเดียวกัน เราจะระมัดระวังไม่ให้ใช้แนวคิดนี้อย่างผิดทางได้อย่างไร ลองพิจารณาตัวอย่างของหญิงคนหนึ่งที่อยู่ในความสัมพันธ์ที่มีการใช้ความรุนแรง ซึ่งเธอได้รับคำแนะนำให้กลับไปหาคู่ของตนครั้งแล้วครั้งเล่า (“พระคุณ”) แต่ในบางกรณี ความรุนแรงก็ยังคงเกิดขึ้นอย่างต่อเนื่อง เราจะหาจุดสมดุลที่เหมาะสมได้อย่างไรในกรณีเช่นนี้`

`อภิปรายราหับในฐานะแบบอย่างแห่งความเชื่อ เราจะมองเห็นคุณค่าของคนที่เปิดใจแสวงหาพระเจ้าได้อย่างไร แม้ชีวิตของเขายังไม่เป็นไปตามแบบอย่างในพระคัมภีร์ และเราจะชื่นชมความเชื่อของเขาได้อย่างไร โดยไม่จำเป็นต้องเห็นด้วยกับพฤติกรรมบางอย่างที่ไม่ถูกต้อง`

`โยชูวาได้แสดงให้เห็นอย่างเป็นรูปธรรมถึงการผสานความยุติธรรมเข้ากับพระคุณ ในการจัดการกับปัญหาที่เกิดจากการหลอกลวงของชาวกิเบโอน รวมถึงข้อผิดพลาดของตนเองที่ไม่ได้ทูลถามองค์พระผู้เป็นเจ้าก่อนตัดสินใจ ลองย้อนพิจารณาสถานการณ์ในชีวิตของคุณเอง ที่คุณต้องใช้ทั้งความยุติธรรมและพระคุณควบคู่กัน คุณมีแนวทางอย่างไรในการประยุกต์ใช้คุณธรรมทั้งสองประการนี้ให้สอดคล้องกันในชีวิตจริง`