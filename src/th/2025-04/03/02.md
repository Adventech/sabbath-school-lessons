---
title:  ข้ามแม่น้ำจอร์แดน
date:   12/10/2025
---

`อ่านโยชูวา 3:1-5 และกันดารวิถี 14:41-44 เหตุใดพระเจ้าจึงทรงขอให้ชนชาติอิสราเอลเตรียมตัวเป็นพิเศษสำหรับสิ่งที่กำลังจะเกิดขึ้น`

นี่เป็นครั้งแรกที่มีการกล่าวถึงหีบพันธสัญญาในพระธรรมโยชูวา ก่อนหน้านี้ ในเนื้อหาของพระคัมภีร์พันธสัญญาเดิม หีบพันธสัญญาปรากฏในบริบทของสถานนมัสการ (อพยพ 40:21) ในการเดินทางของประชากรอิสราเอลจากภูเขาซีนาย (กันดารวิถี 10:33-36) และในการพยายามเริ่มพิชิตแผ่นดินคานาอันที่ไม่ประสบผลสำเร็จ (กันดารวิถี 14:44) หีบนี้นับเป็นวัตถุศักดิ์สิทธิ์สูงสุดในสถานนมัสการของอิสราเอล โดยภายในบรรจุสิ่งของสามประการ ซึ่งแต่ละสิ่งล้วนสะท้อนถึงความสัมพันธ์อันพิเศษระหว่างอิสราเอลกับพระเจ้า ได้แก่ (1) แผ่นศิลาที่จารึกพระบัญญัติสิบประการ (2) ไม้เท้าของอาโรน มหาปุโรหิต และ (3) โถที่บรรจุมานา (อพยพ 16:33; ฮีบรู 9:4)

หีบพันธสัญญาและการเตรียมตัวเพื่อข้ามแม่น้ำจอร์แดนเป็นเครื่องเตือนใจชนชาติอิสราเอลว่า พวกเขามิได้กำลังเข้าสู่แผ่นดินคานาอันด้วยวิถีทางหรือจังหวะเวลาของตนเอง ความสำเร็จในการพิชิตแผ่นดินคานาอันจะเกิดขึ้นก็ต่อเมื่อพวกเขาดำเนินตามวิถีทางและจังหวะเวลาของพระเจ้าเท่านั้น พระองค์ผู้ทรงประทับเหนือเครูบบนหีบพันธสัญญา (อพยพ 25:22; กันดารวิถี 7:89) ทรงเคลื่อนไหวไปพร้อมกับหีบ และในการพิชิตครั้งนี้ พระองค์เสด็จนำหน้าชนชาติอิสราเอล เข้าสู่แผ่นดินคานาอันในฐานะผู้นำของพวกเขา

คำที่แปลว่า “จงชำระตัวให้บริสุทธิ์ (sanctify)” (โยชูวา 3:5) หรือ “ตั้งตนไว้เป็นผู้บริสุทธิ์ (consecrate)” สื่อถึงกระบวนของการชำระให้บริสุทธิ์ ซึ่งคล้ายคลึงกับสิ่งที่ปุโรหิตต้องปฏิบัติก่อนเริ่มรับใช้ในสถานนมัสการ (อพยพ 28:41; อพยพ 29:1) และสิ่งที่ชนชาติอิสราเอลปฏิบัติก่อนที่พระเจ้าทรงสำแดงพระองค์ที่ภูเขาซีนาย (อพยพ 19:10, 14) การชำระตนดังกล่าวครอบคลุมถึงการละทิ้งความบาปและการขจัดมลทินตามพิธีกรรมทั้งปวง คำสั่งเดียวกันนี้ยังปรากฏในกันดารวิถี 11:18 ซึ่งสัมพันธ์กับการอัศจรรย์ที่กำลังจะเกิดขึ้นโดยพระหัตถ์ของพระเจ้า การเตรียมตัวในลักษณะเช่นนี้จำเป็นก่อนการเข้าสู่สงคราม (เฉลยธรรมบัญญัติ 23:14) ก่อนที่พระเจ้าจะทรงต่อสู้แทนอิสราเอล พวกเขาจะต้องแสดงความจงรักภักดีและความไว้วางใจในพระองค์ในฐานะจอมทัพของพวกเขาเสียก่อน

การอัศจรรย์แห่งการข้ามแม่น้ำจอร์แดนพิสูจน์ให้ชนชาติอิสราเอลมั่นใจได้ว่า พระสัญญาขององค์พระผู้เป็นเจ้านั้นไว้วางใจได้ ที่จะทรงขับไล่ชนชาติทั้งหลายในแผ่นดิน พระองค์ผู้ทรงแหวกแม่น้ำจอร์แดนให้แผ่นดินแห้งเพื่อให้พวกเขาข้ามไปได้ ก็ทรงสามารถประทานแผ่นดินนั้นให้เป็นมรดกแก่พวกเขาได้เช่นกัน

`พระเจ้ามิได้ทรงแยกแม่น้ำจอร์แดนให้เราเห็นเสมอไป การแทรกแซงของพระองค์ไม่ได้ปรากฏอย่างชัดเจนในทุกสถานการณ์ แล้วเราจะเตรียมความพร้อมฝ่ายจิตวิญญาณของเราอย่างไร เพื่อให้สามารถสัมผัสและแยกแยะการทรงกระทำของพระเจ้าในชีวิตของเราได้`