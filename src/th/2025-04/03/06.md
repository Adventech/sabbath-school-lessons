---
title:  เหนือแม่น้ำจอร์แดน
date:   16/10/2025
---

> <p></p>
> “พระองค์ทรงเปลี่ยนทะเลให้เป็นดินแห้ง คนเดินข้ามแม่น้ำไป ที่นั่นเราได้ยินดีในพระองค์” (สดุดี 66:6)

การข้ามทะเลแดงและการข้ามแม่น้ำจอร์แดนต่างก็เป็นจุดเปลี่ยนอันสำคัญในหน้าประวัติศาสตร์ของพระคัมภีร์ และทั้งสองเหตุการณ์ล้วนมีความหมายเชิงสัญลักษณ์ (อ่าน สดุดี 66:6; สดุดี 114:1-7; และ 2 พงศ์กษัตริย์ 2:6-15) ในพันธสัญญาเดิมมีข้อความที่เชื่อมโยงเหตุการณ์ทั้งสองเข้าด้วยกัน พร้อมเผยให้เห็นความหมายที่ลึกซึ้งเกินกว่าบริบทดั้งเดิมที่เหตุการณ์เหล่านั้นเกิดขึ้น ในสดุดี 66:6 ผู้เขียนสดุดีได้เฉลิมฉลองพระราชกิจแห่งการทรงไถ่ของพระเจ้าในชีวิตของตน (สดุดี 66:16-19) โดยการอ้างถึงเหตุการณ์ในประวัติศาสตร์ นั่นคือ การข้ามทะเลแดงและแม่น้ำจอร์แดน

สดุดีบทที่ 114 ก็เชื่อมโยงเหตุการณ์ทั้งสองเข้าด้วยกัน ไม่ใช่เพราะผู้เขียนไม่ตระหนักถึงความแตกต่างด้านลำดับเวลาของเหตุการณ์ทั้งสอง หากแต่เพราะเล็งเห็นความสำคัญในเชิงศาสนศาสตร์ซึ่งทั้งสองเหตุการณ์มีร่วมกัน ด้วยเหตุนี้ เหตุการณ์ทั้งสองจึงถูกเข้าใจว่าเป็นช่วงเวลาแห่งการเปลี่ยนผ่านของอิสราเอล จากความเป็นทาสสู่เสรีภาพ และจากการไร้แผ่นดินพเนจรสู่ความเป็นชนชาติ ในบทสดุดีเหล่านี้ เหตุการณ์สำคัญทั้งสองได้ถูกนำมาใช้เป็นภาพสะท้อนของการเปลี่ยนแปลงในสถานภาพของผู้เขียนเอง จากการตกอยู่ใต้ความกดขี่ ความยากจน ความไร้เรี่ยวแรง และความอัปยศ ไปสู่ความปลอดภัย ความผาสุก ความรอด และศักดิ์ศรี

เหตุการณ์การทรงรับเอลียาห์ขึ้นสวรรค์ก็เกิดขึ้นริมแม่น้ำจอร์แดน ซึ่งอยู่ในบริบทของการอัศจรรย์ที่คล้ายคลึงกับเหตุการณ์ที่บันทึกไว้ในพระธรรมโยชูวา สำหรับเอลียาห์ การข้ามแม่น้ำครั้งนั้นนำมาซึ่งการเปลี่ยนแปลงสถานภาพที่สำคัญที่สุดในชีวิตของเขา คือการถูกรับขึ้นสวรรค์ ในทำนองเดียวกัน การเปลี่ยนแปลงสำหรับเอลีชาก็มีความสำคัญอย่างยิ่งเช่นกัน จากผู้ช่วยของผู้เผยพระวจนะ (1 พงศ์กษัตริย์ 19:21) มาสู่ผู้เผยพระวจนะของชนชาตินั้น (2 พงศ์กษัตริย์ 2:22)

`อ่าน มัทธิว 3:16, 17 และมาระโก 1:9 ผู้เขียนพระคัมภีร์ใหม่ได้สื่อถึงแม่น้ำจอร์แดนในแง่ของความหมายเชิงสัญลักษณ์และความหมายฝ่ายจิตวิญญาณอย่างไร`

พระราชกิจของพระเยซูบนแผ่นดินโลก ในฐานะผู้แทนของชนชาติอิสราเอล ดำเนินไปตามแบบแผนแห่งประวัติศาสตร์ของอิสราเอลโบราณ พระองค์ทรงผ่านประสบการณ์แห่ง “ทะเลแดง” และ “แม่น้ำจอร์แดน” พระองค์ทรงถูกเรียกให้ออกจากอียิปต์หลังมีประกาศกฤษฎีกาให้ประหารชีวิต (มัทธิว 2:14-16) ทรงใช้เวลา 40 วันในถิ่นทุรกันดาร (มัทธิว 4:2) เช่นเดียวกับที่อิสราเอลในอดีตได้ใช้เวลา 40 ปี และเพื่อเป็นการเปลี่ยนผ่านจากชีวิตส่วนพระองค์เข้าสู่พันธกิจสาธารณะ พระองค์ทรงรับบัพติศมาในแม่น้ำจอร์แดน (มัทธิว 3:16, 17; มาระโก 1:9)

ต่อมา ในฮีบรูบทที่ 3-4 ผู้เขียนได้เล็งเห็นความหมายเชิงสัญลักษณ์ของการข้ามแม่น้ำจอร์แดน และได้นำเสนอการเข้าสู่แผ่นดินคานาอันว่าเป็นเงาล่วงหน้าของ “การหยุดพักแห่งพระคุณ” ซึ่งคริสเตียนได้รับเมื่อเข้าสู่ความเชื่อ