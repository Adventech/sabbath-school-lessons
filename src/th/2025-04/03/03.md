---
title:  พระเจ้าแห่งการอัศจรรย์ผู้ทรงพระชนม์
date:   13/10/2025
---

`อ่าน โยชูวา 3:6-17 การข้ามแม่น้ำจอร์แดนอย่างอัศจรรย์เผยให้เราเห็นอะไรเกี่ยวกับพระลักษณะของพระเจ้าผู้ที่เรารับใช้`

เหตุการณ์การข้ามแม่น้ำจอร์แดนในโยชูวา 3:5 ใช้คำภาษาฮีบรูว่า niphla’ot ซึ่งหมายถึง “การอัศจรรย์” คำนี้มักใช้กล่าวถึงพระราชกิจอันยิ่งใหญ่และเหนือธรรมชาติของพระเจ้า ซึ่งสำแดงถึงความเป็นเอกลักษณ์ของพระองค์ (สดุดี 72:18; สดุดี 86:10) ภายหลัง ชาวอิสราเอลได้ใคร่ครวญถึงพระราชกิจนั้น และผลลัพธ์คือพวกเขาสรรเสริญพระเจ้า (สดุดี 9:1) และประกาศพระนามของพระองค์ท่ามกลางบรรดาประชาชาติ (สดุดี 96:3) ภัยพิบัติในอียิปต์ (อพยพ 3:20; มีคาห์ 7:15) การข้ามทะเลแดง ตลอดจนการทรงนำในถิ่นทุรกันดาร (สดุดี 78:12-16) ล้วนได้รับการระลึกถึงว่าเป็นการอัศจรรย์ในลักษณะเดียวกัน

ผู้เขียนพระคัมภีร์ต่างก็ตระหนักและเป็นพยานถึงความจริงว่า พระเจ้าผู้ทรงสร้างโลกนี้ ไม่ได้ถูกจำกัดหรือผูกมัดโดยสิ่งที่พระองค์ทรงสร้าง ไม่มีสิ่งใดที่เกินความสามารถของพระองค์จะทรงกระทำให้สำเร็จได้ (ในภาษาฮีบรูใช้คำว่า “อัศจรรย์เกินกว่าจะ”) (เยเรมีย์ 32:17) พระนามและพระลักษณะของพระองค์ก็เปี่ยมด้วยความอัศจรรย์ยิ่ง (ผู้วินิจฉัย 13:18) และพระองค์ก็ทรงอยู่เหนือความเข้าใจของมนุษย์ทั้งสิ้น

ต่างจากพระของบรรดาประชาชาติอื่นที่ไม่สามารถช่วยให้รอดได้ (สดุดี 96:5; อิสยาห์ 44:8) พระเจ้าแห่งพระคัมภีร์ทรงเป็น “พระเจ้าผู้ทรงพระชนม์” ผู้ทรงกระทำอย่างมีชีวิตและทรงพระชนม์อยู่เสมอ ผู้ที่ติดตามพระองค์จึงสามารถวางใจในพระองค์ได้ พร้อมด้วยความหวังในพระราชกิจที่พระองค์จะทรงกระทำเพื่อพวกเขา

ผู้เผยพระวจนะเศคาริยาห์ได้ใช้คำเดียวกันนี้ (ซึ่งมีรากศัพท์เดียวกับ niphla’ot) เมื่อท่านมองเห็นอนาคตของอิสราเอลหลังจากการเป็นเชลยในบาบิโลน ท่านเห็นเยรูซาเล็มที่จะถูกสร้างขึ้นใหม่อย่างสมบูรณ์ มีผู้สูงอายุนั่งอยู่ตามถนนหนทางของเมือง และมีเด็กชายหญิงเล่นสนุกกันอยู่ที่นั่น ท่ามกลางประชาชนที่ยังคงประหลาดใจและยากจะเชื่อ เพราะเยรูซาเล็มยังคงมีร่องรอยแห่งความพินาศ เศคาริยาห์จึงได้ประกาศว่า “พระยาห์เวห์จอมทัพตรัสดังนี้ว่า ถ้าเรื่องนี้เป็นเรื่องประหลาดสำหรับประชาชนที่เหลืออยู่ในสมัยนี้แล้ว พระยาห์เวห์จอมทัพตรัสว่า ก็ควรจะประหลาดสำหรับเราด้วยหรือ พระยาห์เวห์จอมทัพตรัสดังนี้ว่า ดูสิ เราจะช่วยประชากรของเราให้พ้นจากประเทศตะวันออกและจากประเทศตะวันตก และเราจะพาพวกเขามาอาศัยอยู่ในเยรูซาเล็ม และเขาจะเป็นประชากรของเรา และเราจะเป็นพระเจ้าของเขาด้วยความเที่ยงตรงและความชอบธรรม” (เศคาริยาห์ 8:6-8)

`อ่าน ลูกา 18:18-27 คำตอบของพระเยซูที่ทรงตอบเหล่าสาวกของพระองค์ กระตุ้นให้คุณไว้วางใจพระเจ้าในสิ่งที่ดูเหมือนเป็นไปไม่ได้อย่างไร`