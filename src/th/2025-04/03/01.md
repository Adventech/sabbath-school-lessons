---
title:  อนุสรณ์แห่งพระคุณ
date:   11/10/2025
---

### อ่านข้อพระคัมภีร์สำหรับบทเรียนสัปดาห์นี้

โยชูวา 3; กันดารวิถี 14:44; ลูกา 18:18-27; โยชูวา 4; ยอห์น 14:26; ฮีบรู 4:8-11

> <p>ข้อควรจำ</p>
> “เพราะว่าพระยาห์เวห์พระเจ้าของพวกท่านทรงทำให้แม่น้ำจอร์แดนแห้งไปต่อหน้าท่าน จนท่านข้ามไปได้หมด ดังที่พระยาห์เวห์พระเจ้าของท่านทรงทำต่อทะเลแดง ทรงทำให้แห้งเพื่อพวกเรา จนเราข้ามไปหมด เพื่อชนชาติทั้งสิ้นทั่วพิภพจะได้ทราบว่า พระหัตถ์พระยาห์เวห์นั้นทรงฤทธิ์ เพื่อพวกท่านจะยำเกรงพระยาห์เวห์พระเจ้าของท่านเป็นนิตย์” (โยชูวา 4:23, 24)

เจ้าหน้าที่ตำรวจส่งสัญญาณให้จอห์นจอดรถ เขาจึงเลี้ยวเข้าข้างทาง เมื่อเจ้าหน้าที่ขอดูใบขับขี่ จอห์นก็พลันนึกขึ้นได้ว่าเขาลืมกระเป๋าสตางค์ซึ่งมีใบขับขี่ไว้ที่ทำงาน เขาจึงอธิบายสถานการณ์ให้เจ้าหน้าที่ทราบ เมื่อตำรวจถามว่าเขาทำงานอะไร จอห์นตอบว่าเขาเป็นศาสตราจารย์ ขณะมอบใบสั่งให้จอห์น เจ้าหน้าที่ก็กล่าวกับเขาว่า “อย่าคิดเสียว่าเป็นค่าปรับ”

“นี่คือค่าเล่าเรียน” เขากล่าว “เมื่อใครบางคนต้องการเรียนรู้อะไรสักอย่าง ก็มักต้องจ่ายค่าเล่าเรียน และนี่คือค่าเล่าเรียนของคุณ เพื่อให้จดจำว่าอย่าลืมใบขับขี่เวลาขับรถ ขอให้เป็นวันที่ดีนะครับ... ศาสตราจารย์”

ในฐานะมนุษย์ เรามักหลงลืมสิ่งต่าง ๆ ที่ไม่ปรากฏอยู่ตรงหน้าเสมอ ไม่ว่าจะเป็นการลืมโทรกลับ ลืมตอบอีเมล ลืมรดน้ำต้นไม้ หรือลืมส่งคำอวยพรวันเกิด และอื่น ๆ อีกมากมาย ทว่า การหลงลืมดูแลความต้องการฝ่ายจิตวิญญาณของตน อาจนำไปสู่ผลลัพธ์ที่ร้ายแรงยิ่งกว่าการถูกปรับ เพราะสิ่งที่เรากำลังเผชิญนั้นเกี่ยวข้องโดยตรงกับความเป็นนิรันดร์ของเราเอง

ให้เรามาศึกษาเหตุการณ์ที่ชาวฮีบรูข้ามแม่น้ำจอร์แดน และพิจารณาดูว่าเราได้รับบทเรียนอะไรจากประสบการณ์ของพวกเขา