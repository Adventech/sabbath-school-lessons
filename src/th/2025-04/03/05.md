---
title:  ความหลงลืม
date:   15/10/2025
---

`อ่าน โยชูวา 4:20-24 โดยพิจารณาร่วมกับข้อพระคัมภีร์ต่อไปนี้: ผู้วินิจฉัย 3:7; ผู้วินิจฉัย 8:34; สดุดี 78:11; เฉลยธรรมบัญญัติ 8:2, 18; สดุดี 45:17 เหตุใดการระลึกถึงพระราชกิจอันยิ่งใหญ่ของพระเจ้าจึงมีความสำคัญอย่างยิ่ง`

สังเกตการเปลี่ยนสรรพนามในโยชูวา 4:23 เมื่อน้ำในแม่น้ำจอร์แดนเหือดแห้งนั้น พระวจนะกล่าวว่าเกิดขึ้นต่อหน้า “ท่าน” ซึ่งหมายถึงคนอิสราเอลทั้งปวงที่เพิ่งข้ามแม่น้ำจอร์แดนมา ในทางตรงกันข้าม ทะเลแดงถูกกล่าวถึงว่าเหือดแห้งต่อหน้า “พวกเรา” ซึ่งหมายถึงบรรดาผู้ที่ยังมีชีวิตอยู่จากคนรุ่นแรกและเคยมีประสบการณ์ตรงในเหตุการณ์ของการอพยพออกจากอียิปต์ แม้เหตุการณ์ทั้งสองจะเกิดขึ้นต่างยุคต่างสมัย แต่ต่างก็มีความสำคัญเทียบเท่ากัน ซึ่งเปิดโอกาสให้คนรุ่นที่สองได้ค้นพบความหมายของการข้ามแม่น้ำจอร์แดนด้วยตนเองอีกครั้ง ผ่านคำพยานของบิดามารดา

โดยทั่วไปแล้ว เรามักมองว่าความหลงลืมเป็นลักษณะธรรมดาของมนุษย์ทุกคน แต่อย่างไรก็ตาม ความหลงลืมในแง่ของจิตวิญญาณอาจนำไปสู่ผลลัพธ์ที่ร้ายแรงอย่างยิ่ง

แม้ในทุกวันนี้ หากเราปรารถนาจะรักษาอัตลักษณ์ของตนในฐานะประชากรที่ได้รับการทรงเรียกและได้รับมอบพันธกิจอันพิเศษ เราจำเป็นต้องสร้างโอกาสสำหรับการฟื้นฟูความทรงจำฝ่ายจิตวิญญาณ ทั้งในระดับบุคคลและส่วนรวม เพื่อให้เรายังคงตระหนักอย่างชัดเจนว่า เรามาจากที่ใด เราเป็นใคร และเรามีจุดมุ่งหมายใดในการดำรงอยู่บนโลกนี้

`อ่าน 1 โครินธ์ 11;24, 25 และยอห์น 14:26 เหตุใดเราจึงต้องระลึกถึงสิ่งที่พระคริสต์ได้ทรงกระทำเพื่อเราอยู่เสมอ หากละเลยที่จะระลึกถึงสิ่งเหล่านี้แล้ว จะมีสิ่งใดอีกที่มีความสำคัญอย่างแท้จริง`

นางเอลเลน จี. ไว้ท์. ตระหนักอย่างชัดเจนว่า หากเราไม่หมั่นนำตนกลับมาอยู่ภายใต้แสงสว่างแห่งพระราชกิจและการเปิดเผยของพระเจ้าในอดีต เราก็ย่อมสูญเสียแรงจูงใจในการทำพันธกิจของเราในอนาคตอย่างแน่นอน “เราไม่มีสิ่งใดที่ต้องหวาดกลัวสำหรับอนาคต เว้นเสียแต่ว่าเราจะลืมหนทางที่พระเจ้าทรงนำเราผ่านมา และคำสอนของพระองค์ที่ปรากฏในประวัติศาสตร์แห่งชีวิตของเรา” (เอลเลน จี. ไว้ท์, Life Sketches, หน้า 196)

`แม้การระลึกถึงอดีตและพระราชกิจขององค์พระผู้เป็นเจ้าในชีวิตของเราจะมีความสำคัญ แต่เหตุใดเราจึงยังจำเป็นต้องมีประสบการณ์ร่วมกับพระองค์ในแต่ละวัน และสัมผัสถึงความรักและการทรงสถิตของพระองค์อย่างเป็นปัจจุบัน`