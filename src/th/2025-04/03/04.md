---
title:  เพื่อระลึกถึง
date:   14/10/2025
---

`อ่าน โยชูวา 4 เหตุใดพระเจ้าจึงขอให้ชาวอิสราเอลสร้างอนุสรณ์สถาน`

จุดประสงค์ของศิลาเหล่านี้คือเพื่อเป็น “หมายสำคัญ” คำว่า ’ot ในภาษาฮีบรู มักเชื่อมโยงกับคำว่า “การอัศจรรย์” และสามารถหมายถึงการกระทำอันอัศจรรย์โดยพระเจ้า (ดูบทเรียนของเมื่อวาน) เช่น ภัยพิบัติในอียิปต์ (อพยพ 7:4; เฉลยธรรมบัญญัติ 4:34) นอกจากนี้ ’ot ยังมีความหมายว่า “สัญลักษณ์” หรือ “เครื่องหมาย” ที่แสดงออกภายนอกถึงความเป็นจริงที่ลึกซึ้งหรือเหนือธรรมชาติ ตัวอย่างเช่น รุ้งเป็น “หมายสำคัญ” แห่งพันธสัญญา (ปฐมกาล 9:12, 13) เลือดบนเสาและขอบประตูของบ้านชาวอิสราเอลก็ถูกเรียกเป็น “หมายสำคัญ” เช่นกัน (อพยพ 12:13) และที่สำคัญที่สุด วันสะบาโตเป็น “หมายสำคัญ” แห่งการทรงสร้างและการประทับอยู่กับประชากรของพระองค์เพื่อทรงชำระพวกเขาให้บริสุทธิ์ (อพยพ 31:13, 17; เอเศเคียล 20:12)

ในที่นี้ “หมายสำคัญ” ทำหน้าที่เป็นอนุสรณ์ เพื่อเตือนใจคนรุ่นต่อ ๆ ไปถึงการอัศจรรย์แห่งการข้ามแม่น้ำ คำว่า อนุสรณ์ (zikkaron) มาจากคำว่า “ซะการ์” zakar ซึ่งแปลว่า “การระลึก” โดยมีความหมายลึกซึ้งกว่าการระลึกถึงเพียงผิวเผิน แต่รวมถึงการระลึกถึงที่นำไปสู่การกระทำที่เหมาะสม (เฉลยธรรมบัญญัติ 5:15; เฉลยธรรมบัญญัติ 8:2) การตั้งศิลาเพื่อเป็นอนุสรณ์ (ปฐมกาล 28:18-22) และการประกอบพิธีกรรมที่ก่อให้เกิดคำถาม (อพยพ 12:26, 27; เฉลยธรรมบัญญัติ 6:20-25) เป็นสิ่งที่พบได้ทั่วไปในพระคัมภีร์เดิม แทนที่พระเจ้าจะทรงกระทำการอัศจรรย์ซ้ำแล้วซ้ำเล่า พระองค์ทรงตั้งอนุสรณ์ขึ้น เพื่อกระตุ้นความทรงจำถึงพระราชกิจอันยิ่งใหญ่ของพระองค์ และนำไปสู่การตอบสนองที่มีความหมาย ดังนั้น หมายสำคัญนี้จึงถูกกำหนดให้คงอยู่ “ตลอดไป” เพื่อให้การอัศจรรย์ขององค์พระผู้เป็นเจ้าคงอยู่ในความทรงจำร่วมของประชากรของพระองค์อย่างไม่มีวันเลือนหาย

คำถามที่คนรุ่นหลังอาจตั้งขึ้นนั้นมีความสำคัญยิ่ง เพราะถูกกำหนดไว้ในลักษณะที่เป็นการส่วนตัวว่า “ศิลากองนี้มีความหมายอย่างไรสำหรับพวกท่าน” คนรุ่นใหม่แต่ละรุ่นจำเป็นต้องซาบซึ้งและเข้าใจความหมายของศิลานี้ด้วยตนเอง ความเชื่อในพระเจ้าผู้ทรงกระทำการอัศจรรย์จะดำรงอยู่ได้ก็โดยที่คนในแต่ละรุ่นต้องค้นพบความหมายของพระราชกิจอันยิ่งใหญ่ของพระยาห์เวห์ด้วยตนเองอีกครั้ง ความเชื่อเช่นนี้จะเป็นสิ่งที่สร้างความแตกต่างอย่างมีนัยสำคัญ ระหว่างการดำเนินชีวิตตามขนบธรรมเนียมที่ตั้งอยู่บนหลักพระคัมภีร์อย่างสัตย์ซื่อ กับลัทธิจารีตนิยมซึ่งเป็นเพียงศาสนาที่ปราศจากชีวิตของคนรุ่นปัจจุบัน ที่ขาดซึ่งคุณค่าและความร้อนรนดั้งเดิม ท้ายที่สุดแล้ว เราจำเป็นต้องทำให้ความเชื่อที่ตั้งอยู่บนพระคัมภีร์นั้นเป็นของเราเอง เพราะไม่มีใคร ไม่เว้นแม้แต่บรรพบุรุษของเรา สามารถเชื่อแทนเราได้

`มีอนุสรณ์ใดบ้าง โดยเฉพาะอนุสรณ์ส่วนตัวของคุณ ที่เกิดจากการดำเนินชีวิตฝ่ายจิตวิญญาณ ซึ่งช่วยเตือนใจคุณถึงพระราชกิจที่องค์พระผู้เป็นเจ้าได้ทรงกระทำในชีวิตของคุณ`