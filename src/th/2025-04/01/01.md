---
title:  สูตรแห่งความสำเร็จ
date:   27/09/2025
---

### อ่านข้อพระคัมภีร์สำหรับบทเรียนสัปดาห์นี้

เฉลยธรรมบัญญัติ 18:15-22; โยชูวา 1; ฮีบรู 6:17, 18; เอเฟซัส 6:10-18; สดุดี 1:1-3; โรม 3:31

> <p>ข้อควรจำ</p>
> “เพียงแต่จงเข้มแข็งและกล้าหาญยิ่งเถิด ระวังที่จะทำตามธรรมบัญญัติทั้งหมด ซึ่งโมเสสผู้รับใช้ของเราได้บัญชาเจ้าไว้นั้น อย่าหันเหจากธรรมบัญญัตินั้นไปทางขวาหรือทางซ้าย เพื่อเจ้าจะได้รับความสำเร็จอย่างดีในทุกแห่งที่เจ้าไป” (โยชูวา 1:7)

เบนจามิน แซนเดอร์ ผู้อำนวยการวงดุริยางค์ฟิลาโมนิกแห่งบอสตัน ได้สอนวิชาการตีความดนตรี ระหว่างการสอน เขาสังเกตเห็นความกังวลของนักเรียนเมื่อต้องเผชิญกับการประเมินผลงาน เพื่อคลายความกดดันและเปิดโอกาสให้นักเรียนได้แสดงศักยภาพอย่างเต็มที่ เขาจึงประกาศในวันแรกของชั้นเรียนว่า “นักเรียนทุกคนจะได้รับเกรด A” เกรด A นี้ไม่ใช่สิ่งที่นักเรียนต้องพยายามดิ้นรนเพื่อให้ได้มา แต่เป็นสิ่งที่เปิดโอกาสให้นักเรียนได้พัฒนาตัวเองจนคู่ควรกับเกรดนั้นในที่สุด เงื่อนไขเพียงประการเดียวคือ ให้นักเรียนเขียนจดหมายภายในสองสัปดาห์แรกของภาคการศึกษา โดยลงวันที่ในวันสิ้นสุดของคาบเรียน จดหมายนั้นต้องอธิบายว่า เหตุใดตนจึงสมควรได้รับเกรดสูงสุดนี้

พระธรรมโยชูวาเป็นเรื่องราวแห่งความเป็นไปได้ครั้งใหม่ โมเสส ผู้นำที่ทรงอิทธิพลตลอด 40 ปีแห่งประวัติศาสตร์ของอิสราเอล ได้กลายเป็นส่วนหนึ่งของอดีต การอพยพจากอียิปต์และการวนเวียนในถิ่นทุรกันดาร ซึ่งเต็มไปด้วยการกบฏและความดื้อรั้น ได้สิ้นสุดลงแล้ว บัดนี้ คนรุ่นใหม่ที่มีจิตใจพร้อมเชื่อฟังพระเจ้า พร้อมแล้วที่จะก้าวเข้าสู่แผ่นดินแห่งพระสัญญา มิใช่ในฐานะที่ต้องพยายามดิ้นรนเพื่อให้ได้มา หากแต่ในฐานะผู้ที่มีโอกาสพัฒนาตนเองให้สมกับการรับมรดกนั้น

ขอให้เรามาศึกษาด้วยกันถึงวิถีทางที่พระเจ้าได้ทรงเปิดบทใหม่ในชีวิตของชนชาติอิสราเอล และพิจารณาด้วยกันว่า พระองค์ทรงสามารถกระทำการเช่นเดียวกันนั้นในชีวิตของเราทุกคนได้เช่นกัน