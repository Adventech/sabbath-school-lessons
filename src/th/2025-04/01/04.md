---
title:  ทายาทแห่งพระสัญญา
date:   30/09/2025
---

ในโยชูวา 1:2, 3 พระเจ้าตรัสกับโยชูวาว่าพระองค์ “จะมอบแผ่นดินให้แก่พวกเขา” ขณะเดียวกันก็ตรัสว่า “เราได้มอบให้แล้ว” ถ้าเช่นนั้น คำกล่าวทั้งสองนี้มีหมายความอย่างไร

แผ่นดินนั้นเป็นของประทานจากพระเจ้า ผู้ทรงเป็นเจ้าของที่แท้จริง ใน โยชูวา 1:2, 3 มีการใช้คำกริยาว่า “ยกให้” ในสองรูปแบบ ซึ่งสะท้อนแนวคิดสำคัญสองประการของการรับมรดกแผ่นดิน รูปแบบแรกสื่อถึงกระบวนการของการประทานแผ่นดินให้ กล่าวคือ ในขณะนั้นอิสราเอลครอบครองอยู่เพียงดินแดนฝั่งตะวันออกของแม่น้ำจอร์แดน ส่วนดินแดนแห่งพระสัญญาส่วนใหญ่ยังไม่ได้เข้ายึดครอง

คำกริยาที่ใช้ในโยชูวา 1:3 อยู่ในรูปสมบูรณ์ (Perfect Form) ซึ่งเป็นรูปกริยาที่แสดงถึงเหตุการณ์ในอดีตซึ่งยังคงมีผลสืบเนื่องมาจนถึงปัจจุบัน ทั้งนี้สื่อความหมายราวกับว่าแผ่นดินนั้นได้ถูกประทานให้แก่พวกเขาโดยสมบูรณ์แล้ว และเมื่อประธานของประโยคคือพระเจ้า การใช้รูปกริยาเช่นนี้มักถูกเรียกว่า “รูปสมบูรณ์เชิงพยากรณ์” (the prophetic perfect) เพราะสิ่งที่พระองค์ทรงสัญญาไว้ในพระวจนะนั้นถือเป็นความจริงอันแน่นอน วางใจได้ประหนึ่งว่าได้เกิดขึ้นแล้วในเวลาปัจจุบัน

คำสรรพนามในข้อ 3 ที่ว่า “เจ้าทั้งหลาย” และ “พวกเจ้า” นั้นอยู่ในรูปพหูพจน์ ซึ่งแสดงให้เห็นว่าพระสัญญานี้มิได้ประทานแก่โยชูวาเพียงผู้เดียว หากแต่มีไว้สำหรับประชากรอิสราเอลทั้งปวง การกล่าวถึงพระสัญญาที่เคยประทานไว้แก่โมเสส ยังเป็นการเน้นย้ำถึงความต่อเนื่องในพระราชกิจของพระเจ้า

คำว่า “โคล” (kol) ซึ่งแปลว่า “ทั้งหมด” หรือ “ทุกสิ่ง” นั้น ปรากฏซ้ำหลายครั้งในบทแรกของพระธรรมโยชูวา การเน้นย้ำคำนี้บ่งบอกถึงความครบถ้วนและความเป็นเอกภาพ อันเป็นองค์ประกอบสำคัญอย่างยิ่งต่อการบรรลุเป้าหมายที่พระเจ้าทรงตั้งไว้เบื้องหน้าโยชูวา ความสำเร็จในการพิชิตแผ่นดินแห่งพระสัญญาจะเกิดขึ้นได้อย่างมั่นคงและแน่นอนก็ต่อเมื่อมีความสอดประสานอย่างสมบูรณ์ระหว่างพระเจ้า โยชูวา และประชากรอิสราเอล

`อ่าน โยชูวา 1:4-6 และฮีบรู 6:17, 18 ในขณะนั้น แผ่นดินแห่งพระสัญญายังเป็นเพียง “พระสัญญา” เท่านั้น แต่พระเจ้ากลับทรงเรียกสิ่งนั้นว่า “มรดก” แล้วการเป็นทายาทแห่งพระสัญญาของพระเจ้าหมายความว่าอย่างไร`

พระสัญญาของพระเจ้าไม่ได้มีมนตร์วิเศษอะไรในตัวของมันเอง และไม่มีฤทธิ์อำนาจในตัวเองที่จะทำให้สำเร็จตามที่กล่าวไว้ แต่หลักประกันที่บ่งบอกว่าพระสัญญานั้นจะสำเร็จตั้งอยู่ที่เบื้องพระพักตร์พระเจ้า ผู้ตรัสว่า “เราจะอยู่กับเจ้า” แท้จริงแล้ว การทรงสถิตของพระเจ้าเป็นปัจจัยสำคัญยิ่งต่อการดำรงอยู่ของชนชาติอิสราเอล หากปราศจากพระองค์ พวกเขาก็เป็นเพียงชาติหนึ่งให้หมู่ประชาชาติ ไม่มีการทรงเรียกพิเศษ ไม่มีอัตลักษณ์ และไม่มีพันธกิจ (อพยพ 33:12-16) สำหรับ

โยชูวา การทรงสถิตของพระเจ้านั้นคือทุกสิ่งที่เขาจำเป็นต้องมี เพื่อจะประสบความสำเร็จในการปฏิบัติภารกิจที่ได้รับมอบหมาย

ทุกวันนี้ก็ยังคงไม่มีอะไรเปลี่ยนแปลง นั่นจึงเป็นเหตุผลที่เรายังคงได้รับพระสัญญาจากพระเยซูในพระธรรมมัทธิว 28:20