---
title:  ศึกษาเพิ่มเติม
date:   03/10/2025
---

อ่านหนังสือ บรรพชนและผู้เผยพระวจนะ ของนางเอลเลน จี. ไว้ท์ หน้า 481, 482 เรื่อง “ข้ามแม่น้ำจอร์แดน” และหนังสือ ไถ่เพราะรัก หน้า 175 เรื่อง “การเข้าสู่แผ่นดินแห่งพันธสัญญา”

“ในบรรดาพระสัญญาและคำเตือนต่าง ๆ ของพระองค์ พระเยซูทรงหมายถึงตัวฉัน พระเจ้าทรงรักโลกมากดังนี้ จนประทานพระบุตรองค์เดียวของพระองค์เพื่อโดยความเชื่อในพระองค์ ฉันจะไม่พินาศ แต่มีชีวิตนิรันดร์ ประสบการณ์ที่เกี่ยวข้องกับพระวจนะของพระเจ้าเป็นประสบการณ์ของฉัน คำอธิษฐานและพระสัญญารวมถึงคำสั่งสอนและคำเตือนเป็นของฉัน.... เมื่อรับความเชื่อและหลักธรรมแห่งความจริงเอาไว้ในลักษณะเช่นนี้แล้ว สิ่งเหล่านี้จะกลายเป็นส่วนหนึ่งของตัวเราและเป็นแรงผลักดันของชีวิต พระวจนะของพระเจ้าเมื่อรับเข้าสู่จิตวิญญาณแล้ว จะหล่อหลอมความคิดและเริ่มมีบทบาทในการพัฒนาลักษณะอุปนิสัย” (เอลเลน จี. ไว้ท์, ผู้พึงปรารถนาของปวงชน, หน้า 390-391)

“ไม่มีประเด็นใดที่จะต้องเน้นย้ำอย่างจริงจัง บอกกล่าวซ้ำแล้วซ้ำเล่า หรือตอกย้ำไว้ในจิตใจของมนุษย์ทุกคนมากไปกว่าความจริงที่ว่า มนุษย์ที่ตกอยู่ใต้ความบาปนั้น ไม่อาจมีคุณงามความดีใด ๆ ของตนที่เพียงพอจะทำให้สมควรได้รับความรอดได้เลย เพราะความรอดนั้นมีได้โดยความเชื่อในพระเยซูคริสต์เพียงพระองค์เดียวเท่านั้น” (เอลเลน จี. ไว้ท์, Faith and Works, หน้า 19)

**คำถามเพื่อการอภิปราย:**

`ไม่ว่าเหตุการณ์ในชีวิตและประสบการณ์ของโยชูวาจะแตกต่างจากของเราเพียงใด เราสามารถเรียนรู้และประยุกต์ใช้หลักการฝ่ายจิตวิญญาณอะไรจากชีวิตของเขา และเหตุใดเราจึงต้องคำนึงถึงบริบทเสมอเมื่อต้องการหยิบยกบทเรียนมาเปรียบเทียบกับชีวิตของเราเอง`

`อภิปรายความสัมพันธ์ระหว่างพระสัญญาของพระเจ้ากับการเชื่อฟังของเราต่อพระองค์ ทั้งสองหลักการนี้ส่งเสริมและเกื้อหนุนกันอย่างไร และมีอันตรายอย่างไรเมื่อเราเน้นหลักใดหลักหนึ่งมากเกินไปจนละเลยอีกฝ่าย กล่าวคือ จะเกิดผลเสียเช่นไรหากเราย้ำธรรมบัญญัติจนบดบังพระคุณ หรือในทางกลับกัน หากเราย้ำพระคุณจนมองข้ามธรรมบัญญัติ`

`จากบทเรียนประจำสัปดาห์นี้ คุณจะนิยาม “ความสำเร็จ” จากมุมมองของพระคัมภีร์อย่างไร และ "ความเจริญรุ่งเรือง" ควรมีบทบาทอย่างไรในคำนิยามของความสำเร็จในชีวิตคริสเตียน`

`จินตนาการว่าโยชูวาจะรู้สึกอย่างไรเมื่อต้องก้าวขึ้นมารับหน้าที่สืบต่อจากโมเสส พระเจ้าประทานพระสัญญาใดแก่เขา ซึ่งแน่นอนว่าเป็นสิ่งที่ค้ำจุนจิตใจเขาในภาระอันยิ่งใหญ่ที่ได้รับ (อ่าน โยชูวา 1:5)`