---
title:  โมเสสคนใหม่
date:   28/09/2025
---

`อ่าน เฉลยธรรมบัญญัติ 18:15-22 และโยชูวา 1:1-9 เหตุใดพระธรรมโยชูวาเริ่มต้นด้วยการสะท้อนคำสัญญาที่เกี่ยวกับสิ่งที่จะเกิดขึ้นภายหลังการสิ้นชีวิตของโมเสสจึงเป็นสิ่งสำคัญ`

แม้ว่าโมเสสจะสิ้นชีวิตไปแล้ว และพระเจ้าได้แต่งตั้งผู้นำคนใหม่คือโยชูวา แต่ก็ยังมีความคล้ายคลึงระหว่างชายทั้งสอง ทั้งสองได้รับพระดำรัสจากพระเจ้าว่าพวกเขาจะนำชนชาติของตนเข้าสู่ดินแดนที่ได้ทรงสัญญาไว้แก่บรรพบุรุษของพวกเขา ดังที่พระเจ้าตรัสกับโยชูวาว่า “ทุกๆ แห่งที่ฝ่าเท้าของเจ้าทั้งหลายจะเหยียบลง เราได้ยกให้พวกเจ้าดังที่เราได้สัญญาไว้กับโมเสส” (โยชูวา 1:3) โยชูวาคือผู้ที่จะนำภารกิจซึ่งเดิมได้รับมอบหมายแก่โมเสส ไปสู่ความสำเร็จ เขาเป็นเสมือน “โมเสสคนใหม่”

`อ่าน อพยพ 33:11; กันดารวิถี 14:6, 30, 38; กันดารวิถี 27:18; กันดารวิถี 32:12; เฉลยธรรมบัญญัติ 1:38; เฉลยธรรมบัญญัติ 31:23; และเฉลยธรรมบัญญัติ 34:9 ข้อพระคัมภีร์เหล่านี้บอกเราเกี่ยวกับโยชูวาอย่างไร`

ในห้วงเวลานั้น พระสัญญาที่ว่าพระเจ้าจะ “โปรดให้ผู้เผยพระวจนะเช่นเดียวกับ” โมเสสปรากฏขึ้น (เฉลยธรรมบัญญัติ 18:15) ยังคงเป็นเพียงความเป็นไปได้ มิใช่ความจริงที่สำเร็จแล้ว คำขึ้นต้นในพระธรรมโยชูวาไม่เพียงเตือนผู้อ่านให้ระลึกถึงพระสัญญานี้ หากยังปลุกเร้าความคาดหวังที่จะเห็นพระสัญญานี้เกิดขึ้นจริง

แม้โมเสสจะสิ้นชีวิตไปแล้ว แต่เขายังคงมีบทบาทสำคัญตลอดบทแรกของพระธรรมโยชูวา ชื่อของโมเสสถูกกล่าวถึง ถึงสิบครั้ง ขณะที่ชื่อของโยชูวาปรากฏเพียงสี่ครั้ง โมเสสได้รับการขนานนามว่าเป็น “ผู้รับใช้ของพระยาห์เวห์” ขณะที่

โยชูวาถูกเรียกว่า “ผู้ช่วยโมเสส” (โยชูวา 1:1) กว่าที่โยชูวาจะได้รับเกียรติแห่งคำว่า “ผู้รับใช้ของพระยาห์เวห์” (โยชูวา 24:29) เขาจะต้องใช้เวลาทั้งชีวิตในการรับใช้ด้วยความสัตย์ซื่อและเชื่อฟังพระเจ้า

แม้ว่าบทแรกของพระธรรมโยชูวาจะบันทึกเหตุการณ์เปลี่ยนผ่านของผู้นำยิ่งใหญ่สองคนแห่งอิสราเอล แต่บุคคลที่สำคัญที่สุดกลับเป็น พระยาห์เวห์ผู้ทรงเป็นพระเจ้า พระดำรัสของพระองค์เป็นถ้อยคำแรกที่เปิดเรื่อง และพระองค์ทรงเป็นผู้นำทางตลอดเรื่องอย่างเด่นชัด ไม่มีข้อสงสัยใดเลยว่า ผู้นำที่แท้จริงของอิสราเอลคือใคร

`พระเจ้าทรงเรียกทั้งชายและหญิงให้เป็นผู้นำประชากรของพระองค์ แต่เหตุใดจึงเป็นสิ่งสำคัญอย่างยิ่งที่เราจะต้องระลึกอยู่เสมอว่า ใครคือผู้นำแท้จริงที่มองไม่เห็นของคริสตจักร`