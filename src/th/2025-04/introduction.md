### โอกาสครั้งที่สอง: พระธรรมโยชูวา

พระธรรมโยชูวาเป็นจุดเปลี่ยนผ่านจากการนำของโมเสสมาสู่การนำของโยชูวา เรื่องราวเริ่มต้นด้วยเหตุการณ์ที่ชนชาติอิสราเอลเข้าสู่แผ่นดินแห่งพันธสัญญา และสิ้นสุดลงเมื่อพวกเขาตั้งถิ่นฐานในแผ่นดินนั้น

โยชูวาเองต้องเผชิญกับภารกิจอันหนักหนา นั่นคือ ต้องสานต่องานของโมเสส แต่ความท้าทายนั้นเป็นเพียงจุดเริ่มต้นเท่านั้น เพราะโยชูวาจะต้องกระทำสิ่งที่โมเสสไม่เคยทำมาก่อน นั่นคือ นำประชากรซึ่งพเนจรอยู่ในถิ่นทุรกันดารมานานถึงสี่สิบปี ข้ามแม่น้ำจอร์แดนเข้าสู่แผ่นดินคานาอัน ตามพระสัญญาที่พระเจ้าทรงประทานไว้แก่บรรพบุรุษเมื่อหลายปีก่อน

“โมเสสผู้รับใช้ของเราสิ้นชีวิตแล้ว บัดนี้เจ้าและชนชาตินี้ทั้งหมดจงลุกขึ้นข้ามแม่น้ำจอร์แดนนี้ ไปยังแผ่นดินซึ่งเรายกให้พวกเขา คือประชาชนอิสราเอล” (โยชูวา 1:2)

หัวใจสำคัญของเรื่องทั้งหมดอยู่ในถ้อยคำของพระยาห์เวห์ที่ตรัสกับโยชูวา นั่นคือ พวกเขากำลังจะเข้าสู่ “แผ่นดินซึ่งเรายกให้พวกเขา”

แน่นอนว่าโยชูวาไม่ได้ปฏิบัติภารกิจนี้เพียงลำพัง แต่สามารถทำได้ด้วยฤทธานุภาพและการทรงนำขององค์พระผู้เป็นเจ้า ผู้ซึ่งทรงตั้งพระทัยจะนำประชากรเข้าสู่แผ่นดินนั้นตั้งแต่รุ่นก่อนหน้าแล้ว หากพวกเขาเชื่อฟังและรักษาพันธสัญญาฝ่ายของตน แต่น่าเสียดายที่พวกเขาไม่กระทำตาม และด้วยเหตุนี้เอง พวกเขาจึงต้องเผชิญกับผลแห่งการกระทำของตน

ความจริงก็คือ ตลอดระยะเวลา 40 ปีก่อนหน้านั้น อิสราเอลได้เผชิญกับผลด้านลบของพันธสัญญา อันเนื่องมาจากการกบฏต่อพระเจ้า ส่งผลให้คนรุ่นผู้ใหญ่ซึ่งเคยประจักษ์ต่อการอัศจรรย์และความยิ่งใหญ่ในเหตุการณ์อพยพ ต้องล้มตายลงในถิ่นทุรกันดาร เว้นไว้เพียงคาเลบและโยชูวาเท่านั้น พระธรรมของโมเสสสี่เล่มจากทั้งหมดห้าเล่ม ได้บันทึกเหตุการณ์ต่าง ๆ ที่เกิดขึ้นกับคนเหล่านั้นตลอดช่วงเวลาการพเนจรในถิ่นทุรกันดาร และบัดนี้ ภายใต้การนำของโยชูวา คนรุ่นที่สองก็พร้อมแล้วที่จะเผชิญกับความท้าทายในการยึดครองแผ่นดินนั้น

“แล้วโมเสสเรียกโยชูวาเข้ามา และกล่าวแก่ท่านต่อหน้าคนอิสราเอลว่า ‘จงเข้มแข็งและกล้าหาญเถิด เพราะท่านจะต้องไปกับชนชาตินี้ เข้าไปในแผ่นดินซึ่งพระยาห์เวห์ทรงปฏิญาณแก่บรรพบุรุษของพวกเขาว่า จะประทานแก่เขา ท่านจงให้เขาเข้ายึดครองแผ่นดินนั้นเป็นมรดก ผู้ที่เสด็จไปข้างหน้าท่านคือพระยาห์เวห์ พระองค์สถิตอยู่กับท่าน พระองค์จะไม่ทรงปล่อยให้ท่านล้มเหลว หรือทอดทิ้งท่าน อย่ากลัวและอย่าขยาดเลย’ ” (เฉลยธรรมบัญญัติ 31:7, 8)

พระสัญญาที่พระเจ้าทรงประทานแก่บรรพบุรุษและแก่โมเสส กำลังจะบรรลุผลสำเร็จ บรรยากาศอบอวลไปด้วยความคาดหวังและความตื่นเต้น นี่คือการเริ่มต้นครั้งใหม่ของประชากรผู้ซึ่งไร้บ้านและไร้แผ่นดินมาเป็นเวลายาวนาน พระเจ้าทรงสัตย์ซื่อในการทรงไถ่พวกเขาให้พ้นจากความเป็นทาส และแน่นอนว่า พวกเขาสามารถไว้วางใจได้ว่าพระองค์จะทรงทำให้พระสัญญาเรื่องแผ่นดินนั้นสำเร็จเป็นจริง

“จุดประสงค์หลักของพระธรรมโยชูวาคือการบรรยายถึงการเข้าสู่แผ่นดินแห่งพันธสัญญาของอิสราเอล การพิชิตแผ่นดินนั้น และการแบ่งแยกดินแดนให้แก่เผ่าต่าง ๆ จุดประสงค์นี้เป็นรากฐานของสาระสำคัญในพระธรรมเล่มนี้ กล่าวคือ ความสัตย์ซื่อของพระเจ้าในการทรงทำให้พระสัญญาเรื่องแผ่นดินที่ได้ประทานแก่อับราฮัมสำเร็จ พระธรรมเล่มนี้เน้นย้ำถึงความสัตย์ซื่อของพระเจ้าต่อพระสัญญาแห่งพันธสัญญาของพระองค์ (โยชูวา 21:43-45)” (Andrews Bible Commentary [Andrews University Press, 2020], p. 365)

เราจะได้ค้นพบไปพร้อมกันว่า แม้พระธรรมโยชูวาจะถูกเขียนขึ้นเมื่อกว่า 3,000 ปีก่อน แต่โลกที่เราดำรงชีวิตอยู่ในปัจจุบันก็ไม่ได้แตกต่างจากโลกของโยชูวามากนักในแง่ของความท้าทายฝ่ายจิตวิญญาณ แม้รูปแบบของความท้าทายอาจเปลี่ยนแปลงไปตามยุคสมัย หากแต่แก่นแท้ของการต่อสู้นั้นยังคงอยู่ โดยเฉพาะอย่างยิ่งในด้านจิตวิญญาณ ซึ่งคุกคามทั้งความมั่นคง ความเชื่อ และพันธกิจที่พระเจ้าทรงมอบหมายแก่ประชากรของพระองค์ ตัวอย่างของโยชูวาจะเป็นแรงบันดาลใจให้เรากล้ายืนหยัดบนพระสัญญาของพระเจ้าที่เกี่ยวข้องกับยุคของเรา และสำเร็จเป็นจริงได้โดยฤทธานุภาพของพระองค์ ดังเช่นที่โยชูวาเคยประสบมาแล้ว

บาร์นา มัจยาโรซี ปัจจุบันดำรงตำแหน่งเลขานุการบริหารของสำนักงานภาคอินเตอร์ยุโรป และเป็นประธานคณะกรรมการวิจัยพระคัมภีร์ประจำสำนักงานภาคดังกล่าว ท่านเริ่มต้นพันธกิจการรับใช้คริสตจักรในฐานะศิษยาภิบาลและผู้อำนวยการแผนกต่าง ๆ ในคอนเฟอร์เรนซ์เซาท์ทรานซิลเวเนีย ประเทศโรมาเนีย และต่อมาได้ปฏิบัติหน้าที่เป็นอาจารย์ผู้สอนด้านศาสนศาสตร์ และดำรงตำแหน่งอธิการบดีของมหาวิทยาลัยแอดเวนทัส ประเทศโรมาเนีย