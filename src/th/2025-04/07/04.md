---
title:  แท่นบูชาแห่งการฟื้นฟู
date:   11/11/2025
---

`แรงจูงใจของโยชูวาในการสร้างแท่นบูชาแด่พระเจ้าคืออะไร อ่าน โยชูวา 8:30, 31; เปรียบเทียบกับ เฉลยธรรมบัญญัติ 11:26-30; เฉลยธรรมบัญญัติ 27:2-10`

ในสมัยของบรรพชน แท่นบูชาเป็นเครื่องหมายที่แสดงเส้นทางแห่งการเดินทางของพวกเขา และกลายเป็นสัญลักษณ์ที่เป็นรูปธรรม ซึ่งแสดงถึงการอ้างสิทธิ์ในแผ่นดินที่พระเจ้าได้ทรงสัญญาไว้ บัดนี้ เมื่อชนชาติอิสราเอลสร้างแท่นบูชาขึ้น พวกเขาก็ได้เป็นพยานถึงการที่พระสัญญาซึ่งประทานแก่บรรพบุรุษนั้นสำเร็จแล้ว และในกรณีนี้ การตั้งแท่นบูชายังเป็นการปฏิบัติตามพระบัญชาที่โมเสสเคยได้รับโดยตรงอีกด้วย (เฉลยธรรมบัญญัติ 11:26-30; เฉลยธรรมบัญญัติ 27:2-10)

โยชูวา 8:30-35 มีบทบาทสำคัญในการกำหนดสาระทางศาสนศาสตร์ของพระธรรมทั้งเล่ม โดยการเชื่อมโยงเหตุการณ์อันโหดร้ายและรุนแรงที่สุดเหตุการณ์หนึ่ง (สงคราม) เข้ากับสิ่งที่แตกต่างอย่างสิ้นเชิง นั่นคือฉากแห่งการยืนยันพันธสัญญาอีกครั้ง (การนมัสการ) พระธรรมโยชูวาจึงนำเราย้อนกลับไปสู่หัวข้อทาง

ศาสนศาสตร์ที่สำคัญที่สุดซึ่งปรากฏตั้งแต่บทแรก นั่นคือการที่โยชูวาได้รับมอบหมายให้นำชนชาติอิสราเอลไปสู่ชีวิตแห่งการเชื่อฟังพันธสัญญา (โยชูวา 1:7) และภาพนี้เองก็ยังคงปรากฏอยู่จนถึงตอนท้ายของพระธรรม (โยชูวา 24)

แม้สงครามและการพิชิตจะมีความสำคัญ แต่ยังมีสิ่งที่สำคัญยิ่งกว่านั้น นั่นคือความจงรักภักดีต่อข้อกำหนดแห่งธรรมบัญญัติของพระเจ้า การพิชิตแผ่นดินเป็นเพียงก้าวหนึ่งในแผนการของพระเจ้าที่ทรงมีต่ออิสราเอล และเพื่อการฟื้นฟูมนุษยชาติทั้งปวง ความซื่อสัตย์ต่อหลักคำสอนแห่งโทราห์คือปัจจัยสำคัญที่สุดที่กำหนดความเป็นนิรันดร์ของมนุษย์ทุกคน โยชูวาได้จารึกสำเนาพระบัญญัติลงบนศิลาขนาดใหญ่ที่ฉาบปูนสีขาว ซึ่งแตกต่างจากศิลาของแท่นบูชา (เปรียบเทียบกับ เฉลยธรรมบัญญัติ 27:2-8) ดังนั้น ศิลาเหล่านี้ซึ่งอาจจารึกพระบัญญัติสิบประการไว้ จึงถูกตั้งไว้เป็นอนุสรณ์แยกต่างหากใกล้กับแท่นบูชา เพื่อเป็นเครื่องเตือนใจแก่ชาวอิสราเอลถึงสิทธิพิเศษและพันธกิจอันยิ่งใหญ่ที่มาพร้อมกับพันธสัญญา

โยชูวาเป็นภาพเงาล่วงหน้าของเยโฮชูวา (พระเยซู) ในพระคัมภีร์ใหม่ ผู้ซึ่งมีพันธกิจสำคัญประการหนึ่ง คือการนำมนุษยชาติกลับคืนสู่การเชื่อฟังพระเจ้า และเพื่อให้บรรลุเป้าหมายนี้ พระองค์ต้องทรงต่อสู้กับฤทธิ์อำนาจแห่งความชั่วร้าย จุดมุ่งหมายสูงสุดของพระองค์คือ การทำให้ข้อกำหนดแห่งพันธสัญญาสำเร็จสมบูรณ์เพื่อเรา “เพราะว่าพระสัญญาต่าง ๆ ของพระเจ้าล้วนแต่เป็นจริงโดยพระเยซู เพราะเหตุนี้เราจึงพูดว่าอาเมนโดยพระองค์ ซึ่งเป็นการถวายพระเกียรติแด่พระเจ้า” (2 โครินธ์ 1:20)

`ในปัจจุบัน เรามีแนวทางปฏิบัติฝ่ายจิตวิญญาณใดบ้างที่ทำหน้าที่สะท้อนความเชื่อเช่นเดียวกับการสร้างแท่นบูชาในสมัยโบราณ`