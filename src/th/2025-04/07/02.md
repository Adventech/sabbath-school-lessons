---
title:  พันธสัญญาต้องมาก่อน
date:   09/11/2025
---

`อ่าน โยชูวา 5:1-7 เหตุใดพระเจ้าจึงทรงบัญชาให้โยชูวาทำพิธีเข้าสุหนัตแก่ชนรุ่นที่สองของอิสราเอลในช่วงเวลาของการพิชิตแผ่นดินนี้`

หลังจากการสำรวจแผ่นดิน รายงานที่เปี่ยมด้วยกำลังใจจากผู้สอดแนม และการข้ามแม่น้ำจอร์แดนอย่างอัศจรรย์ เราอาจคาดหวังว่าจะได้เห็นการเผชิญหน้ากับศัตรูในทันที อย่างไรก็ตาม ยังมีสิ่งที่สำคัญยิ่งกว่าการพิชิตทางทหาร นั่นคือ พันธสัญญาระหว่างอิสราเอลกับพระเจ้า

ก่อนที่ชนรุ่นใหม่จะเข้าสู่การยึดครองแผ่นดิน พวกเขาจำเป็นต้องตระหนักอย่างถ่องแท้ถึงความสัมพันธ์พิเศษของตนกับเจ้าของแผ่นดินนั้น การฟื้นฟูหมายสำคัญแห่งพันธสัญญาจึงเกิดขึ้นเพื่อตอบสนองต่อพระคุณและพระราชกิจอันอัศจรรย์ของพระเจ้า ผู้ทรงนำอิสราเอลข้ามแม่น้ำจอร์แดนอย่างปลอดภัย

พันธสัญญาระหว่างเรากับพระเจ้าควรเป็นการตอบสนองด้วยใจที่เปี่ยมด้วยความขอบพระคุณต่อสิ่งที่พระองค์ได้ทรงกระทำสำเร็จเพื่อเราแล้ว ไม่ใช่เป็นความพยายามเพื่อจะแสวงหาผลประโยชน์ใด ๆ โดยการปฏิบัติตามข้อกำหนดด้วยจิตใจเคร่งครัด (แนวคิดเดียวกันนี้เห็นได้อย่างชัดเจนว่าเป็นประเด็นสำคัญในความขัดแย้งระหว่างเปาโลกับผู้ที่ยืนกรานให้คนต่างชาติที่เข้ามาเชื่อในพระคริสต์ต้องเข้าสุหนัต ซึ่งปรากฏชัดเจนที่สุดในจดหมายฝากถึงชาวกาลาเทีย)

อิสราเอลกำลังจะเข้าสู่ศึกสงครามครั้งยิ่งใหญ่ที่สุดในประวัติศาสตร์ของตน และเราคงคาดหวังว่าทั้งค่ายจะเต็มไปด้วยการเตรียมการทางทหาร ซึ่งอันที่จริงก็เป็นเช่นนั้น ทว่ามิได้เป็นไปตามแบบแผนทั่วไป แทนที่จะจับม้า ตระเตรียมรถศึก หรือฝึกฝนคมดาบ พวกเขากลับประกอบพิธีกรรมที่ทำให้กำลังรบส่วนใหญ่ต้องอยู่ในสภาพเปราะบางอย่างน้อยสามวัน

พวกเขากระทำเช่นนั้นเพื่อเฉลิมฉลองความสัมพันธ์ระหว่างตนกับพระเจ้าผู้ทรงปลดปล่อยพวกเขาออกจากอียิปต์ ทำไมน่ะหรือ เพราะพวกเขาตระหนักว่า การสงครามนั้นเป็นของพระเจ้า พระองค์ทรงเป็นผู้ประทานชัยชนะและความสำเร็จ พระเยซูได้ทรงวางหลักการเดียวกันไว้ด้วยถ้อยคำที่แตกต่างเล็กน้อยว่า “แต่พวกท่านจงแสวงหาแผ่นดินของพระเจ้า และความชอบธรรมของพระองค์ก่อน แล้วพระองค์จะทรงเพิ่มเติมสิ่งทั้งปวงนี้ให้” (มัทธิว 6:33) ในชีวิตประจำวันของเรา บ่อยครั้งที่แรงกดดันจากภารกิจอันเร่งด่วนและสิ่งสำคัญต่าง ๆ ทำให้เราหลงลืมที่จะให้ความสำคัญกับสิ่งที่สำคัญที่สุดในชีวิต นั่นคือ การฟื้นฟูคำปฏิญาณของเราต่อพระคริสต์ในแต่ละวัน

`ลองพิจารณาถึงช่วงเวลาที่คุณเคยละเลยการใช้เวลากับพระเจ้าเพราะมัวแต่ยุ่งกับสิ่งที่ดูเหมือน “สำคัญกว่า” อะไรคือสาเหตุที่ทำให้เรื่องเช่นนี้เกิดขึ้นได้ง่ายนัก และเราจะต่อสู้กับแนวโน้มเช่นนี้ได้อย่างไร`