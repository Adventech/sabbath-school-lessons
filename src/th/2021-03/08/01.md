---
title: อิสรภาพในการหยุดพัก
date:  14/08/2021
---

### อ่านข้อพระคัมภีร์สำหรับบทเรียนสัปดาห์นี้
มาระโก 2:1-12; 1 พงศ์กษัตริย์ 18; 1 พงศ์กษัตริย์ 19:1-8; มัทธิว 5:1-3; อิสยาห์53:4-6; 2 พงศ์กษัตริย์ 2:11

> <p>ข้อควรจำ</p>
> “พระเจ้าทรงเป็นความสว่างและความรอดของข้าพเจ้า ข้าพเจ้าจะกลัวผู้ใดเล่า พระเจ้าทรงเป็นที่กำบังเข้มแข็งแห่งชีวิตข้าพเจ้า ข้าพเจ้าจะต้องเกรงใคร” (สดุดี 27:1)

ผู้คนมากมายที่พระเยซูทรงพบปะในพันธกิจการรับใช้บนโลกของพระองค์ เป็นคนป่วย บางคนอาจถึงแก่ความตาย เขาเหล่านั้นเบียดเสียดเข้าหาพระเยซูเพื่อรับการรักษาและหยุดพักจากความทุกข์ทรมานที่พวกเขาเผชิญ และพวกเขาก็ได้รับการรักษาเสมอ

บางครั้งพระองค์ตรัสเพียงคำเดียวและพวกเขาก็หายเป็นปกติ บางครั้งพระองค์ทรงสัมผัสคนป่วยและพวกเขาก็หายดีอย่างน่าอัศจรรย์ บางครั้งพระองค์ให้พวกเขาเดินไป และการรักษาก็เกิดขึ้นในขณะที่พวกเขาเดินไปตามทาง พระเยซูทรงรักษาชาย หญิง เด็ก ชาวยิว ชาวต่างชาติ คนรวยและคนจนที่ถ่อมตน กรณีของคนโรคเรื้อนและตาบอดที่แย่ที่สุดก็ไม่ไกลเกินเอื้อมของพระองค์ แท้จริงแล้ว พระองค์ทรงรักษาคนเหล่านั้นที่มี “โรค” ที่เลวร้ายที่สุดนั่นคือ ความตาย

สัปดาห์นี้เราจะศึกษาถึงตัวอย่างการรักษาที่แตกต่างกันสองตัวอย่าง ในกรณีแรก ผู้ทนทุกข์ป่วยมากจนไม่สามารถมาหาพระเยซูได้ด้วยตนเอง อาการของเขาปรากฏให้ทุกคนเห็นอย่างชัดเจน อีกกรณีหนึ่ง ผู้ป่วยไม่มีอาการที่มองเห็นชัดเจน ทั้งสองกรณีการรักษาเกิดขึ้นตามเวลาและวิธีของพระเจ้า

ในขณะที่เราศึกษาหัวข้อการหยุดพักจากความเจ็บปวดและความทุกข์ เราจะศึกษาถึงคำถามที่เราทุกคนได้ประสบไม่ว่าในช่วงใดก็ตามของการดำเนินชีวิตคริสเตียน คือเกิดอะไรขึ้นเมื่อคำอธิษฐานขอการรักษาของเราไม่ได้รับคำตอบ

แล้วเราจะพบกับการหยุดพักได้อย่างไร