---
title: การหยุดพักเพื่อรักษา
date:  15/08/2021
---

หากมีช่วงเวลาที่เราต้องการหยุดพัก นั่นคือเวลาที่เราป่วย เราต้องการการหยุดพักด้านร่างกายเพื่อร่างกายของเราจะฟื้นฟูระบบภูมิคุ้มกัน

บ่อยครั้งเราก็ต้องการการหยุดพักทางจิตใจด้วยเช่นกัน บางครั้งการเจ็บป่วยนั้นไม่เป็นอันตรายต่อชีวิต เช่น ไข้หวัดหรือไมเกรน เรานอนลงและพยายามไม่คิดถึงสิ่งที่เราต้องทำ แต่ก็ทำไม่ได้

บางครั้งการเจ็บป่วยนั้นเป็นอันตรายต่อชีวิต เรานอนไม่หลับและกังวลถึงผลการรักษา และบ่อยครั้งเราก็เริ่มสงสัยว่าทำไม การใช้ชีวิตที่ไม่ดีต่อสุขภาพส่งผลต่อชีวิตเราในที่สุดแล้วหรือ เป็นเพราะยาเสพติดที่เราเคยใช้เมื่อ 20 ปีที่แล้วหรือไม่ เป็นเพราะน้ำหนักที่เพิ่มขึ้นมากในช่วงไม่กี่ปีมานี้หรือไม่ พระเจ้ากำลังลงโทษเราเพราะบาปลับที่ไม่มีใครรู้หรือไม่

`อ่าน มาระโก 2:1-4 เกิดอะไรขึ้น`

เห็นได้ชัดเจนในกรณีของชายง่อยในเรื่องนี้ หนังสือผู้พึงปรารถนาแห่งปวงชน (หน้า 267-271) บอกเราถึงความเป็นมา ชายง่อยผู้นี้ได้ทำบางอย่างที่ไม่น่าภูมิใจนัก ชีวิตที่ผิดบาปของเขาทำให้เกิดความเจ็บป่วยเช่นนี้ และผู้เชี่ยวชาญด้านจิตวิญญาณทั้งหลายได้ขีดเส้นตรงจากเหตุไปสู่ผล เขานำพาโรคนี้มาสู่ตนเองเพราะบาปของเขา และไม่มีทางรักษาได้เลย

ทัศคติเช่นนี้เกิดขึ้นได้โดยทั่วไป เรามักจะหมกมุ่นดูว่าใครเป็นผู้กระทำ หากมีอาชญากรรมเกิดขึ้น ต้องมีบางคนเป็นผู้ชดใช้ หากมีอุบัติเหตุเกิดขึ้นที่ไหนสักแห่ง ต้องมีคนถูกฟ้องร้อง แต่การหาผู้รับคำตำหนิไม่ได้นำมาซึ่งการรักษาผู้ป่วย

จุดประสงค์ดั้งเดิมของพระเจ้าไม่ได้รวมถึงความเจ็บปวด โรคภัยและความทุกข์ทรมาน ความเจ็บป่วยมายังโลกใบนี้ด้วยการเข้ามาของบาปเท่านั้น นั่นจึงเป็นเหตุผลที่พระเจ้าประทานแนวทางสุขภาพแก่เรา เพื่อเราจะได้มีคุณภาพชีวิตที่ดีขึ้นตั้งแต่ตอนนี้ แต่ตราบใดที่เรายังอยู่ในโลกที่ป่วยด้วยบาปนี้ ก็ไม่มีหลักประกันสุขภาพ ไม่ว่าเราจะปฏิบัติตามหลักการสุขภาพอย่างพากเพียรเพียงใด

ข่าวดีก็คือว่า พระเจ้าทรงให้เราหยุดพักได้ ไม่ว่าเราจะป่วยหรือมีสุขภาพดี ไม่ว่าความเจ็บป่วยของเราเป็นผลมาจากการกระทำของเราเอง หรือการละเลยของผู้อื่น หรือทางพันธุกรรม หรือเป็นเพียงผลพลอยได้จากการมีชีวิตอยู่บนโลกแห่งความบาปนี้ พระเจ้าทรงรู้วิธีให้เราได้หยุดพัก

`เมื่อมีคนใดคนหนึ่งเริ่มเจ็บป่วย การหาคนผิดเป็นสิ่งไม่ถูกต้อง แต่ในขณะเดียวกันในบางกรณีทำไมการเข้าใจสาเหตุของความเจ็บป่วยนั้นจึงเป็นขั้นตอนสำคัญที่นำไปสู่การรักษาและฟื้นฟู`