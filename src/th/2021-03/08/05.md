---
title: เหนื่อยเกินกว่าที่จะวิ่ง 
date:  18/08/2021
---

เอลียาห์เหนื่อยกินกว่าที่จะวิ่งอีกต่อไป ดังนั้นเขาจึงอธิษฐานอีกครั้ง แต่คำอธิษฐานครั้งนี้แตกต่างอย่างมากจากคำอธิษฐานที่เต็มไปด้วยความเชื่อที่พระเจ้าทรงตอบที่ภูเขาคารเมล  ต่อหน้าพวกปุโรหิตและผู้เผยพระวจนะของพระบาอัล สมาชิกของศาล และประชาชนทั่วไป (1 พงศ์กษัตริย์ 18:36-37) แต่ครั้งนี้เป็นคำอธิษฐานอย่างสิ้นหวังที่สั้นและเรียบง่าย

`เอลียาห์กล่าวใน 1 พงศ์กษัตริย์ 19:4 ว่าเขาก็ไม่ได้ดีกว่าบรรพบุรุษของเขา เขากล่าวถึงอะไร`

ในที่สุดเมื่อเอลียาห์หยุดอยู่กับที่ ความรู้สึกผิดก็ถาโถมเข้ามา เขาตระหนักว่าการที่เขาหนีไปอย่างรวดเร็วนั้นได้ขัดขวางโอกาสที่ดีในการปฏิรูปอิสราเอล เขาตระหนักว่าได้ทำให้คนที่ต้องการเขาผิดหวัง และเขาก็ไม่มีพละกำลังที่จะทำอะไรเลย ดังนั้น ช่วงเวลาที่เจ็บปวดจากการไตร่ตรองตนเองและรู้ประวัติประชากรของเขาเป็นอย่างดี ทำให้เขาได้เห็นในสิ่งที่ตัวเขาเป็นจริง ๆ

การยอมรับในสิ่งที่ตัวเราเองเป็น เป็นการเปิดเผยที่เจ็บปวดสำหรับเราทุกคนมิใช่หรือ เราควรขอบคุณสำหรับพระสัญญาที่ว่า ไม่ว่าชีวิตเราจะบาปหนาเพียงใด โดยพระคริสต์แล้ว พระเจ้าจะทรงมองเห็นเราเหมือนที่พระองค์ทรงมองเห็นพระเยซู เราจะมีความหวังอะไรมากไปกว่านี้อีก เราสามารถอ้างความชอบธรรมของพระคริสต์มาเป็นของเราได้โดยความเชื่อ (ดูใน ฟีลิปปี 3:9)

อย่างไรก็ตาม ภาวะซึมเศร้ามีวิธีดึงดูดเราเข้าสู่วังวนอันมืดมนแห่งความเกลียดชังตนเอง บางครั้งเราก็เริ่มคิดว่าความตายเป็นทางออกเดียว

ดูเหมือนว่ากรณีของเอลียาห์จะเป็นเช่นนั้น สิ่งเหล่านี้มากเกินไปสำหรับเขา เขากล่าวว่า “พอแล้วพระองค์เจ้าข้า ข้าแต่พระเจ้า บัดนี้ขอเอาชีวิตของข้าพระองค์ไปเสีย เพราะข้าพระองค์ก็ไม่ดีไปกว่าบรรพบุรุษของข้าพระองค์” (1 พงศ์กษัตริย์ 19:4)

ข่าวดีก็คือว่า แพทย์ผู้รักษาที่ยิ่งใหญ่ไม่ได้ต่อว่าเอลียาห์ พระเจ้าทรงเข้าใจมากกว่าสิ่งที่เราทำเพื่อต่อสู้กับภาวะซึมเศร้า

“เราอาจไม่มีหลักฐานที่เด่นชัดว่า พระพักตร์ของพระผู้ไถ่ของเรากำลังก้มมองเราด้วยความเมตตาและความรัก แต่ความจริงเป็นเช่นนั้น เราอาจไม่รู้สึกถึงสัมผัสของพระองค์ที่มองเห็นได้ แต่พระหัตถ์ของพระองค์อยู่บนเราด้วยความรักและความเห็นอกเห็นใจอย่างอ่อนโยน” (เอลเลน จี. ไว้ท์, ก้าวตามพระคริสต์, หน้า 97)

พระเจ้าทรงทราบและเข้าใจว่า “ทางเดินนั้นจะเกินกำลัง” (1 พงศ์กษัตริย์ 19:7) ของเรา แต่บางครั้งพระองค์ต้องรอจนกว่าเราจะหยุดวิ่ง จากนั้นพระองค์จะทรงยื่นมือเข้าช่วยได้

บ่อยครั้งคนที่จมน้ำจะกระวนกระวายมากและต่อสู้กับเจ้าหน้าที่ที่มาช่วย เจ้าหน้าที่จะต้องถอยออกก่อนและคอยจนกว่าเหยื่อจะหมดสติไปจึงจะเข้าช่วยเหลือได้

`ข้อพระคัมภีร์ต่อไปนี้ให้ความหวังและความอุ่นใจแก่เราอย่างไรสดุดี 34:18; มัทธิว 5:1-3; สดุดี 73:26; อิสยาห์53:4-6`