---
title: รักษาต้นตอ
date:  16/08/2021
---

ชายง่อยได้ถูกหย่อนลงมาต่อพระพักตร์พระเยซู และสายตาทุกดวงต่างจ้องไปยังพระเยซู พระองค์ทรงเลือกที่จะรักษาคนที่มีบาปชัดเจนคนนี้หรือไม่ หรือพระองค์จะตำหนิความเจ็บป่วยนั้น

`พระเยซูทรงรักษาชายง่อยนี้อย่างไร พระเยซูทรงกระทำสิ่งใดเป็นอันดับแรกเพื่อเขา อ่าน มาระโก 2:5-12`

เนื่องจากเรามักไม่รู้ตัวว่าเป็นโรคจนกว่าเราจะสังเกตเห็นอาการ เรามักคิดว่าโรคเป็นเพียงอาการเท่านั้น เราคิดว่าการกำจัดอาการออกไปเป็นการรักษาให้หาย พระเยซูทรงเข้าใจโรคแตกต่างออกไป พระองค์ทรงทราบถึงต้นตอของความทุกข์ทรมานและโรคภัยทั้งปวง และทรงต้องการรักษาสิ่งนี้ก่อน

ในกรณีของชายง่อย แทนที่พระเยซูจะรักษาผลที่ชัดเจนของโรคในทันที แต่พระองค์ทรงมุ่งไปยังต้นตอที่รบกวนจิตใจชายคนนี้มากที่สุด ชายง่อยรู้สึกถึงความผิดและการแยกห่างออกจากพระเจ้าอย่างหนักหน่วงมากกว่าที่เขารู้สึกต่อโรค บุคคลที่พักผ่อนในพระเจ้าจะสามารถทนกับความทรมานทางกายแบบใดก็ตามที่เกิดกับเขาในโลกที่ป่วยไปด้วยบาปนี้ได้ ดังนั้นพระเยซูทรงมุ่งตรงไปยังต้นตอและมอบการอภัยให้ก่อน

พวกผู้นำศาสนาตกใจเมื่อได้ยินพระเยซูอภัยบาป พระเยซูทรงตั้งคำถามเพื่อตอบข้อกล่าวหาที่พวกเขายังไม่ได้พูดออกมา

`อ่าน มาระโก 2:8, 9 พระเยซูทรงท้าทายพวกธรรมาจารย์อย่างไร พระองค์กำลังจัดการกับปัญหาอะไรอยู่`

โดยทั่วไปแล้วคำพูดนั้นไม่สำคัญ แต่ไม่ใช่เมื่อพระเจ้าตรัส โดยพระวจนะอันทรงพลังของพระเจ้า ทุกสิ่งก็เกิดขึ้น (ปฐมกาล 1) แม้ว่าการอภัยไม่ใช่สิ่งที่เราเห็นได้ แต่ก็มีราคา การให้อภัยต้องจ่ายด้วยชีวิตของพระบุตรของพระเจ้าบนกางเขน สิ่งอื่นเป็นรองทั้งหมด ดังนั้นพระเยซูเลือกที่จะรักษาชายง่อยเพื่อสำแดงให้เห็นฤทธิ์อำนาจและความเป็นไปได้ของการให้อภัย

พระเจ้าต้องการรักษาเราจากภายในก่อน และบางครั้งพระองค์ก็ทรงเลือกที่จะรักษาเราทางกายทันทีเช่นเดียวกับชายง่อย หรือบางครั้งเราจะต้องรอจนถึงวันฟื้นคืนชีพเพื่อสัมผัสกับการรักษาทางกาย ไม่ว่าจะด้วยวิธีใดก็ตาม พระผู้ช่วยให้รอดของเราทรงต้องการให้เราหยุดพักในความมั่นคงของความรัก พระคุณและการอภัยของพระองค์ตั้งแต่ตอนนี้ แม้เราจะอยู่ท่ามกลางความทุกข์ทรมานก็ตาม

`เราจะพบกับการหยุดพักและสันติสุขได้อย่างไร หากว่าในตอนนี้เรายังไม่ได้รับคำตอบต่อคำอธิษฐานขอการรักษาของเรา`