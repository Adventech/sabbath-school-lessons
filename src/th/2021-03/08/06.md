---
title: หยุดพักและสิ่งที่เหนือกว่า
date:  19/08/2021
---

พระเจ้าทรงทราบดีว่าเอลียาห์เหนื่อยล้าจากการวิ่งทั้งปวงนี้ พระเจ้าทรงทราบดีว่าเอลียาห์เหนื่อยทางด้านจิตใจและอารมณ์และแบกรับความรู้สึกผิดอันใหญ่โตมากกว่าเหนื่อยทางด้านร่างกาย พระเจ้าทรงเช็ดกระดานชนวนให้เกลี้ยงและมอบการหยุดพักแก่เอลียาห์ เช่นเดียวกับที่พระเยซูทรงทำแก่ชายง่อยหลายปีต่อมา ในที่สุดเขาได้รับการพักผ่อนที่แท้จริงและสดชื่นขึ้น

เราคงคาดหวังว่านี่จะเป็นตอนจบของเรื่อง แต่ไม่เป็นอย่างนั้น การหยุดพักของพระเจ้าไม่ใช่เป็นเพียงเหตุการณ์ที่เกิดขึ้นเพียงครั้งเดียว การเข้าสู่การพักผ่อนของพระเจ้าเกี่ยวข้องกับการเยียวยารักษา ด้วยการละทิ้งรูปแบบความคิดทางลบและลักษณะนิสัยที่เป็นภัยอย่างช้า ๆ พระเจ้าไม่ทรงเร่งการเยียวยารักษา

`อ่าน 1 พงศ์กษัตริย์ 19:5-8 เอลียาห์ไปที่ไหนและเหตุใดจึงไปที่นั่น`

เอลียาห์กลับมาวิ่งอีกครั้งหลังจากพักผ่อน แต่คราวนี้พระเจ้าทรงกำหนดทิศทางการวิ่งของเขา พระเจ้าทรงเข้าใจดีว่าชีวิตในโลกแห่งความบาปนี้ก่อให้เกิดความหดหู่ใจได้ พระองค์ทรงเข้าใจถึงแรงผลักดันในการวิ่งหนี แต่พระองค์ทรงต้องการเปลี่ยนเส้นทางการวิ่งของเรา พระองค์ทรงต้องการให้เราวิ่งเข้าหาพระองค์แทนการพยายามรับมือแก้ปัญหาด้วยการทำลายตนเอง และเมื่อเราเริ่มวิ่งเข้าหาพระองค์ พระองค์ทรงต้องการสอนเราให้ฟัง “เสียงเบา ๆ” (1 พงศ์กษัตริย์ 19:12) ที่มอบการหยุดพักแก่เรา

เอลียาห์ไม่มีแรงแม้แต่จะลุกขึ้นและเดินทางไปพบพระเจ้า พระเจ้าทรงจัดเตรียมพลังงานเพื่อให้เราได้พบกับพระองค์ และพระองค์ยังทรงสัญญาจะมอบวันพรุ่งนี้ที่ดีกว่าให้

ในขณะที่เอลียาห์นอนลงอยู่ใต้ต้นซากและขอให้ตัวท่านตายเสีย ท่านเชื่อว่าวันที่ดีที่สุดนั้นได้จบลงแล้ว

`อ่าน 1 พงศ์กษัตริย์ 19:15, 16 และ 2 พงศ์กษัตริย์ 2:11 มีอะไรที่เอลียาห์ยังต้องทำอีก`

พระเจ้าทรงทราบว่ามีวันที่ดีกว่ารอเอลียาห์อยู่ การเยียวยารักษาจะเกิดขึ้นแก่เอลียาห์ หากท่านเรียนรู้ที่จะวางระเบียบชีวิตตามจังหวะของพระเจ้าและยอมรับการหยุดพักของพระองค์ ยังมีกษัตริย์ที่ต้องรับการเจิมและผู้สืบทอดการเผยพระวจนะที่จะต้องรับการเลือก พระเจ้าทรงทราบถึงเอลีชาแล้ว ผู้ซึ่งจะมีความสัมพันธ์ใกล้ชิดกับเอลียาห์เหมือนบุตรชาย พระเจ้าทรงทราบว่าด้วยความเชื่อเอลียาห์จะเรียกไฟลงมาจากฟ้าอีกครั้ง (2 พงศ์กษัตริย์ 1:10) สำหรับเอลียาห์แล้วจะไม่มีการตายอย่างสิ้นหวังใต้ต้นซาก แต่จะเป็นการนั่งรถม้าเพลิงไปสู่การพักผ่อนบนสวรรค์

`เราเรียนรู้อะไรจากเรื่องของเอลียาห์ว่า ด้วยพละกำลังของพระองค์แล้ว เหตุใดเราต้องพยายามที่จะไม่ยอมแพ้ไม่ว่าเราจะรู้สึกแย่แค่ไหนก็ตาม`