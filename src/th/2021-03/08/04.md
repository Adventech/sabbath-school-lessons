---
title: วิ่งหนี
date:  17/08/2021
---

จากข้อมูลขององค์การอนามัยโลก (WHO) การเจ็บป่วยที่พบบ่อยที่สุดทั่วโลกที่เกิดกับผู้คนมากกว่าสามร้อยล้านคนในแต่ละปี ไม่ได้มีอาการที่มองเห็นชัดเจนเสมอไป ภาวะซึมเศร้าเป็นสาเหตุที่นำไปสู่ความพิการทั่วโลก และเป็นปัจจัยหลักที่ทำให้เกิดโรคต่าง ๆ ทั่วโลก

น่าเสียดายที่บ่อยครั้งโรคซึมเศร้าไม่ได้ถูกกล่าวถึงในศาสนาคริสต์ เนื่องจากอาจมองได้ว่าเป็นสัญญาณของการขาดความเชื่อ เพราะคริสเตียนควรจะเต็มไปด้วยความชื่นชมยินดีและความสุขเสมออะไรทำนองนี้มิใช่หรือ ดังนั้น ภาวะซึมเศร้าไม่ใช่เป็นสัญญาณหนึ่งที่บ่งบอกว่ามีบางอย่างผิดปกติกับความสัมพันธ์ของเรากับพระเจ้าหรอกหรือ

คนส่วนใหญ่รู้ว่าข้อความดังกล่าวนั้นไม่เป็นความจริง แม้แต่คริสเตียนที่ซื่อสัตย์บางครั้งก็ต้องต่อสู้กับภาวะซึมเศร้า โดยเฉพาะอย่างยิ่งหลังจากเหตุการณ์กระทบกระเทือนจิตใจ และนั่นไม่ใช่สัญญาณของการขาดความเชื่อหรือขาดการวางใจในพระเจ้า เราอ่านได้ในพระธรรมสดุดีและเห็นความเจ็บปวด ความทุกข์ทรมาน และความปวดร้าวที่ประชากรที่สัตย์ซื่อของพระเจ้าต้องทนทุกข์

บางครั้งการซึมเศร้าก็ค่อย ๆ เกาะกุมเราอย่างเงียบ ๆ และเรารับรู้ได้ก็ต่อเมื่อมันยึดเกาะแน่นขึ้นแล้ว บางครั้งก็เกิดขึ้นอย่างรวดเร็วหลังจากเหตุการณ์เหนื่อยล้าทางจิตใจหรือร่างกาย อย่างเช่น เอลียาห์ผู้เผยพระวจนะที่สัตย์ซื่อของพระเจ้าเหนื่อยล้าทั้งทางจิตใจและร่างกายอย่างที่สุดหลังจากเหตุการณ์ที่ภูเขาคารเมล

`1 พงศ์กษัตริย์ 18 เอลียาห์เพิ่งเห็นการอัศจรรย์ของพระเจ้าที่ส่งไฟมาจากสวรรค์ เพื่อตอบคำอธิษฐานของเขา เขาได้เห็นฝนตกลงมาและความแห้งแล้งสามปีจบสิ้นลง เหตุใดเอลียาห์โต้ตอบการข่มขู่ของเยเซเบลด้วยการวิ่งหนี อ่าน 1 พงศ์กษัตริย์ 19:1-5`

เอลียาห์ได้ผ่านช่วงเวลาทรหดมายี่สิบสี่ชั่วโมง รวมถึงถูกปลุกให้ตื่นอย่างหยาบคายและถูกข่มขู่เอาชีวิต สิ่งเหล่านี้กระตุ้นให้เอลียาห์ซึมเศร้า นอกจากนี้เอลียาห์ยังอยู่ในสถานที่ที่ผู้เผยพระวจนะของพระบาอัล850 คนถูกสังหาร บางทีเอลียาห์อาจฆ่าบางคนด้วยมือของเขาเองก็เป็นได้ (1 พงศ์กษัตริย์ 18:40) เหตุการณ์เช่นนี้แม้จะเป็นสาเหตุที่ชอบธรรม แต่ก็นำไปสู่ความตึงเครียดที่กระทบกระเทือนจิตใจของผู้ที่อยู่ในเหตุการณ์หรือที่แย่กว่านั้นคือผู้มีส่วนร่วมได้อย่างง่ายดาย

เอลียาห์จึงเริ่มวิ่งเพื่อหลบหนี บางครั้งเราวิ่งไปที่ตู้เย็นและพยายามกินให้ตัวเองมีความสุขอีกครั้ง บางครั้งเราพยายามนอนหลับเพื่อให้ความเหน็ดเหนื่อยทางจิตใจหายไป บางครั้งเรามองหาความสัมพันธ์ การงานหรือสถานที่ใหม่ ๆ เพื่อหนีเหตุการณ์เดิม ๆ และในขณะที่เราพยายามอย่างหนักที่จะหลีกหนีจากบางสิ่งที่ไม่มีชื่อเรียกที่ทำให้ความสุขและการหยุดพักของเราหายไป บางครั้งเราก็ฝังตัวเองลงไปในการทำงาน เพิ่มกำหนดเวลาและการนัดหมายให้มากขึ้น และแน่นอนว่ามีหลายคนใช้ “ยา” ชนิดใดชนิดหนึ่งเพื่อพยายามให้ความเจ็บปวดนั้นหายไป ท้ายที่สุดแล้ว แม้การกระทำเหล่านี้จะปกปิดอาการไว้ได้ แต่ไม่สามารถแก้ปัญหาได้ และบ่อยครั้งก็ทำให้แย่ลงกว่าเดิม