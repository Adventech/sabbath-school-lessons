---
title: นิมิตของยุคสุดท้าย
date:  19/09/2021
---

สาวกชราผู้รอดชีวิต ผู้เคยใช้ชีวิตกับพระเยซูนั่งบนเกาะหินที่เป็นเรือนจำห่างไกลจากทุกสิ่งที่เขารัก มีอะไรเกิดขึ้นในความคิดของยอห์นเมื่อพบว่าตัวเองติดอยู่บนเกาะร้างอย่างโดดเดี่ยว เขามาที่นี่ได้อย่างไร อย่างไรก็ตาม เขาได้เห็นพระเยซูจากไปและเห็นทูตสวรรค์สององค์ยืนอยู่ที่นั่น พูดว่า “ชาวกาลิลีเอ๋ย เหตุไฉนท่านจึงเขม้นดูฟ้าสวรรค์ พระเยซูองค์นี้ซึ่งทรงรับไปจากท่านขึ้นไปยังสวรรค์นั้น จะเสด็จมาอีกเหมือนอย่างที่ท่านทั้งหลายได้เห็นพระองค์เสด็จไปยังสวรรค์นั้น” (กิจการ 1:11)

อย่างไรก็ตาม นั่นก็เป็นเวลาหลายปีมาแล้ว และพระเยซูก็ยังไม่เสด็จกลับมา ขณะเดียวกันอัครสาวกคนอื่น ๆ ที่อยู่ในยุคนั้นก็เสียชีวิตแล้ว แทบทุกคนยอมพลีชีพเพราะการเป็นพยานเพื่อพระเยซูคริสตจักรมีการเปลี่ยนแปลงจากรุ่นสู่อีกรุ่น และในตอนนี้กำลังเผชิญกับการกดขี่ข่มเหงอย่างน่ากลัวจากภายนอกและคำสอนนอกรีตแปลก ๆ จากภายใน ยอห์นคงรู้สึกโดดเดี่ยว เหนื่อย และกระวนกระวาย และทันใดนั้น เขาก็ได้รับนิมิต

`ยอห์นได้รับการปลอบประโลมอย่างไรจากนิมิตนี้ อ่าน วิวรณ์ 1:9-19`

พระเยซูตรัสกับผู้ติดตามพระองค์ว่า “นี่แหละเราจะอยู่กับเจ้าทั้งหลายเสมอไป จนกว่าจะสิ้นยุค” (มัทธิว 28:20) ไม่ต้องสงสัยเลยว่า คำตรัสของพระองค์นั้นให้กำลังใจยอห์นในขณะที่ต้องเผชิญกับการถูกเนรเทศอย่างโดดเดี่ยว แน่นอนว่านิมิต “การเปิดเผย” ของพระเยซูคงช่วยปลอบประโลมใจเขา เมื่อรู้ว่าพระเยซูคือ “อัลฟาและโอเมกา เป็นเบื้องต้นและเป็นเบื้องปลาย” ซึ่งในตอนนี้กำลังสำแดงพระองค์เองด้วยวิธีพิเศษต่ออัครสาวกที่ถูกเนรเทศผู้นี้

ข้อพระคัมภีร์ต่อจากนี้เป็นภาพนิมิตเกี่ยวกับอนาคตของโลก ภาพพาโนรามาที่น่าประทับใจแห่งประวัติศาสตร์ฉายต่อหน้าเขา กล่าวอย่างง่ายว่าเป็นภาพประวัติศาสตร์ของคริสตจักรคริสเตียนของเรา แต่เป็นภาพในอนาคตสำหรับยอห์น กระนั้นท่ามกลางการทดลองและความยากลำบากที่จะมาถึง ยอห์นได้รับการแสดงให้เห็นว่าทุกสิ่งจะจบลงอย่างไร “ข้าพเจ้าได้เห็นท้องฟ้าใหม่และแผ่นดินโลกใหม่ เพราะท้องฟ้าเดิมและแผ่นดินโลกเดิมนั้นหายไปหมดสิ้นแล้ว และทะเลก็ไม่มีอีกแล้ว ข้าพเจ้าได้เห็นวิสุทธนคร คือนครเยรูซาเล็มใหม่ เลื่อนลอยลงมาจากสวรรค์และจากพระเจ้า นครนี้ได้จัดเตรียมไว้พร้อมแล้วเหมือนอย่างเจ้าสาวแต่งตัวไว้สำหรับสามี” (วิวรณ์ 21:1, 2)

นิมิตแห่งการเปิดเผยอันยิ่งใหญ่ที่ยอห์นบันทึกในพระธรรมวิวรณ์ช่วยให้ยอห์นหยุดพักในพระสัญญาของพระเจ้าได้อย่างมั่นใจ

`ชีวิตตอนนี้อาจลำบาก แม้ในบางครั้งก็น่ากลัว แต่การที่เรารู้ว่าพระเจ้าทรงรู้อนาคตและเป็นอนาคตที่ดีในระยะยาว ช่วยปลอบประโลมเราในตอนนี้ได้อย่างไร`