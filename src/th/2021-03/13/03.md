---
title: นับถอยหลัง
date:  20/09/2021
---

เมื่อพระเยซูประทับบนภูเขามะกอกเทศ พระองค์ทรงวาดภาพประวัติศาสตร์แบบกว้าง ๆ ขณะที่ทรงตอบคำถามเหล่าสาวก “ขอทรงโปรดให้ข้าพระองค์ทั้งหลายทราบว่า เหตุการณ์เหล่านี้จะบังเกิดขึ้นเมื่อไร สิ่งไรเป็นหมายสำคัญว่าพระองค์จะเสด็จมา และยุคเก่าจะสิ้นสุดลง” (มัทธิว 24:3)

คำเทศนาที่โด่งดังของพระเยซูบันทึกในมัทธิว 24 ครอบคลุมช่วงเวลาประวัติศาสตร์จากสมัยของพระองค์จนถึงการเสด็จมาครั้งที่สองและต่อจากนั้นอย่างไม่ขาดตอน

พระเยซูทรงต้องการแสดงกำหนดการของพระเจ้าในคำพยากรณ์ยุคสุดท้ายอย่างคร่าว ๆ ให้ประชากรของพระองค์ตลอดทุกยุคทุกสมัย เพื่อผู้ที่มีชีวิตอยู่ในวาระสุดท้ายจะได้เตรียมพร้อมต่อเหตุการณ์สุดท้าย พระองค์ทรงต้องการให้เราพักผ่อนในความรักของพระองค์ได้อย่างมั่นใจ แม้ว่าทุกสิ่งรอบตัวเราจะหมดหวังก็ตาม

คริสเตียนแอ๊ดเวนตีสต่างรู้ดีถึงคำอธิบายของดาเนียลเกี่ยวกับ “เวลายากลำบากอย่างไม่เคยมีมา ตั้งแต่ครั้งมีประชาชาติจนถึงสมัยนั้น” (ดาเนียล 12:1) พระเยซูทรงต้องการให้เราเตรียมพร้อมสำหรับเหตุการณ์นี้ ซึ่งจะเกิดขึ้นก่อนการเสด็จมาครั้งที่สองของพระองค์

`การมาของพระองค์จะเป็นเช่นไร เราจะหลีกเลี่ยงการถูกหลอกลวงได้อย่างไร อ่าน มัทธิว 24:4-8, 23 -31`

เมื่อเวลาสิ้นสุดลงการเสด็จมาของพระเยซูจะเป็นเหตุการณ์ที่เกิดขึ้นจริง ลองพิจารณาถึงคำพยากรณ์เรื่องการเสด็จกลับมาของพระองค์ และคำเทศนาของพระเยซู เรื่องนี้เป็นเรื่องใหญ่

ภัยพิบัติที่เกิดขึ้นทั่วทั้งโลกครั้งล่าสุด มีเพียงแปดคนเท่านั้นที่พร้อม พระเยซูทรงเปรียบเทียบการคาดไม่ถึงของการเสด็จมาครั้งที่สองกับเหตุการณ์ในครั้งนั้น คือน้ำท่วมโลก (มัทธิว 24:37-39) ถึงแม้จะไม่มีใครรู้วันหรือเวลาของการเสด็จมาครั้งที่สอง (มัทธิว 24:36) พระเจ้าทรงให้คำพยากรณ์เพื่อนับถอยหลัง ซึ่งเรามองดูสิ่งต่าง ๆ ที่เกิดขึ้นในโลกรอบตัวเราได้

`เราได้รับหน้าที่เพื่อช่วยให้คำพยากรณ์เรื่องนี้สำเร็จ หน้าที่ของเราคืออะไร อ่าน มัทธิว 24:9-14`

ในความขัดแย้งครั้งยิ่งใหญ่แห่งจักรวาลนี้ เราเป็นมากกว่าผู้สังเกตการณ์ เราต้องมีส่วนร่วมอย่างแข็งขันในการเผยแพร่ข่าวประเสริฐไปให้ถึงสุดปลายของโลก ซึ่งหมายความว่า เราจะต้องเผชิญกับการกดขี่ข่มเหงด้วยเช่นกัน

`“ทนได้จนถึงที่สุด” หมายความว่าอย่างไร เราจะทำเช่นนั้นได้อย่างไร ในทุก ๆ วันเราจะต้องตัดสินใจทำอะไรบ้างเพื่อไม่ให้ล้มลง ดังที่หลาย ๆ คนได้ทำ และอีกหลาย ๆ คนจะทำ`