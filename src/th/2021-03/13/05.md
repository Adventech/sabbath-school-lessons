---
title: หยุดพักอย่างสงบ
date:  22/09/2021
---

เป็นเวลานานหลายศตวรรษแล้วที่คริสเตียนต่างรอคอยการเสด็จกลับมาของพระคริสต์ ซึ่งเป็นจุดรวมของความหวังทั้งหมดของเรา ซึ่งไม่ใช่แค่ของเราเท่านั้น แต่เป็นความหวังของผู้สัตย์ซื่อของพระเจ้าตลอดประวัติศาสตร์

`อ่าน ฮีบรู 11:13-16 กล่าวถึงพระสัญญายิ่งใหญ่อะไรบ้าง ที่ไม่เพียงมีไว้สำหรับคนยุคก่อนเท่านั้น แต่สำหรับเราด้วยเช่นกัน`

ข้อพระคัมภีร์ข้างต้นนี้จะไม่สมเหตุสมผลหากแนวคิดเรื่องความตายที่แพร่หลายนั้นเป็นความจริง ข้อพระคัมภีร์ที่กล่าวถึงคนเหล่านั้นที่ “ไม่ได้รับสิ่งที่ทรงสัญญาไว้” หมายความว่าอะไร พวกเขาตายไปแล้ว สมมติว่าตอนนี้พวกเขาอยู่บนสวรรค์กับพระเยซูชื่นชมกับรางวัลอันยิ่งใหญ่ ตัวอย่างเช่น เมื่อบิลลี่ เกรแฮมเสียชีวิต เราได้ยินซ้ำแล้วซ้ำเล่าว่าตอนนี้เขาอยู่บนสวรรค์กับพระเยซู

แต่แนวคิดนี้ก็ขัดกันอย่างชัดเจนด้วยเช่นกัน เพราะบ่อยครั้งที่มีคนตาย เรามักได้ยินว่า “ขอให้เขา (เธอ) ได้หยุดพักอย่างสงบ” เกิดอะไรขึ้น คนเหล่านี้กำลังหยุดพักอย่างสงบหรือพวกเขาอยู่บนสวรรค์กำลังทำสิ่งต่าง ๆ ที่ควรจะทำ (เช่น เฝ้ามอง ‘ความสนุก’ ที่เกิดขึ้นบนโลกนี้) อย่างนั้นหรือ

`พระเยซูทรงบรรยายถึงความตายอย่างไร อ่าน ยอห์น 11:11`

ที่จริงแล้วแนวคิดเกี่ยวกับความตายว่าเป็นการหยุดพัก “อย่างสงบ” ก็เป็นสิ่งที่เกิดขึ้นจริงมิใช่หรือ คนตายแท้จริงแล้วก็กำลังหยุดพัก “สำหรับผู้เชื่อแล้ว ความตายก็เป็นเพียงเรื่องเล็กน้อย พระคริสต์ตรัสถึงความตายว่าเป็นช่วงเวลาสั้น ๆ ‘ถ้าผู้ใดประพฤติตามคำของเรา ผู้นั้นจะไม่ประสบความตายเลย’ ‘ผู้นั้นจะไม่ชิมความตายเลย’ สำหรับคริสเตียนแล้ว ความตายเป็นเพียงการนอนหลับในความเงียบและความมืดเพียงชั่วครู่ ชีวิตซ่อนอยู่กับพระคริสต์ในพระเจ้า และ ‘เมื่อพระคริสต์ผู้ทรงเป็นชีวิตของเราทรงปรากฏ ขณะนั้นท่านก็จะปรากฏพร้อมกับพระองค์ในศักดิ์ศรีด้วย’ ยอห์น 8:51, 52; โคโลสี 3:4” (เอลเลน จี. ไว้ท์, ผู้พึงปรารถนาแห่งปวงชน, หน้า 787)

พระเยซูทรงเปรียบเทียบสภาพของบุคคลที่ตายแล้วกับการฟื้นคืนชีพของผู้ที่นอนหลับอย่างไม่รู้ตัว (ยอห์น 11:11, 14) แต่พระองค์ทรงเน้นด้วยว่าทั้งผู้ที่รอดและผู้หลงหายจะได้รับผลของตนหลังจากการฟื้นคืนชีพ (ยอห์น 5:28, 29) พระองค์ทรงเน้นถึงความจำเป็นในการเตรียมพร้อมต่อความตายที่จะเกิดขึ้นเมื่อไหร่ก็ได้

`คุณได้รับการปลอบประโลมอย่างไรบ้างเมื่อรู้ว่าคนที่คุณรักที่ล่วงลับไปแล้วกำลังหยุดพักอย่างสงบ`