---
title: ชื่นชมยินดีในองค์พระผู้เป็นเจ้าทุกเวลา
date:  23/09/2021
---

หนึ่งในแอปพลิเคชันที่มีคนใช้มากที่สุดบนสมาร์ทโฟนของเราคือ Google Maps หรือแอปแผนที่ เราส่วนใหญ่จำไม่ได้ว่าเราทำอย่างไรก่อนระบบแผนที่ GPS จะเข้ามาอยู่ในโทรศัพท์มือถือของเรา เราอาจกังวลถ้าเราต้องไปยังสถานที่ที่ไม่เคยไปมาก่อน แต่ถ้าเรามี Google Maps บนมือถือของเรา เราจะออกไปผจญภัยและรู้ทิศทางในต่างเมืองได้อย่างมั่นใจ ความมั่นใจนี้เป็นตัวอย่างให้เห็นถึงการหยุดพักที่พระเจ้าทรงต้องการมอบแก่เราบนตารางเวลาแห่งคำพยากรณ์ของพระองค์ได้หรือไม่

อย่างไรก็ตามบางครั้งเราอาจป้อนที่อยู่ในแอปของเราผิด หรือเราอาจตัดสินใจไม่ไปตามทางที่แอปแนะนำ เพราะคิดว่าเรารู้ทางลัด ไม่ว่าจะกรณีใด ทางของเราอาจสิ้นสุดลงในที่ที่เราไม่ได้ต้องการไป และแน่นอนว่าความคิดเราจะไม่สงบนิ่งด้วย

`อ่าน ฟีลิปปี 4:4-6 เปาโลได้บอกอะไรเราเกี่ยวกับหนทางไปสู่การพักผ่อนและสันติสุขที่แท้จริง แม้อยู่ท่ามกลางโลกที่ยากลำบากและเจ็บปวด`

ในข้อนี้ เปาโลไม่ได้บอกว่าให้ชื่นชมยินดีอยู่เสมอในการทดลองทั้งปวงที่เรากำลังเผชิญ แต่กล่าวว่า “จงชื่นชมยินดีในองค์พระผู้เป็นเจ้าทุกเวลา” ไม่ว่าสถานการณ์ปัจจุบันของเราจะเป็นอย่างไร ไม่ว่าการทดลองที่เรากำลังเผชิญเป็นอย่างไร หากเราอาศัยอยู่กับพระเจ้าในความดีและความรักของพระองค์ และในการสิ้นพระชนม์ของพระองค์บนกางเขนเพื่อเรา เราก็จะชื่นชมยินดีในพระองค์และมีสันติสุขสำหรับจิตวิญญาณที่เหนื่อยล้าของเรา

น้ำเสียงของข้อพระคัมภีร์นี้บ่งบอกถึงการหยุดพัก สันติสุข และความหวังที่เหนือกว่าโลกนี้

ลองจินตนาการถึงการหยุดพักที่เราปรารถนาสำหรับจิตวิญญาณที่ “ทุกข์ร้อนในสิ่งต่าง ๆ” ดูเหมือนว่ายากที่จะเป็นจริงสำหรับทุกคนบนโลกนี้ (แม้แต่เปาโลก็มีความทุกข์ร้อนมากมาย) แต่การรู้ว่าพระเจ้าผู้เปี่ยมด้วยความรักเป็นผู้ควบคุมสูงสุดและมอบอาณาจักรของพระองค์ให้แก่เรา พระองค์สามารถช่วยเราให้วางสิ่งที่เราทุกข์ร้อนลงในมุมมองที่เหมาะสมได้อย่างแน่นอน

“องค์พระผู้เป็นเจ้าทรงอยู่ใกล้แล้ว” หมายความว่า พระองค์ทรงอยู่ใกล้เราเสมอ และในทันใดที่เราปิดตาลงและพักผ่อนในความตาย สิ่งถัดไปที่เราจะรับรู้คือ การกลับมาของพระคริสต์

ไม่สงสัยเลยว่าชีวิตนี้เต็มไปด้วยความตึงเครียด การทดลอง และความทุกข์ยากลำบาก ไม่มีใครหลบหนีจากสิ่งเหล่านี้ได้ เห็นได้ชัดว่าอัครสาวกเปาโลก็หนีไม่ได้เช่นกัน (ดู 2 โครินธ์ 11) อย่างไรก็ตามสิ่งที่เปาโลต้องการบอกเราก็คือว่า แม้ในตอนนี้เราจะต้องอดทนกับสิ่งเหล่านี้ทั้งหมด แต่เราก็ยังชื่นชมยินดีกับสิ่งที่เราได้รับในพระคริสต์และพบกับการพักผ่อนสำหรับจิตวิญญาณได้

`อ่าน ฟีลิปปี 4:4-6 อีกครั้ง ไม่ว่าคุณกำลังเผชิญกับการทดลองหรือความทุกข์ยากลำบากใดก็ตาม คุณจะประยุกต์ข้อพระคัมภีร์นี้กับประสบการณ์ของคุณในตอนนี้ได้อย่างไร`