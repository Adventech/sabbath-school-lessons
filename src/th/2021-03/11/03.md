---
title: พิธีกรรมและการถวายบูชา
date:  06/09/2021
---

ระบบพิธีกรรมและการถวายบูชาในพระคัมภีร์พันธสัญญาเดิมที่พบในพระธรรมเลวีนิติให้ตัวอย่างเพิ่มเติมในสิ่งที่เราศึกษาเมื่อวาน สัญลักษณ์ในพระคัมภีร์พันธสัญญาเดิมชี้ไปยังความจริงในพระคัมภีร์พันธสัญญาใหม่ แม้ว่าผู้อ่านพระคัมภีร์ปัจจุบันมักจะอ่านพิธีกรรมเหล่านี้ผ่าน ๆ แต่เรื่องพิธีกรรมนี้บรรจุความจริงฝ่ายจิตวิญญาณที่สำคัญหลายประการ ซึ่งมีค่ายิ่งสำหรับผู้ศึกษา

`อ่านวิธีการถวายเครื่องบูชาไถ่บาปสำหรับชาวอิสราเอลทั่วไปใน เลวีนิติ 4:32-35 เราเรียนรู้อะไรบ้างจากพิธีกรรมนี้ แม้ว่าเราจะไม่มีสถานนมัสการหรือพระวิหารพร้อมแท่นบูชาในการถวายเครื่องบูชาไถ่บาปของเรา จงเชื่อมโยมพิธีกรรมนี้กับพระธรรม ยอห์น 1:29 และ 1 เปโตร 1:18-21`

พิธีกรรมเป็นตัวสื่อสารถึงคุณค่าและข้อมูลที่สำคัญได้ดีเยี่ยม เราจำเป็นต้องเข้าใจถึงบริบทของพิธีกรรม โดยปกติแล้วพิธีกรรมต้องมีช่วงเวลาที่เจาะจง สถานที่จำเพาะ และลำดับการดำเนินงานที่กำหนดไว้ล่วงหน้าเพื่อให้เกิดประสิทธิผล อันที่จริงเมื่อเราอ่านคำสั่งเกี่ยวกับการถวายบูชาในพระคัมภีร์พันธสัญญาเดิม จะเห็นได้ชัดว่าพระเจ้าทรงให้รายละเอียดที่เจาะจงมากเกี่ยวกับสิ่งที่นำมาถวายบูชา ช่วงเวลา สถานที่ พิธีกรรมและขั้นตอนที่ต้องปฏิบัติตาม

แน่นอนว่าศูนย์กลางของหลาย ๆ พิธีกรรมคือ เลือด รวมถึงการจุ่มและประพรมเลือด ซึ่งไม่ใช่ภาพที่น่าดูและไม่ควรเป็นเช่นนั้น เพราะเกี่ยวข้องกับสิ่งที่น่าเกลียดน่าชังที่สุดในจักรวาล นั่นคือ บาป

เลือดมีบทบาทใด และเหตุใดจึงต้องนำไปเจิมที่เชิงงอนของแท่นเครื่องเผาบูชา แม้ว่าพิธีกรรมส่วนใหญ่ที่เกี่ยวข้องกับสถานนมัสการจะอยู่ในรูปแบบที่กำหนดให้ (เช่น มีคำแนะนำถึงวิธีการทำ) แต่ก็ไม่ได้มีคำอธิบายทั้งหมดเสมอไป บางทีอาจเป็นเพราะผู้คนเข้าใจแล้วว่าสิ่งนั้นหมายถึงอะไร ที่จริงแล้วผู้คนในอิสราเอลเข้าใจดีถึงความสำคัญของเลือด (เลวีนิติ 17:11)

อย่างไรก็ตาม ตัวอย่างที่นำมาจาก เลวีนิติ 4:32-35 มีคำอธิบายที่สำคัญปรากฏใน เลวีนิติ 4:35 “และปุโรหิตจะทำการลบมลทินบาปของเขาซึ่งเขาได้กระทำผิด และเขาจะได้รับการอภัย” ดังนั้น โลหิตจึงเป็นกุญแจสำคัญในกระบวนการลบมลทินทั้งหมด เป็นวิธีการที่เราคนบาปกลับคืนดีกับพระเจ้าผู้บริสุทธิ์ได้ ดังนั้นสิ่งที่เราเห็นจากการถวายบูชานี้จึงเป็นแบบจำลองหรือแบบอย่างของการสิ้นพระชนม์ของพระคริสต์และพระราชกิจเพื่อเรา

`ลองคิดดูว่าบาปนั้นเลวร้ายเพียงใด เพื่อชำระบาปจำต้องมีการถวายบูชา ซึ่งเป็นการที่พระเยซูผู้ทรงเป็นหนึ่งในพระเจ้าสามพระภาคทรงเสียสละพระองค์เองเรื่องนี้สอนอะไรเราถึงเหตุผลที่เราต้องพึ่งพาพระคุณเท่านั้นและไม่ใช่ด้วยการกระทำของเรา ท้ายที่สุดเราจะทำอะไรเพิ่มได้อีกนอกเหนือจากสิ่งที่พระคริสต์ได้ทรงทำเพื่อเราแล้ว`