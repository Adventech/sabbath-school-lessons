---
title: ครอบครองเมืองสวรรค์
date:  09/09/2021
---

การพัฒนาแนวคิดเชิงตรรกะของฮีบรูบทที่ 4 ปรากฏชัดเจนโดยเฉพาะเมื่อเราอ่าน ฮีบรู 4:8-11 โยชูวาไม่ได้ให้อิสราเอลเข้าสู่การพำนักนั้น ดังนั้น เนื่องจากพระเจ้าไม่โกหก ฉะนั้นจะต้องมีการ “หยุดพัก” อีกรูปแบบหนึ่งที่เหลือแก่ประชากรของพระเจ้า ซึ่งกลุ่มประชากรนี้ไม่ได้ประกอบด้วยผู้เชื่อชาวยิวเพียงเท่านั้น แต่รวมถึงทุกคนที่ยอมรับพระเยซูเป็นพระผู้ช่วยให้รอดส่วนตัว

`อ่าน กาลาเทีย 3:26-29 และเขียนลักษณะของประชากรแห่งพันธสัญญาของพระเจ้าหลังการสิ้นพระชนม์ของพระเยซูในบริบทที่เปาโลกล่าวว่า จะไม่เป็นยิวหรือกรีก จะไม่เป็นทาสหรือไท จะไม่เป็นชายหรือหญิง หมายความว่าอย่างไร`

บางครั้งมีการใช้พระธรรมฮีบรูบทที่ 4 เพื่อเน้นให้เห็นการรักษาวันสะบาโตวันที่เจ็ด เพราะว่ายังมีการพักผ่อนอีกแบบ (ช่วงเวลาสุดท้าย) ในขณะที่อีกหลายคนใช้พระธรรมบทนี้เพื่อโต้แย้งเรื่องของการหยุดพักในวันสะบาโต ทั้งสองแนวคิดไม่สะท้อนหลักการพระคัมภีร์ได้ดีเท่าที่ควร แต่แท้จริงแล้ว ข้อพระคัมภีร์นี้ชี้ให้เห็นว่า ช่วงเวลาสุดท้ายมุ่งจุดสนใจไปยังการหยุดพักพิเศษของพระเจ้าที่ได้เกิดขึ้นตั้งแต่การทรงสร้าง และการเฉลิมฉลองการหยุดพักในวันสะบาโตเป็นการลิ้มรสเพียงเล็กน้อยในแต่ละสัปดาห์ถึงการหยุดพักในช่วงเวลาสุดท้าย แท้จริงแล้ววันสะบาโตสำหรับชาวยิวเป็นที่เข้าใจกันว่าเป็นสิ่งที่เกิดขึ้นก่อน ‘โอลาม ฮาบา’ (olam haba) แปลว่า โลกที่จะมาถึง

การหยุดพักแบบวันสะบาโตที่ยังคงเหลือแก่ประชากรของพระเจ้าสะท้อนการพักผ่อนของพระเจ้าในวันสะบาโตแรกของประวัติศาสตร์โลก หมายความว่าเราสามารถหยุดจากการงานของเราและวางใจให้พระองค์กระทำตามพระสัญญาแห่งการช่วยเราให้รอดของพระองค์

นักอธิบายพระคัมภีร์บางท่านโต้แย้งในคำกล่าวที่ว่า บริบทนี้ไม่สนับสนุนการตีความเช่นนี้เพราะ พระบัญญัติเรื่องวันสะบาโตสำเร็จแล้วในความรอดที่พระคริสต์ทรงนำมาให้ ทำให้คริสเตียนไม่จำเป็นต้องรักษาพระบัญญัติข้อนี้อีกต่อไป การหยุดพักที่ดีที่สุดที่เราได้รับสัญญาผ่านสิ่งที่พระคริสต์ทรงทำเพื่อเราไม่ได้เข้ามาแทนที่วันสะบาโตวันที่เจ็ดในพระคัมภีร์ แต่ในทางกลับกันเป็นการเพิ่มเติมพระสัญญานั้น

ในโลกที่ให้คุณค่ากับผู้คนที่สร้างตัวตน คนที่ทำงานหนัก และผู้แสวงหาผลประโยชน์ การพักผ่อนในพระเยซูและไว้วางใจว่าพระคุณของพระองค์นั้นเพียงพอที่จะช่วยให้รอดและเปลี่ยนแปลงเราได้ เป็นการขัดแย้งต่อวัฒนธรรมเช่นนี้เสียจริง

`คุณจะช่วยผู้อื่นให้พบกับการพักผ่อนในพระเยซูได้อย่างไร ในเมื่อพวกเขาคิดว่าบาปของเขาหนักหนาเกินไป จิตใจไม่สามารถเปลี่ยนแปลงได้อีกแล้ว และกรณีของพวกเขานั้นก็สิ้นหวังอย่างแท้จริง พระคัมภีร์ข้อใดที่คุณจะแบ่งปันกับพวกเขา`