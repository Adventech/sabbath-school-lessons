---
title:  บัพติสมาเข้าสนิทกับโมเสส
date:  05/09/2021
---

`อ่าน 1 โครินธ์ 10:1-11 เปาโลต้องการสื่อสารอะไรกับผู้อ่านในเมืองโครินธ์เมื่อเขากล่าวถึงคำว่า “เครื่องเตือนใจ” หรือ “เป็นตัวอย่าง”`

คำภาษากรีกที่ใช้ใน 1 โครินธ์ 10:6 (และคำที่คล้ายกันใน 1 โครินธ์ 10:11) แปลว่า “เป็นตัวอย่าง” หรือ “เครื่องเตือนใจ” คำว่าเป็นตัวอย่างหรือเครื่องเตือนใจจึงไม่ใช่สิ่งดั้งเดิม แต่เป็นสัญลักษณ์หรือตัวแทนของสิ่งนั้น เป็นแบบจำลองของสิ่งสิ่งหนึ่ง

ฮีบรู 8:5 ให้ตัวอย่างที่ดีของรูปแบบของความสัมพันธ์นี้ “ปุโรหิตเหล่านั้นปฏิบัติกิจในเต็นท์ที่เป็นแต่แบบและเงาแห่งศักดิ์สิทธิสถาน ดังโมเสสเมื่อท่านจะตั้งเต็นท์นั้น พระเจ้าก็ได้ตรัสสั่งว่า จงระวังทำทุกสิ่งตามแบบที่เราแจ้งแก่เจ้าบนภูเขา”

พระธรรมฮีบรูเน้นการเชื่อมโยงโดยตรงระหว่างสิ่งที่เกิดขึ้นจริงในสวรรค์และในโลก จากนั้นจึงอ้างอิง อพยพ 25:9 ที่พระเจ้าทรงบอกให้โมเสสสร้างสถานศักดิ์สิทธิ์ในถิ่นทุรกันดาร “ตามแบบ” ที่เขาได้เห็นบนภูเขา ประเด็นก็คือ สถานนมัสการบนโลกรวมทั้งพิธีกรรมและแบบแผน “เป็นตัวอย่าง” หรือสัญลักษณ์ หรือแบบจำลองของสิ่งที่เกิดขึ้นในสวรรค์ โดยมีพระเยซูเป็นมหาปุโรหิตของเราในศักดิ์สิทธิ์สถานบนสวรรค์

เมื่อเราเข้าใจในเรื่องนี้แล้ว เราจะเข้าใจสิ่งที่เปาโลกล่าวถึงใน 1 โครินธ์ บทที่ 10 ได้ดีขึ้น ในข้อพระคัมภีร์เหล่านี้เปาโลกล่าวถึงประสบการณ์สำคัญของประชากรของพระเจ้าในถิ่นทุรกันดารระหว่างเดินทางไปยังดินแดนแห่งพันธสัญญา “บรรพบุรุษของเรา” หมายถึงบรรพบุรุษชาวยิวที่ออกจากอียิปต์ภายใต้เสาเมฆและผ่านทะเล ด้วยเหตุนี้ทุกคนก็ได้รับบัพติสมาสู่ชีวิตใหม่ที่เป็นอิสระจากการเป็นทาส

เปาโลถือว่าการเดินทางในถิ่นทุรกันดารที่สำคัญนี้เป็นแบบจำลอง หรือเป็นตัวอย่างของการรับบัพติสมาของแต่ละคน ตามหลักการของเปาโลแล้ว การกล่าวถึง “อาหารฝ่ายจิตวิญญาณ” ก็ต้องหมายถึง มานา (เปรียบเทียบ อพยพ 16:31-35) ชาวอิสราเอลดื่มน้ำจากก้อนหิน ซึ่งเปาโลระบุว่าเป็นพระคริสต์ (1 โครินธ์ 10:4) เพื่อให้เข้าใจได้สมบูรณ์ ให้คำนึงว่า พระเยซูทรงเป็น “อาหารแห่งชีวิต” (ยอห์น 6:48) และทรงเป็น “น้ำแห่งชีวิต” (ยอห์น 4:10) ดังนั้น สิ่งที่เราเห็นในที่นี้คือ เปาโลใช้ประวัติศาสตร์ของพระคัมภีร์พันธสัญญาเดิมเป็นตัวอย่างในการเปิดเผยความจริงแห่งจิตวิญญาณที่สามารถนำมาใช้ได้กับคริสเตียนแต่ละคนในปัจจุบัน

`ลองนึกย้อนไปถึงประสบการณ์ของชาวอิสราเอลในพระธรรมอพยพ เราเรียนรู้บทเรียนฝ่ายจิตวิญญาณอะไรบ้างจาก “ตัวอย่าง” ของพวกเขา ทั้งในรูปแบบที่ดีและไม่ดี`