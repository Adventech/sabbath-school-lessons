---
title: อย่าให้จิตใจของท่านดื้อรั้น
date:  08/09/2021
---

`อ่าน ฮีบรู 4:4-7 และสดุดี 95:8-11 มีคำเตือนอะไรทั้งในพระธรรมสดุดีและฮีบรู และสิ่งนี้บอกอะไรแก่เราในทุกวันนี้`

ฮีบรู 4:4-7 หยิบยกทั้งเรื่องราวการทรงสร้างและคำกล่าวในสดุดี 95:11 ในบริบทของการพูดถึงการไม่ซื่อสัตย์ของชนชาติอิสราเอล และด้วยเหตุนี้พวกเขาจึงล้มเหลวต่อการเข้าสู่การหยุดพักที่พระเจ้าทรงประทานให้ แท้จริงแล้ว สดุดี 95:8-11 เชื่อมโยงประสบการณ์ในถิ่นทุรกันดารของชาวอิสราเอลกับการหยุดพักในพระเจ้า และรวมถึงคำสาบานของพระเจ้าว่า ชาวอิสราเอลที่ไร้ซึ่งความซื่อสัตย์จะไม่ได้เข้าสู่การพำนักที่พระองค์ทรงจัดให้ ซึ่งแต่เดิมคือ ดินแดนแห่งพันธสัญญา

แน่นอนว่าชนชาติอิสราเอลได้เข้าสู่ดินแดนแห่งพันธสัญญา ชนยุคใหม่ได้ข้ามพรมแดน ยึดแผ่นดินนั้นและตั้งรกรากที่นั่นโดยการช่วยเหลือของพระเจ้า

อย่างไรก็ตาม พวกเขาไม่ได้เข้าสู่การพำนักของพระเจ้า เพราะยังมีอีกหลายคนที่ไม่ได้สัมผัสกับความจริงแห่งความรอดในพระเยซู เนื่องจากพวกเขาขาดความเชื่อ ซึ่งแสดงออกมาจากการไม่เชื่อฟังอย่างเปิดเผย แม้ว่าการหยุดพักหรือเข้าพำนักจะเกี่ยวข้องกับการเข้าสู่ดินแดน แต่ยังหมายถึงบางอย่างที่มากกว่าสถานที่ที่ผู้คนอาศัยด้วย

`ฮีบรู 4:6 ชี้ให้เห็นว่าคนเหล่านั้นที่ได้ยินพระสัญญาเรื่องการหยุดพักที่แท้จริงของพระเจ้า แต่ไม่ได้เข้าสู่การพำนัก (การหยุดพัก) เพราะว่าพวกเขาไม่เชื่อฟัง ความเชื่อมโยงระหว่างการไม่เชื่อฟังและการไม่ได้เข้าสู่การพำนักของพระเจ้าคืออะไร`

คำว่า “วันนี้” แสดงออกถึงความเร่งด่วน คำว่า “วันนี้” หมายความว่าไม่มีเวลาเหลือให้เสียอีกต่อไป คำว่า “วันนี้” ต้องการคำตอบและการตัดสินใจ ณ ขณะนี้

เปาโลเข้าใจคำว่า “เซเมรอน” (sēmeron) หรือ “วันนี้” และเน้นว่าคำนี้สำคัญเพียงใดในบริบทของการหยุดพัก ในขณะเดียวกัน สดุดี 95:7, 8 เป็นคำเตือนและคำร้องขอต่อประชากรของพระเจ้าไม่ให้กระทำผิดซ้ำอีกดังบรรพบุรุษของพวกเขา และไม่ได้เข้าสู่การพำนักที่แท้จริงที่พบได้ในความรอดที่พระเจ้าเท่านั้นผู้ทรงประทานให้เรา

`ตอนนี้เมื่อเราได้ยินว่า “วันนี้ถ้าท่านทั้งหลายจะฟังพระสุรเสียงของพระองค์ อย่าให้จิตใจของท่านดื้อรั้น” คำว่า “วันนี้” มีความหมายอย่างไร เหตุใดจึงมีความสำคัญ ที่จริงแล้วพระธรรมสดุดีก็ใช้คำนี้มาหลายพันปีแล้ว เหตุใด “วันนี้” ของเรา จึงยังคงมีความสำคัญมากเท่ากับของคนเหล่านั้นเคยได้ยินเมื่อหลายพันปีก่อน`