---
title: พบการหยุดพักหลังการให้อภัย
date:  12/08/2021
---

ในที่สุดครอบครัวของโยเซฟก็มาถึงอียิปต์ ไม่มีความลับมืดมนในครอบครัวอีกต่อไป พวกพี่ชายคงรับสารภาพว่าได้ขายโยเซฟไปเมื่อต้องอธิบายให้กับพ่อฟังว่า ลูกชายที่พ่อคิดว่าถูกฆ่าตายไปแล้วนั้นตอนนี้เป็นนายกรัฐมนตรีของอียิปต์

แม้ว่าจะเป็นการไม่ฉลาดและเป็นไปไม่ได้ที่จะซ่อมแซมความสัมพันธ์ให้กลับสู่สภาพเดิม แต่นั่นไม่ได้หมายความว่าเราให้อภัยไม่ได้ เราอาจกอดหรือร้องไห้กับผู้กระทำผิดต่อเราไม่ได้ แต่เราอาจจะต้องแสดงการให้อภัย ไม่ว่าจะเป็นทางการพูดหรือเขียนจดหมาย และแล้วก็ถึงเวลาที่จะปล่อยความเจ็บปวดนั้นออกไปไกลที่สุดเท่าที่เราจะทำได้ บางทีความเจ็บปวดบางอย่างอาจยังคงอยู่ตลอดไป แต่อย่างน้อยเราก็อยู่ในหนทางแห่งการเยียวยา

`อ่าน ปฐมกาล 50:15-21 พวกพี่ชายของโยเซฟกังวลเกี่ยวกับอะไร และทำไมพวกเขาจึงต้องกังวล ความกลัวเช่นนี้บอกเกี่ยวกับพวกเขาอย่างไร`

พี่น้องของโยเซฟอาศัยอยู่ในอียิปต์เป็นเวลาสิบเจ็ดปี (ปฐมกาล 47:28) ถึงกระนั้นเมื่อยาโคบเสียชีวิต พวกเขาก็กลัวว่าโยเซฟจะแก้แค้น พวกเขาตระหนักอีกครั้งว่าได้ทำร้ายโยเซฟอย่างมากมาย โยเซฟให้ความมั่นใจถึงการให้อภัยอีกครั้งหลังจากที่พ่อของพวกเขาเสียชีวิต การทบทวนนี้น่าจะดีต่อโยเซฟและพี่ ๆ ของเขา

ถ้าแผลลึก เราคงต้องให้อภัยหลายครั้ง เมื่อความทรงจำของการกระทำผิดเกิดขึ้นในใจอีก เราจำต้องเข้าหาพระเจ้าทันทีโดยผ่านทางการอธิษฐานและตัดสินใจเลือกที่จะให้อภัยอีกครั้ง

`อ่าน ปฐมกาล 50:20 ข้อพระคัมภีร์นี้ช่วยอธิบายถึงการที่โยเซฟเต็มใจที่จะอภัยบาปที่พี่ชายกระทำต่อเขาอย่างไร`

โยเซฟเชื่อมั่นอย่างแน่วแน่ว่า ชีวิตของเขาเป็นส่วนหนึ่งของแผนการยิ่งใหญ่ของพระเจ้าเพื่อช่วยโลกที่รู้จักกันในเวลานั้นรอดจากการกันดารอาหาร และเพื่อให้ครอบครัวของเขาเป็นชนชาติยิ่งใหญ่ตามพระสัญญาของพระเจ้า การรู้ว่าพระเจ้าทรงอยู่เหนือแผนการชั่วร้ายของพวกพี่ชายเพื่อนำมาซึ่งสิ่งดี ช่วยให้โยเซฟให้อภัยได้

`เรื่องราวของโยเซฟจบลงอย่างมีความสุข เราจะตอบสนองอย่างไรหากเรื่องราวตอนจบนั้นไม่สวยงาม หรืออาจมีคนสงสัยว่า การสิ้นสุดของบาปและการสิ้นสุดของความขัดแย้งครั้งยิ่งใหญ่ การที่ปัญหาทั้งหมดได้รับการแก้ไขแล้ว ทุกอย่างจะจบลงอย่างมีความสุขอย่างนั้นหรือ`