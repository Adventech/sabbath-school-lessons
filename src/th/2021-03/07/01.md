---
title: การหยุดพัก ความสัมพันธ์ และการเยียวยา
date:  07/08/2021
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 42:7-20; มัทธิว 25:41-46; ปฐมกาล 42:21-24; ปฐมกาล 45:1-15; ลูกา 23:24; ปฐมกาล 50:15-21

> <p>ข้อควรจำ</p>
> “แต่บัดนี้อย่าเสียใจไปเลย อย่าโกรธตัวเองที่ขายเรามาที่นี่ เพราะว่าพระเจ้าทรงใช้เราให้มาก่อนหน้าพี่ เพื่อจะได้ช่วยชีวิต” (ปฐมกาล 45:5)

ชายคนหนึ่งถูกกล่าวหาว่ากระทำชำเราหญิงสาวคนหนึ่ง เธอระบุตัวเขาอย่างมั่นใจในสถานีตำรวจ แม้ว่าหลักฐานต่อความผิดของเขายังไม่เพียงพอ แต่หญิงคนนี้ก็ยืนกรานว่า “จอห์นนี่” เป็นผู้กระทำผิด

และแล้วจอห์นนี่จึงถูกจำคุก เขาต้องตรอมตรมเป็นเวลา 14 ปี สำหรับอาชญากรรมที่เขาไม่ได้กระทำ จนกระทั่งหลักฐานทางดีเอ็นเอทำให้เขาพ้นจากความผิด และ “โจแอน” หญิงคนนั้นก็ตระหนักถึงความผิดพลาดครั้งใหญ่ของเธอ

เธอต้องการพบจอห์นนี่หลังจากที่เขาได้รับการปล่อยตัว ชายผู้นี้ที่ทนทุกข์ทรมานอย่างสาหัสจะทำอย่างไรกับหญิงที่ทำลายชีวิตเขามานานหลายปีเมื่อเขาต้องเผชิญหน้ากับเธอ

เธอนั่งอยู่ในห้องรอคอยให้เขาเข้ามา เมื่อเขาเดินเข้ามา ทั้งสองมองตากันและกัน โจแอนก็ร้องไห้เสียงดัง

“จอห์นนี่โน้มตัวลงมา จับมือและมองมาที่ฉันแล้วพูดว่า ‘ผมอภัยให้คุณ’ ฉันไม่อยากเชื่อ นี่คือชายคนที่ฉันเคยเกลียดและคนที่ฉันเคยอยากให้เขาตาย แต่ตอนนี้เขายืนอยู่ตรงหน้า กำลังบอกฉันผู้ที่ทำผิดต่อเขาอย่างมากว่า เขาอภัยให้ฉัน หลังจากนั้นฉันก็เริ่มเข้าใจว่าแท้จริงแล้วพระคุณคืออะไร และหลังจากนั้นฉันจึงเริ่มหายเป็นปกติและพบกับความสงบสุขที่แท้จริง”

สัปดาห์นี้เราจะศึกษาเรื่องการให้อภัย และการอภัยนี้ทำอะไรได้บ้างต่อจิตใจมนุษย์ที่ไม่สงบสุข