---
title: กำหนดฉาก
date:  09/08/2021
---

โยเซฟให้อภัยพวกพี่ชายของเขาแล้ว เราไม่รู้แน่ชัดว่าเมื่อไหร่ที่โยเซฟให้อภัยพวกเขา แต่เห็นได้ชัดว่าเขาให้อภัยนานแล้วก่อนที่พวกพี่ชายจะปรากฏตัว โยเซฟคงไม่มีวันรุ่งเรืองในอียิปต์ถ้าเขาไม่ได้ให้อภัย เพราะเป็นไปได้ว่าความโกรธและความขมขื่นใจจะกัดกินจิตใจของเขาและทำลายควาวมสัมพันธ์ระหว่างเขากับพระเจ้า

งานวิจัยหลายชิ้นเกี่ยวกับผู้รอดชีวิตจากโศกนาฏกรรมที่สร้างความเจ็บปวดให้กับผู้ถูกกระทำ ชี้ให้เห็นความจริงที่ว่า การให้อภัยเป็นปัจจัยสำคัญสำหรับผู้ตกเป็นเหยื่อของความทุกข์ทรมานที่จะพบกับการรักษาให้หายและกลับมามีชีวิตใหม่อีกครั้ง หากปราศจากการให้อภัย เราก็ยังคงตกเป็นเหยื่อตลอดไป การให้อภัยเกี่ยวข้องกับตัวเราเองมากกว่าผู้ที่กระทำผิดต่อเรา

แม้ว่าโยเซฟจะให้อภัยพี่ชายของเขาแล้ว แต่เขาก็ไม่เต็มใจที่จะปล่อยให้ความสัมพันธ์ของครอบครัวดำเนินต่อไปเหมือนไม่มีอะไรเกิดขึ้นหลังจากที่พวกพี่ชายได้ทิ้งเขาไว้ที่บ่อน้ำแห้งที่โดธาน เขาต้องการดูว่ามีอะไรเปลี่ยนแปลงไปบ้าง

`โยเซฟได้ยินอะไรโดยบังเอิญ อ่าน ปฐมกาล 42:21-24 เขาได้เรียนรู้อะไรจากพวกพี่ชาย`

การสื่อสารทั้งหมดเกิดขึ้นโดยผ่านล่าม ดังนั้นพวกพี่ชายจึงไม่รู้ตัวว่าโยเซฟเข้าใจพวกเขาได้ โยเซฟได้ยินคำสารภาพของพวกพี่ชาย ที่คิดว่าการกำจัดโยเซฟ พวกเขาจะได้เป็นอิสระจากการถูกรายงานความผิดให้กับพ่อ พวกเขาคิดว่าจะได้ไม่ต้องทนกับความฝันของโยเซฟอีกต่อไปหรือดูเขาเพลิดเพลินไปกับบทบาทของลูกรัก แต่แทนที่จะพบกับความสงบสุขพวกเขากลับจมอยู่กับความรู้สึกผิดตลอดหลายปีที่ผ่านมา การกระทำของพวกเขานำไปสู่ความไม่สงบสุขและกลัวการลงโทษของพระเจ้าจนตัวสั่น จริง ๆ แล้วโยเซฟรู้สึกสงสารที่พวกเขาต้องทนทุกข์ เขาออกไปร้องไห้เพราะพี่ชาย

โยเซฟรู้ว่าการกันดารอาหารยังคงจะมีอยู่อีกหลายปี ดังนั้นเขาจึงยืนกรานให้พวกพี่ชายนำเบนยามินกลับมาด้วยในครั้งต่อไปที่พวกเขามาซื้ออาหาร (ปฐมกาล 42:20) และได้จับสิเมโอนไว้เป็นตัวประกัน (ปฐมกาล 42:24)

หลังจากเห็นว่าเบนยามินยังมีชีวิตอยู่ เขาจึงจัดงานเลี้ยงให้เห็นได้ชัดว่าเขาให้ความลำเอียงต่อเบนยามิน (ปฐมกาล 43:34) เพื่อจะดูว่าความอิจฉาริษยาแบบเดิมยังมีอยู่อีกหรือไม่ พวกพี่ชายไม่แสดงอาการอิจฉาอีกเลย แต่โยเซฟรู้ดีว่าพวกเขาเจ้าเล่ห์ขนาดไหน เพราะพวกเขาเคยหลอกลวงคนทั้งเมืองมาแล้ว (ปฐมกาล 34:13) และแน่นอนเขาก็คิดว่าพวกพี่ชายต้องโกหกพ่อของตัวเองเกี่ยวกับเรื่องของเขา (ปฐมกาล 37:31-34) ดังนั้นจึงวางแผนทดสอบใหญ่อีกครั้ง

`อ่าน ปฐมกาล 45:1-15 ข้อเหล่านี้บอกอะไรเราเกี่ยวกับความรู้สึกของโยเซฟต่อพวกพี่ชายและการอภัยที่เขามอบให้ เราได้รับบทเรียนอะไรบ้างจากเรื่องนี้`