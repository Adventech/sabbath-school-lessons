---
title: เผชิญกับอดีต
date:  08/08/2021
---

ในที่สุดสิ่งต่าง ๆ ก็เปลี่ยนไปในทิศทางที่ดีขึ้นสำหรับโยเซฟ เขาไม่เพียงแต่ได้ออกจากคุก แต่เขาได้รับตำแหน่งนายกรัฐมนตรีของอียิปต์หลังจากแก้ฝันให้ฟาโรห์ (ปฐมกาล 41) เขาแต่งงานและมีลูกสองคน (ปฐมกาล 41:50-52) คลังเก็บอาหารของอียิปต์ก็เต็มล้นและการกันดารอาหารที่ได้ทำนายไว้ก็เริ่มขึ้น และแล้ววันหนึ่ง พวกพี่ชายของโยเซฟมาปรากฏตัวที่อียิปต์

`อ่านเรื่องการเผชิญหน้าครั้งแรกระหว่างโยเซฟและพวกพี่ชายของเขาใน ปฐมกาล 42:7-20 โยเซฟพยายามทำอะไรในการพบกันครั้งแรกนี้`

โยเซฟมีอำนาจและจะแก้แค้นพี่ ๆ ของเขาโดยไม่ต้องให้เหตุผลก็ได้ แต่แทนที่โยเซฟจะแก้แค้น เขาเป็นห่วงสมาชิกในครอบครัวที่บ้าน เขาเป็นห่วงพ่อของเขา พ่อยังมีชีวิตอีกหรือไม่ หรือครอบครัวที่ไม่สมบูรณ์แบบนี้จะเป็นครอบครัวที่ปราศจากบรรพชนไปแล้ว แล้วเบนยามินน้องชายของเขาล่ะ ตอนนี้เบนยามินคงต้องอยู่ในตำแหน่งเดียวกับที่โยเซฟเคยอยู่ เป็นความสุขและความชื่นชมให้พ่อของเขา แล้วพวกพี่ ๆ ได้ส่งต่อการอิจฉาที่อันตรายเช่นนี้สู่เบนยามินหรือไม่ ตอนนี้โยเซฟอยู่ในฐานะที่จะต้องดูแลคนที่ไม่มั่นคงในครอบครัว และเขาก็ทำเช่นนั้น

การปฏิบัติตามหลักการของพระคัมภีร์ในความสัมพันธ์ของเรากับผู้อื่นไม่ได้หมายความว่าเราสามารถปฏิบัติไม่ดีต่อผู้อื่นหรือยอมรับการถูกข่มเหง เราแต่ละคนมีค่าในสายพระเนตรของพระเจ้า พระเยซูทรงจ่ายค่าไถ่ราคาสูงสุดบนไม้กางเขนเพื่อเราทุกคน

`เหตุใดพระเยซูจึงเห็นว่าการปฏิบัติไม่ดีต่อผู้อื่นหรือละเลยผู้อื่นเป็นเรื่องสำคัญ อ่าน มัทธิว 25:41-46`

พระเยซูทรงซื้อเราทุกคนด้วยพระโลหิตของพระองค์ และตามกฎแล้วเราทุกคนล้วนเป็นของพระองค์ ใครก็ตามที่ข่มเหงผู้อื่นก็กำลังทำลายทรัพย์สินของพระเยซู

การล่วงละเมิดทางเพศและการทำร้ายจิตใจหรือร่างกายไม่ใช่สิ่งที่ควรเกิดขึ้นภายในครอบครัว นี่ไม่ใช่แค่เรื่องส่วนตัวของครอบครัวที่จะแก้ปัญหากันภายใน ปัญหานี้จำเป็นต้องได้รับความช่วยเหลือและการแทรกแซงจากบุคคลภายนอก ถ้าคุณหรือคนในครอบครัวถูกล่วงละเมิด โปรดขอความช่วยเหลือจากผู้เชี่ยวชาญที่เชื่อถือได้

`หลักการในพระคัมภีร์ใดบ้างที่คุณนำมาใช้แก้ปัญหาความสัมพันธ์ของครอบครัวที่คุณกำลังประสบอยู่ในตอนนี้`