---
title: อภัยและลืม
date:  10/08/2021
---

การให้อภัย หมายถึง ความเต็มใจที่จะละทิ้งสิทธิที่จะไม่พอใจ กล่าวโทษ และแก้แค้นต่อผู้กระทำหรือกลุ่มคนที่ปฏิบัติต่อเราอย่างไม่เป็นธรรม ดร. มาริลีน อาร์เมอร์ นักบำบัดครอบครัวได้ทำงานร่วมกับผู้รอดชีวิตจากเหตุการณ์ร้ายแรง เพื่อศึกษาว่าผู้รอดชีวิตเหล่านี้ทำอะไรเพื่อให้เข้าใจถึงสิ่งที่เกิดขึ้น ได้เขียนว่า “มุมมองทั้งหมดของการให้อภัยเป็นการกระทำอย่างตั้งใจของเหยื่อ ไม่ใช่บางสิ่งที่เกิดขึ้นเฉย ๆ”

การให้อภัยไม่ได้หมายความว่าจะไม่มีผลตามมา การให้อภัยไม่ได้หมายความว่าปล่อยให้ผู้ข่มเหงยังคงข่มเหงต่อไป แต่การให้อภัยหมายถึงการที่เรามอบความไม่พอใจและความต้องการที่จะแก้แค้นให้กับพระเจ้า หากไม่เป็นเช่นนั้น ความโกรธแค้น ความขมขื่น ความไม่พอใจ และความเกลียดชังจะทำให้สิ่งต่าง ๆ ที่บุคคลนั้นทำกับเราเลวร้ายมากขึ้น

`เราได้อะไรจากการให้อภัยผู้อื่นบ้าง ลองพิจารณา มัทธิว 18:21-35`

หลักการสำคัญอย่างหนึ่งในการเรียนรู้ที่จะให้อภัยคือการเข้าใจว่าเราได้รับการให้อภัยในพระคริสต์ เราทุกคนทำบาปไม่เพียงแต่ทำกับคนอื่น ๆ แต่ทำบาปต่อพระเจ้าด้วยเช่นกัน

แท้จริงแล้วบาปทุกอย่างเป็นบาปต่อพระเจ้าและพระผู้สร้างของเรา แต่เราสามารถร้องขอการอภัยต่อบาปทั้งหมดจากพระเยซูได้ ไม่ใช่เพราะเราสมควรได้รับ แต่เพราะพระคุณของพระเจ้าที่มีต่อเรา เมื่อเราเข้าใจความจริงอันศักดิ์สิทธิ์นี้แล้ว เมื่อเราสามารถทำให้การอภัยนี้เป็นของเราเอง เมื่อเราได้รับการให้อภัยจากพระเจ้าด้วยตัวเราเอง เราจะเริ่มปล่อยวางและให้อภัยผู้อื่นได้ เราให้อภัยไม่ใช่เพราะว่าผู้อื่นสมควรได้รับ แต่เพราะว่านั่นคือสิ่งที่เราได้รับจากพระเจ้าและเป็นสิ่งที่เราเองต้องการ นอกจากนี้เราสมควรได้รับการให้อภัยบ่อยแค่ไหน

ดังที่เราเห็นแล้วเว่า โยเซฟให้โอกาสครั้งที่สองกับความสัมพันธ์ของครอบครัว ไม่คับข้องใจ ไม่หวนกลับสู่สิ่งที่เกิดในอดีต

เป็นไปได้ยากที่จะเริ่มต้นใหม่อีกครั้งในครอบครัวที่แต่ละคนเชี่ยวชาญในวิธีที่จะทำร้ายกันและกัน แต่นั่นไม่ใช่ปฏิกิริยาของโยเซฟ ดูเหมือนว่าเขาต้องการลืมอดีตไว้ข้างหลังและก้าวไปข้างหน้าด้วยความรักและการยอมรับ หากโยเซฟมีทัศนคติที่ต่างออกไป เรื่องนี้ก็จะมีตอนจบที่แตกต่างออกไป ซึ่งคงไม่จบอย่างมีความสุข

`“คนทั้งหลายซึ่งพระเจ้าทรงโปรดยกการอธรรมของเขาแล้ว และพระเจ้าทรงกลบเกลื่อนบาปของเขาแล้ว ก็เป็นสุข บุคคลที่พระผู้เป็นเจ้ามิได้ทรงถือโทษก็เป็นสุข” (โรม 4:7, 8) เปาโลกำลังบอกอะไรเราเกี่ยวกับสิ่งที่พระเยซูมอบให้เราและพระสัญญาอันเลิศล้ำส่งผลต่อความสัมพันธ์ของเรากับผู้ที่ทำร้ายเราอย่างไร`