---
title: ความเห็นแก่ตัว
date:  12/07/2021
---

เช่นเดียวกับในกรณีของต้นแอสเพ็นและระบบใต้ดินที่มีขนาดใหญ่กว่า ความเห็นแก่ตัวเป็นส่วนหนึ่งของระบบใต้ดินขนาดใหญ่เรียกว่า “ความบาป” ซึ่งทำให้เราไม่พบกับการพักผ่อนที่แท้จริงในพระเยซู จากการแสดงออกของบาปทั้งหมดในชีวิตของเรา ความเห็นแก่ตัวดูเหมือนจะแสดงออกได้ง่ายที่สุดมิใช่หรือ สำหรับเราส่วนมากแล้ว ความเห็นแก่ตัวเป็นเรื่องธรรมชาติพอ ๆ กับการหายใจ

`อ่าน ลูกา 12:13-21 อธิบายปัญหาที่เน้นในคำอุปมาของพระเยซู การเตรียมตัวสำหรับอนาคตเป็นการเห็นแก่ตัวและแสดงออกถึงการเพิกเฉยต่ออาณาจักรของพระเจ้าหรือไม่ หากไม่ใช่เช่นนั้นแล้ว พระเยซูทรงเตือนอะไรแก่เรา`

คำอุปมานี้ปรากฏเฉพาะในพระกิตติคุณลูกาเท่านั้น และเล่ามาเพื่อตอบคำถามที่ไม่เจาะจงจากคนในกลุ่มผู้ฟัง พระเยซูทรงตอบคำถามเกี่ยวกับมรดกด้วยการปฏิเสธบทบาทของตุลาการหรือเป็นผู้แบ่งมรดกระหว่างพี่น้อง แต่พระองค์ทรงชี้ไปยังปัญหาพื้นฐานที่ใหญ่กว่านั่นคือ ความเห็นแก่ตัว พระองค์ทรงขุดลึกลงไปเพื่อแสดงให้เห็นมวลรากขนาดใหญ่ที่อยู่ภายใต้การกระทำของเราแต่ละคน

`ลองคิดถึงการแสดงออกถึงความเห็นแก่ตัวในชีวิตของคุณ ความเห็นแก่ตัวส่งผลอย่างไรต่อความสัมพันธ์ของเรากับพระเจ้า ต่อคู่สมรสและครอบครัว ต่อพี่น้องในโบสถ์ของเรา ต่อเพื่อนบ้านและเพื่อนร่วมงานของเรา หลักการสำคัญอะไรที่พบได้ใน ฟีลิปปี 2:5-8`

เศรษฐีผู้ไม่ออกนามในคำอุปมาของพระเยซูลืมที่จะคำนึงถึงความจริงแห่งสวรรค์ที่มองไม่เห็น โดยมุ่งเน้นแต่ความต้องการและความทะเยอทะยานของตนเอง การใหญ่โตขึ้น ดีขึ้นและมีมากขึ้น ไม่ใช่หลักการพื้นฐานแห่งอาณาจักรของพระเจ้า เปาโลแสดงให้เราเห็นถึงสิ่งที่ดลใจพระเยซูให้ทรงตัดสินใจเป็นผู้ไถ่ของเรา

ฟีลิปปี 2:5-8 อธิบายถึงต้นแบบของการไม่เห็นแก่ตัว ความถ่อมตนและความรัก หากความรักที่มีต่อพระเจ้าและผู้อื่นไม่ได้ผลักดันการเลือกและไม่ใช่สิ่งสำคัญสำหรับเรา เราก็จะสร้างยุ้งฉางสำหรับตนเองเพิ่มขึ้นในโลกนี้และเก็บสะสมทรัพย์สมบัติแห่งสวรรค์น้อยลง (มัทธิว 6:20)

`เหตุใดจึงเป็นการง่ายมากที่จะจมอยู่กับความปรารถนาในความร่ำรวยและทรัพย์สินทางวัตถุ แม้เราทุกคนจำเป็นต้องมีเงินจำนวนหนึ่งเพื่อดำรงชีวิต ทำไมจึงดูเหมือนว่า ไม่ว่าเราจะมีมากแค่ไหน เรายังคงต้องการมากขึ้นเสมอ`