---
title: รากเหง้าของความกระวนกระวาย
date:  10/07/2021
---

### อ่านข้อพระคัมภีร์สำหรับบทเรียนสัปดาห์นี้
มัทธิว 10:34-39, ลูกา 12:13-21, ฟีลิปปี 2:5-8, ลูกา 22:14-30, มัทธิว 23:1-13

> <p>ข้อควรจำ</p>
> “เพราะว่าที่ใดมีความริษยาและความมักใหญ่ใฝ่สูง ที่นั่นก็วุ่นวายและมีการกระทำชั่วช้าลามกต่าง ๆ” (ยากอบ 3:16)

ต้นแอสเพ็นเป็นต้นไม้ที่สวยงาม สูงถึง 45-90 ฟุต (15-30 เมตร) เจริญเติบโตได้ดีในสภาพอากาศหนาวเย็นและฤดูร้อนที่เย็นสบาย ไม้ของต้นแอสเพ็นใช้ทำเฟอร์นิเจอร์ ไม้ขีดไฟและกระดาษ กวางและสัตว์อื่น ๆ มักกินหน่ออ่อนในช่วงฤดูหนาวอันหนาวเหน็บเพราะเปลือกของต้นแอสเพ็นมีสารอาหารมากมาย ต้นแอสเพ็นต้องการแสงแดดมากและเจริญเติบโตตลอดเวลาแม้ในช่วงฤดูหนาว จึงเป็นแหล่งอาหารที่สำคัญสำหรับสัตว์ต่าง ๆ

อย่างไรก็ตาม ต้นแอสเพ็นก็มีชื่อเสียงในทางไม่ดีที่สุดด้วย เนื่องจากว่ามีระบบรากที่ใหญ่ที่สุดในโลกของพืช รากแพร่กระจายโดยหน่อใต้ดินและแผ่ขยายได้อย่างรวดเร็ว ครอบคลุมพื้นที่ขนาดใหญ่ ต้นแอสเพ็นแต่ละต้นมีชีวิตอยู่ได้ถึง 150 ปี แต่ระบบสิ่งมีชีวิตขนาดใหญ่ที่อยู่ใต้ดินสามารถมีชีวิตอยู่ได้หลายพันปี

บทเรียนในสัปดาห์นี้ เราจะค้นหารากเหง้าของความกระวนกระวายของเรา มีหลายสิ่งหลายอย่างที่ขัดขวางเราจากการพบกับการพักผ่อนที่แท้จริงในพระเยซู ซึ่งบางสิ่งก็เห็นได้ชัดเจนและไม่จำเป็นต้องให้ความสนใจมากนัก แต่บางสิ่งอาจจะไม่ชัดเจนต่อเราและเราอาจไม่ได้ตระหนักถึงทัศนคติและการกระทำที่แยกเราออกจากพระผู้ช่วยให้รอดของเรา ดั่งระบบสิ่งมีชีวิตขนาดใหญ่ของต้นแอสเพ็นที่มองไม่เห็นใต้พื้นดิน