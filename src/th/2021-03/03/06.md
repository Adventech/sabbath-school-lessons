---
title: ถอนรากความกระวนกระวาย
date:  15/07/2021
---

`อ่าน ยอห์น 14:1-6 ท่ามกลางความกระวนกระวายของเราเอง เราจะทำอะไรได้บ้างที่ช่วยให้เราไม่วิตก หลักสำคัญในการเอาชนะความแตกแยก ความเห็นแก่ตัว ความทะเยอทะยาน ความหน้าซื่อใจคด และการค้นหาการพักผ่อนที่แท้จริงคืออะไร`

การเอาชนะความกระวนกระวายเริ่มต้นที่พระเยซูเสมอ พระองค์ทรงเป็นทางนั้น เป็นความจริง และเป็นชีวิต พระองค์ทรงทราบทิศทางที่ถูกต้อง เมื่อเราพเนจรไปอย่างไร้จุดหมายในถิ่นทุรกันดารของโลกที่อิ่มตัวไปด้วยสื่อต่าง ๆ พระองค์ผู้ทรงประทานกฎหมาย พระองค์เองทรงเป็นความจริง และพระวิญญาณของพระองค์จะนำเราไปสู่ความจริงทั้งมวล (ยอห์น 16:13) เมื่อเราเจ็บปวด เหนื่อยล้า อิดโรย ป่วย และท้อแท้ พระองค์ทรงเป็นชีวิตที่ไม่เหมือนชีวิตทั่วไป อันที่จริงแล้วพระองค์ทรงสัญญาที่จะให้ชีวิตที่ครบบริบูรณ์แก่เรา (ยอห์น 10:10) ซึ่งรวมถึงบ้านนิรันดร์และชีวิตนิรันดร์ แต่สิ่งนี้นำมาซึ่งคุณภาพชีวิตในโลกนี้ที่แตกต่างออกไป แม้แต่ในตอนนี้พระผู้สร้างให้เราอย่างล้นเหลือและเกินกว่าที่เราจะวัดได้

“อย่าให้ใจท่านทั้งหลายวิตกเลย” เป็นคำเชื้อเชิญให้ดำรงชีวิตอยู่ด้วยการรอคอยอย่างคาดหวัง เมื่อเรารู้สึกตกต่ำ พระองค์จะทรงตั้งเราให้สูงขึ้น เมื่อเราดิ้นรนกับความมืดและบาป พระองค์ผู้ทรงตั้งต้นการดีไว้ในเราจะทรงกระทำให้สำเร็จ (ฟีลิปปี 1:6)

ไม่ว่าสิ่งต่าง ๆ จะเลวร้ายเพียงใด (และแน่นอนว่าอาจจะเลวร้ายขึ้นอีก) จงดูพระสัญญาที่เราได้รับจากพระเยซู พระองค์ทรงจัดเตรียม “ที่พัก” สำหรับเรา สถานที่ที่ความเจ็บปวด ความกระวนกระวาย และความทุกข์ทรมานของเราจะถูกเนรเทศไปตลอดกาล นั่นคือความหวังที่เราได้รับจากพระเยซูคริสต์ ซึ่งพระองค์ทรงมอบแก่เราทุกคน ไม่ว่าเราจะเป็นใครก็ตาม ไม่ว่าพื้นเพของเราจะเป็นเช่นไร ไม่ว่าชีวิตทั้งในอดีตและปัจจุบันของเราจะเลวทรามเพียงใด

อย่างไรก็ตามหลักสำคัญคือเราต้องเข้าหาพระเจ้าไม่ว่าจะอยู่ในสภาพใด ในความอ่อนแอ ความเจ็บปวด ความแตกสลาย และในสภาพที่ล้มลงในบาปของเรา โดยรู้ว่าพระองค์ยอมรับเราแม้เราจะมีสิ่งเหล่านี้ก็ตาม นี่คือพระคุณ และเหตุใดเราจึงต้องเชื่อว่า ถ้าเราแสวงหาด้วยความเชื่อเราจะได้รับพระคุณ

`อ่าน เยเรมีย์ 3:22 พระเจ้าทรงขอให้เราทำอะไร แล้วพระองค์จะทรงทำอะไรเพื่อตอบสนองเรา`

`ลองนึกถึงคำตรัสของพระเยซูที่ว่า “เราจะกลับมาอีกรับท่านไปอยู่กับเรา เพื่อว่าเราอยู่ที่ไหนท่านทั้งหลายจะได้อยู่ที่นั้นด้วย” (ยอห์น 14:3) ข้อพระคัมภีร์นี้บอกเราเกี่ยวกับศูนย์กลางและความสำคัญยิ่งของพระสัญญาในเรื่องการเสด็จมาครั้งที่สองอย่างไร โดยเฉพาะอย่างยิ่งสำหรับพวกเราในฐานะแอ๊ดเวนตีส (ด้วยความเข้าใจในเรื่องของความตาย) เหตุใดพระสัญญาแห่งการเสด็จมาครั้งที่สองจึงล้ำค่ามาก`