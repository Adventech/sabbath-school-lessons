---
title: หน้าซื่อใจคด
date:  14/07/2021
---

คนหน้าซื่อใจคด คือ คนเสแสร้งที่ต้องการให้ดูเหมือนว่าเขาหรือเธอเป็นบุคคลใดบุคคลหนึ่งโดยที่ไม่ได้เป็น คำนี้ใช้เจ็ดครั้งในมัทธิวบทที่ 23 ในคำสนทนาในที่สาธารณะที่พระเยซูสร้างความอับอายแก่พวกธรรมาจารย์และฟาริสีผู้เป็นศูนย์กลางของผู้นำศาสนาชาวยิว (มัทธิว 23:13, 14, 15, 23, 25, 27, 29) พระกิตติคุณบอกเราว่าพระเยซูประทานพระคุณและการอภัยแก่ผู้ล่วงประเวณี คนเก็บภาษี โสเภณี และแม้แต่ฆาตกร แต่พระองค์ทรงแสดงความเมตตาเพียงเล็กน้อยต่อคนหน้าซื่อใจคด (ข้ออ้างอิงอื่น ๆ ใน มัทธิว 6:2, 5, 16, มัทธิว 7:5, มัทธิว 15:7-9, มัทธิว 22:18)

`อ่าน มัทธิว 23:1-13 และเขียนลักษณะหลักของคนหน้าซื่อใจคดที่กล่าวโดยพระเยซูมา 4 ข้อ`

พระเยซูทรงเชื่อมโยงลักษณะสี่ประการนี้กับพวกธรรมาจารย์และฟาริสี ศาสนายิวในช่วงศตวรรษแรกมีฟาริสีเป็นตัวแทนของการอนุรักษ์สิทธิทางศาสนา พวกเขาสนใจกฎหมายในแบบลายลักษณ์อักษรและแบบบอกเล่าต่อกันมาและเน้นความบริสุทธิ์ทางพิธีกรรม อีกด้านหนึ่งคือชาวสะดูสี ซึ่งเป็นกลุ่มผู้นำที่ร่ำรวยส่วนใหญ่ มักเกี่ยวข้องกับปุโรหิตชั้นสูง พวกเขาเป็นพวกเฮลเลนไนซ์หรือทำตัวแบบชาวกรีก (เช่น พวกเขาจะพูดกรีกและอยู่บ้านตามปรัชญากรีก) และไม่เชื่อในการพิพากษาหรือชีวิตหลังความตาย เราเรียกพวกเขาได้ว่าเป็นพวกไม่เคร่งในศาสนา ทั้งสองกลุ่มมีความผิดในฐานะคนหน้าซื่อใจคด

ตามคำกล่าวของพระเยซู เราเป็นคนหน้าซื่อใจคดหากเราไม่ทำตามคำพูดของเรา หากเราทำให้ศาสนาเป็นเรื่องยากสำหรับคนอื่นโดยไม่ใช้มาตรฐานเดียวกันนั้นกับตัวเราเอง หากเราต้องการให้คนอื่นชื่นชมการที่เราเคร่งครัดในศาสนา และหากเราต้องการเกียรติและการยอมรับที่เป็นของพระบิดาบนสวรรค์เท่านั้น

ไม่ว่าคำตรัสของพระองค์จะแหลมคมและตรงประเด็นเพียงใด การปะทะของพระเยซูกับคนเหล่านั้นที่พระองค์ทรงเรียกว่าคนหน้าซื่อใจคดก็ยังคงเต็มไปด้วยความรักและความห่วงใย

“ความรู้สึกสงสารเห็นได้บนพระพักตร์ของพระบุตรของพระเจ้าในขณะที่พระองค์ทอดพระเนตรพระวิหารอย่างอาลัยแล้วมองไปยังผู้ที่ฟังพระองค์ ด้วยน้ำเสียงที่ใจหายเพราะความปวดร้าวลึกในใจและน้ำตาแห่งความขมขื่นไหลลงมา พระองค์ประกาศว่า ‘โอ เยรูซาเล็ม ๆ ที่ได้ฆ่าบรรดาผู้เผยพระวจนะ และเอาหินขว้างผู้ที่รับใช้มาหาเจ้าให้ถึงตาย เราใคร่จะรวบรวมลูกของเจ้าไว้เนือง ๆ เหมือนแม่ไก่กกลูกอยู่ใต้ปีกของมัน แต่เจ้าไม่ยอมเลยหนอ’” (เอลเลน จี. ไวท์, ผู้พึงปรารถนาแห่งปวงชน, หน้า 620)

`เหตุใดคุณไม่จำเป็นต้องเป็นผู้นำศาสนาก็มีความผิดในเรื่องความหน้าซื่อใจคดที่พระเยซูทรงประณามได้ เราเรียนรู้ที่จะเห็นความหน้าซื่อใจคดในตัวเราเองและกำจัดได้อย่างไร`