---
title: จังหวะของการหยุดพัก
date:  21/08/2021
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 1; อพยพ 20:8-11; อพยพ 16:14-31; เฉลยธรรมบัญญัติ 5:12-15; สดุดี 92; อิสยาห์58:13

> <p>ข้อควรจำ</p>
> “พระเจ้าจึงทรงอวยพระพรแก่วันที่เจ็ด ทรงตั้งไว้เป็นวันบริสุทธิ์ศักดิ์สิทธิ์ เพราะในวันนั้นพระองค์ทรงหยุดพักจากการงานทั้งปวงที่พระองค์ทรงกระทำในการเนรมิตสร้าง” (ปฐมกาล 2:3)

ผู้ใดจะจินตนาการถึงการทรงสร้างนั้นได้ แสงสว่างท่ามกลางความมืด มหาสมุทรเต็มล้มไปด้วยชีวิต ฝูงนกบินพุ่งไปในทันใด การสร้างอาดัมและเอวาอย่างเหนือธรรมชาติ เราไม่สามารถเข้าใจได้ด้วยซ้ำว่าพระเจ้าทรงทำเช่นนั้นได้อย่างไร

แต่หลังจากการทรงสร้างอย่างขยันขันแข็งทั้งปวงนี้ พระเจ้าทรงหันพระทัยไปที่สิ่งอื่น มองแวบแรกสิ่งนั้นดูไม่น่าตื่นเต้นเท่ากับวาฬกระโจนหรือการแสดงขนนกอันพร่างพราว พระเจ้าเพียงแค่ทรงกำหนดวันหนึ่งขึ้นมาเป็นวันที่เจ็ด จากนั้นพระองค์ทรงทำให้เป็นวันพิเศษ แม้ก่อนที่มนุษย์จะนำชีวิตไปสู่ความตึงเครียดด้วยตัวของเขาเอง พระเจ้าทรงตั้งเครื่องหมายเพื่อเป็นเครื่องเตือนความจำที่มีชีวิต พระเจ้าทรงต้องการให้วันนี้เป็นเวลาที่เราจะหยุดพักและตั้งใจมีความสุขกับชีวิต ให้เป็นวันที่จะเป็นหรือดำรงชีวิตอยู่ ไม่ใช่วันที่จะทำงาน เพื่อเฉลิมฉลองของประทานแห่งทุ่งหญ้า อากาศ สัตว์ป่า น้ำ ผู้คน และที่สำคัญที่สุดคือ พระผู้สร้างที่ประทานสิ่งดีทั้งปวง

คำเชื้อเชิญนี้ยังคงดำเนินต่อไปแม้ว่าคู่สามีภรรยาคู่แรกจะถูกเนรเทศออกจากสวนเอเดนแล้วก็ตาม พระเจ้าทรงต้องการให้แน่ใจว่าคำเชื้อเชิญนี้จะยืนหยัดต่อการทดสอบแห่งกาลเวลา ดังนั้นตั้งแต่เริ่มแรกพระองค์ทรงถักคำเชื้อเชิญนี้ลงในเนื้อผ้าแห่งกาลเวลาโดยตรง

สัปดาห์นี้เราจะศึกษาคำเชื้อเชิญอันอัศจรรย์ครั้งแล้วครั้งเล่าของพระเจ้าเพื่อให้เข้าสู่การหยุดพักอันทรงพลังในทุก ๆ วันที่เจ็ดของสัปดาห์