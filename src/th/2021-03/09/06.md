---
title: การรักษาวันสะบาโต
date:  26/08/2021
---

พระเจ้าทรงบัญชาประชากรของพระองค์ให้รักษาวันสะบาโต พระบัญชาให้ระลึกถึงวันสะบาโตควบคู่ไปกับพระบัญชาเรื่องอย่าฆ่าคนและอย่าลักทรัพย์ แม้พระคัมภีร์ไม่ได้ให้รายละเอียดเจาะจงว่าจะรักษาวันสะบาโตอย่างไร

`เราควรสร้างบรรยากาศและส่งเสริมวันสะบาโตอย่างไร อ่าน สดุดี 92 และอิสยาห์ 58:13`

เนื่องจากการรักษาวันสะบาโตหมายถึงการเฉลิมฉลองการทรงสร้างและการไถ่ให้รอด บรรยากาศของวันสะบาโตจึงควรเป็นวันแห่งความสุขและชื่นชมยินดีในพระเจ้าและไม่ใช่วันแห่งความเศร้าโศก

จงระลึกถึงวันสะบาโตไม่ได้เริ่มต้นในวันที่เจ็ด เนื่องจากวันสะบาโตแรกเป็นจุดสำคัญที่สุดของสัปดาห์แห่งการทรงสร้าง ดังนั้นเราควร “ระลึกถึงวันสะบาโต” ตลอดทั้งสัปดาห์และวางแผนล่วงหน้าเพื่อเราจะได้วางงานประจำสัปดาห์ลง และเมื่อวันสะบาโตมาถึงเราจะได้ “ถือเป็นวันบริสุทธิ์” การเตรียมตัวอย่างตั้งใจระหว่างสัปดาห์และโดยเฉพาะอย่างยิ่งในวันเตรียม (มาระโก 15:42) หรือวันศุกร์เป็นกุญแจสำคัญและเพิ่มความสุขให้กับวันพิเศษสุดนี้

`มุมมองสำคัญเกี่ยวกับการรักษาวันสะบาโตที่ เลวีนิติ 19:3 เน้นคืออะไร`

การรักษาวันสะบาโตยังหมายถึง การทะนุบำรุงความสัมพันธ์ของเรากับครอบครัวและเพื่อน ๆ อีกด้วย พระเจ้าทรงจัดเตรียมเวลาเพื่อเน้นการสามัคคีธรรมกับทั้งครอบครัว และรวมถึงการให้คนรับใช้และสัตว์ในครอบครัวได้หยุดพักด้วย (อ่าน อพยพ 20:8-11) วันสะบาโตและครอบครัวสัมพันธ์กัน

การหยุดพักและการใช้เวลากับครอบครัวเป็นหลักการสำคัญ ฉะนั้นการรักษาวันสะบาโตก็หมายถึง การมีส่วนร่วมในการนมัสการพระเจ้ากับครอบครัวคริสตจักรของเราด้วยเช่นกัน พระเยซูทรงเข้าร่วมและนำพิธีนมัสการในขณะที่พระองค์ทรงอยู่บนโลกนี้ (อ่าน เลวีนิติ 23:3, ลูกา 4:16, ฮีบรู 10:25)

แม้ว่ากิจวัตรประจำวันระหว่างสัปดาห์ของเราอาจรีบเร่ง แต่ลึก ๆ ในใจ เราปรารถนาการหยุดพักวันสะบาโตที่แท้จริงและมีส่วนร่วมกับพระผู้สร้างของเรา จงอย่าลืมที่จะหยุดธุรกิจทั้งหมดของเราและวางแผนที่จะใช้เวลากับพระเจ้าและทะนุบำรุงความสัมพันธ์ของเรา เราจึงจะเข้าสู่จังหวะและการหยุดพักในวันสะบาโตได้

`จงเล่าประสบการณ์ส่วนตัวของคุณเกี่ยวกับวันสะบาโตและพระพรที่ได้รับจากการรักษาวันสะบาโต คุณสามารถทำอะไรได้มากกว่านี้เพื่อให้วันสะบาโตเป็นเวลาศักดิ์สิทธิ์ในแบบที่ควรจะเป็น`