---
title: บทนำก่อนการหยุดพัก
date:  22/08/2021
---

พระเจ้าทรงอยู่ที่นั่นในช่วงแรกเริ่ม พระยาห์เวห์พระผู้เป็นเจ้าตรัสและก็เป็นเช่นนั้น ความสว่างแยกวันและคืนออกจากกัน พระองค์ตรัสและท้องนภาและทะเลก็เกิดขึ้นในวันที่สอง พื้นแห้งและพืชพันธุ์ตามมาในวันที่สาม พระเจ้าทรงวางรูปแบบพื้นฐานของเวลาและภูมิศาสตร์ จากนั้นพระองค์ทรงเติมให้เต็มในสามวันถัดไป แสงสว่างครอบครองท้องฟ้าทั้งกลางวันและกลางคืน พระคัมภีร์บันทึกการทรงสร้างไว้ชัดเจนมากว่า ดวงอาทิตย์ ดวงจันทร์และดวงดาวไม่ใช่เทพเจ้า ซึ่งแตกต่างจากเรื่องราวส่วนใหญ่ของวัฒนธรรมโบราณ เพราะดวงอาทิตย์ ดวงจันทร์และดวงดาวเข้าสู่การทรงสร้างในวันที่สี่และอยู่ใต้คำตรัสของพระผู้สร้าง

คำบรรยายการทรงสร้างในวันที่ห้าและหกของโมเสส (ปฐมกาล 1:20-31) เต็มไปด้วยชีวิตและความงดงาม นก ปลา สัตว์บก เติมเต็มพื้นที่ที่พระเจ้าได้ทรงจัดเตรียมไว้

`พระเจ้าทรงประเมินการทรงสร้างว่าอย่างไร อ่าน ปฐมกาล 1:1-31`

ไม่ใช่เป็นเพียงพื้นที่ใดพื้นที่หนึ่งที่พระเจ้าทรงสร้าง แต่เป็นสถานที่ที่สมบูรณ์แบบ แผ่นดินโลกอุดมไปด้วยสิ่งมีชีวิตมากมาย เมื่อสิ้นสุดแต่ละวันพระเจ้าตรัสเสมอว่า “ดี” เหมือนเป็นบทร้องรับด้วยน้ำเสียงที่น่าจดจำ

`การสร้างมนุษย์แตกต่างจากการสร้างสิ่งอื่น ๆ ในโลกอย่างไร อ่าน ปฐมกาล 1:26, 27 และปฐมกาล 2:7, 21-24`

พระเจ้าทรงก้มตัวลงและเริ่มปั้นดินโคลน การสร้างมนุษย์ตามพระฉายาและเหมือนกับพระเจ้าเป็นบทเรียนในเรื่องความใกล้ชิดสนิทสนม พระเจ้าทรงก้มตัวลงและระบายลมปราณเข้าทางจมูก อาดัมจึงเป็นผู้มีชีวิต การสร้างเอวาอย่างพิเศษจากซี่โครงของอาดัมเพิ่มองค์ประกอบสำคัญอีกประการหนึ่งแก่สัปดาห์แห่งการทรงสร้าง การแต่งงานเป็นส่วนหนึ่งในการออกแบบของพระเจ้าสำหรับมนุษย์ เป็นความไว้วางใจอันศักดิ์สิทธิ์ในการเป็นหุ้นส่วนกันระหว่าง “ชาย” และ “หญิง”

ครั้งนี้เมื่อพระเจ้าทอดพระเนตรสิ่งทั้งปวงที่พระองค์ทรงสร้างในวันที่หก บทรับที่พระองค์ตรัสเสมอนั้นต่างออกไป  “พระเจ้าทอดพระเนตรบรรดาสิ่งที่พระองค์ได้ทรงสร้าง และดูเถิด เป็นสิ่งที่ดียิ่งนัก มีเวลาเย็นและเวลาเช้าเป็นวันที่หก” (ปฐมการ 1:31)

`ลองนึกดูถึงเรื่องราวการทรงสร้างในพระคัมภีร์ที่แตกต่างอย่างสิ้นเชิงจากสิ่งที่มนุษย์สอน เราต้องพึ่งพาพระวจนะของพระเจ้าเพื่อเข้าใจความจริงมากเพียงใด`