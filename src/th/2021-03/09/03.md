---
title: บัญญัติแห่งการหยุดพัก
date:  23/08/2021
---

การทรงสร้างอาจ “ดียิ่งนัก” แต่นั่นยังไม่เสร็จสมบูรณ์ การทรงสร้างสิ้นสุดลงด้วยการหยุดพักของพระเจ้าและการอวยพรพิเศษแก่วันที่เจ็ดคือวันสะบาโต “พระเจ้าทรงอวยพระพรวันที่เจ็ดและทรงตั้งวันนี้ไว้เป็นวันบริสุทธิ์ เพราะในวันนั้นพระองค์ได้ทรงหยุดพักจากการงานทั้งสิ้นของพระองค์ซึ่งพระเจ้าได้ทรงเนรมิตสร้างไว้แล้วนั้น” (ปฐมกาล 2:3)

วันสะบาโตเป็นส่วนหนึ่งของการทรงสร้างของพระเจ้า แท้จริงแล้ววันสะบาโตเป็นจุดสูงสุดของการทรงสร้าง พระเจ้าทรงสร้างการหยุดพักและสร้างช่องว่างในสังคม (ในสมัยนั้นเป็นครอบครัวหลักของอาดัมและเอวา) ให้มนุษย์หยุดจากกิจวัตรประจำวันทุกวันและพักผ่อนเคียงข้างพระผู้สร้างของพวกเขา

น่าเสียดายที่ความบาปเข้าสู่โลกนี้และเปลี่ยนแปลงทุกอย่าง ไม่มีการสื่อสารโดยตรงกับพระเจ้าอีกต่อไป แต่มีการให้กำเนิดที่เจ็บปวด การทำงานหนัก ความสัมพันธ์ที่เปราะบางและไม่สมบูรณ์แบบ และวิบัติอีกมากมายเข้ามาแทนที่ เหมือนที่เรารู้จักกันดีในชีวิตบนโลกที่ล้มลงในบาปนี้ ถึงกระนั้นท่ามกลางบรรดาสิ่งเหล่านี้วันสะบาโตของพระเจ้ายังคงตั้งอยู่ เป็นเครื่องหมายแห่งการสร้างเราที่ยั่งยืน เป็นความหวังและพระสัญญาแห่งการสร้างใหม่ด้วย ถ้าอาดัมและเอวาจำเป็นต้องมีการหยุดพักวันสะบาโตตั้งแต่ก่อนที่บาปจะเข้ามา แล้วหลังจากที่บาปเข้ามาเราจะต้องการมากขึ้นเพียงใด

หลายปีต่อมาหลังจากที่พระเจ้าทรงปลดปล่อยประชากรของพระองค์ให้เป็นอิสระจากการเป็นทาสในอียิปต์ พระองค์ทรงเตือนพวกเขาอีกครั้งถึงวันพิเศษนี้

`อ่าน อพยพ 20:8-11ข้อพระคัมภีร์นี้สอนเราเกี่ยวกับความสำคัญของวันสะบาโตที่เกี่ยวข้องกับการทรงสร้างอย่างไร`

พระเจ้าทรงร้องเรียกเราให้จดจำต้นกำเนิดของเราด้วยคำตรัสนี้ ตรงข้ามกับสิ่งที่หลายคนเชื่อ เราไม่ใช่ผลผลิตโดยบังเอิญของแรงที่เย็นชา ไม่ใส่ใจและมองไม่เห็น ในทางตรงกันข้ามเราเป็นสิ่งมีชีวิตที่สร้างขึ้นตามพระฉายาของพระเจ้า เราถูกสร้างขึ้นเพื่อสามัคคีธรรมร่วมกับพระเจ้า ไม่ว่าชาวอิสราเอลจะได้รับการปฏิบัติเยี่ยงทาสที่มีค่าเล็กน้อยเพียงไร แต่ในวันสะบาโตพวกเขาได้รับการร้องเรียกให้จดจำด้วยวิธีพิเศษ ว่าแท้จริงแล้วพวกเขาเป็นใคร คือเป็นผู้ที่ได้รับการทรงสร้างตามพระฉายาของพระเจ้า

“และเนื่องจากวันสะบาโตเป็นอนุสรณ์แห่งการทรงสร้าง จึงเป็นสัญลักษณ์แห่งความรักและฤทธิ์อำนาจของพระคริสต์” (เอลเลน จี. ไว้ท์, ผู้พึงปรารถนาแห่งปวงชน, หน้า 281)

`จงคิดดูว่าหลักคำสอนเรื่องหกวันแห่งการทรงสร้างนั้นสำคัญเพียงไร พระเจ้าตรัสสั่งให้เราอุทิศหนึ่งในเจ็ดวันของชีวิตเราทุกสัปดาห์ เพื่อจดจำหลักคำสอนนี้โดยไม่มีข้อยกเว้น`