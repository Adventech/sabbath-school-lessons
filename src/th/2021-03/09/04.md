---
title: สภาวะใหม่
date:  24/08/2021
---

หลังจากการพเนจรไปในถิ่นทุรกันดาร 40 ปี คนรุ่นใหม่ที่มีความทรงจำเกี่ยวกับอียิปต์อย่างคลุมเครือก็เติบโตขึ้น พวกเขามีประสบการณ์ชีวิตที่แตกต่างจากพ่อแม่มาก คนรุ่นใหม่นี้ได้เห็นพ่อแม่ขาดความเชื่อซ้ำแล้วซ้ำเล่า และด้วยเหตุนี้พวกเขาจึงต้องเร่ร่อนอยู่ในถิ่นทุรกันดารเหมือนคนรุ่นพ่อแม่ที่เสียชีวิตไปแล้ว

พวกเขาได้รับสิทธิพิเศษให้มีสถานนมัสการศักดิ์สิทธิ์ตั้งอยู่ตรงกลางค่ายและมองเห็นเสาเมฆที่บ่งบอกว่าการประทับของพระเจ้าอยู่เหนือพลับพลานั้น เมื่อเสานั้นเคลื่อนไป พวกเขาก็รู้ว่าถึงเวลาแล้วที่ต้องเก็บของและตามไป เสาเมฆที่ให้ร่มเงาในตอนกลางวันและแสงไฟและความอบอุ่นในตอนกลางคืนนี้เป็นเครื่องเตือนใจถึงความรักและการดูแลของพระเจ้าที่มีต่อพวกเขาตลอดเวลา

`พวกเขาได้รับการเตือนความจำอย่างไรบ้างเกี่ยวกับการหยุดพักในวันสะบาโต อ่านอพยพ 16:14-31`

ข้อพระคัมภีร์เหล่านี้พิสูจน์ว่าวันสะบาโตที่เป็นวันที่เจ็ดได้กำหนดไว้ล่วงหน้าก่อนการรับพระบัญญัติที่ภูเขาซีนาย ซึ่งตรงข้ามกับหลักคำสอนที่เป็นที่นิยม จงดูว่ามีอะไรเกิดขึ้นตามมา

อาหารพิเศษที่พระเจ้าทรงจัดเตรียมให้เป็นเครื่องเตือนใจทุกวันถึงความจริงที่ว่า พระผู้สร้างทรงค้ำจุนสิ่งทรงสร้างของพระองค์ พระเจ้าทรงประทานให้ตามความต้องการของพวกเขาในวิธีที่จับต้องได้ ทุกวันอาหารปรากฏขึ้นและหายไปพร้อมกับดวงอาทิตย์อย่างมหัศจรรย์ เมื่อใดก็ตามที่บางคนพยายามกักตุนไว้สำหรับวันถัดไป อาหารนั้นจะเน่าเสียและเหม็น แต่ทุกวันศุกร์จะมีอาหารเพียงพอเป็นสองเท่า และของเหลือที่เก็บไว้กินในวันสะบาโตยังคงสดใหม่อย่างน่าอัศจรรย์

ในช่วงนี้ชาวอิสราเอลมีพิธีกรรมในสถานนมัสการและมีบทบัญญัติและข้อบังคับต่าง ๆ ตามที่บันทึกไว้ในเลวีนิติและกันดารวิถี ถึงกระนั้นโมเสสผู้สูงวัยยังคงเรียกทุกคนประชุมและเล่าประวัติให้พวกเขาฟังซ้ำแล้วซ้ำเล่า และทบทวนพระบัญญัติที่พระเจ้าประทานให้ (ดูใน เฉลยธรรมบัญญัติ 5:6-22)

ในที่สุดประชากรรุ่นใหม่ก็พร้อมเข้าสู่แผ่นดินแห่งพันธสัญญา ชาวอิสราเอลกำลังจะเปลี่ยนผู้นำ และโมเสสในวัยชราต้องการมั่นใจว่าคนรุ่นนี้จะจดจำได้ว่าพวกเขาเป็นใครและพันธกิจของพวกเขาคืออะไร โมเสสไม่ต้องการให้พวกเขาทำผิดซ้ำซากแบบพ่อแม่ของพวกเขา ดังนั้นเขาจึงกล่าวพระบัญญัติของพระเจ้าซ้ำอีก พระบัญญัติสิบประการได้กล่าวซ้ำอีกเพื่อประชากรรุ่นนี้ที่พร้อมเข้าพิชิตแผ่นดินคานาอันจะไม่หลงลืม

`การเสด็จมาครั้งที่สองของพระเยซูเป็นเหมือนชั่วประเดี๋ยวเดียวหลังจากลมหายใจเฮือกสุดท้ายของเรา ดังนั้น การกลับมาของพระองค์นั้นใกล้เข้ามาเสมอ บางทีอาจจะใกล้กว่าที่เราคิดเสียด้วยซ้ำ การรักษาวันสะบาโตเตือนเราอย่างไรถึงสิ่งที่พระเจ้าทรงกระทำเพื่อเรา และสิ่งที่พระองค์จะทรงทำเพื่อเราเมื่อพระองค์เสด็จกลับมา`