---
title: อีกเหตุผลของการหยุดพัก
date:  25/08/2021
---

ชนชาติอิสราเอลตั้งค่ายทางฝั่งตะวันออกของแม่น้ำจอร์แดน พวกเขาได้ยึดครองดินแดนของกษัตริย์บาชานและกษัตริย์สององค์ของชาวอาโมไรต์ และอีกครั้งหนึ่ง ในช่วงเวลาสำคัญนี้โมเสสเรียกชาวอิสราเอลมารวมกันและเตือนว่าพระบัญญัติที่ให้ไว้ที่ภูเขาซีนายมิใช่มีไว้เพื่อคนรุ่นพ่อแม่เท่านั้นแต่สำหรับพวกเขาด้วยเช่นกัน จากนั้นโมเสสก็กล่าวพระบัญญัติสิบประการซ้ำอีกครั้งเพื่อผลประโยชน์ของพวกเขาเอง

`เปรียบเทียบ อพยพ 20:8-11 และเฉลยธรรมบัญญัติ 5:12-15 วิธีแสดงพระบัญญัติเกี่ยวกับวันสะบาโตแตกต่างกันอย่างไร`

ในอพยพ 20:8 พระบัญญัติขึ้นต้นด้วยคำว่า “จงระลึกถึง” ส่วนในเฉลยธรรมบัญญัติ 5:12 เริ่มด้วยคำว่า “จงถือ” หรือ “จงรักษา” คำว่า “จงระลึกว่า” ในพระบัญญัติ (เฉลยธรรมบัญญัติ 5:15) เกิดขึ้นภายหลังเล็กน้อย ในข้อนี้พวกเขาได้รับการบอกให้ระลึกว่าเคยเป็นทาสมาก่อน แม้ว่าประชากรรุ่นนี้จะเติบโตมาอย่างอิสระ แต่หากไม่ใช่ด้วยการช่วยให้รอดอย่างน่าอัศจรรย์พวกเขาทั้งหมดก็คงเกิดมาเป็นทาส พระบัญญัติเกี่ยวกับวันสะบาโตก็เพื่อเตือนพวกเขาว่า พระเจ้าองค์เดียวกันที่มีบทบาทในการทรงสร้างก็มีบทบาทในการช่วยพวกเขาให้รอดเช่นเดียวกัน “พระเยโฮวาห์พระเจ้าของเจ้าได้พาเจ้าออกมาจากที่นั่น ด้วยพระหัตถ์อันทรงฤทธิ์และด้วยพระกรที่เหยียดออก” (เฉลยธรรมบัญญัติ 5:15)

ความจริงนี้เข้ากับสภาพการณ์ของชาวอิสราเอล ณ ขณะนั้นและก่อนหน้านั้น ชนชาติอิสราเอลยืนอยู่ที่ชายแดนของแผ่นดินแห่งพันธสัญญาเป็นครั้งที่สอง ประมาณ 40 ปีหลังจากที่ชนรุ่นแรกล้มเหลวอย่างน่าสลดใจ พวกเขาหมดหนทางในการยึดครองแผ่นดินนี้เหมือนกับที่บรรพบุรุษของพวกเขาเผชิญตอนหนีออกจากอียิปต์ พวกเขาต้องการพระเจ้าพระองค์นี้ผู้ซึ่งทำการด้วย “พระหัตถ์อันทรงฤทธิ์” และด้วย “พระกรที่เหยียดออก”

วันสะบาโตกำลังเข้าสู่มิติที่เพิ่มขึ้น เพราะว่าพระเจ้าทรงเป็นพระเจ้าแห่งการปลดปล่อย ชาวอิสราเอลจึงต้องรักษาวันสะบาโต (เฉลยธรรมบัญญัติ 5:15)

แน่นอนว่า การทรงสร้างมีความใกล้ชิดกับพระบัญญัติวันสะบาโต แม้แต่ในเฉลยธรรมบัญญัติบทที่ 5 แม้จะอยู่ในบริบทที่แตกต่างกัน ในมุมมองหนึ่ง การปลดปล่อยชาวอิสราเอลจากแผ่นดินอียิปต์เป็นจุดเริ่มต้นของการสร้างใหม่ คล้ายกับการทรงสร้างในพระธรรมปฐมกาล ชนชาติอิสราเอลที่ได้รับการปลดปล่อยถือว่าเป็นการสร้างใหม่ของพระเจ้า (อย่างเช่น อิสยาห์43:15)

เนื่องจากการอพยพมองว่าเป็นสัญลักษณ์ของอิสรภาพจากบาป ซึ่งคือการไถ่ให้รอด เราจึงพบสัญลักษณ์ของทั้งการทรงสร้างและการไถ่ให้รอดในวันสะบาโต ดังนั้นตามความเป็นจริงวันสะบาโตชี้เราไปยังพระเยซู ผู้เป็นพระผู้สร้างและพระผู้ไถ่ของเรา

`อ่าน ยอห์น1:1-13 ข้อพระคัมภีร์เหล่านี้สอนอะไรเกี่ยวกับพระเยซูในฐานะพระผู้สร้างและพระผู้ไถ่ของเรา`