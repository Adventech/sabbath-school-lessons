---
title: แขกที่ประตูเมือง
date:  31/08/2021
---

`อ่าน อพยพ 19:6 ข้อพระคัมภีร์ข้อนี้บอกเราเกี่ยวกับสถานะของชนชาติอิสราเอลในสมัยนั้นอย่างไร (ดูใน 1 เปโตร 2:9)`

ชนชาติอิสราเอลได้รับการเรียกให้ออกจากอียิปต์ให้เป็นชนชาติแห่งพันธสัญญาของพระเจ้า หากพวกเขาคงอยู่ในความสัตย์ซื่อ ข่าวประเสริฐคงจะประกาศออกไปทั่วโลก ไม่เป็นที่สงสัยเลยว่า พวกเขาเป็นชนชาติที่พระเจ้าดูแลและห่วงใยเป็นพิเศษ ได้รับสิทธิพิเศษ และในขณะเดียวกันก็ได้รับความรับผิดชอบพิเศษด้วย

`อ่าน อพยพ 23:12 เกิดอะไรขึ้นอีก ข้อพระคัมภีร์ข้อนี้สอนเราเกี่ยวกับวิธีที่พระเจ้ามองชนชาติอื่นนอกจากชาวอิสราเอลอย่างไร`

ความเป็นสากลของวันสะบาโตเป็นสิ่งที่หลายคนเข้าใจพลาดไป แน่นอนว่าความเชื่อผิดที่พบบ่อยที่สุดคือ วันสะบาโตเป็นของชาวยิวเท่านั้น ข้อผิดพลาดนี้เปิดเผยในสองบทแรกของพระธรรมปฐมกาล พระเจ้าทรงสร้างทุกคน ดังนั้นทุกคนควรระลึกถึงวันสะบาโต

แม้เราควรจำไว้เสมอว่าวันสะบาโตเป็นตัวแทนของอะไร เราควรจำไว้ด้วยว่าวันสะบาโตบอกอะไรเราเกี่ยวกับผู้อื่น ในแง่หนึ่งการหยุดพักและความสัมพันธ์กับพระผู้สร้างและพระผู้ไถ่ของเราจะผลักดันเราให้มองผู้อื่นด้วยสายตาใหม่โดยอัตโนมัติ มองพวกเขาว่าเป็นสิ่งมีชีวิตที่สร้างโดยพระเจ้าองค์เดียวกับเรา ได้รับความรักจากพระเจ้าองค์เดียวกันที่รักเรา และสิ้นพระชนม์เพื่อพวกเขาเช่นเดียวกับเพื่อเรา เหมือนที่เราอ่าน (ในอพยพ 20:10, เฉลยธรรมบัญญัติ 5:14) ทาสทาสี คนต่างด้าว แม้แต่สัตว์ใช้งานควรได้รับการหยุดพักในวันสะบาโต

แม้แต่แขกที่ประตูเมือง หมายถึงผู้ที่ (ยัง) ไม่มีส่วนในพันธสัญญาที่มอบไว้แก่ชนชาติอิสราเอล แม้แต่พวกเขาก็ควรจะเพลิดเพลินกับการพักผ่อนแห่งวันสะบาโต ข้อนี้บอกหลายสิ่งแก่เรา มนุษย์ แม้แต่สัตว์ก็ไม่ควรถูกเอารัดเอาเปรียบ ข่มเหง และหาผลประโยชน์ ในทุกสัปดาห์ชาวฮีบรู (รวมถึงเราด้วย) ควรได้รับการเตือนด้วยวิธีที่มีประสิทธิภาพว่าเราเหมือนกับคนอื่น และแม้ว่าเราจะชื่นชมกับพระพรและสิทธิพิเศษที่คนอื่นไม่มี เราต้องจดจำไว้ว่าเรายังคงเป็นส่วนหนึ่งของครอบครัวมนุษย์ และเราควรปฏิบัติต่อผู้อื่นด้วยความเคารพและให้เกียรติ

`การรักษาวันสะบาโตของคุณจะกลายเป็นพระพรสำหรับคนที่ไม่รักษาวันสะบาโตได้อย่างไร หรือคุณจะใช้วันสะบาโตเป็นพยานแก่คนอื่นได้อย่างไร`