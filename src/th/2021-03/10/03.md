---
title: เฉลิมฉลองอิสรภาพ
date:  30/08/2021
---

ดังที่เราได้ศึกษามาแล้ว วันสะบาโตชี้ให้เห็นมากกว่าเป็นเพียงวันวันหนึ่งของการทรงสร้าง โมเสสได้ทบทวนพระบัญญัติสิบประการหลังจากที่ชาวอิสราเอลอยู่ในถิ่นทุรกันดาร 40 ปี นี่เป็นครั้งที่สองที่เราได้ยินเกี่ยวกับเรื่องนี้ ครั้งนี้ได้มีการเขียนโดยให้เหตุผลถึงการรักษาวันสะบาโตให้บริสุทธิ์ซึ่งไม่ได้เกี่ยวกับการทรงสร้าง แต่เป็นการปลดปล่อยให้เป็นอิสระจากการเป็นทาสและการกักขังในอียิปต์ (เฉลยธรรมบัญญัติ 5:12-15)

แม้ว่าในทุกวันนี้เราไม่ได้เป็นทาสในอียิปต์ แต่เราก็เผชิญกับการเป็นทาสในรูปแบบอื่น ถูกกดขี่ในลักษณะเดียวกันไม่ทางใดก็ทางหนึ่ง

`ทุกวันนี้เราเผชิญกับการเป็นทาสในรูปแบบใดบ้าง อ่าน ปฐมกาล 4:7; ฮีบรู 12:1; และ 2 เปโตร 2:19`

วันสะบาโตเป็นการเฉลิมฉลองอิสรภาพจากทุกสิ่งที่กักขังเราไว้ ในวันสะบาโตเราได้รับการเตือนใจว่า มีอิสรภาพจากบาป ไม่ใช่ด้วยฤทธิ์อำนาจของเราเอง แต่มาจากฤทธิ์อำนาจของพระเจ้า ซึ่งมอบให้เราโดยความเชื่อ เรายังได้รับการเตือนใจว่านี่เป็นอิสรภาพที่เราไม่ได้หามาด้วยตัวเราเอง บุตรหัวปีชาวอิสราเอลได้รับความรอดเพราะเลือดของลูกแกะที่ทาไว้บนเสาประตูในค่ำคืนวันก่อนที่พวกเขาจะอพยพออกจากอียิปต์ (อพยพ 12) เช่นเดียวกันเราได้รับการช่วยให้รอดโดยพระโลหิตของพระเมษโปดก เราจึงดำเนินในอิสรภาพที่เป็นของเราโดยพระเยซูคริสต์

`อ่าน โรม 6:1-7 เปาโลกล่าวถึงอะไรที่เชื่อมโยงกับสิ่งที่เราได้รับในวันสะบาโต`

เฉลยธรรมบัญญัติ 5:15 กล่าวว่า “จงระลึกว่าเจ้าเคยเป็นทาสอยู่ในแผ่นดินอียิปต์ และพระเยโฮวาห์พระเจ้าของเจ้าได้พาเจ้าออกมาจากที่นั่น ด้วยพระหัตถ์อันทรงฤทธิ์และด้วยพระกรที่เหยียดออก” ประชากรได้รับคำเตือนอีกครั้งหนึ่งว่า เป็นเพราะงานและฤทธิ์อำนาจของพระเจ้ากระทำในนามของพวกเขาที่ช่วยพวกเขาให้รอด เราในฐานะคริสเตียนควรตระหนักมากกว่าเพียงใด ว่ามีเพียงงานและฤทธิ์อำนาจของพระเจ้าที่กระทำในนามของเราเท่านั้นที่ช่วยเราให้รอดจากบาปได้

คำตรัสสั่งนี้บอกให้เราหยุดพักในความรอดที่พระเจ้าทรงได้มาให้เราด้วยพระหัตถ์อันทรงฤทธิ์ของพระองค์ เราจะได้รับอิสระจากความพยายามที่จะชอบธรรมด้วยตัวเราเองเมื่อเราระลึกว่าพระเจ้าเป็นพระผู้สร้างและเราก็วางใจในพระองค์ที่จะสร้างเราขึ้นใหม่เช่นกัน และวางใจว่าพระองค์จะปลดปล่อยเราจากการเป็นทาสของบาปได้ในตอนนี้ หากเราเต็มใจให้พระองค์ทำงานในเรา

`คุณมีประสบการณ์อะไรบ้างในการเป็นทาสของบาป เราเรียนรู้ที่จะนำพระสัญญาแห่งอิสรภาพจากการเป็นทาสที่เราได้รับในพระเยซูมาใช้กับตัวเราเองอย่างไร`