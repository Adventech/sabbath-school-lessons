---
title: รับใช้ผู้อื่นเพื่อให้เกียรติวันสะบาโตของพระเจ้า
date:  01/09/2021
---

ในยุคของพระคัมภีร์พันธสัญญาใหม่ ผู้นำศาสนาทำให้การรักษาวันสะบาโตกลายเป็นผลงานศิลปะ มีการจัดตั้งข้อกำหนดและข้อห้ามหลายสิบข้อเพื่อช่วยรักษาวันสะบาโตให้บริสุทธิ์

ข้อห้ามเหล่านี้รวมไปถึงการผูกหรือแก้มัดวัตถุต่าง ๆ การดึงด้ายสองเส้นออกจากกัน การดับไฟ การขนส่งสิ่งของส่วนตัวหรือสาธารณะ หรือขนส่งบางสิ่งในที่สาธารณะเป็นระยะทางมากกว่าที่กำหนดไว้

`พระเยซูทรงถูกข้อกล่าวหาอะไร อ่าน ยอห์น5:7-16`

พวกผู้นำมองข้ามการรักษาอันน่าอัศจรรย์ที่พระเยซูทรงกระทำและอิสรภาพจากโรคที่ชายคนนี้ได้รับ พวกเขามัวแต่หมกมุ่นที่ได้เห็นชายที่รับการรักษาให้หายเป็นปกติกำลังแบกที่นอนในที่สาธารณะในวันสะบาโต แทนที่จะเห็นว่าพระผู้ “เป็นนายเหนือวันสะบาโต” (มาระโก 2:28) ทรงใช้วันพิเศษนี้อย่างไร พวกผู้นำมุ่งมั่นแต่ที่จะรักษากฎและข้อบังคับ เราเช่นกันต้องระวังว่าเราจะไม่ทำผิดในลักษณะเดียวกันตามวิธีและบริบทของเราเอง

`อิสยาห์58:2, 3 กล่าวถึงข้อกำหนดของพระเจ้าในการรักษาวันสะบาโตอย่างไร`

พระเจ้าไม่ทรงต้องการการมนัสการที่ว่างเปล่าหรือความเงียบในศาสนาอย่างเคร่งครัด พระองค์ทรงต้องการเห็นประชากรของพระองค์มีส่วนร่วมกับผู้อื่น โดยเฉพาะผู้ที่ถูกกดขี่และผู้ที่ไม่มีความสำคัญ

อิสยาห์กล่าวเรื่องนี้อย่างชัดแจ้งใน อิสยาห์58:13, 14 ว่า “ถ้าเจ้าหยุดเหยียบย่ำวันสะบาโต คือจากการทำตามใจของเจ้าในวันบริสุทธิ์ของเรา และเรียกสะบาโตว่า วันปีติยินดี และเรียกวันบริสุทธิ์ของพระเจ้าว่า วันมีเกียรติ ถ้าเจ้าให้เกียรติมัน ไม่ไปตามทางของเจ้าเอง หรือทำตามใจของเจ้า หรือพูดแต่เรื่องไร้สาระ แล้วเจ้าจะได้ความปีติยินดีในพระเจ้า และเราจะให้เจ้าขึ้นขี่อยู่บนที่สูงของแผ่นดินโลก และเราจะเลี้ยงเจ้าด้วยมรดกของยาโคบบิดาของเจ้า เพราะโอษฐ์ของพระเจ้าได้ตรัสแล้ว” (อิสยาห์58:13, 14)

การ “ทำตามใจ” (อิสยาห์58:13) ของเราเอง มีค่าเท่ากับการ “เหยียบย่ำวันสะบาโต” กำหนดการของมนุษย์ไม่ได้เป็นส่วนหนึ่งตามหลักการวันสะบาโตของพระเจ้า แต่เราได้รับการเชิญชวนให้มองหาผู้ทนทุกข์ ผู้ถูกจองจำ ผู้หิวโหยและเปลือยกาย ผู้ที่เดินในความมืดและผู้ที่ดูเหมือนจะไม่มีใครจดจำชื่อของเขาได้ วันสะบาโตควรนำเราออกจากตัวเองและความเห็นแก่ตัว ช่วยให้เราคิดถึงผู้อื่นและความต้องการของผู้อื่นมากกว่าความต้องการของตัวเองมากกว่าวันอื่น ๆ ของสัปดาห์
