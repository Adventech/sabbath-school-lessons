---
title: ศึกษาเพิ่มเติม
date:  03/09/2021
---

“ตลอดทั้งสัปดาห์เราต้องคำนึงถึงวันสะบาโตและเตรียมตัวรักษาตามพระบัญญัติ เราไม่ถือรักษาวันสะบาโตเพียงเพราะเป็นเรื่องทางบทบัญญัติเท่านั้น” (เอลเลน จี. ไว้ท์, Testimonies for the Church, vol. 6, หน้า 353)

“ทั้งสวรรค์กำลังรักษาวันสะบาโต แต่ไม่ใช่ในแบบที่ไม่มีชีวิตชีวา ไม่ทำอะไรเลย ในวันนี้พลังของจิตวิญญาณทุกดวงควรตื่นตัว เพราะเราต้องพบกับพระเจ้าและพระคริสต์พระผู้ช่วยให้รอดของเรามิใช่หรือ เราอาจมองดูพระองค์ได้โดยความเชื่อ พระองค์ปรารถนาที่จะให้จิตวิญญาณทุกดวงมีชีวิตชีวาและได้รับพระพร” (หน้า 362)

“ความประสงค์ของพระเจ้าในเรื่องวันสะบาโตมีมากกว่าวันอื่น ๆ ดังนั้นประชากรของพระองค์หยุดงานประจำและใช้เวลาใคร่ครวญและนมัสการ พวกเขาขอความโปรดปรานของพระองค์ในวันสะบาโตมากกว่าวันอื่น ๆ เรียกร้องความสนใจเป็นพิเศษจากพระองค์ ปรารถนาพระพรที่ดีที่สุดของพระองค์ พระเจ้าไม่ทรงคอยให้วันสะบาโตผ่านไปก่อนที่พระองค์จะประทานตามคำขอเหล่านี้ การทำงานของสวรรค์ไม่เคยหยุด และมนุษย์ก็ไม่ควรหยุดการทำดี วันสะบาโตมิได้มีจุดประสงค์ให้เป็นช่วงเวลาที่อยู่เฉย ๆ อย่างไร้ประโยชน์ ธรรมบัญญัติห้ามการทำงานทั่วไปในวันพักผ่อนของพระผู้เป็นเจ้า การตรากตรำเพื่อหาเลี้ยงชีพต้องหยุดลง ในวันนั้นไม่มีการทำงานเพื่อความสุขทางโลกหรือการแสวงหาผลกำไร พระเจ้าทรงหยุดการงานแห่งการทรงสร้างของพระองค์ พักผ่อนในวันสะบาโตและอวยพระพรฉันใด มนุษย์ก็ควรละจากอาชีพในชีวิตประจำวันของตนและอุทิศเวลาอันศักดิ์สิทธิ์เพื่อการพักผ่อนที่ถูกสุขลักษณะ เพื่อการนมัสการและทำกิจอันศักดิ์สิทธิ์ฉันนั้น งานของพระคริสต์ในการรักษาคนป่วยสอดคล้องกับธรรมบัญญัติอย่างสมบูรณ์แบบ เป็นการให้เกียรติวันสะบาโต” (เอลเลน จี. ไว้ท์, ผู้พึงปรารถนาแห่งปวงชน, หน้า 207)

**คำถามเพื่อการอภิปราย**

`การรักษาสิ่งแวดล้อมกลายเป็นประเด็นถกเถียงทางการเมืองในหลายประเทศ เราในฐานะแอ๊ดเวนตีสจะเป็นผู้รักษาธรรมชาติที่ดีโดยไม่เข้าร่วมวาระทางการเมืองได้อย่างไร`

`การบริการเริ่มต้นที่ใจ เราจะส่งเสริมแนวคิดการรับใช้คนรอบข้าง (ในครอบครัว คริสตจักร และชุมชน) อย่างกระตือรือร้นมากขึ้นได้อย่างไร วันสะบาโตเปิดโอกาสให้เราทำอย่างนั้นมากขึ้นได้อย่างไร`

`เราได้รับการเตือนในทุกวันสะบาโตว่า มนุษย์ทั้งปวงล้วนถูกสร้างขึ้นโดยพระเจ้า ซึ่งช่วยให้เรามองผู้คนในแบบสายพระเนตรของพระเจ้า วันสะบาโตช่วยเราให้ระลึกได้อย่างไรว่า ความแตกต่างทางเชื้อชาติ ชาติพันธุ์ เศรษฐกิจ สังคม และเพศไม่สำคัญเมื่อรู้ว่าเราทุกคนล้วนสร้างขึ้นตามพระฉายาของพระเจ้าและเป็นผู้ที่พระองค์ทรงรัก`