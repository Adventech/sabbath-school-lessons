---
title: สะบาโตกับการทรงสร้าง
date:  29/08/2021
---

ในพระบัญญัติทั้งสิบประการ มีพระบัญญัติข้อที่สี่เท่านั้นที่ขึ้นต้นว่า “จงระลึก” ไม่ได้เขียนไว้ว่า “จงระลึกถึงอย่าลักทรัพย์” หรือ “จงระลึกถึงอย่าโลภ” มีแต่เพียง “จงระลึกถึงวันสะบาโต...”

แนวคิดในเรื่องของ “จงระลึก” เป็นการเชื่อว่าประวัติศาสตร์นั้นเป็นจริง เชื่อว่ามีบางสิ่งเกิดขึ้นในอดีตที่เราจำเป็นต้องจดจำ เมื่อเราระลึกถึงเราจะเชื่อมโยงไปยังอดีต “จงระลึกถึงวันสะบาโตถือเป็นวันบริสุทธิ์” ซึ่งเชื่อมโยงเราตรงกลับไปยังสัปดาห์แห่งการทรงสร้าง

`อ่าน ปฐมกาล 1:26, 27 และ ปฐมกาล 9:6 ข้อพระคัมภีร์เหล่านี้สอนเราอย่างไรว่าการเป็นมนุษย์นั้นพิเศษเพียงใด เราแตกต่างโดยสิ้นเชิงจากสิ่งทรงสร้างของพระเจ้าอื่น ๆ อย่างไร และเหตุใดการที่เราเข้าใจถึงความแตกต่างนี้จึงเป็นสิ่งสำคัญ`

เมื่อเราระลึกถึงการทรงสร้าง เราจะจำได้ว่าเราได้รับการสร้างขึ้นตามพระฉายาของพระเจ้า ซึ่งเป็นบางสิ่งที่ไม่ได้เอ่ยถึงในการสร้างสิ่งอื่น ๆ แม้ว่ามนุษย์เราจะมี DNA ที่เหมือนสัตว์บางชนิดมากเพียงใดก็ตาม แต่เห็นได้ชัดว่าเราแตกต่างจากสิ่งมีชีวิตอื่น ๆ บนโลกนี้อย่างสิ้นเชิง ในทางตรงข้ามกับตำนานโบราณที่โด่งดัง เราไม่ได้เป็นเพียงแค่ลิงที่พัฒนาแล้วหรือมนุษย์ลิงที่มีวิวัฒนาการสูงกว่า เราผู้เป็นมนุษย์สร้างขึ้นตามพระฉายาของพระเจ้า เรามีลักษณะไม่เหมือนสิ่งทั้งปวงที่พระเจ้าทรงสร้างขึ้นบนโลกนี้

`เรื่องราวแห่งการทรงสร้างเตือนเราถึงความสัมพันธ์ของเรากับการทรงสร้างอย่างไร อ่าน ปฐมกาล 2:15, 19`

การตระหนักว่าพระเจ้าทรงสร้างโลกเตือนเราให้รับผิดชอบต่อสิ่งทรงสร้าง เราจะต้อง “ครอบครอง” เหนือสิ่งทรงสร้าง การมีอำนาจครอบครองไม่ได้หมายความว่าเราจะต้องเอาเปรียบ เราจะต้องปกครองในฐานะผู้สำเร็จราชการแทนพระเจ้า เราต้องมีปฏิสัมพันธ์กับโลกธรรมชาติดังที่พระเจ้าทรงทำ

แน่นอนว่าความบาปได้ทำลายและทำให้ทุกอย่างยุ่งเหยิง แต่โลกนี้ยังคงเป็นสิ่งที่พระเจ้าสร้างขึ้น และเราไม่มีสิทธิ์ที่จะเอาเปรียบ โดยเฉพาะอย่างยิ่งการทำอันตรายต่อเพื่อนมนุษย์คนอื่น ซึ่งมักจะเกิดขึ้นเช่นนั้น

`การรักษาวันสะบาโตนอกจากเป็นอนุสรณ์ของพระเจ้าผู้ทรงสร้างแล้ว ยังช่วยเราให้มีจิตสำนึกมากขึ้นถึงการเป็นผู้ดูแลสิ่งแวดล้อมที่ดีในทางใดได้บ้าง`