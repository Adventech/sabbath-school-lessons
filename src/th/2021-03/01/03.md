---
title: วิ่งวนในความว่างเปล่า
date:  28/06/2021
---

การนอนหลับไม่เพียงพอและความอ่อนเพลียเนื่องจากการใช้แรงกายมากเกินไปเป็นปัญหาที่แท้จริง อย่างไรก็ตามสิ่งที่น่าหนักใจกว่าก็คือ เมื่อเรารู้สึกว่าเรากำลังมี “อารมณ์ว่างเปล่า” แน่นอนว่าเราจะท้อแท้อย่างสิ้นหวัง หากปัญหาทางอารมณ์ของเราถูกซ้ำเติมด้วยการนอนที่ไม่เพียงพอ

บ่อยครั้งบารุคผู้เป็นอาลักษณ์ของเยเรมีย์รู้สึกเช่นนั้นในช่วงหลายปีสุดท้ายแห่งความวุ่นวายของกรุงเยรูซาเล็ม ก่อนที่ความปั่นป่วน ความทุกข์และหายนะจะเกิดขึ้นจากการทำลายเมืองของชาวบาบิโลน

`อ่านเยเรมีย์ 45:1-5 และเขียนคำวินิจฉัยสั้น ๆ เกี่ยวกับสุขภาพทางอารมณ์ของบารุค`

ลองนึกดูว่าคุณจะรู้สึกอย่างไรหากคุณได้รับข้อความส่วนตัวที่เขียนขึ้นจากพระเจ้า บารุคได้รับข้อความโดยตรงจากบัลลังก์ของพระเจ้า (เยเรมีย์ 45:2) พระคัมภีร์บอกเราว่า เหตุการณ์นี้เกิดขึ้น “ในปีที่สี่แห่งรัชกาลเยโฮยาคิม กษัตริย์แห่งยูดาห์” ประมาณ 605 หรือ 604 ปีก่อนคริสต์ศักราช เยเรมีย์ 45:3 แสดงบทสรุปได้ดีถึงความรู้สึกของผู้คนเมื่อพวกเขากำลังวิ่งวนอยู่ในความว่างเปล่า

สิ่งที่เราได้เรียนรู้ทั้งหมดเกี่ยวกับช่วงเวลานี้จากพระคัมภีร์ เราเห็นได้ชัดว่าคำร้องเรียนของบารุคไม่ใช่เป็นการคร่ำครวญแบบผิวเผิน เขามีเหตุผลที่สมควรจะรู้สึกท้อแท้และเหน็ดเหนื่อยทางอารมณ์ มีสิ่งเลวร้ายมากมายที่กำลังเกิดขึ้นและยังมีอีกมากที่จะเกิดตามมา

`พระเจ้าทรงตอบสนองต่อความปวดร้าวและความเจ็บปวดของบารุคอย่างไร อ่านเยเรมีย์ 45:4, 5`

การตอบสนองของพระเจ้าต่อความปวดร้าวที่แท้จริงของบารุคทำให้เรานึกถึงความจริงที่ว่า ความผิดหวังและความเจ็บปวดของพระเจ้านั้นยิ่งใหญ่กว่าของบารุคมากนัก พระองค์ได้ทรงสร้างกรุงเยรูซาเล็ม และพระองค์กำลังจะรื้อถอนเสีย พระองค์ทรงสร้างอิสราเอลดั่งปลูกสวนองุ่น (อิสยาห์ 5:1-7) และพระองค์กำลังจะรื้อสวนนั้นเสียและเนรเทศออกไป นี่ไม่ใช่สิ่งที่พระเจ้าต้องการให้เกิดขึ้นกับประชากรของพระองค์ แต่จำเป็นต้องเกิดเพราะพวกเขากบฏต่อพระองค์

แต่ยังมีแสงสว่างที่ปลายอุโมงค์สำหรับบารุค พระเจ้าจะรักษาชีวิตของบารุค แม้ว่าจะอยู่ท่ามกลางการทำลาย การเนรเทศและการสูญเสีย

`อ่านพระวจนะของพระเจ้าที่ส่งถึงบารุคอีกครั้ง มีประเด็นอะไรบ้างที่เราได้เรียนรู้ พระคัมภีร์กล่าวว่า ท้ายที่สุดแล้วพระเจ้าจะอยู่กับเราไม่ว่าเราจะอยู่ในสถานการณ์ใดก็ตาม`