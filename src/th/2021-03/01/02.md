---
title: เหน็ดเหนื่อยเมื่อยล้า
date:  27/06/2021
---

`อ่านปฐมกาล 2:1-3 ทำไมพระเจ้าจึงทรงสร้างวันหยุดพักก่อนที่จะมีผู้ใดเหน็ดเหนื่อย`

ก่อนที่มนุษย์เราจะมุ่งออกไปหาชีวิตที่ตึงเครียด พระเจ้าได้ทรงตั้งเครื่องหมายซึ่งเป็นวิธีการดำเนินชีวิตเพื่อกระตุ้นความทรงจำของเราไว้แล้ว วันนั้นจะเป็นวันที่เราหยุดและไตร่ตรองถึงความสุขในชีวิต เป็นวันที่เราจะเป็นและเราจะไม่ทำ เป็นวันที่เราจะเฉลิมฉลองของประทานไม่ว่าจะเป็นหญ้า อากาศ สัตว์ป่า น้ำ ผู้คน และที่สำคัญที่สุดคือ พระผู้สร้างของประทานอันดีงามทั้งปวง

คำเชื้อเชิญนี้ไม่ได้หมดอายุลงเมื่อมนุษย์คู่แรกถูกขับไล่ออกจากสวนเอเดน พระเจ้าต้องการให้แน่ใจว่าคำเชื้อเชิญนี้จะยืนหยัดผ่านกาลเวลา ดังนั้นตั้งแต่แรกเริ่มพระองค์ทรงเชื่อมวันสะบาโตแห่งการพักผ่อนให้เข้ากับเวลา โดยมีการเชื้อเชิญครั้งแล้วครั้งเล่าอยู่เสมอให้มาร่วมเฉลิมฉลองวันพักผ่อนแห่งการทรงสร้างในทุก ๆ วันที่เจ็ด

บางคนอาจคิดว่าอุปกรณ์ช่วยทุ่นแรงต่าง ๆ ที่เรามีนั้นช่วยให้เราเหนื่อยกายน้อยกว่าผู้คนเมื่อสองร้อยปีก่อน แต่แท้จริงแล้ว ทุกวันนี้ดูเหมือนเราจะขาดแคลนการพักผ่อนมากขึ้น แม้แต่ช่วงที่เราไม่ได้ทำงานเราก็ยังใช้เวลาไปกับกิจกรรมที่บ้าคลั่ง ดูเหมือนว่าเราจะทำอะไรไม่ทันอยู่เสมอ ไม่ว่าเราจะจัดการทำให้เสร็จเพียงใดก็ตาม แต่ก็ยังมีสิ่งที่ต้องทำอีกมากมาย

งานวิจัยแสดงให้เห็นเช่นกันว่า เรานอนหลับน้อยลง และหลายคนก็พึ่งพาคาเฟอีนอย่างสูงเพื่อให้ชีวิตดำเนินต่อไปได้ แม้เราจะมีโทรศัพท์มือถือ มีคอมพิวเตอร์และการเชื่อมต่ออินเตอร์เน็ตที่เร็วขึ้น แต่ก็ดูเหมือนว่าเราไม่เคยมีเวลาเพียงพอเลย

`ข้อพระคัมภีร์ต่อไปนี้สอนอะไรเราถึงความสำคัญของการพักผ่อน มาระโก 6:31, สดุดี 4:8, อพยพ 23:12, เฉลยธรรมบัญญัติ 5:14, และมัทธิว 11:28`

พระเจ้าผู้ทรงสร้างเราทรงทราบว่าเราต้องการการพักผ่อนทางกาย พระองค์ทรงสร้างวัฏจักรเวลา กลางคืนและวันสะบาโต เพื่อมอบโอกาสให้เราได้พักผ่อนทางกาย การยอมรับว่าพระเยซูทรงเป็นองค์พระผู้เป็นเจ้าของชีวิตเรา เราต้องรับผิดชอบอย่างจริงจังในการหาเวลาพักผ่อน อย่างไรก็ดีพระบัญญัติวันสะบาโตไม่เป็นเพียงข้อเสนอแนะ แต่เป็นคำตรัสสั่ง

`แล้วการดำรงชีวิตอยู่ของคุณล่ะ คุณทำอะไรได้บ้างเพื่อให้มีประสบการณ์การพักผ่อนทางร่างกายและจิตวิญญาณให้ดีขึ้นในแบบที่พระเจ้าปรารถนาให้เรามี`