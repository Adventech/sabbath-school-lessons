---
title: ผู้พเนจรที่ไม่สงบนิ่ง
date:  01/07/2021
---

`อ่าน ปฐมกาล 4:1-12 อะไรทำให้คาอินเป็น “ผู้พเนจรที่ไม่สงบนิ่ง” (ปฐมกาล 4:12) ไปในโลก`

ข้อพระคัมภีร์ไม่ได้ระบุอย่างชัดเจนว่าทำไมพระเจ้าจึงพอพระทัยในตัวอาเบลและเครื่องบูชาของเขา แต่ไม่ “พอพระทัย” คาอินและเครื่องบูชาของเขา (ปฐมกาล 4:4, 5) แต่เรารู้ว่าเหตุใดจึงเป็นเช่นนั้น “คาอินเข้าเฝ้าพระเจ้าด้วยการบ่นพึมพำและไม่ซื่อสัตย์ในใจในเรื่องเครื่องบูชาแห่งพระสัญญาและความจำเป็นของเครื่องถวายบูชา ของถวายของเขาไม่แสดงถึงการสำนึกต่อบาป เขารู้สึกเหมือนกับที่หลายคนในปัจจุบันนี้รู้สึก ว่าการทำตามแผนการของพระเจ้าทุกอย่าง การวางใจความรอดทั้งหมดให้กับการไถ่ให้รอดของพระผู้ช่วยให้รอดที่ได้สัญญาไว้เป็นการยอมรับต่อความอ่อนแอ เขาเลือกวิถีแห่งการพึ่งพาตนเอง เขาเลือกความดีของเขาเอง” (เอลเลน จี. ไวท์, บรรพชนกับผู้เผยพระวจนะ, หน้า 72)

เมื่อพระเจ้าตรัสว่า คาอินจะเป็น “ผู้พเนจรที่ไม่สงบนิ่ง” ไปในโลก มิใช่ว่าพระเจ้าทรงสร้างเขาให้เป็นเช่นนั้น แต่นั่นคือสิ่งที่เกิดขึ้นอันเป็นผลมาจากการกระทำผิดบาปและการไม่เชื่อฟัง การไม่พบความสงบในพระเจ้า คาอินพบว่าเขาไม่อาจพบความสงบที่อื่นได้อีก อย่างน้อยหากเขาพบนั่นก็ไม่ใช่ความสงบที่แท้จริง

คำภาษาฮีบรูที่แปลว่า “พอพระทัย” (ปฐมกาล 4:4) ยังสามารถแปลได้ว่า “มองอย่างใกล้ชิด พิจารณาอย่างรอบคอบ” การมองอย่างรอบคอบและใกล้ชิดของพระเจ้าไม่ได้เน้นไปที่เครื่องบูชาแต่เป็นทัศคติของผู้ถวายบูชามากกว่า การที่พระเจ้าปฏิเสธการถวายผลไม้ของคาอินไม่ใช่เป็นปฏิกิริยาตามอำเภอใจของพระเจ้า แต่เป็นการอธิบายถึงกระบวนการพิจารณาอย่างรอบคอบและประเมินลักษณะนิสัย ทัศคติ และแรงจูงใจของผู้ที่นำเครื่องบูชามาถวาย ซึ่งเป็นตัวอย่างที่ดีของการพิพากษาไต่สวน

`อ่าน ปฐมกาล 4:13-17 และอธิบายปฏิกิริยาของคาอินต่อการตัดสินพิพากษาของพระเจ้า`

เมื่อเราพยายามหลีกหนีจากพระพักตร์ของพระเจ้า เราจะไม่สงบนิ่ง เราจะพยายามเติมเต็มความปรารถนาต่อพระคุณของพระเจ้าด้วยสิ่งต่าง ๆ รวมทั้งความสัมพันธ์ระหว่างเพื่อนมนุษย์และการใช้ชีวิตให้ยุ่งจนเกินไป คาอินเริ่มสร้างอาณาจักรและเมืองใหญ่ ทั้งสองสิ่งเป็นความสำเร็จอันยิ่งใหญ่ รวมทั้งความมุ่งมั่นและการใช้พละกำลัง แต่เป็นอาณาจักรที่ปราศจากพระเจ้าและเป็นเมืองแห่งการกบฏ ในที่สุดจะไม่เหลืออะไรเลย

`หากเราต้องจบลงด้วยความทุกข์ทรมานจากผลของการทำบาปของเรา ซึ่งโดยปกติแล้วจะเป็นเช่นนั้น เราเรียนรู้ที่จะรับการให้อภัยต่อบาปเหล่านั้นที่มอบให้เราผ่านกางเขนได้อย่างไร`