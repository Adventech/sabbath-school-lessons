---
title: ชีวิตในสังคมที่ไม่หยุดนิ่ง
date:  26/06/2021
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 2:1-3, เยเรมีย์ 45:1-5, อพยพ 20:11, 2 ซามูเอล 7:12, มาระโก 6:30-32, ปฐมกาล 4:1-17

> <p>ข้อควรจำ</p>
> “วิญญาณของข้าพระองค์ปรารถนาเออ อาลัยหาบริเวณพระนิเวศของพระเจ้า ใจกายของข้าพระองค์ ร้องเพลงด้วยความชื่นบาน ถวายพระเจ้าผู้ทรงพระชนม์” (สดุดี 84:2)

ติ๊ก-ต็อก ติ๊ก-ต็อก ติ๊ก-ต็อก นาฬิกาเดินอย่างต่อเนื่องและไร้ความปราณี เหลือเวลาอีกเพียงสองชั่วโมงก่อนวันสะบาโตจะมาถึง แมรี่ถอนหายใจขณะที่มองไปรอบ ๆ ห้องอพาร์ตเมนต์เล็ก ๆ ของเธอ ของเล่นของเด็ก ๆ ยังคงวางเรียงรายอยู่ในห้องนั่งเล่น ห้องครัวก็สกปรก ซาราห์ลูกสาวคนเล็กเป็นไข้นอนอยู่บนเตียง และเธอได้ตอบรับหน้าที่เป็นผู้ต้อนรับที่โบสถ์ในวันพรุ่งนี้ ซึ่งนั่นหมายความว่า พวกเขาจะต้องออกจากบ้านก่อนเวลาปกติ 30 นาที แมรี่ปรารถนาว่า ‘หวังว่าฉันจะพบกับความสงบเงียบในวันพรุ่งนี้’

ในเวลาเดียวกันอีกมุมหนึ่งของเมือง จอชสามีของแมรี่กำลังยืนต่อแถวเพื่อจ่ายเงินสำหรับของกินของใช้ต่าง ๆ ที่เขาซื้อ ผู้คนแออัดเหมือนเป็นฝันร้าย แถวชำระเงินนั้นยาวเหยียด ดูเหมือนทุกคนจะจับจ่ายซื้อของในเวลาเดียวกัน จอชคร่ำครวญอยู่ภายใน ‘ฉันต้องการพักผ่อน เป็นแบบนี้ต่อไปไม่ไหวแล้ว’ ชีวิตต้องมีอะไรมากกว่านี้

ชีวิตเราถูกควบคุมโดยชั่วโมงเร่งด่วน การทำงาน การนัดแพทย์ การสนทนาออนไลน์ การซื้อของ และหน้าที่ในโรงเรียน ไม่ว่าเราจะใช้รถโดยสาร มอเตอร์ไซค์ หรือรถส่วนตัว การที่ต้องมีส่วนกับโลกรอบตัวเราอยู่ตลอดเวลาเป็นเหมือนเสียงกลองที่ดังกลบสิ่งสำคัญที่แท้จริงไป

เราจะพักผ่อนท่ามกลางความเร่งรีบได้อย่างไร