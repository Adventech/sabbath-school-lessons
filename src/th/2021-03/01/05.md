---
title: การหยุดพักในพันธสัญญาใหม่
date:  30/06/2021
---

รูปแบบของคำว่า หยุดพัก ที่มักพบในพระคัมภีร์พันธสัญญาใหม่ คือ อนาพาว (anapauō) แปลว่า “หยุดพัก ผ่อนคลาย ชื่นชม” คำนี้ใช้ในคำตรัสที่โด่งดังที่สุดของพระเยซูในเรื่องการหยุดพักใน มัทธิว 11:28 “บรรดาผู้ทำงานเหน็ดเหนื่อยและแบกภาระหนัก จงมาหาเรา และเราจะให้ท่านทั้งหลายหายเหนื่อยเป็นสุข” ซึ่งหมายถึงการพักผ่อนทางร่างกายด้วย (มัทธิว 26:45) ในการทักทายชาวโครินธ์ครั้งสุดท้าย เปาโลมีความชื่นชมยินดีที่เพื่อนของเขาผู้ที่ทำให้จิตใจเขาชื่นชมยินดีเดินทางมาถึง (1 โครินธ์ 16:18)

คำกริยาอีกคำหนึ่งที่ใช้เพื่อบ่งบอกถึงการหยุดพักคือ เฮสิคาโซ (hēsychazō) เป็นคำที่อธิบายถึงการหยุดพักวันสะบาโตของเหล่าสาวกในขณะที่พระเยซูทรงหยุดพักในอุโมงค์ฝังศพ (ลูกา 23:56) คำนี้ยังใช้เพื่ออธิบายถึงการดำรงชีวิตที่เงียบสงบอีกด้วย (1 เธสะโลนิกา 4:11) และยังใช้เพื่อบ่งบอกว่าการที่เราไม่มีข้อคัดค้าน ดังนั้น เราจึงนิ่งอยู่ (กิจการ 11:18)

จดหมายที่เขียนไปยังชาวฮีบรูใน ฮีบรู 4:4 อธิบายถึงการหยุดพักในวันที่เจ็ดแห่งการทรงสร้างของพระเจ้า ซึ่งใช้คำกริยาภาษากรีกว่า คาตาเพา (katapauō) แปลว่า “ทำให้หยุด ทำให้พัก พักผ่อน” น่าแปลกใจที่มีการใช้คำกริยานี้ส่วนใหญ่ในพระธรรมฮีบรูบทที่ 4

`อ่าน มาระโก 6:30-32 เหตุใดพระเยซูจึงตรัสบอกสาวกของพระองค์ให้ออกไปหาที่เปลี่ยวหยุดพัก โดยพิจารณาถึงโอกาสที่พวกเขาจะได้ประกาศพระกิตติคุณให้กับคนเป็นอันมากในขณะนั้น ในขณะที่คุณคำนึงถึงคำถามนี้ให้ดูบริบทที่กว้างขึ้นในมาระโกบทที่ 6`

“จงไปหาที่เปลี่ยวหยุดพักหายเหนื่อยสักหน่อยหนึ่ง” (มาระโก 6:31) ข้อพระธรรมนี้ไม่ได้อยู่ในรูปแบบของคำเชื้อเชิญ แต่เป็นการแสดงออกในรูปแบบของคำสั่งหรือคำบัญชา พระเยซูทรงห่วงใยสาวกของพระองค์และความเป็นอยู่ที่ดีทั้งทางร่างกายและอารมณ์ของพวกเขา ช่วงนั้นเป็นเวลาที่พวกเขาเพิ่งกลับมาจากการเดินทางประกาศพระกิตติคุณที่พระเยซูทรงส่งพวกเขาไปเป็นคู่ ๆ (มาระโก 6:7) มาระโก 6:30 บรรยายถึงการกลับมาอย่างตื่นเต้นของเหล่าสาวก หัวใจของพวกเขาคงพองโต ต้องการแบ่งปันเรื่องราวแห่งชัยชนะและความล้มเหลวกับพระเยซู กระนั้นพระองค์ก็ทรงหยุดทุกอย่างโดยการเรียกร้องให้พวกเขาหยุดพักเป็นอันดับแรก มาระโกได้บันทึกข้อความอธิบายไว้ด้วยว่า “เพราะว่ามีคนไปมาเป็นอันมากจนไม่มีเวลาว่างจะรับประทานอาหาร” (มาระโก 6:31) การหมกมุ่นอยู่กับงานการรับใช้ของพระเจ้าเป็นความท้าทายอย่างแท้จริงสำหรับเหล่าสาวกเช่นกัน พระเยซูทรงเตือนเราว่า เราต้องรักษาดูแลความเป็นอยู่ที่ดีด้านสุขภาพและอารมณ์ของเราโดยการวางแผนเพื่อการหยุดพัก

`มีวิธีใดบ้างที่คุณสามารถช่วยเหลือและแบ่งเบาภาระของศิษยาภิบาลหรือศาสนาจารย์หรือผู้ปกครองในโบสถ์ท้องถิ่นของคุณ หรือผู้ใดก็ตามที่คุณรู้จักที่อาจจะเหนื่อยล้าจากการทำงานรับใช้พระเจ้า คุณจะทำอะไรได้บ้างเพื่อแสดงความขอบคุณและช่วยให้บุคคลเหล่านี้ได้หยุดพัก`