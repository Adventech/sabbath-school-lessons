---
title: หยุดพักสามวัน
date:  13/09/2021
---

โยนาห์ไม่ได้หนีจากพระเจ้าโดยปราศจากปัญหา “การหยุดพัก” ในช่วงเวลาสั้น ๆ ของเขาถูกรบกวนเมื่อพระเจ้าเข้าแทรกแซงด้วยพายุอย่างน่าอัศจรรย์ โยนาห์ได้รับการช่วยให้รอดจากแดนคนตายใต้น้ำโดยพระเจ้าตรัสสั่งให้ปลามาช่วยชีวิต

อย่างไรก็ตาม เมื่อโยนาห์พบว่าตัวเองถูกบังคับให้หยุดพักสามวันในท้องปลาตัวใหญ่ ทำให้เขาตระหนักว่าเขาต้องพึ่งพาพระเจ้ามากเพียงใด บางครั้งเราอาจอยู่ในที่ที่เราไม่สามารถพึ่งพิงสิ่งใดในโลกได้ เพื่อจะตระหนักได้ว่าพระเยซูเป็นผู้ที่เราต้องการจริง ๆ

`อ่านคำอธิษฐานของโยนาห์ในขณะที่อยู่ในท้องปลา (ดูโยนาห์ 2:1-9) เขาอธิษฐานขออะไร`

แม้ว่าโยนาห์จะอยู่ในสถานการณ์ที่อันตรายอย่างมาก เขาก็ยังกล่าวถึงพระวิหารบริสุทธิ์ในคำอธิษฐานของเขา

เขาเงยหน้ามอง “พระวิหารบริสุทธิ์ของพระองค์” หมายความว่าอย่างไร

พระวิหารเป็นจุดสำคัญของคำอธิษฐานนี้ และควรเป็นจุดศูนย์กลางของคำอธิษฐานโดยทั่วไป เราจะพบพระเจ้าได้เพียงที่เดียวในพระคัมภีร์พันธสัญญาเดิม นั่นก็คือพระวิหาร (ดูอพยพ 15:17, อพยพ 25:8) พระวิหารเป็นจุดศูนย์กลางของการอธิษฐานและการเข้าร่วมกับพระเจ้า

แต่กระนั้นโยนาห์ก็ไม่ได้กล่าวถึงพระวิหารในเยรูซาเล็ม แต่กำลังพูดถึงพระวิหารบริสุทธิ์บนสวรรค์ (โยนาห์ 2:7) ซึ่งความหวังของเขาอยู่ที่นั่น เพราะว่าพระเจ้าและความรอดที่พระองค์ทรงมอบให้มาจากที่นั่น

ในที่สุดโยนาห์ก็เข้าใจความจริงที่สำคัญนี้ เขาได้สัมผัสพระคุณของพระเจ้า เขาได้รับความรอดแล้ว ในขณะที่ปลาตัวใหญ่คายเขาออกมา โยนาห์ผู้เผยพระวจนะที่เตลิดหนีเข้าใจถึงความรักที่พระเจ้าทรงมีต่อเขาโดยตรง ได้เรียนรู้อย่างแน่นอนแล้วว่าเส้นทางเดียวที่ปลอดภัยสำหรับผู้เชื่อคือ การพยายามอยู่ในน้ำพระทัยของพระเจ้า

ดังนั้นตอนนี้เขาตัดสินใจที่จะทำหน้าที่และเชื่อฟังคำตรัสสั่งของพระเจ้า จึงมุ่งหน้าไปยังนีนะเวห์ด้วยความเชื่ออย่างไม่สงสัยเลย เขามุ่งหน้าไปยังเมืองที่ชั่วร้ายอย่างยิ่ง เมืองซึ่งประชากรอาจไม่ชอบที่ผู้เผยพระวจนะต่างชาติคนนี้ที่กำลังบอกพวกเขาว่าพวกเขาเลวร้ายเพียงใด

`บางครั้งเราอาจต้องหลีกหนีออกจากทุกสิ่งเพื่อมองเห็นมุมมองใหม่ ๆ แม้ว่าเรื่องราวของโยนาห์ผู้รอดชีวิตอย่างปาฏิหาริย์ในท้องปลาอาจดูเกินจริง แต่การก้าวออกจากสภาพแวดล้อมปกติของคุณช่วยให้คุณมองสิ่งนั้น ๆ ในมุมมองใหม่และมุมมองที่จำเป็นได้อย่างไร`