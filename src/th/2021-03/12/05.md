---
title: มิชชันนารีที่ขี้โมโหและกระวนกระวาย
date:  15/09/2021
---

โชคไม่ดีที่เรื่องราวของโยนาห์ไม่ได้จบลงที่บทที่ 3

`อ่าน โยนาห์ 4:1-11 ปัญหาของโยนาห์คืออะไร เราได้รับบทเรียนอะไรจากข้อบกพร่องของเขา`

โยนาห์บทที่ 4 เริ่มต้นด้วยการที่โยนาห์โกรธพระเจ้า เพราะภาระกิจการประกาศของเขาประสบความสำเร็จเป็นอย่างมาก โยนาห์กังวลว่าจะดูโง่เขลา เราพบว่าพระเจ้าทรงใช้เวลาในการพูดคุยและหาเหตุผลกับผู้เผยพระวจนะที่มีพฤติกรรมเหมือนเด็กวัยเตาะแตะมีอารมณ์ฉุนเฉียวท่านนี้

เป็นหลักฐานให้เห็นว่าผู้ติดตามที่แท้จริงของพระเจ้า แม้แต่ผู้เผยพระวจนะ ก็ยังต้องเติบโตและเอาชนะตนเอง

“เมื่อโยนาห์เรียนรู้ถึงจุดประสงค์ของพระเจ้าที่ได้อภัยให้เมืองนั้น แม้ว่าเคยชั่วช้าเพียงไรก็ตาม แต่เพราะได้กลับใจสวมผ้ากระสอบและนั่งบนกองขี้เถ้า เขาควรเป็นคนแรกที่ชื่นชมยินดีเพราะพระคุณอันน่าอัศจรรย์ของพระเจ้า แต่แทนที่เขาจะเป็นเช่นนั้น จิตใจเขากลับจมอยู่กับการที่เขาจะถูกมองว่าเป็นผู้เผยพระวจนะเทียมเท็จ เนื่องจากกลัวว่าจะเสียชื่อเสียง เขามองไม่เห็นถึงคุณค่าของจิตวิญญาณในเมืองที่น่าเวทนานั้น” (เอลเลน จี. ไว้ท์, Prophets and Kings, หน้า 271)

พระเจ้าทรงอดทนต่อผู้เผยพระวจนะของพระองค์อย่างน่าประหลาดใจ ดูเหมือนพระองค์เต็มใจทรงเรียกใช้โยนาห์ และเมื่อโยนาห์หนีไป พระเจ้าก็ทรงส่งพายุและปลาใหญ่เพื่อนำผู้หลบหนีท่านนี้ให้กลับมา และถึงตอนนี้อีกครั้งหนึ่งที่โยนาห์กำลังขัดพระเจ้า แต่พระองค์ก็พยายามใช้เหตุผลกับโยนาห์และทัศนคติที่ไม่ดีของเขา ตรัสว่า “การที่เจ้าโกรธเช่นนี้ดีอยู่หรือ” (โยนาห์ 4:4)

`อ่าน ลูกา 9:51-56 เรื่องนี้คล้ายคลึงกับเรื่องราวของโยนาห์อย่างไร`

“เพราะว่าพระเจ้าทรงรักโลก จนได้ทรงประทานพระบุตรองค์เดียวของพระองค์ เพื่อทุกคนที่วางใจในพระบุตรนั้นจะไม่พินาศ แต่มีชีวิตนิรันดร์” (ยอห์น 3:16) หรือตามที่พระเจ้าเขียนไว้ใน โยนาห์ 4:11 ว่า “ไม่สมควรหรือที่เราจะหวงเมืองนีนะเวห์นครใหญ่นั้น ซึ่งมีพลเมืองมากกว่าหนึ่งแสนสองหมื่นคน ผู้ไม่ทราบว่าข้างไหนมือขวาข้างไหนมือซ้าย และมีสัตว์เลี้ยงเป็นอันมากด้วย” เราควรรู้สึกขอบคุณเพียงใดที่ท้ายที่สุดพระเจ้าจะเป็นผู้พิพากษาจิตใจ ความคิด และแรงจูงใจ

`เราเรียนรู้ที่จะมีความเมตตากรุณาและอดทนต่อผู้อื่นดังที่พระเจ้าทรงมีได้อย่างไร หรืออย่างน้อยเรียนรู้ที่จะสะท้อนถึงความเมตตาและความอดทนเช่นนั้นได้อย่างไร`