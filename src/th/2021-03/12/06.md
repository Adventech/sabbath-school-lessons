---
title: ถนนสองทาง
date:  16/09/2021
---

ดูเหมือนว่าโยนาห์จะมีปัญหามากกว่าที่ควร นีนะเวห์เป็นเมืองอันตราย แต่ในเรื่องราวของโยนาห์ ชาวนีนะเวห์ดูเหมือนจะไม่ใช่ปัญหา พวกเขาเข้าใจข่าวสารและกลับใจอย่างรวดเร็ว แต่โยนาห์ผู้ประกาศศาสนาดูเหมือนจะเป็นจุดอ่อนของพันธกิจนี้

ในเรื่องนี้พระเจ้าทรงติดตามผู้เผยพระวจนะที่ไม่เต็มใจท่านนี้ เพราะพระองค์ทรงทราบดีว่าโยนาห์จำเป็นต้องเดินทางไปประกาศที่เมืองนีนะเวห์มากเท่ากับที่ชาวนีนะเวห์ต้องการได้ยินข่าวสารจากผู้ประกาศศาสนา

`อ่านพระธรรมยูดา เราจะ “รักษาตัวไว้ให้ดำรงในความรักของพระเจ้า” ได้อย่างไร (ยูดา 21) และหมายความว่าอย่างไร`

ในพระธรรมบทสั้น ๆ ของพระคัมภีร์พันธสัญญาใหม่ ยูดาบอกเราใน ยูดา 21 ว่า “จงรักษาตัวไว้ให้ดำรงในความรักของพระเจ้า คอยพระกรุณาของพระเยซูคริสตเจ้าของเราจนกว่าจะได้ชีวิตนิรันดร์”

การได้สัมผัสกับความรักและพระคุณของพระเจ้าเป็นการส่วนตัวไม่ใช่เหตุการณ์ที่เกิดขึ้นเพียงครั้งเดียว วิธีหนึ่งที่จะ “รักษาตัวไว้ให้ดำรงในความรักของพระเจ้า” ได้แน่นอนคือ การประกาศกับผู้อื่น ยูดาบอกเราในข้อพระคัมภีร์ถัดไปว่า “จงเมตตา” และ “จงช่วย” คนอื่นให้รอดด้วยการ “ฉุดเขาออกจากไฟ”

`อ่าน ยูดา 20-23 ข้อพระคัมภีร์นี้กล่าวสอดคล้องกับเรื่องราวของโยนาห์อย่างไร และกล่าวกับเราอย่างไร`

พระเจ้าทรงเรียกโยนาห์ให้ไปเมืองนีนะเวห์ เพราะก่อนการทรงเรียกในครั้งนี้โยนาห์อาจไม่ได้ใช้เวลามากนักในการคำนึงถึงความสัมพันธ์ของเขากับชาวอัสซีเรีย เขาอาจจะรู้ตัวว่าเขาไม่ค่อยชอบคนพวกนี้สักเท่าไหร่ แต่เขาไม่รู้เลยว่าเขาเกลียดคนเหล่านี้มากแค่ไหน หรือเขาจะหนีไปให้ไกลแค่ไหนก็ได้เพื่อหลีกเลี่ยงคนเหล่านี้ แม้แต่หลังจากที่ได้รับการทรงเรียกแล้วก็ตาม โยนาห์ยังไม่พร้อมที่จะมีชาวนีนะเวห์เป็นเพื่อนบ้านบนแผ่นดินสวรรค์ โยนาห์ไม่ได้เรียนรู้ที่จะรักเหมือนที่พระเจ้าทรงรัก พระเจ้าทรงเรียกโยนาห์ให้ไปนีนะเวห์เพราะพระองค์ทรงรักชาวนีนะเวห์และต้องการให้พวกเขาได้เข้าในอาณาจักรของพระองค์ แต่พระเจ้าก็ทรงเรียกโยนาห์เพราะพระองค์ทรงรักโยนาห์ด้วย พระองค์ทรงต้องการให้โยนาห์เติบโตและเป็นเหมือนพระองค์มากขึ้นในขณะที่ทำงานด้วยกัน พระเจ้าทรงต้องการให้โยนาห์พบกับการหยุดพักที่แท้จริงซึ่งได้จากการมีความสัมพันธ์แห่งความรอดกับพระองค์เท่านั้นและจากการกระทำตามพระประสงค์ของพระเจ้า ซึ่งรวมถึงการประกาศแก่ผู้อื่นและชี้ให้ผู้อื่นเห็นถึงความเชื่อและความหวังที่เรามี

`คุณใช้เวลาเท่าไหร่ในการรับใช้เพื่อความรอดของผู้อื่น การรับใช้เช่นนี้นำให้เราพบกับการพักผ่อนที่แท้จริงในพระเยซูอย่างไร`