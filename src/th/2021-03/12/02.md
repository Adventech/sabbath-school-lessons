---
title: วิ่งหนี
date:  12/09/2021
---

โยนาห์เป็นผู้ประกาศศาสนาที่ประสบความสำเร็จอย่างน่าอัศจรรย์ แต่ขณะเดียวกันในช่วงแรกเขาก็ฝืนใจทำ ไม่ว่าโยนาห์กำลังทำอะไรอยู่ก็ตาม แต่การทรงเรียกของพระเจ้าเข้ามาขัดจังหวะชีวิตอย่างมาก แทนที่โยนาห์จะรับเอาแอกของพระองค์แบกไว้บนบ่าและค้นพบด้วยตัวเองว่า แอกของพระองค์ก็พอเหมาะและภาระของพระองค์ก็เบา (มัทธิว 11:30) โยนาห์ตัดสินใจค้นหา “การหยุดพัก” ด้วยตัวเขาเอง และนั่นก็คือการวิ่งหนีไปยังทิศทางตรงกันข้ามกับสถานที่ที่พระเจ้าทรงเรียกให้เขาไป

`โยนาห์หวังว่าจะพบกับสันติสุขและการหยุดพักจากการทรงเรียกของพระเจ้าจากที่ใด และส่งผลต่อเขาอย่างไร อ่านโยนาห์บทที่ 1`

โยนาห์ออกเดินทางไปยังทิศทางตรงกันข้ามกับสถานที่ที่พระเจ้าทรงเรียก เขาไม่ได้หยุดเพื่อต่อรองเหตุผลกับพระเจ้าเหมือนผู้เผยพระวจนะท่านอื่น ๆ ที่พระเจ้าทรงเรียกให้เป็นผู้ส่งสารของพระองค์ (ตัวอย่างเช่น อพยพ 4:13)

สิ่งที่น่าสนใจคือ นี่ไม่ใช่ครั้งแรกที่โยนาห์ได้รับการทรงเรียกให้เป็นผู้พูดแทนพระเจ้า ตามที่ 2 พงศ์กษัตริย์ 14:25 ได้กล่าวไว้ อย่างไรก็ดีในครั้งนั้นโยนาห์ได้ทำในสิ่งที่พระเจ้าทรงขอให้เขาทำ แต่มิใช่ครั้งนี้ เหตุใดจึงเป็นเช่นนั้น

บันทึกทางประวัติศาสตร์และโบราณคดีบันทึกถึงความโหดร้ายของเจ้าเมืองนีโอ-อัสซีเรียที่ครอบครองดินแดนตะวันออกใกล้สมัยก่อนในช่วงศตวรรษที่แปดก่อนคริสต์ศักราช ซึ่งเป็นช่วงเวลาที่โยนาห์ประกาศให้กับชาวอิสราเอล กษัตริย์เชนนัคคาริบแห่งจักรวรรดินีโอ-อัสซีเรียได้โจมตียูดาห์ประมาณ 75 ปีต่อมา อิสราเอลและสะมาเรียแตกออกจากกันประมาณ 20 ปีก่อนหน้านี้ และดูเหมือนว่ากษัตริย์เฮเซคียาห์ได้เข้าร่วมกลุ่มสัมพันธมิตรต่อต้านอัสซีเรีย

บัดนี้ถึงเวลาที่ชาวอัสซีเรียจะชำระบัญชี ทั้งพระคัมภีร์ (2 พงษ์กษัตริย์ 18, อิสยาห์ 36) เอกสารประวัติศาสตร์ของชาวอัสซีเรีย และภาพสลักนูนบนผนังของพระราชวังเชนนัคคาริบในนีนะเวห์ต่างบอกเล่าถึงเรื่องราวอันโหดร้ายของการล่มสลายของเมืองลาคีช ซึ่งเป็นเมืองป้อมที่สำคัญทางชายแดนทิศใต้แห่งหนึ่งของกษัตริย์เฮเซคียาห์และมีป้อมปราการที่แข็งแรงที่สุด ในคำจารึกฉบับหนึ่งบันทึกว่าเชนนัคคาริบอ้างว่าได้จับเชลยไปมากกว่าสองแสนคนจากเมืองที่ทำลายไป 46 เมืองซึ่งมีป้อมปราการแข็งแรง เมื่อกษัตริย์อัสซีเรียยึดเมืองลาคีช มีเชลยหลายร้อยหรือหลายพันคนถูกเสียบประจาน ผู้สนับสนุนที่ดื้อรั้นของกษัตริย์เฮเซคียาห์ถูกถลกหนังทั้งเป็น ส่วนที่เหลือถูกส่งไปยังอัสซีเรียเพื่อเป็นแรงงานทาสชั้นต่ำ

ชาวอัสซีเรียโหดร้ายอย่างน่าเหลือเชื่อ แม้แต่ตามมาตรฐานของโลกในเวลานั้น แล้วพระเจ้าก็ส่งโยนาห์ให้ไปยังใจกลางอาณาจักรอย่างนั้นหรือ

`ทำไมโยนาห์จึงไม่อยากไป แต่เลือกหนีจากพระเจ้า คุณเคยทำเช่นนี้หรือไม่ หากเคย ได้ผลอย่างไร และได้เรียนรู้บทเรียนอะไร`