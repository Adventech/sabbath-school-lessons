---
title: สงครามอันยิ่งใหญ่
date:  05/08/2021
---

เราทราบกันดีจากการอ่านเรื่องนี้แล้วว่า (ปฐมกาล 39:11-20) โยเซฟต้องทนทุกข์เพราะการตัดสินใจตามหลักการของเขา โยเซฟถูกจำคุก ในฐานะที่เป็นทรัพย์สินของโปทิฟาร์โยเซฟอาจถูกฆ่าตายทันทีโดยไม่ต้องถามก็ได้ เห็นได้ชัดว่าโปทิฟาร์ไม่เชื่อภรรยา แต่จำเป็นต้องปกป้องชื่อเสียงของเขาจึงต้องจัดการบางอย่าง แม้จะต้องเผชิญกับเหตุการณ์ที่น่ารังเกียจ ถึงกระนั้นพระคัมภีร์ก็กล่าวว่า “พระเจ้าทรงสถิตอยู่กับโยเซฟ” (ปฐมกาล 39:21)

ชีวิตบนโลกนี้ช่างไม่ยุติธรรม ความดีไม่ได้รับผลตอบแทนที่ดีเสมอไป และความชั่วร้ายก็ไม่ได้ถูกลงโทษทันทีเสมอไป แต่ยังมีข่าวดีอยู่บ้าง โยเซฟพบกับความสงบสุขแม้อยู่ในคุก เพราะพระเจ้าทรงอยู่กับเขา ในคุกนั้นเขาอาจจะรำพึงรำพันถึงความไม่ยุติธรรมจากเหตุการณ์ของเขา ถอนตัวและยอมแพ้กับพระเจ้าก็เป็นได้

`โยเซฟทำอะไรในขณะที่อยู่ในคุก เขามีปฏิสัมพันธ์กับคนรอบข้างอย่างไร อ่าน ปฐมกาล 39:21 – 40:22`

ในคุกโยเซฟทำงานกับความเป็นจริงไม่ใช่ในอุดมคติ เขาทำงาน เขาช่วยคนอื่น แม้ว่าความสัมพันธ์ในคุกจะห่างไกลจากอุดมคติที่เขาปรารถนา และโยเซฟไม่ได้เงียบต่อความช่วยเหลือหรือทำตัวอ่อนแอ เขาขอความช่วยเหลือจากพนักงานน้ำองุ่นหลังจากแก้ความฝันให้เขา

`มุมมองภาพรวมของความสัมพันธ์ที่เปาโลกล่าวถึงใน เอเฟซัส 6:1-13 คืออะไร`

ความสัมพันธ์ของเราเป็นภาพสะท้อนเล็ก ๆ ของความขัดแย้งอันยิ่งใหญ่ระหว่างพระเจ้ากับซาตานที่โหมกระหน่ำมาตลอดหลายยุคหลายสมัย ซึ่งหมายความว่าไม่มีความสัมพันธ์ที่สมบูรณ์แบบ ทุกความสัมพันธ์ต้องมีการเติบโต และซาตานต้องการทำให้ความสัมพันธ์ทั้งหมดของเราทำร้ายและทำลายพระประสงค์ของพระเจ้าในชีวิตเรา โดยเฉพาะกับคนที่เราใกล้ชิดที่สุด เพื่อผลประโยชน์ของมัน เรารู้สึกขอบคุณที่เราไม่ต้องต่อสู้กับสงครามนี้เพียงลำพัง พระคำของพระเจ้ากำหนดหลักการเพื่อความสัมพันธ์ของเรา พระองค์ทรงสัญญาที่จะให้สติปัญญาแก่เรา (ยากอบ 1:5) ซึ่งครอบคลุมถึงความสัมพันธ์ของเราด้วย เหมือนกับที่พระองค์ทรงอยู่กับโยเซฟ พระองค์ทรงสัญญาที่จะอยู่กับเราเมื่อความสัมพันธ์ของเรามีปัญหาด้วย

`ลองนึกถึงพระสัญญาของพระเจ้าใน ยากอบ 1:5 และใช้เวลาสักครู่เพื่ออธิษฐานขอสติปัญญาในความสัมพันธ์ของคุณ คุณจะพยายามเปิดใจต่อคำเตือนของพระวิญญาณบริสุทธิ์อย่างไรเมื่อคุณต้องมีปฏิสัมพันธ์กับบุคคลเหล่านั้น`