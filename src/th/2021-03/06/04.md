---
title: การหาคุณค่าที่แท้จริงของตัวเอง
date:  03/08/2021
---

หากโยเซฟหวังที่จะหลบหนีและหาทางกลับบ้าน แต่พวกเขาพุ่งตรงไปอียิปต์อย่างรวดเร็ว และโยเซฟก็ถูกขายต่อให้กับครอบครัวที่มีชื่อเสียง ปฐมกาล 39:1 บอกเราว่า “โปทิฟาร์ข้าราชสำนักของฟาโรห์ผู้บัญชาการ ทหารรักษาพระองค์เป็นคนอียิปต์ ซื้อโยเซฟไว้จากมือคนอิชมาเอล” ในทันใดนั้นชายหนุ่มถูกผลักส่งไปยังวัฒนธรรมและภาษาใหม่ที่แตกต่างจากเดิม

ครอบครัวของเราและความสัมพันธ์ใกล้ชิดเป็นหัวใจสำคัญในการพัฒนาความเชื่อมั่นในตนเอง โยเซฟเติบโตขึ้นมาโดยเชื่อว่าเขาเป็นบุคคลพิเศษ เป็นบุตรชายคนโตของภรรยาสุดที่รัก (ปฐมกาล 29:18) เขาเป็นลูกคนโปรดของพ่ออย่างแน่นอน และเป็นคนเดียวที่มีเสื้อคลุมหลากสีที่สวยงาม (ปฐมกาล 37:3, 4)

แต่ในตอนนี้เขาเป็นใคร เป็นทาสที่ใครก็ตามจะซื้อหรือขายตามชอบได้ ดูสิว่าสถานการณ์ทั้งหมดเปลี่ยนไปรวดเร็วเพียงใด ดูสิว่าชีวิตของเขาเปลี่ยนไปรวดเร็วเพียงใด

แท้จริงแล้ว โยเซฟได้เรียนรู้บทเรียนที่เราทุกคนต้องเรียนรู้ หากเราต้องขึ้นอยู่กับผู้อื่นเพื่อกำหนดว่าเราควรค่าแค่ไหน เราก็จะตกอยู่ในสถานการณ์ที่ยากลำบากและสับสนอย่างมาก เพราะไม่ใช่ทุกคนจะชื่นชมในสิ่งที่เราเป็น เราจำเป็นต้องหาคุณค่าของตัวเราเองตามแบบที่พระเจ้าทรงคิดกับเรา แบบที่พระเจ้าทรงมองเรา และไม่ขึ้นอยู่กับบทบาทปัจจุบันของเรา

`พระเจ้าทรงมองเราแต่ละคนเช่นไร (อิสยาห์ 43:1; มาลาคี 3:17; ยอห์น 1:2; ยอห์น 15:15; โรม 8:14; 1 ยอห์น 3:1, 2)`

พระเจ้าทรงมองเราแต่ละคนด้วยแว่นตาที่แต่งแต้มด้วยพระคุณ พระองค์ทรงมองเห็นศักยภาพ ความงดงามและความสามารถที่เราคาดไม่ถึงเสียด้วยซ้ำ ท้ายสุดแล้วพระองค์ทรงพร้อมที่จะสิ้นพระชนม์เพื่อเรา ให้เรามีโอกาสเปลี่ยนเป็นแบบที่เราถูกสร้างขึ้นมา แม้กางเขนแสดงให้เราเห็นบาปของเราและราคามหาศาลที่ต้องจ่ายเพื่อช่วยเราให้รอดจากบาป แต่กางเขนก็ยังแสดงให้เราเห็นด้วยว่า เราควรค่าและล้ำค่าอย่างยิ่งต่อพระเจ้า ไม่ว่าคนอื่นจะคิดกับเราอย่างไรหรือแม้แต่สิ่งที่เราคิดกับตัวเราเองเป็นอย่างไร พระเจ้าทรงรักเราและทรงพยายามที่จะช่วยเรา ไม่เพียงแต่จากอำนาจของบาปในตอนนี้ แต่จากความตายนิรันดร์ที่บาปนำมาอีกด้วย

ดังนั้น คำถามสำคัญเช่นเดิมคือ เราจะตอบสนองต่อความรักเที่ยงแท้ของพระเจ้าตามที่เปิดเผยในพระเยซูคริสต์อย่างไร

`มีคนมากมายบอกให้เรารักตัวเองในแบบที่เราเป็นและยอมรับตนเองโดยไม่ต้องวิจารณ์ ทำไมนี่จึงเป็นการหลอกลวงตนเอง และทำไมจึงเป็นสิ่งสำคัญที่คุณค่าของเรามาจากภายนอก คือจากพระผู้สร้างเราและผู้รู้ศักยภาพที่แท้จริงของเรา`