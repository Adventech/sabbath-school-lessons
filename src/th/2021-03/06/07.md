---
title: ศึกษาเพิ่มเติม
date:  06/08/2021
---

เอลเลน จี. ไว้ท์ได้เขียนเกี่ยวกับสิ่งที่เกิดขึ้นกับโยเซฟและภรรยาของโปทิฟาร์ว่า “นี่เป็นตัวอย่างสำหรับคนทุกยุคทุกสมัยที่มีชีวิตอยู่บนโลกนี้... พระเจ้าทรงเป็นผู้ช่วยในปัจจุบันและพระวิญญาณของพระองค์ทรงเป็นโล่ป้องกัน แม้จะรายล้อมไปด้วยการทดลองที่รุนแรงที่สุด แต่ก็ยังมีแหล่งพลังที่นำมาใช้และต่อต้านได้ การโจมตีด้านศีลธรรมที่โยเซฟประสบร้ายแรงเพียงใด มาจากแรงจูงใจที่มีแนวโน้มที่จะทำให้หลงผิดไป กระนั้นเขาได้ต่อต้านอย่างทันท่วงทีและหนักแน่น เขาวางชื่อเสียงและความสนใจไว้ในพระหัตถ์ของพระเจ้า และแม้ว่าเขาจะต้องทนทุกข์อยู่ช่วงเวลาหนึ่ง เพื่อเตรียมให้พร้อมต่อตำแหน่งสำคัญ แต่พระเจ้าก็ทรงปกป้องชื่อเสียงที่ผู้กล่าวหาชั่วร้ายทำให้มืดมน ในเวลาที่เหมาะสมหลังจากนั้น พระเจ้าจะทรงให้ชื่อเสียงนั้นเปล่งประกาย พระเจ้าทรงให้แม้กระทั่งที่คุมขังเป็นหนทางสู่การยกระดับ ความดีจะนำผลตอบแทนมาในเวลาที่เหมาะสม โล่ที่ปกคลุมหัวใจของโยเซฟคือ ความยำเกรงพระเจ้า ซึ่งทำให้เขาเป็นผู้ซื่อสัตย์และเที่ยงตรงต่อเจ้านายของเขาและต่อพระเจ้าผู้เที่ยงแท้ เขาไม่ยอมรับความอกตัญญูซึ่งจะนำเขาไปสู่การละเมิดความเชื่อมั่นของเจ้านาย แม้เจ้านายอาจไม่เคยรู้ความจริงเลยก็ตาม” (เอลเลน จี. ไว้ท์, The Spirit of Prophecy, vol. 1, หน้า 132)

**คำถามเพื่อการอภิปราย**

`การเป็นคริสเตียนเพียงในนาม หรือเป็นแอ๊ดเวนตีสตามวัฒนธรรมจะไม่ช่วยให้เราพบความสงบสุขในความความสัมพันธ์ของเรา แอ๊ดเวนตีสตามวัฒนธรรม กับผู้เชื่อที่แท้จริงมีความแตกต่างกันอย่างไร`

`ถ้ามีคนที่เข้ามาเป็นสมาชิกของคริสตจักร แต่งงานกับคนที่ไม่เชื่อ และคู่สมรสไม่ชอบการเปลี่ยนแปลงที่เห็นในตัวเขา เราจะแนะนำสมาชิกใหม่คนนี้ตามหลักการในพระคัมภีร์อย่างไร`

`ลีโอ ตอลสตอย นักเขียนชาวรัสเซียเขียนว่า “ทุกครอบครัวที่มีความสุขนั้นเหมือนกัน ครอบครัวที่ไม่มีความสุขแต่ละครอบครัวก็ไม่มีความสุขในแบบของตนเอง” ทุกครอบครัวทนทุกข์กับความไม่ปกติแบบใดก็แบบหนึ่ง เพราะแต่ละครอบครัวประกอบไปด้วยคนบาป ที่นำความไม่สมบูรณ์แบบของตนมาสู่ความสัมพันธ์ของครอบครัว โดยพระคุณของพระเจ้า เราจะทำตามหลักการแห่งความรัก การให้อภัย การแบ่งเบาภาระ และอื่น ๆ ตามพระคัมภีร์ เพื่อรักษาสู่ความสัมพันธ์ที่ดีในครอบครัวได้อย่างไร`

`หลายคนมีประสบการณ์ที่ทุกอย่างกำลังดำเนินไปด้วยดีต่อตัวเองและครอบครัว แต่ก็เกิดโศกนาฏกรรมขึ้นอย่างกะทันหันโดยไม่คาดคิด เวลาเช่นนี้ ทำไมการยึดมั่นในความเชื่อและพระสัญญาของพระเจ้าจึงสำคัญมาก และทำไมเวลาที่ทุกอย่างดำเนินไปด้วยดีนั้น การเตรียมจิตวิญญาณให้พร้อมเพื่อเหตุการณ์เลวร้ายจึงเป็นสิ่งสำคัญด้วย`