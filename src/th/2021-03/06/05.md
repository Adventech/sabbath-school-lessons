---
title: การสร้างความสัมพันธ์ตามวิธีของพระเจ้า
date:  04/08/2021
---

เรื่องราวเริ่มต้นของโยเซฟในอียิปต์เป็นไปในทางบวก โยเซฟไว้วางใจพระเจ้า และพระเจ้าทรงอวยพรโยเซฟให้มีตำแหน่งสูงในบ้านของโปทิฟาร์เกินกว่าที่เขาจะจินตนาการได้

`พระพรของพระเจ้าที่เห็นได้ในชีวิตของโยเซฟในทางปฏิบัติมีอะไรบ้าง ความสัมพันธ์ส่วนตัวของโยเซฟเป็นอย่างไร อ่าน ปฐมกาล 39:1-6`

แม้ว่าโยเซฟดูเหมือนจะเข้ากันดีกับโปทิฟาร์ และความสัมพันธ์ของเขาระหว่างเจ้าหน้าที่ในบ้านและในไร่นาดูเหมือนจะราบรื่น แต่ปัญหาก็กำลังเกิดขึ้น มีใครคนหนึ่งในบ้านที่อยู่ไม่สุข

`โยเซฟเผชิญกับปัญหาความสัมพันธ์แบบใด เขาเลือกที่จะจัดการอย่างไร อ่าน ปฐมกาล 39:7-10`

โยเซฟมีปัญหากับภรรยาของโปทิฟาร์ บางทีเราควรจะกล่าวใหม่ว่า ภรรยาโปทิฟาร์มีปัญหา เธอมองคนอื่นเหมือนเป็น “สิ่งของ” ที่สามารถจัดการและใช้งานได้ เธอต้องการ “ใช้งาน” โยเซฟ พระคัมภีร์บรรยายลักษณะของเขาไว้ว่า “เป็นคนสวยหน้าตาคมคาย” (ปฐมกาล 39:7) โดยปกติแล้วพระคัมภีร์แทบจะไม่กล่าวถึงลักษณะทางกายภาพของผู้คน เพราะพระเจ้า “ทอดพระเนตรไม่เหมือนกับที่มนุษย์ดู มนุษย์ดูที่รูปร่างภายนอกแต่พระเจ้าทอดพระเนตรจิตใจ” (1 ซามูเอล 16:7) ในกรณีนี้ หน้าตาที่ดูดีของโยเซฟดูเหมือนจะเป็นอุปสรรคมากกว่าช่วยเขาแสวงหาความบริสุทธิ์และสัตย์ซื่อต่อหลักการของพระเจ้า

แม้หญิงชั่วคนนี้จะยืนกรานอย่างไรก็ตาม โยเซฟก็ทำบางสิ่งที่ดูเหมือนต่อต้านเธอ เขาประยุกต์หลักการของพระคัมภีร์กับความสัมพันธ์ทั้งหมด ซึ่งในกรณีนี้เขาก็ประยุกต์กับภรรยาของโปทิฟาร์ หลักการพระคัมภีร์สำหรับความสัมพันธ์ไม่ใช่เรื่องล้าสมัย และทุกคนที่เป็นทุกข์กับผลของบาปก็พิสูจน์ได้

คำบรรยายในพระคัมภีร์ชี้ให้เห็นว่านี่ไม่ใช่การล่อลวงเพียงครั้งเดียว ภรรยาของโปทิฟาร์ไล่ตามเขาครั้งแล้วครั้งเล่า (ปฐมกาล 3:10) โยเซฟพยายามอธิบายแรงจูงใจในการตัดสินใจของเขา (ปฐมกาล 39:8, 9) แต่ดูเหมือนจะไม่เป็นผล

โยเซฟตระหนักดีว่าเขาไม่สามารถควบคุมทางเลือกของผู้อื่นได้ อย่างไรก็ตามเขาตัดสินใจที่จะใช้ชีวิต รัก และปฏิบัติต่อคนรอบข้างในแบบที่ถวายเกียรติแด่พระเจ้า โยเซฟเรียนรู้ที่จะใช้ชีวิตต่อพระพักตร์พระเจ้า ความรู้นี้ช่วยเขาให้ต่อต้านการล่อลวงได้

`คุณเคยพยายามนำหลักการพระคัมภีร์ไปใช้กับความสัมพันธ์ทั้งหมดของคุณหรือไม่ แม้แต่กับอีกฝ่ายที่ไม่ยุติธรรมกับคุณ ได้ผลอย่างไร อ่าน มัทธิว 5:43-48 เหตุใดการใช้ชีวิตเช่นนี้จึงสำคัญ`