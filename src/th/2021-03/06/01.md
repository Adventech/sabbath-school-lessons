---
title: การหาที่พักจากความสัมพันธ์ในครอบครัว
date:  31/07/2021
---

### อ่านข้อพระคัมภีร์สำหรับบทเรียนสัปดาห์นี้
ปฐมกาล 34; ฮีบรู 11:17-22; เฉลยธรรมบัญญัติ 4:29; 1 ยอห์น 3:1, 2; ปฐมกาล 39; เอเฟซัส 6:1-13

> <p>ข้อควรจำ</p>
> “เพราะเหตุนั้น ดูก่อนพวกที่รัก เมื่อท่านทั้งหลายรู้เรื่องนี้ก่อนแล้ว ท่านก็จงระวังให้ดี ท่านอาจจะหลงไปกระทำผิดตามการผิดของคนชั่วเหล่านั้น และท่านทั้งหลายจะสูญเสียความหนักแน่นมั่นคงของท่าน แต่ขอท่านทั้งหลายจงเจริญขึ้นในพระคุณและในความรู้ ซึ่งมาจากพระเยซูคริสต์องค์พระผู้เป็นเจ้าพระผู้ช่วยให้รอดของเรา พระเกียรติจงมีแด่พระองค์ทั้งในปัจจุบันนี้และตลอดไปเป็นนิตย์ อาเมน” (2 เปโตร 3:17, 18)

ชายหนุ่มมองไปยังเส้นขอบฟ้าอย่างตั้งอกตั้งใจ และแล้วในที่สุดเขาก็เจอ เขาตามหาพี่ชายมาหลายวัน ในขณะที่เดินเข้าไปใกล้พร้อมโบกมือและเรียกกลุ่มคนที่หน้าตาบูดบึ้ง แต่เขากลับได้รับการต้อนรับอย่างเยือกเย็น ที่จริงแล้วพี่ชายของเขาเองต้องการฆ่าเขา ถ้าหากไม่ใช่เป็นเพราะรูเบน ก็คงไม่มีเรื่องราวให้เล่า รูเบนชักจูงคนอื่น ๆ ให้ทุบตีเขานิดหน่อยก็พอ แล้วโยนลงในบ่อน้ำแห้ง ต่อมายูดาห์คิดค้นอุบายที่จะกำจัดเขาและหาเงินได้ด้วย โดยการขายให้กับพ่อค้าทาสที่ผ่านมา

ช่างเป็นครอบครัวที่ไม่สมบูรณ์อะไรเช่นนี้

เราเลือกหลายสิ่งหลายอย่างในชีวิตได้ แต่ไม่ใช่ครอบครัว ไม่มีใครสมบูรณ์แบบ ไม่มีใครมีครอบครัวและความสัมพันธ์ในครอบครัวที่สมบูรณ์แบบ เราบางคนมีพ่อแม่ พี่น้อง และสมาชิกในครอบครัวคนอื่น ๆ ที่เป็นพระพรสะท้อนถึงความรักของพระเจ้า แต่อีกหลาย ๆ คน ก็ต่ำกว่าอุดมคติที่ตั้งไว้ความสัมพันธ์ในครอบครัวมักจะซับซ้อนและเจ็บปวด ทำให้เราไม่สงบ เสียใจ และแบกภาระแห่งอารมณ์อันหนักอึ้ง และเราก็ส่งต่อภาระนี้ให้กับผู้อื่น

ชีวิตของเราจะพบกับการหยุดพักในพระเจ้าได้อย่างไร สัปดาห์นี้เราจะศึกษาเรื่องของโยเซฟและความผูกพันของครอบครัว เพื่อให้เห็นการทำงานของพระเจ้าในการสมานบาดแผลและให้การหยุดพักทางอารมณ์ในครอบครัวที่มีความสัมพันธ์ไม่สมบูรณ์แบบ