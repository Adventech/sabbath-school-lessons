---
title: ความผิดปกติในครอบครัว
date:  01/08/2021
---

โยเซฟรู้ถึงความผิดปกติในครอบครัว ซึ่งเริ่มต้นตั้งแต่รุ่นปู่ย่าทวดของเขา คืออับราฮัมและซาราห์ เมื่อนางซาราห์รู้ว่าเธอเป็นหมัน เธอจึงโน้มน้าวให้อับราฮัมเข้าหานางฮาการ์หญิงรับใช้ของเธอ ทันทีที่นางฮาการ์ตั้งครรภ์ การชิงดีชิงเด่นก็เริ่มขึ้น อิชมาเอลและอิสอัคผู้ซึ่งเติบโตขึ้นในบรรยากาศเช่นนี้จึงนำความตรึงเครียดนี้มาสู่ครอบครัวของตนเอง ต่อมาอิสอัคก็โปรดปรานเอซาวเป็นพิเศษ และยาโคบพยายามใช้ชีวิตเพื่อให้ได้มาซึ่งความรักและความเคารพจากบิดาของเขา หลังจากนั้นยาโคบถูกหลอกให้แต่งงานกับหญิงสาวที่เป็นพี่น้องกันสองคน ซึ่งทั้งสองคนก็เข้ากันได้ไม่ดีและแข่งขันกันเองในเรื่องของการคลอดบุตรแก่ยาโคบ แม้กระทั่งเกณฑ์สาวใช้ของพวกเธอให้ตั้งครรภ์และคลอดบุตรแก่ยาโคบ

`ทบทวนเหตุการณ์ที่เกิดขึ้นโดยละเอียดใน ปฐมกาล 34 เหตุการณ์ทั้งหมดนี้ส่งผลกระทบทางอารมณ์และความสัมพันธ์แบบใดต่อครอบครัวโดยรวมและต่อโยเซฟในวัยเยาว์`

เห็นได้ชัดว่าการชิงดีชิงเด่นระหว่างผู้เป็นแม่แพร่กระจายไปสู่ลูก ๆ ที่เติบโตพร้อมที่จะต่อสู้ พวกพี่ชายของโยเซฟในช่วงผู้ใหญ่ตอนต้นเคยสังหารผู้ชายทุกคนในเมืองเชเคม รูเบนพี่ชายคนโตได้แสดงอำนาจปกครองท้าทายบิดาที่ชราภาพโดยการไปหลับนอนกับบิลฮาห์สาวใช้ของราเชลผู้เป็นแม่ของลูก ๆ อีกหลายคนของยาโคบ (ปฐมกาล 35:22) ในขณะเดียวกันยูดาห์พี่ชายของโยเซฟเข้าใจผิดว่าลูกสะใภ้ม่ายของเขาเป็นหญิงโสเภณีและลงเอยด้วยการมีลูกแฝดกับเธอ (ปฐมกาล 38)

ยาโคบเติมเชื้อไฟให้กับความตึงเครียดทั้งหมดของครอบครัวด้วยการโปรดปรานโยเซฟเป็นพิเศษอย่างเห็นได้ชัดโดยการทำเสื้อคลุมหลากสีราคาแพงให้โยเซฟ (ปฐมกาล 37:3) หากจะมีครอบครัวไหนที่บอกว่าเป็นครอบครัวที่ไม่ปกติ คงต้องยกให้กับครอบครัวบรรพชนครอบครัวนี้

ทำไมอับราฮัม อิสอัค และยาโคบจึงล้วนแต่ได้รับการระบุว่าเป็นวีรบุรุษแห่งความเชื่อใน ฮีบรู 11:17-22 ในเมื่อเราเห็นถึงความสัมพันธ์ในครอบครัวที่ยุ่งเหยิง

นักรบแห่งความเชื่อของพระเจ้ามักล้มลงต่อความคาดหวังของตนเองและพระเจ้า ชายเหล่านี้มีชื่อในพระธรรมฮีบรู 11 แม้ว่าจะมีความสัมพันธ์ในครอบครัวที่ยุ่งเหยิง เมื่อพวกเขาต่อสู้กับปัญหาต่าง ๆ ในครอบครัว พวกเขาก็เรียนรู้เกี่ยวกับความเชื่อ ความรัก และไว้วางใจในพระเจ้า

`ครอบครัวของคุณมีความผิดปกติในด้านใดบ้าง การยอมจำนนต่อพระเจ้าและวิถีทางของพระองค์จะช่วยขจัดความผิดปกตินั้นอย่างไร`