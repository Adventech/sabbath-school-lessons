---
title: “ภาระของเราก็เบา”
date:  29/07/2021
---

คำตรัสสุดท้ายของพระเยซูใน มัทธิว 11:30 แสดงให้เห็นภาพของการแบกภาระ “ด้วยว่าแอกของเราก็พอเหมาะ และภาระของเราก็เบา”

`โมเสสดีใจที่ได้พบเยโธรพ่อตาของเขาหลังจากที่ชาวอิสราเอลออกจากอียิปต์และข้ามทะเล อ่าน อพยพ 18:13-22 การแบกภาระของผู้อื่นในเรื่องนี้มีลักษณะอย่างไร`

อพยพ 18:13 บอกเราว่า ผู้คนมาหาโมเสสเพื่อให้ตัดสินความตั้งแต่เช้าจนค่ำ เมื่อพ่อตาของโมเสสเห็นเหตุการณ์เช่นนี้ เขาขอร้องลูกเขยอย่างจริงใจให้สร้างระบบที่ให้เขามุ่งอยู่กับเรื่องใหญ่ ๆ และวางใจผู้อื่นให้ดูแลเรื่องปกติธรรมดา พระคัมภีร์บอกเราว่าโมเสสรับฟังคำของเยโธรและนำคำเปลี่ยนแปลงชีวิตมาใช้

เมื่อพระเยซูตรัสบอกเราว่า ภาระของพระองค์ก็เบา พระองค์ทรงต้องการเตือนเราว่า เราสามารถพึ่งพาพระองค์ผู้แบกภาระสูงสุดได้ เช่นเดียวกับโมเสส เราต้องเรียนรู้ว่าเราต้องการผู้อื่นให้ช่วยแบ่งเบาภาระ ใน 1 โครินธ์ 12:12-26 กล่าวว่า ภาพที่เปาโลบรรยายถึงกายของพระคริสต์แสดงให้เห็นถึงลักษณะของการแบ่งเบาภาระ เราต้องการกายที่ใช้งานได้เพื่อแบกภาระหนักต่าง ๆ เราต้องการขา แขน ไหล่ กล้ามเนื้อ และเอ็นกล้ามเนื้อในการแบกสิ่งต่าง ๆ

`อ่าน กาลาเทีย 6:2 การแบ่งเบาภาระกันและกันช่วยเราให้ปฏิบัติตามพระบัญญัติของพระคริสต์อย่างไร`

บริบทของข้อพระคัมภีร์นี้จะช่วยให้เราเข้าใจมากขึ้น ใน กาลาเทีย 6:1 เปาโลกล่าวว่า หากพี่น้องชายหญิงละเมิดเพราะถูกทดลอง เราจะต้องช่วยผู้นั้นด้วยใจอ่อนสุภาพ (คำตรัสของพระเยซูใน มัทธิว 11:29 ที่ว่าพระองค์สุภาพ) การแบ่งเบาภาระหมายถึงการช่วยบุคคลใดบุคคลหนึ่งที่ออกนอกเส้นทางเพื่อให้เขากลับมาเห็นพระคุณของพระเจ้า และก็หมายถึงการช่วยเหลือซึ่งกันและกันเมื่อเราหรือพวกเขาประสบความยากลำบากด้วย คำภาษากรีกสำหรับ “ภาระ” หมายถึง ของที่มีน้ำหนักหรือก้อนหิน เป็นสิ่งย้ำเตือนเราว่า เราทุกคนต่างแบกภาระ และเราทุกคนต่างต้องการผู้ที่จะช่วยแบ่งเบาภาระด้วย การแบ่งเบาภาระเป็นกิจกรรมของคริสตจักรที่ได้รับการแต่งตั้งจากสวรรค์ ซึ่งจำเป็นต้องมีใจอ่อนสุภาพและความเมตตา

`จงนึกถึงครั้งล่าสุดที่มีคนช่วยคุณแบกภาระอันหนักอึ้ง ทำไมจึงมีความหมายต่อคุณมาก คุณสามารถช่วยแบกภาระของใครได้บ้างในตอนนี้`