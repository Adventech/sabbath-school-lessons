---
title: “เราสุภาพและใจอ่อนน้อม”
date:  27/07/2021
---

ความสุภาพถูกประเมินค่าต่ำไปในทุกวันนี้ ความอ่อนน้อมถ่อมตนถูกหัวเราะเยาะใส่ สื่อโซเชียลสอนเราให้ใส่ใจกับเสียงที่ดัง เอะอะ แปลก ดุร้าย และหรูหรา แท้จริงแล้วมาตรฐานของโลกส่วนมากนั้นตรงข้ามกับสิ่งที่พระเจ้าเห็นว่าสำคัญและมีค่า

“ความรู้เกี่ยวกับความจริงไม่ได้ขึ้นอยู่กับสติปัญญาที่เฉลียวฉลาดมากเท่ากับจุดประสงค์ที่บริสุทธิ์และความเชื่อที่เรียบง่ายเอาจริงเอาจัง ผู้ที่มีจิตใจถ่อมแสวงหาการทรงนำจากสวรรค์ ทูตสวรรค์ของพระเจ้าจะเข้ามาใกล้ พวกเขาจะได้รับพระวิญญาณบริสุทธิ์เพื่อช่วยเปิดขุมทรัพย์แห่งความจริงอันมีค่า” (เอลเลน จี. ไว้ท์, อุทาหรณ์จากคำสอนของพระคริสต์, หน้า 59)

`อ่าน มัทธิว 5:5; 1 เปโตร 3:4 และอิสยาห์ 57:15 คุณจะนิยามจิตใจอ่อนโยนและจิตใจถ่อมสุภาพจากข้อพระคัมภีร์เหล่านี้อย่างไร`

เปาโลกล่าวถึง “ความอ่อนสุภาพและพระทัยกรุณาของพระคริสต์” ใน 2 โครินธ์ 10:1 ความอ่อนสุภาพและการอ่อนน้อมถ่อมตนไม่ใช่ลักษณะของคนขี้แพ้หรือผู้ที่ไม่สามารถยืนหยัดในตนเองได้ พระเยซูเองไม่ทรงเสาะหาและบ่อยครั้งหลีกเลี่ยงที่จะเผชิญหน้า เพราะว่าพันธกิจของพระองค์ยังไม่สำเร็จผล (ยอห์น 4:1-3) อย่างไรก็ดีเมื่อพระองค์ต้องเผชิญหน้า พระองค์ทรงตอบกลับอย่างกล้าหาญ ในเวลาเดียวกันพระองค์ก็ตรัสด้วยความกรุณา เช่น เมื่อเวลาที่พระองค์คร่ำครวญต่อกรุงเยรูซาเล็มก่อนพระองค์ถูกตรึงกางเขน พระองค์ไม่ได้ตะโกนสาปแช่ง แต่ตรัสด้วยน้ำตาแห่งภาพหายนะของอนาคต (ลูกา 19:41-44)

ในพระคัมภีร์พันธสัญญาใหม่ พระเยซูมักได้รับการมองว่าเป็นโมเสสคนที่สอง เมื่อพระองค์ทรงวางหลักการแห่งอาณาจักรของพระองค์ พระองค์ตรัสจากภูเขา (มัทธิว 5:1) พระองค์ประทานอาหารอันอัศจรรย์แก่ฝูงชนจำนวนมาก (มัทธิว 14:13-21) กันดารวิถี 12:3 บรรยายถึงโมเสสว่าเป็น “คนถ่อมใจ” ซึ่งสะท้อนใน มัทธิว 11:29 ผู้คนที่เห็นการเลี้ยงอาหารคน 5,000 คน ต่างร้องด้วยความประหลาดใจว่า “แท้จริงท่านผู้นี้เป็นผู้เผยพระวจนะนั้นที่ทรงกำหนดให้มาในโลก” (ยอห์น 6:14) ซึ่งได้กล่าวเช่นเดียวกันถึงบทบาทของโมเสสในฐานะผู้เผยพระวจนะใน เฉลยธรรมบัญญัติ 18:15

การถ่อมตนและความอ่อนสุภาพของพระเยซูเหนือกว่าโมเสสอย่างชัดเจน เพราะพระองค์ทรงเป็นพระผู้ช่วยให้รอดของเรา เมื่อโมเสสเสนอตัวเพื่อช่วยประชากรของเขาให้รอด (อพยพ 32:32) การตายของเขาจะไม่ประสบความสำเร็จอะไรเลย เพราะโมเสสเองก็เป็นคนบาปและต้องการพระผู้ช่วยให้รอดผู้รับเอาบาปเพื่อจ่ายค่าจ้างบาปของเขา แม้เราจะเรียนรู้จากโมเสสและเรื่องราวในชีวิตของเขา แต่เราก็ไม่สามารถรับความรอดจากตัวเขาได้

แต่เราต้องการพระผู้ช่วยให้รอดที่สามารถยืนแทนที่เรา ไม่ใช่แค่ในฐานะผู้ไกล่เกลี่ยแต่เป็นผู้แทนเรา การเป็นผู้ไกล่เกลี่ยเป็นสิ่งสำคัญ แต่มีเพียงพระเจ้าผู้ตรึงบนกางเขนในฐานะผู้รับเอาบาปของเรา ผู้จ่ายโทษบาปของเราด้วยตัวพระองค์เอง ผู้ซึ่งสามารถช่วยเราให้รอดจากผลการกระทำตามกฎที่บาปนำมาสู่เรา อย่างไรก็ตามไม่ว่าพระเยซูทรงเป็นตัวอย่างยิ่งใหญ่แก่เราเพียงใด แต่หากปราศจากกางเขนและการฟื้นคืนชีพ สิ่งเหล่านี้ก็ศูนย์เปล่า