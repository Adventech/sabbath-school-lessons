---
title: จงเอาแอกของเราแบกไว้
date:  26/07/2021
---

`อ่าน มัทธิว 11:29, 30 เหตุใดทันทีหลังจากที่พระองค์ทรงเชื้อเชิญให้เรามอบภาระให้กับพระองค์และพบกับการหยุดพักที่แท้จริงแล้วพระเยซูตรัสสั่งให้เรารับเอาแอกของพระองค์แบกไว้`

หลังจากคำสั่งแรก “จงมา” ในมัทธิว 11:28 มีอีกสองคำสั่งถัดมาใน มัทธิว 11:29 คือ “จงเอา” และ “เรียน” เน้นจุดสำคัญไปยังผู้ฟัง (และผู้อ่าน) ของพระเยซู เราต้องรับเอาแอกของพระองค์แบกไว้และเรียนจากพระองค์

ความสัมพันธ์ที่ใกล้ชิดในพระเจ้าสามพระภาคระหว่างพระบิดาและพระบุตร (ใน มัทธิว 11:25-27) แสดงคำอธิบายของคำอุปมาเรื่องแอกในข้อพระคัมภีร์เหล่านี้ได้อย่างดี ทั้งพระบิดาและพระบุตรทรงร่วมมือกันเพื่อช่วยมนุษยชาติให้รอด นอกจากแอกเป็นสัญลักษณ์ของการยอมจำนนแล้ว (ดู เยเรมีย์ 27) ก็ยังเป็นคำอุปมาที่แสดงถึงจุดประสงค์ที่เป็นหนึ่งเดียวด้วย เรายอมจำนนต่อแอกของพระองค์และยอมรับงานที่พระองค์ประทานให้เรา เพื่อเป็นพรแก่คนรอบข้างเรา เราไม่ได้แบกแอกของพระองค์ เราเพียงแต่เชื่อมแอกกับพระองค์ เพราะแอกของพระองค์ก็ “พอเหมาะ” และภาระของพระองค์ก็ “เบา” (มัทธิว 11:30)

คำสั่งประการที่สอง “เรียนจากเรา” ได้กล่าวย้ำแนวคิดนี้ ในภาษากรีกคำกริยา “เรียน” เชื่อมโยงกับคำว่า “สาวก” เมื่อเราเรียนจากพระเยซู เราจะเป็นสาวกของพระองค์อย่างแท้จริง การเชื่อฟังและการอุทิศเป็นลักษณะนิสัยของการเป็นสาวก

`อะไรคือความแตกต่างระหว่าง “แบกภาระหนัก” (มัทธิว 11:28) และแบกแอกของพระองค์ (มัทธิว 11:29)`

แอกเป็นคำใช้เปรียบเทียบในกฎหมายทั่วไปของศาสนายิว กิจการ 15:10 ใช้คำนี้เพื่อกล่าวถึงกฎของการเข้าสุหนัต กาลาเทีย 5:1 เปรียบเทียบเสรีภาพที่พระเยซูประทานให้กับแอกของการเป็นทาส ซึ่งเป็นการกล่าวถึงพระบัญญัติว่าเป็นหนทางแห่งความรอด การเทียมแอกกับพระเยซูเน้นการเชื่อฟังและการอุทิศที่จะติดตามและมีส่วนร่วมในพันธกิจของพระองค์ ในเมื่อเราไม่สามารถทำสิ่งใดเพิ่มเพื่อให้ได้รับความรอดที่พระเยซูทรงเอาชนะเพื่อเราบนกางเขนได้ แต่เราก็สามารถเป็นทูตของพระองค์และแบ่งปันข่าวประเสริฐกับคนรอบข้างได้ การตีความพระบัญญัติของพระเยซูที่เห็นได้ในคำเทศนาบนภูเขา (มัทธิว 5-7) ก็ลึกซึ้งยิ่งกว่ากฎเกณฑ์ของพวกฟาริสี กล่าวคือ เราจำต้องมีการผ่าตัดเปลี่ยนแปลงจิตใจและจุดมุ่งหมาย แอกของพระองค์ก็พอเหมาะ และภาระของพระองค์ก็เบา (มัทธิว 11:30)

`ช่างเป็นพระสัญญาที่มหัศจรรย์ จงให้จิตวิญญาณของคุณได้หยุดพัก คุณจะสัมผัสกับการหยุดพักเช่นนี้ได้อย่างไร การหยุดพักเช่นนี้เป็นอย่างไร โดยการมุ่งไปยังพระเยซูและสิ่งที่พระองค์ประทานให้`