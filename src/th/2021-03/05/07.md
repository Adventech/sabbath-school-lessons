---
title: ศึกษาเพิ่มเติม
date:  30/07/2021
---

“เมื่อคุณทำงานหนัก เมื่อคุณบ่นถึงความยากลำบากและการทดลอง เมื่อคุณบอกว่าคุณไม่มีกำลังที่จะต้านทานการล่อลวง ไม่สามารถเอาชนะความใจร้อนได้ และชีวิตคริสเตียนเป็นชีวิตที่ยากลำบาก คุณแน่ใจได้ว่าคุณไม่ได้รับเอาแอกของพระคริสต์แบกไว้ แต่คุณกำลังแบกแอกของเจ้านายอีกคนหนึ่ง” (เอลเลน จี. ไว้ท์, Child Guidance, หน้า 267)

“จำเป็นต้องมีการเฝ้าระวังอย่างต่อเนื่องและการอุทิศตนด้วยความรักอย่างจริงจัง สิ่งเหล่านี้เกิดขึ้นโดยธรรมชาติหากจิตวิญญาณได้รับการดูแลโดยฤทธิ์อำนาจของพระเจ้าผ่านทางความเชื่อ เราไม่สามารถทำอะไรได้เลยเพื่อยกย่องเราเองให้เป็นที่โปรดปรานของพระเจ้า เราต้องไม่วางใจในตัวเองหรือในการกระทำดีของเรา แต่เราผู้เป็นคนบาปและทำผิดมาหาพระคริสต์ เราจะพบกับการพักผ่อนในความรักของพระองค์ พระเจ้าทรงยอมรับทุกคนที่มาหาพระองค์ที่วางใจในคุณความดีของพระผู้ช่วยให้รอดที่ถูกตรึงกางเขนอย่างหมดใจ ความรักจะผุดขึ้นในหัวใจ อาจจะไม่มีความรู้สึกปีติยินดี แต่จะมีการไว้วางใจที่สงบและมั่นคง ภาระทุกอย่างนั้นก็เบา เพราะแอกที่พระคริสต์ทรงกำหนดนั้นก็พอเหมาะ หน้าที่กลายเป็นเรื่องน่ายินดี และการเสียสละก็น่าพอใจ หนทางที่ก่อนหน้านี้ดูเหมือนถูกปกคลุมไปด้วยความมืดมิดกลายเป็นสว่างไปด้วยลำแสงจากดวงอาทิตย์แห่งความชอบธรรม นี่คือการเดินอยู่ในความสว่างดั่งที่พระคริสต์อยู่ในความสว่าง” (เอลเลน จี. ไว้ท์, Faith and Works, หน้า 38, 39)

**คำถามเพื่อการอภิปราย**

`คุณยังจำช่วงเวลาที่คุณยอมจำนนและเดินกับพระเยซูได้ไหม แบ่งปันช่วงเวลานั้นในชั้นเรียนและเล่าถึงสาเหตุที่คุณยอมจำนน`

`ศึกษาคำอธิษฐานของพระเยซูใน มัทธิว 11:25-27 และสนทนาในชั้นเรียนว่า เราจะรับความรู้เกี่ยวกับพระคุณได้อย่างไร เหตุใดพระเจ้าจึงปิดบังแผนการแห่งความรอด “สิ่งเหล่านี้” จากผู้มีปัญญาและผู้ฉลาด แต่สำแดงให้ผู้น้อยรู้`

`ในทางปฏิบัติเราจะช่วยผู้คนรอบตัวเราที่ทนทุกข์กับภาระให้มาหาพระเยซูและพบกับการหยุดพักได้อย่างไร`

`คำนึงถึงแนวคิดที่กล่าวว่า “สุภาพและใจอ่อนน้อม” นี่เป็นสิ่งที่ดีต่อการเห็นคุณค่าในตัวเองหรือ เราควรรู้สึกดีกับตัวเองมิใช่หรือ โดยเฉพาะผู้ที่ไม่มั่นใจในตนเอง กางเขนจะช่วยให้เราเข้าใจความหมายของ “สุภาพและใจอ่อนน้อม” ของพระเยซูอย่างไร ทำไมความสุภาพและใจอ่อนน้อมจึงเป็นทัศคติที่เหมาะสมที่เราควรมี`