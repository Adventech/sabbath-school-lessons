---
title: อภัยและลืมเสีย
date:  20/07/2021
---

หลังจากที่ดาวิดตัดสินโทษตนเองโดยไม่ได้ตั้งใจ (2 ซามูเอล 12:5, 6) นาธันก็บอกกล่าวถึงบาปอันมหันต์ของเขา หัวใจของดาวิดแตกสลาย และได้สารภาพบาป นาธันยืนยันทันทีว่า “พระเจ้าทรงให้อภัยบาปของฝ่าพระบาทแล้ว” (2 ซามูเอล 12:13) และดาวิดก็ได้รับการอภัย การให้อภัยของพระเจ้าไม่ต้องรอคอย ดาวิดไม่จำเป็นต้องพิสูจน์ว่าเขาจริงใจอย่างแท้จริงก่อนที่การอภัยจะมายังเขา

อย่างไรก็ตาม นาธันซึ่งได้ทำนายผลแห่งบาปของดาวิดไว้แล้วใน 2 ซามูเอล 12:10-12 กล่าวต่อไปว่าเด็กที่เกิดมาจะต้องตาย

`การที่พระเจ้าทรงให้อภัยบาปของดาวิดแล้วหมายความว่าอย่างไร อ่าน 2 ซามูเอล 12:10-23`

ดาวิดคงสงสัยเช่นเดียวกันเมื่อเขาเห็นโลกของเขาพังทลาย ไม่ว่าจะเป็นการสูญเสียทารกแรกเกิด การระส่ำระส่ายของครอบครัว (เรื่องราวของอัมโนนและอับซาโลมเป็นสองตัวอย่างที่ดีของปัญหาครอบครัวในชีวิตจริง) ความไม่แน่นอนของอนาคต แม้ว่าผลของบาปจะกระทบผู้บริสุทธิ์ เช่น อุรีอาห์และทารกที่เกิดใหม่ แต่ดาวิดก็เริ่มเข้าใจแล้วว่าพระคุณของพระเจ้าจะเข้าครอบคลุม และสักวันหนึ่งผลกระทบจากบาปทั้งหมดจะหมดไป ขณะเดียวกันเขาสามารถพบกับการหยุดพักจากความรู้สึกผิดที่มารบกวนได้ในพระคุณของพระเจ้า

`ดาวิดรู้ว่าแท้จริงแล้วเขาต้องการอะไร เขาปรารถนาอะไร อ่าน สดุดี 51:1-6`

สดุดีบทที่ 51 ดาวิดเปิดใจและสารภาพบาปต่อสาธารณชน ดาวิดร้องขอความเมตตาจากความรักอันไม่สิ้นสุดของพระเจ้าและความเห็นอกใจอันยิ่งใหญ่ของพระองค์ เขาปรารถนาการเปลี่ยนแปลงใหม่

เมื่อเราพิจารณาถึงราคาที่ต้องจ่ายในการหยุดพักในพระเยซู ก่อนอื่นเราต้องตระหนักว่าเราต้องการความช่วยเหลือจากภายนอก เราเป็นคนบาปและต้องการพระผู้ช่วยให้รอด เรารับรู้บาปของเราและร้องต่อพระเจ้าพระองค์เดียวที่ทรงชำระเราได้ ช่วยเราให้บริสุทธิ์และสร้างเราใหม่ได้ เมื่อเราทำเช่นนี้ ให้เรามีความกล้า เพราะดาวิดผู้นี้คือผู้ล่วงประเวณี ผู้ยุยง ฆาตกร และผู้ละเมิดพระบัญญัติสิบประการอย่างน้อย 5 ข้อ เป็นผู้ร้องเรียกขอความช่วยเหลือ และอ้างพระสัญญาแห่งการอภัยของพระเจ้า

`ถ้าพระเจ้าทรงอภัยดาวิดในสิ่งที่เขาทำแล้ว คุณมีความหวังอะไรบ้าง`