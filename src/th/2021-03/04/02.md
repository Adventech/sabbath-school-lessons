---
title: เหน็ดเหนื่อยและเมื่อยล้า
date:  18/07/2021
---

เย็นวันหนึ่งในฤดูใบไม้ผลิที่อากาศแจ่มใส กษัตริย์ดาวิดผู้กระวนกระวายเดินไปมาอยู่บนดาดฟ้าหลังคาพระราชวัง เขาควรจะอยู่กับกองทัพของเขาอีกฟากหนึ่งของแม่น้ำจอร์แดน เขาควรจะเป็นผู้นำประชากรของพระเจ้าในการเอาชนะคนอัมโมนและนำสันติสุขกลับสู่อาณาจักร

`การที่ดาวิดไม่ได้ไปอยู่ในที่ที่เขาควรจะไปเป็นการเปิดประตูสู่การทดลอง อ่านเรื่องราวใน 2 ซามูเอล 11:1-5 เกิดอะไรขึ้นและดาวิดได้กระทำบาปอะไรที่ร้ายแรง`

ดาวิดเห็น “หญิงสวยงามมาก” คนหนึ่งอาบน้ำอยู่บนหลังคา แรงจูงใจในการทำบาปเกิดขึ้นในเย็นวันนั้น และเขาได้หลับนอนกับบัทเชบาซึ่งเป็นภรรยาของนายทหารที่ไว้ใจได้ของเขา ดาวิดมีอำนาจเบ็ดเสร็จเช่นเดียวกับกษัตริย์ในสมัยโบราณ ในฐานะกษัตริย์เขาไม่จำเป็นต้องปฏิบัติตามกฎบังคับเช่นเดียวกับคนอื่น ๆ เรื่องราวความเจ็บปวดในครอบครัวของดาวิดเกิดขึ้นหลังจากเหตุการณ์นี้ การเปลี่ยนแปลงนี้เตือนเราให้นึกถึงความจริงที่ว่า แม้อยู่ในฐานะกษัตริย์ ก็ไม่ได้อยู่เหนือพระบัญญัติของพระเจ้า

อันที่จริงแล้ว กฎหมายมีไว้เพื่อคุ้มครอง ป้องกัน และแม้แต่กษัตริย์หากก้าวออกนอกกฎหมายก็จะต้องเผชิญกับผลกระทบที่เลวร้าย ทันทีที่ดาวิดละเมิดข้อจำกัดในกฎของพระเจ้า เขาเริ่มรู้สึกถึงผลกระทบต่อชีวิตเขาในทุกแง่มุม ดาวิดคิดว่าความหลงใหลของเขาจะไม่มีใครสังเกตเห็น แต่แล้วตอนนี้นางบัทเชบาตั้งครรภ์และสามีของเธอก็อยู่ไกลออกไป

`อ่าน 2 ซามูเอล 11:6-27 ดาวิดพยายามปกปิดบาปของเขาอย่างไร`

แม้แต่แผนการที่ซับซ้อนที่สุดของดาวิดเพื่อให้รีบนำตัวอุรีอาห์กลับบ้านเพื่อไปอยู่กับนางบัทเชบาภรรยาของเขาก็ยังล้มเหลว อุรีอาห์เป็นบุคคลที่มีชื่อเสียงระดับแนวหน้า เขาตอบคำเล่ห์เหลี่ยมของดาวิดว่า “หีบพันธสัญญาและอิสราเอลกับยูดาห์อยู่ในทับอาศัย โยอาบเจ้านายของข้าพระบาทกับบรรดาข้าราชการของฝ่าพระบาทตั้งค่ายอยู่ที่พื้นทุ่ง ส่วนข้าพระบาทจะไปบ้าน ไปกิน ไปดื่ม และนอนกับภรรยาของข้าพระบาทเช่นนั้นหรือพ่ะย่ะค่ะ” (2 ซามูเอล 11:11) ท้ายที่สุดแล้วดาวิดผู้สิ้นหวังก็ปรับเปลี่ยนแผนการเป็นการลอบสังหารแบบ “ควบคุมระยะไกล” เพื่อปกปิดบาปของเขา

`ยากที่จะเชื่อว่า ดาวิดผู้ซึ่งพระเจ้าประทานหลายสิ่งหลายอย่างให้จะตกต่ำได้ถึงเพียงนี้ ไม่ว่าเราจะเป็นใครก็ตาม เรื่องนี้เตือนอะไรแก่เรา`