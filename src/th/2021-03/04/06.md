---
title: ผู้สะท้อนแสงสว่างของพระเจ้า
date:  22/07/2021
---

บางทีสิ่งที่เป็นธรรมชาติที่สุดของเรา หลังจากที่เราล้มลงอย่างน่าอับอายและได้รับการให้อภัย คือการพยายามลืมว่าเหตุการณ์นั้นเคยเกิดขึ้น ความทรงจำต่อการล้มลงนั้นช่างเจ็บปวด

`ดาวิดต้องการทำอะไรกับความเจ็บปวดของเขา อ่าน สดุดี 51:13-19`

หากถ้วยหรือแจกันมีค่าตกและแตกเป็นชิ้น ๆ เรามักจะถอนหายใจและโยนเศษชิ้นส่วนที่ไร้ประโยชน์ทิ้งไป ในญี่ปุ่นมีศิลปะแบบดั้งเดิมเรียกว่า คินสึงิ ซึ่งเป็นความเชี่ยวชาญในการสร้างเครื่องปั้นดินเผาใหม่จากของเดิมที่แตก โดยใช้โลหะมีค่า เช่น ทองคำเหลวหรือเงินเหลวในการติดชิ้นส่วนที่แตกหักเข้าด้วยกัน และเปลี่ยนสิ่งของที่แตกหักให้กลายเป็นสิ่งที่สวยงามและมีมูลค่า

ทุกครั้งที่พระเจ้าให้อภัยการละเมิดของเราและสร้างเราขึ้นใหม่อีกครั้ง จะมีบางสิ่งบางอย่างเปลี่ยนแปลง การให้อภัยอันล้ำค่าของพระเจ้าเป็นกาวติดสิ่งที่แตกหักของเราเข้าด้วยกัน การแตกหักที่มองเห็นได้นี้จะดึงความสนใจเข้าหาพระคุณของพระองค์ เราจะเป็นเครื่องกระจายเสียงของพระเจ้า “ลิ้นของข้าพระองค์จะร้องเพลงเรื่องการช่วยกู้ของพระองค์” (สดุดี 51:14) เราต้องไม่พยายามซ่อมแซมด้วยตนเอง จิตใจที่ชอกช้ำ จิตใจที่สำนึกผิดของเรา เป็นคำสรรเสริญที่เพียงพอสำหรับพระเจ้า และเป็นลำแสงที่โลกมองเห็นรอบ ๆ เรา ประสบการณ์แห่งการได้รับการให้อภัยของเราจะดึงดูดผู้อื่นที่กำลังเสาะหาการให้อภัย

`สดุดีบทที่ 51 และ 1 ยอห์น 1:9 สัมพันธ์กันอย่างไร`

1 ยอห์น 1:9 เป็นบทสรุปสั้น ๆ ของ สดุดี 51 ดาวิดทราบดีว่า “จิตใจที่สำนึกผิดและชอกช้ำนั้น ข้าแต่พระเจ้า พระองค์มิได้ทรงดูถูก” (สดุดี 51:17) ยอห์นให้ความมั่นใจแก่เราว่า “ถ้าเราสารภาพบาปของเรา พระองค์ทรงสัตย์ซื่อและเที่ยงธรรม ก็จะทรงโปรดยกบาปของเรา และจะทรงชำระเราให้พ้นจากการอธรรมทั้งสิ้น” (1 ยอห์น 1:9) เราเชื่อในคำตรัสของพระเจ้าได้

ดาวิดไม่สามารถซ่อมแซมความเสียหายอันใหญ่หลวงจากการกระทำของเขาและเป็นตัวอย่างไม่ดีแก่ครอบครัว เขาทนทุกข์กับผลกระทบของการตัดสินใจและการกระทำของเขา ถึงกระนั้นดาวิดก็ทราบว่าเขาได้รับการอภัยแล้ว เขาทราบว่าเขาจำเป็นต้องวางใจด้วยความเชื่อว่า วันหนึ่งพระเมษโปดกแท้จริงของพระเจ้าจะมายืนแทนที่เขา

`ถึงตอนนี้ คุณเรียนรู้ที่จะนำพระสัญญาใน 1 ยอห์น 1:9 มาใช้กับชีวิตของคุณเองอย่างไร คุณรู้สึกอย่างไรหากคุณทำเช่นนั้นและรู้ว่าพระสัญญานั้นมีไว้สำหรับคุณเช่นกัน`