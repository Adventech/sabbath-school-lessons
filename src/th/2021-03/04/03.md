---
title: เสียงปลุกเรียก
date:  19/07/2021
---

ท่ามกลางช่วงเวลามืดมนที่สุดในชีวิตของดาวิดก็ยังมีข่าวดี คือพระเจ้าส่งผู้พยากรณ์ของพระองค์ นาธันและดาวิดรู้จักกันดี ก่อนหน้านี้นาธันได้ให้คำปรึกษาแก่ดาวิดเกี่ยวกับแผนการสร้างพระวิหาร (2 ซามูเอล 7) แต่ตอนนี้ผู้พยากรณ์มาพร้อมกับภารกิจเพื่อกษัตริย์ที่แตกต่างจากครั้งก่อน

`คุณคิดว่าทำไมนาธันจึงเลือกที่จะเล่าเรื่องแทนที่จะกล่าวถึงบาปและสร้างความอับอายให้ดาวิดในทันที อ่าน 2 ซามูเอล 12:1-14`

นาธันรู้ว่าต้องพูดอะไร และเขาก็กล่าวในแบบที่ดาวิดเข้าใจได้ เขาเล่าเรื่องซึ่งดาวิดอดีตผู้เลี้ยงแกะสามารถเข้าใจได้ดี เขารู้ดีถึงความยุติธรรมและความซื่อตรงของเดวิด ในอีกแง่หนึ่งอาจกล่าวได้ว่า นาธันวางกับดักและดาวิดก็เดินตรงเข้าไป

เมื่อดาวิดประกาศโทษประหารชีวิตโดยไม่รู้ตัว นาธันบอกเขาว่า “ฝ่าพระบาทนั่นแหละคือชายคนนั้น” (2 ซามูเอล 12:7) มีหลายวิธีที่จะพูดว่า “คุณคือชายคนนั้น” อาจจะตะคอกใส่ อาจจะกล่าวโทษและชี้นิ้วตรงไปที่หน้าของอีกฝ่าย หรืออาจจะบอกโดยแสดงความกังวลและห่วงใย คำพูดของนาธันแฝงไปด้วยพระคุณ ขณะนั้นดาวิดคงรู้สึกถึงความเจ็บปวดที่พระเจ้าทรงรู้สึกหากบุตรชายหญิงคนใดคนหนึ่งก้าวออกนอกพระประสงค์ของพระองค์อย่างตั้งใจ ดาวิดเข้าใจในฉับพลัน จิตใจของเขาถูกฉีกออก

`เหตุใดดาวิดจึงตอบว่า “เรากระทำบาปต่อพระเจ้าแล้ว” แทนที่จะตอบว่า “เรากระทำบาปต่อบัทเชบา” หรือ “เราเป็นฆาตกร” (2 ซามูเอล 12:13 และ สดุดี 51:4)`

ดาวิดตระหนักดีว่าบาปซึ่งทำให้ใจเราไม่สงบเป็นการดูหมิ่นพระเจ้าพระผู้สร้างและพระผู้ไถ่ เราทำร้ายตัวเอง ส่งผลกระทบต่อผู้อื่น เรานำความเสื่อมเสียมาสู่ครอบครัวหรือคริสตจักร แต่สำคัญที่สุดเราทำให้พระเจ้าเจ็บปวดและตอกตะปูอีกอันบนกางเขนขรุขระที่ชี้ไปยังสวรรค์

“คำตำหนิของผู้พยากรณ์สัมผัสจิตใจของดาวิด ความรู้สึกผิดชอบชั่วดีได้รับการปลุก ความบาปผิดของเขาปรากฏในความเลวทรามทั้งหมด จิตวิญญาณของเขาก้มลงด้วยความสำนึกผิดต่อพระพักตร์พระเจ้า เขาพูดด้วยริมฝีปากที่สั่นสะท้านว่า “เรากระทำบาปต่อพระเจ้าแล้ว” ความผิดทั้งหมดที่เรากระทำต่อผู้อื่นส่งตรงไปถึงพระเจ้าจากผู้ถูกกระทำ ดาวิดได้กระทำบาปร้ายแรงต่อทั้งอุรีอาห์และบัทเชบา และเขาก็เข้าใจดีแล้ว แต่บาปที่ยิ่งใหญ่กว่านั้นคือบาปที่เขากระทำต่อพระเจ้า” (เอลเลน จี. ไว้ท์, บรรพชนกับผู้เผยพระวจนะ, หน้า 722)