---
title: สิ่งใหม่
date:  21/07/2021
---

`หลังจากที่ดาวิดสารภาพบาปโดยไม่พยายามหาข้อแก้ตัวหรือกลบเกลื่อน เขาอ้อนวอนขอต่อพระเจ้า เขาขออะไรจากพระเจ้า อ่าน สดุดี 51:7-21`

ดาวิดอ้างอิงถึงการชำระด้วยต้นหุสบเป็นการใช้คำศัพท์เฉพาะที่ชาวอิสราเอลทุกคนที่เคยเข้าในสถานศักดิ์สิทธิ์รู้จักดี ขณะที่เขาพาดพึงถึงพิธีกรรมการชำระที่อธิบายไว้ในธรรมบัญญัติของโมเสส (เลวีนิติ 14:4) เขาตระหนักถึงอำนาจของเครื่องบูชา ซึ่งคือพระผู้ไถ่ที่จะมาในอนาคตเพื่อกำจัดบาปของโลก

ดาวิดยังขอ “ความชื่นบาน” และ “ความยินดี” อีกด้วย ทั้ง ๆ ที่ความบาปของเขาร้ายแรง ไม่เกินไปหน่อยหรือ

การถอดความในข้อนี้คงช่วยให้เข้าใจยิ่งขึ้น “ขอทรงบอกข้าพระองค์ว่า ข้าพระองค์ได้รับการอภัยแล้ว เพื่อข้าพระองค์จะได้เข้าไปในสถานศักดิ์สิทธิ์อีกครั้งที่ซึ่งข้าพระองค์จะได้ยินเสียงแห่งความชื่นบานและความยินดีของผู้นมัสการพระองค์”

เมื่ออาดัมและเอวาทำบาป พวกเขาซ่อนตัวจากพระพักตร์พระเจ้า (ปฐมกาล 3:8) ทำไมคำร้องขอของดาวิดหลังจากทำบาปจึงแตกต่างจากของพวกเขา อ่าน สดุดี 51:11, 12

ดาวิดไม่ต้องการสูญเสียการดำรงชีวิตต่อหน้าพระพักตร์พระเจ้า เขาตระหนักว่าหากปราศจากพระวิญญาณบริสุทธิ์ เขาจะอ่อนแอ เขารู้ดีว่าที่เขาได้ทำบาปกับบัทเชบา เขาจะทำบาปอีกครั้งได้อย่างง่ายดาย ความมั่นใจในตัวเองแตกละเอียด

ดาวิดเข้าใจดีว่าชัยชนะในอนาคตจะไม่มาจากเขา แต่จะมาจากพระเจ้าเท่านั้นหากเขาพึ่งพาพระเจ้าโดยสิ้นเชิง

ชัยชนะในชีวิตคริสเตียนไม่ได้ขึ้นกับเรา แต่ขึ้นอยู่กับพระเจ้า เราปรารถนาให้พระองค์ดำรงอยู่ เรากระหายพระวิญญาณของพระองค์ เราต้องการความชื่นบานแห่งความรอดของพระองค์ เราตระหนักถึงความจำเป็นของการเริ่มต้นใหม่และฟื้นฟู เราต้องการการหยุดพักในพระองค์ซึ่งคือการที่พระเจ้าทรงสร้างเราขึ้นใหม่ การทรงสร้างเพื่อหยุดพักคือการได้รับการอภัย “ข้าแต่พระเจ้า ขอทรงสร้างใจสะอาดภายในข้าพระองค์ และฟื้นน้ำใจที่หนักแน่นขึ้นใหม่ภายในข้าพระองค์” (สดุดี 51:10) มีการใช้คำศัพท์เรื่องการทรงสร้างในข้อนี้ ในพระคัมภีร์พันธสัญญาเดิมมีเพียงพระเจ้าเท่านั้นที่สามารถ “สร้าง” หรือ บาร่า (bara’) และเมื่อเราได้รับการสร้างใหม่เราก็จะหยุดพักได้

`มีสิ่งใดรั้งคุณไว้ไม่ให้คุณสัมผัสกับความชื่นบานและความยินดีในการเป็นอิสระจากความผิด หากเป็นความรู้สึกผิด คุณได้เรียนรู้อะไรจากเรื่องนี้`