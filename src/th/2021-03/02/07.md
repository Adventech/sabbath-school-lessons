---
title: ศึกษาเพิ่มเติม
date:  09/07/2021
---

“ดูเหมือนพวกเขาจะสำนึกผิดต่อการกระทำบาปอย่างจริงใจในตอนนี้ แต่พวกเขาเสียใจเพราะผลของการกระทำที่ชั่วร้ายมากกว่าความรู้สึกสำนึกผิดและการไม่เชื่อฟัง เมื่อพวกเขาพบว่าพระเจ้าไม่ผ่อนปรนในข้อตัดสินของพระองค์ ทิฐิของพวกเขาก็พุ่งขึ้นอีกครั้ง พวกเขาจึงประกาศว่าจะไม่กลับไปยังถิ่นทุรกันดารนั้นอีก ในการที่พระเจ้าสั่งให้พวกเขาออกจากดินแดนของศัตรู พระองค์ทรงทดสอบการยอมจำนนของพวกเขา และพระองค์ทรงพิสูจน์ได้ว่าพวกเขาไม่จริงใจ พวกเขารู้ว่าได้ทำบาปอย่างมากในการปล่อยให้ความรู้สึกหุนหันพลันแล่นเข้ามาควบคุมและพยายามสังหารผู้สอดแนมที่บอกให้เชื่อฟังพระเจ้า แต่พวกเขาเพียงรู้สึกหวาดกลัวที่พบว่าได้ทำผิดอย่างมหันต์เท่านั้น ซึ่งผลที่ตามมาจะเป็นหายนะต่อตัวเอง จิตใจของพวกเขาไม่ได้เปลี่ยนแปลงและต้องการเพียงข้อแก้ตัวต่อการกระทำที่รุนแรงนี้ ข้อนี้แสดงให้เห็นได้เมื่อโมเสสสั่งให้พวกเขากลับเข้าไปในถิ่นทุรกันดารโดยอำนาจของพระเจ้า” (เอลเลน จี. ไวท์, บรรพชนกับผู้เผยพระวจนะ, หน้า 391)

“แต่ความเชื่อไม่ได้มีลักษณะสัมพันธ์กับการสันนิษฐานหรือการทึกทักไปเอง เฉพาะผู้ที่มีความเชื่อที่แท้จริงเท่านั้นจะปลอดภัยจากการสันนิษฐาน เพราะการสันนิษฐานเป็นการปลอมแปลงความเชื่อของซาตาน ความเชื่ออ้างพระสัญญาของพระเจ้าและส่งผลให้เกิดการเชื่อฟัง การสันนิษฐานก็อ้างพระสัญญาเช่นกัน แต่ใช้ในแบบที่ซาตานทำ เพื่อเป็นข้อแก้ตัวให้กับการล่วงละเมิด ความเชื่อจะนำให้บิดามารดาคู่แรกของเราวางใจในความรักของพระเจ้าและเชื่อฟังพระบัญญัติของพระองค์ การสันนิษฐานนำให้พวกเขาละเมิดพระบัญญัติโดยเชื่อว่าความรักอันยิ่งใหญ่ของพระองค์จะช่วยให้รอดจากผลของความบาปของพวกเขา ความเชื่อไม่ได้ทำให้เป็นที่โปรดปรานของสวรรค์ โดยไม่ปฏิบัติตามเงื่อนไขเพื่อจะได้รับพระเมตตา ความเชื่อที่แท้จริงมีรากฐานอยู่บนพระสัญญาและบทบัญญัติของพระคัมภีร์” (เอลเลน จี. ไวท์, ผู้ปรารถนาแห่งปวงชน, หน้า 126)

**คำถามเพื่อการอภิปราย**

`อธิบายความแตกต่างระหว่าความเชื่อและการอนุมาน เหตุใดการเตรียมเข้ายึดดินแดนคานาอันครั้งแรกดูเหมือนว่าเป็นการทำด้วยความเชื่อ แต่เมื่อชาวอิสราเอลเข้าโจมตีถือว่าเป็นการทำจากการสันนิษฐานหรือทึกทักไปเอง แรงจูงใจและสถานการณ์มีบทบาทสำคัญในความแตกต่างระหว่างความเชื่อและการสันนิษฐานอย่างไร`

`ตามความจริงที่ว่า แม้บาปจะได้รับการอภัย แต่เรายังต้องอยู่กับผลของบาปเหล่านั้น คุณจะช่วยคนเหล่านั้นที่ต้องดิ้นรนทั้งที่รู้ว่าตนได้รับการอภัยบาปแต่ยังต้องประสบกับผลที่ตามมาอย่างไร`