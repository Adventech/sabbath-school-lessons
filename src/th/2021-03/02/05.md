---
title: ผู้ไกล่เกลี่ย
date:  07/07/2021
---

`พระเจ้าทรงมอบโอกาสใดให้โมเสสในการเผชิญหน้ากับการกบฏครั้งนี้ อ่าน กันดารวิถี 14:11, 12`

พระเจ้าทรงเสนอที่จะทำลายชนชาติอิสราเอลและสร้างประเทศชาติใหม่ทั้งหมดโดยให้มีโมเสสเป็นบิดาของพวกเขาทั้งหมด

`โมเสสตอบสนองต่อการกบฏนี้อย่างไร ไม่ใช่เพียงแค่ต่อต้านตัวเขาเองเท่านั้น แต่ต่อต้านพระเจ้าด้วย (กันดารวิถี 14:13-19)`

นี่เป็นช่วงเวลาที่เราได้เห็นบุคคลที่แท้จริงของพระเจ้า คำตอบของโมเสสทำนายถึงผู้ไกล่เกลี่ยเพื่อเรา ซึ่งกว่า 1,400 ปีหลังจากนั้น พระองค์ผู้นั้นได้ทรงอธิษฐานเผื่อสาวกของพระองค์ในความเจ็บปวดของพวกเขา (ยอห์น 17) ในความเป็นจริงแล้ว นักศาสนศาสตร์และนักศึกษาพระคัมภีร์หลายคนได้เห็นตัวอย่างของสิ่งที่พระคริสต์ทรงทำเพื่อเราในสิ่งที่โมเสสได้กระทำ พระองค์มิได้ทรงถามถึงความผิดของพวกเขาและความผิดของเรา ถึงกระนั้น โมเสสก็ร้องขอว่า โปรดอภัยบาปผิดแก่คนเหล่านี้ด้วย “ตามความยิ่งใหญ่แห่งความรักมั่นคงของพระองค์” (กันดารวิถี 14:19) เช่นเดียวกับที่พระเจ้าได้ทรงทำในตอนนั้นเนื่องจากการร้องขอของโมเสส พระองค์ก็ทรงทำต่อเราเนื่องจากพระเยซูด้วยเช่นกัน เพราะการสิ้นพระชนม์ การฟื้นคืนพระชนม์และการไกล่เกลี่ยของพระองค์

ดังนั้น โมเสสจึงอ้อนวอนว่า “ขอทรงประทานอภัยความผิดของชนชาตินี้ตามความยิ่งใหญ่แห่งความรักมั่นคงของพระองค์ ดังที่พระองค์ทรงประทานอภัยชนชาตินี้ตั้งแต่อียิปต์จนบัดนี้” (กันดารวิถี 14:19) พระคุณต่อสู้กับการกบฏและการกระวนกระวาย การอภัยเป็นการมอบการเริ่มต้นใหม่ให้

ถึงกระนั้นก็ยังมีผลที่เราต้องจ่าย พระคุณมิใช่สิ่งที่ไร้ซึ่งราคา แม้ว่าผู้คนได้รับการอภัย แต่ก็ยังต้องเผชิญกับผลของการกบฏนั้น คนรุ่นนั้นจึงเข้าไปยังดินแดนแห่งพระสัญญาไม่ได้ (กันดารวิถี 14:20-23)

แน่นอนว่า พระเจ้ายังทรงค้ำจุนพวกเขาไปอีก 38 ปีในถิ่นทุรกันดาร พระองค์ยังทรงเลี้ยงดูพวกเขา พระองค์ยังคงตรัสกับพวกเขาผ่านทางสถานบริสุทธิ์ ถึงกระนั้นพวกเขาจะต้องตาย และจะส่งต่อไม้ผลัดให้คนรุ่นต่อไป คนรุ่นใหม่จะได้เข้าหยุดพักในดินแดนแห่งพันธสัญญา

ดูเหมือนว่านี่เป็นการพิพากษา แต่แท้จริงแล้วเป็นพระคุณ ผู้คนในรุ่นนี้จะเอาชนะนครรัฐแห่งอำนาจของคานาอันได้อย่างไรหากพวกเขายังไม่เรียนรู้ที่จะวางใจในพระองค์ พวกเขาจะเป็นแสงสว่างให้กับประชาชาติได้อย่างไรเมื่อพวกเขาเองยังสะดุดล้มลงในความมืด

`คุณได้เรียนรู้บทเรียนอะไรบ้างเกี่ยวกับผลของบาปที่ได้รับการอภัย`