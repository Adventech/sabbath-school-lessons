---
title: กระวนกระวายในถิ่นทุรกันดาร
date:  04/07/2021
---

ชาวอิสราเอลคงรู้สึกกระวนกระวายและไม่มีความสุขเมื่อพวกเขาออกจากซีนายในระหว่างเดินทางไปคานาอัน อีกหนึ่งปีผ่านไปตั้งแต่พวกเขาออกจากอียิปต์ (กันดารวิถี 1:1) พวกเขาพร้อมแล้วที่จะเข้าสู่ดินแดนแห่งพันธสัญญา พวกเขาได้รับการนับจำนวนและจัดระเบียบ พวกเขาได้เห็นการกระทำอย่างเหลือเชื่อจากพระเจ้าและเห็นสัญญาณที่ชัดเจนของการที่พระเจ้าประทับอยู่ แต่ก็พบว่าเมื่อพวกเขาไปถึงสถานที่แรกหลังจากออกจากซีนาย พวกเขาก็บ่น

`อ่าน กันดารวิถี 11:1-15 ชาวอิสราเอลบ่นเกี่ยวกับอะไร`

ชาวอิสราเอลโหยหาเนื้อสัตว์ แตงกวา แตงโม กระเทียมจีน หอมใหญ่ และหัวกระเทียมในอียิปต์ “ผู้ใดจะให้เนื้อเรากิน เราระลึกถึงปลาที่เราเคยกินในอียิปต์โดยไม่ต้องซื้อ ทั้งแตงกวา แตงโม กระเทียมจีน หอมใหญ่ หัวกระเทียม บัดนี้จิตใจของเราก็เหี่ยวแห้งลง ไม่มีอะไรให้เราดูเลยนอกจากมานานี้” (กันดารวิถี 11:4-6) พวกเขาคงเป็นทุกข์กับความทรงจำแบบเลือกที่จะจดจำอย่างหนัก เมื่อพวกเขาจดจำถึงอาหาร แต่ลืมความเป็นทาสและความยากลำบากอย่างน่าเหลือเชื่อ (เปรียบเทียบกับ อพยพ 1)

พวกเขาได้รับการเลี้ยงดูโดยมานาของพระเจ้ามานานกว่าหนึ่งปี แต่พวกเขาก็รู้สึกกระวนกระวายและต้องการอย่างอื่น แม้แต่โมเสสก็ได้รับผลกระทบ การพยายามนำกลุ่มผู้คนที่กระวนกระวายไม่ใช่เรื่องง่ายเลย แต่โมเสสรู้ดีว่าควรหันหน้าไปพึ่งใคร “ไฉนพระองค์จึงให้ผู้รับใช้ของพระองค์ยากเย็นเช่นนี้ เหตุใดข้าพระองค์ไม่เป็นที่โปรดปรานต่อพระองค์ พระองค์จึงทรงวางเรื่องของชนชาติทั้งหมดนี้อันเป็นภาระหนักลงเหนือข้าพระองค์” (กันดารวิถี 11:11)

`พระเจ้าทรงตอบสนองต่อการบ่นอย่างไร อ่าน กันดารวิถี 11:16-33`

พระเจ้าไม่ได้หูหนวกต่อความต้องการของเราเมื่อเรากระวนกระวาย ในกรณีของชาวอิสราเอล พระองค์ประทานนกคุ่มแก่พวกเขาเพื่อสนองความหิวโหยต่อการกินเนื้อ แต่จริง ๆ แล้วสิ่งที่ชาวอิสราเอลต้องการนั้นไม่ใช่เนื้อ เมื่อเราไม่มีความสุข รู้สึกกระวนกระวายและโกรธ สิ่งที่เราโกรธมักเป็นเพียงตัวจุดชนวน ซึ่งไม่ใช่สาเหตุของความขัดแย้ง เราทะเลาะกันเพราะมีสิ่งที่ไม่เหมาะสมส่งผลกระทบต่อความสัมพันธ์เบื้องหลัง ชาวอิสราเอลกบฏต่อการทรงนำของพระเจ้า ซึ่งเป็นสิ่งที่เราทุกคนต้องระวัง ไม่ว่าสถานการณ์และบริบทของเราจะเป็นเช่นใด เพราะการกระทำนั้นง่ายกว่าที่เราคิด

`เหตุใดจึงจดจำอดีตได้ง่ายกว่าที่เป็นจริง`