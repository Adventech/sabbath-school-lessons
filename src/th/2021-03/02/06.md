---
title: ความเชื่อกับการสันนิษฐาน
date:  08/07/2021
---

`คุณเห็นความคล้ายคลึงกันของชาวอิสราเอลพเนจรในถิ่นทุรกันดารกับประชากรของพระเจ้าที่ดำรงชีวิตอยู่ช่วงก่อนการเสด็จมาครั้งที่สองของพระเยซูอย่างไรบ้าง (อ่าน 1 โครินธ์ 10:1-11)`

ประชากรของพระเจ้าพเนจรไปในถิ่นทุรกันดารในขณะที่แสวงหาดินแดนแห่งพันธสัญญาตลอดประวัติศาสตร์ ถิ่นทุรกันดารนี้มีหลากหลายแบบ ในปัจจุบันนี้ดูเหมือนจะเป็นการโจมตีจากสื่ออันไม่มีที่สิ้นสุด เสียงเตือนของข้อความเข้าอย่างต่อเนื่อง และเสียงอึกทึกครึกโครมของสิ่งบันเทิงอย่างไม่รู้จักจบสิ้น สิ่งเหล่านี้พยายามให้เราเห็นสื่อลามกเป็นเรื่องของความรัก และให้วัตถุนิยมเป็นคำตอบสำหรับปัญหาของเรา ถ้าเราสามารถเป็นคนที่มีรูปร่างฟิตขึ้นหน่อย ดูอายุอ่อนลงหน่อย ร่ำรวยกว่านี้หน่อย และเซ็กซี่ขึ้นอีกหน่อย เราก็คงจัดการปัญหาทั้งหมดของเราได้

เช่นเดียวกับชาวอิสราเอล เราอยู่ไม่สุขกับการค้นหาสันติสุข และบ่อยครั้งเราก็มองหาสันติสุขในที่ที่ไม่ถูกต้อง

`ชาวอิสรเอลมีปฏิกิริยาอย่างไรต่อการพิพากษาของพระเจ้าใน กันดารวิถี 14:39-45`

ปฏิกิริยาของชาวอิสราเอลต่อการพิพากษาของพระเจ้าเป็นแบบทั่วไป พวกเขากล่าวว่า “เราจะเข้าไปยังที่ซึ่งพระเจ้าทรงสัญญาไว้ เพราะเราได้กระทำผิดแล้ว” (กันดารวิถี 14:40)

การอุทิศตนครึ่ง ๆ กลาง ๆ ก็เหมือนการฉีดวัคซีนที่ไม่ได้ผล ทุกวันนี้แพทย์แนะนำให้ฉีดวัคซีนป้องกันไวรัสตับอักเสบบีหลังคลอดภายใน 24 ชั่วโมง นั่นเป็นการเริ่มต้นที่ดี อย่างไรก็ตามหลังจากฉีดวัคซีนครั้งแรกนั้นหากไม่มีการฉีดวัคซีนครั้งที่สองหรือสามในเวลาที่เหมาะสมและในปริมาณที่ถูกต้อง ก็จะไม่ได้รับการป้องกันไวรัสตับอักเสบบีแต่อย่างใด

การกบฏของชาวอิสราเอลนั้นพลิกผันดังที่ได้บันทึกไว้ในไม่กี่ข้อสุดท้ายของกันดารวิถีบทที่ 14 เมื่อชาวอิสราเอลปฏิเสธที่จะยอมรับแผนการใหม่ของพระเจ้าและเข้าโจมตีอย่างดื้อรั้นโดยปราศจากหีบพันธสัญญาและการนำของโมเสส ส่งผลให้เกิดความตายและความผิดหวัง

การทึกทักเอาเองหรือการสันนิษฐานนั้นมีผลที่เราต้องจ่าย ซึ่งนำไปสู่ความตาย บ่อยครั้งการทึกทักเอาเองเกิดจากความกลัว เพราะเรากลัวบางอย่าง เราจึงตัดสินใจในสิ่งที่ทำให้เราต้องเสียใจในภายหลัง

`ลองนึกถึงช่วงเวลาที่คุณกระทำสิ่งต่าง ๆ โดยความเชื่อและโดยการสันนิษฐาน ทั้งสองอย่างนี้แตกต่างกันอย่างไร`