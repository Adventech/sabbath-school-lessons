---
title: โรคติดต่อ
date:  05/07/2021
---

`อ่าน กันดารวิถี 12:1-3 มิเรียมและอาโรนโกรธเรื่องอะไร`

เห็นได้ชัดเจนว่ามิเรียมและอาโรนไม่พอใจเรื่องของศิโปราห์ ซึ่งเป็นภรรยาชาวคูชของโมเสส เป็นบุคคลภายนอกเป็นคนมีเดียน (ดู อพยพ 3:1) แม้แต่ในหมู่ “ชนชั้นสูง” ของชาวอิสราเอลก็ได้เผยให้เห็นถึงความเสื่อมโทรมของธรรมชาติมนุษย์ และนั่นก็ไม่น่าชื่นชมเช่นกัน

อย่างไรก็ตาม ข้อพระคัมภีร์แสดงให้เห็นชัดเจนว่าเรื่องนี้เป็นเพียงข้ออ้าง ประเด็นหลักในการบ่นของทั้งสองเป็นเรื่องของของประทานแห่งคำพยากรณ์ ในบทก่อนหน้านี้พระเจ้าได้บอกให้โมเสสแต่งตั้งผู้อาวุโสเจ็ดสิบคนเพื่อช่วยโมเสสแบกรับหน้าที่การบริหารในการเป็นผู้นำ (กันดารวิถี 11:16, 17, 24, 25) อาโรนและมิเรียมมีบทบาทสำคัญในการเป็นผู้นำเช่นกัน (อพยพ 4:13-15, มีคาห์ 6:4) แต่ตอนนี้พวกเขารู้สึกถูกคุกคามจากการเลือกผู้นำใหม่จึงกล่าวว่า “พระเจ้าตรัสทางโมเสสคนเดียวเท่านั้นจริงหรือ พระองค์ไม่ตรัสทางเราบ้างหรือ” (กันดารวิถี 12:2)

`พระเจ้าทรงตอบสนองต่อการบ่นนี้อย่างไร อ่าน กันดารวิถี 12:4-13 คุณคิดว่าเหตุใดพระเจ้าจึงตอบสนองอย่างเด็ดขาด`

พระเจ้าทรงตอบสนองทันทีทันใดและไม่เปิดโอกาสให้ชี้แจง ของประทานแห่งคำพยากรณ์ไม่ใช่เป็นเครื่องมือที่ใช้เพื่อเพิ่มพลัง โมเสสเหมาะสมอย่างยิ่งต่อการเป็นผู้นำเพราะเขาได้เรียนรู้แล้วว่าเขาต้องพึ่งพาพระเจ้ามากเพียงใด

ในข้อ 1 ที่กล่าวถึงมิเรียมก่อนอาโรนเป็นไปได้ว่าเธออาจเป็นผู้ยุยงในการโจมตีโมเสส ในเวลานั้นอาโรนดำรงตำแหน่งมหาปุโรหิตของชาวอิสราเอล ถ้าเขาเป็นโรคเรื้อนเขาจะไม่สามารถเข้าไปในพลับพลาและปฏิบัติศาสนกิจแทนประชาชนได้ การลงโทษมิเรียมด้วยโรคเรื้อนชั่วคราวจากพระเจ้าสื่อให้เห็นถึงความไม่พอใจของพระองค์อย่างชัดเจนต่อทั้งคู่และช่วยเปลี่ยนทัศนคติของครอบครัวนี้ คำวิงวอนของอาโรนเพื่อเธอยืนยันว่าเขามีส่วนเกี่ยวข้องด้วยเช่นกัน (กันดารวิถี 12:11) ในตอนนี้แทนที่จะเป็นการวิพากษ์วิจารณ์และการรู้สึกกระวนกระวาย เราเห็นอาโรนร้องวิงวอนเพื่อมิเรียม และเราเห็นโมเสสขอร้องในนามของเธอ (กันดารวิถี 12:11-13) นี่คือทัศนคติที่พระเจ้าต้องการเห็นในประชากรของพระองค์ พระองค์ทรงได้ยินและรักษามิเรียม

`แม้ว่าการวิพากษ์วิจารณ์ผู้นำคริสตจักร ไม่ว่าจะในระดับใดก็ตาม มักเป็นเรื่องง่ายเสมอ คริสตจักรและชีวิตฝ่ายจิตวิญญาณของเราจะดีขึ้นเพียงใดถ้าเราจะวิงวอนในนามของผู้นำของเราแทนการบ่น แม้ว่าเราจะไม่เห็นด้วยกับพวกเขาก็ตาม`