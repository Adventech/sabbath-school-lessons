---
title: กระวนกระวายนำไปสู่การกบฏ
date:  06/07/2021
---

เริ่มต้นด้วยเรื่องราวในทางบวก ในที่สุดชาวอิสราเอลก็มาถึงพรมแดนของคานาอัน และได้ส่งผู้สอดแนมทั้ง 12 คนไปสำรวจดินแดน คำรายงานของพวกเขาก็ไม่ธรรมดา

`อ่านรายงานของผู้สอดแนมใน กันดารวิถี 13:27-33 ความหวังของชาวอิสราเอลสลายไปเมื่อใด`

เสียงของผู้ไม่เชื่อและผู้สงสัยมีชัยเหนือกว่าความพยายามของคาเลบ ชาวอิสราเอลไม่ได้ออกไปมีชัยเหนือสิ่งที่พระเจ้าทรงสัญญากับพวกเขา ด้วยจิตใจที่กระวนกระวายพวกเขาเลือกที่จะร้องไห้และบ่นพึมพำมากกว่าการเดินทัพและตะโกนโห่ร้องเพื่อชัยชนะ

เมื่อเรากระวนกระวายใจ เราจะดิ้นรนเพื่อดำเนินในความเชื่อ อย่างไรก็ตามการกระวนกระวายไม่เพียงแต่ส่งผลกระทบต่ออารมณ์ของเราเท่านั้น นักวิทยาศาสตร์บอกเราว่า มีเส้นตรงของเหตุและผลระหว่างพักผ่อนน้อยเกินไป (รวมถึงการนอนหลับไม่เพียงพอ) กับการเลือกที่ผิด ซึ่งส่งผลให้เกิดโรคอ้วน การเสพติด ทำให้เกิดการกระวนกระวายและไม่มีความสุขมากขึ้น

`อ่าน กันดารวิถี 14:1-10 เกิดอะไรขึ้นหลังจากนี้`

สิ่งต่าง ๆ เปลี่ยนจากเลวร้ายอยู่แล้วกลายเป็นเลวร้ายยิ่งขึ้น คำวิงวอนที่สิ้นหวังของคาเลบ “ขอแต่อย่างให้พวกเรากบฏต่อพระเจ้าเท่านั้น” (กันดารวิถี 14:9) ไม่ได้รับความสนใจ และชุมนุมชนทั้งหมดเตรียมที่จะขว้างก้อนหินใส่ผู้นำของพวกเขา การกระวนกระวายนำไปสู่การกบฏ และท้ายที่สุดการกบฏนำไปสู่ความตาย

“ผู้สอดแนมที่ไม่ซื่อสัตย์ส่งเสียงดังประณามคาเลบและโยชูวา และเสียงร้องก็ดังขึ้นจนถึงขั้นให้ขว้างก้อนหินใส่พวกเขา กลุ่มคนที่บ้าคลั่งคว้าอาวุธเพื่อสังหารผู้ซื่อสัตย์เหล่านั้น พวกเขาพุ่งไปข้างหน้าด้วยเสียงโห่ร้องแห่งความบ้าคลั่ง แต่ในทันทีทันใดนั้นก้อนหินตกจากมือของพวกเขา ความเงียบเข้าปกคลุม พวกเขาสั่นไปด้วยความกลัว พระเจ้าเข้าแทรกแซงเพื่อกีดขวางแผนการฆาตกรรม พระสิริแห่งการประทับของพระองค์ดั่งแสงไฟลุกเป็นเพลิงส่องสว่างในพลับพลา ทุกคนมองเห็นสัญญาณของพระองค์ พระองค์ผู้ยิ่งใหญ่กว่าพวกเขามากนักได้เปิดเผยพระองค์เอง และไม่มีผู้ใดกล้าต่อต้านอีกต่อไป ผู้สอดแนมที่นำรายงานสิ่งเลวร้ายหมอบลงด้วยความกลัว และวิ่งหาเต็นท์ที่พักของพวกเขา” (เอลเลน จี. ไวท์, บรรพชนกับผู้เผยพระวจนะ, หน้า 390)

ในทันทีทันใดพระสิริของพระเจ้าปรากฏต่อสาธารณะชน เมื่อเราอ่านเรื่องราวในกันดารวิถีบทที่ 14 ดูเหมือนว่าฉากทั้งหมดหยุดชะงัก และในตอนนี้เราก็ได้ยินบทสนทนาระหว่างพระเจ้ากับโมเสสเป็นการส่วนตัว พระเจ้าทรงตระหนักดีว่า ถึงแม้ว่าการขว้างหินนั้นเจาะจงไปยังโมเสส คาเลบและโยชูวา แต่ท้ายที่สุดการกบฏก็มุ่งตรงต่อพระเจ้า