---
title:  วันจันทร์ รู้ความจริง
date:   19/06/2023
---

`อ่าน ยอห์น 8:32; ยอห์น 7:17; และยอห์น 17:17 พระเยซูทรงให้คำสัญญาอะไรเกี่ยวกับการที่เรารู้ความจริงและเราจะพบความจริงได้ที่ไหน`

พระเจ้าทรงเรียกร้องประชากรของพระองค์เป็นครั้งสุดท้ายให้หลีกหนีจากคำสอนเทียมเท็จของบาบิโลนและเดินในแสงสว่างแห่งความจริงอันเป็นนิรันดร์ที่พบได้ในพระวจนะของพระองค์ กุญแจสู่ทุกสิ่งคือพระคัมภีร์ ตราบเท่าที่ผู้คนยึดมั่นในพระคัมภีร์และปฏิบัติตามคำสอน พวกเขาจะไม่ถูกหลอกในวิกฤตการณ์สุดท้าย โดยเฉพาะอย่างยิ่งในเรื่องของวันสะบาโต

ข่าวของทูตสวรรค์องค์ที่สองเรียกร้องให้เรายอมรับความจริงแทนที่คำโกหก พระคัมภีร์แทนที่ประเพณี และคำสอนในพระวจนะของพระเจ้าแทนที่หลักคำสอนเทียมเท็จ

ข่าวของทูตสวรรค์องค์ที่สาม ซึ่งตามหลังข่าวของทูตสวรรค์สององค์แรก เตือนเราเกี่ยวกับเครื่องหมายของสัตว์ร้าย ตลอดพระคัมภีร์ทั้งเล่มเราจะเห็นว่า สัตว์ร้ายเป็นตัวแทนของอำนาจทางการเมืองหรือศาสนา สัตว์ร้ายที่ขึ้นมาจากทะเลในวิวรณ์ 13, 14 เป็นระบบการนมัสการทั่วโลกที่เกิดขึ้นจากกรุงโรม ท้ายที่สุดอำนาจโรมันนี้จะขยายอิทธิพลไปทั่วโลกและจะนำไปสู่การเคลื่อนไหวเพื่อรวมคริสตจักรและรัฐให้เป็นหนึ่งเดียวกัน เป้าหมายคือการรวมโลกให้เป็นหนึ่งเดียวกันในช่วงเวลาของความวุ่นวายทางเศรษฐกิจ ภัยพิบัติทางธรรมชาติ ความยุ่งเหยิงทางสังคม วิกฤตการณ์ทางการเมืองระหว่างประเทศ และความขัดแย้งทั่วโลก

ท้ายที่สุดสหรัฐอเมริกาจะเป็นผู้นำในสมาพันธ์ระดับโลกนี้ “ซาตานอาศัยความเชื่อผิดสองอย่างคือความไม่รู้จักตายของจิตวิญญาณและความศักดิ์สิทธิ์ของวันอาทิตย์เพื่อนำผู้คนให้มาอยู่ภายใต้การหลอกลวงต่างๆ ของมัน ในขณะที่เรื่องแรกเป็นการวางฐานให้กับลัทธิทรงวิญญาณ เรื่องที่สองเป็นการสร้างสายสัมพันธ์แห่งความเห็นอกเห็นใจให้แก่โรม ชาวโปรเตสแตนต์ในประเทศสหรัฐอเมริกาจะนำหน้าในการยื่นมือข้ามช่องว่างเพื่อจับมือกับลัทธิทรงวิญญาณ พวกเขาจะเอื้อมมือข้ามเหวลึกเพื่อจับมือกับอำนาจของโรม และภายใต้อิทธิพลของการรวมตัวของทั้งสามนี้ ประเทศนี้จะเดินตามรอยเท้าของโรมในการเหยียบย่ำสิทธิของใจสำนึกผิดชอบ” (เอลเลน จี. ไว้ท์, สงครามประวัติศาสตร์, หน้า 588)

ข่าวสารเหล่านี้จบลงด้วยการวิงวอนอย่างรีบด่วนให้ผู้ติดตามที่สัตย์ซื่อของพระคริสต์รักษาพระบัญญัติของพระเจ้าผ่านทางความเชื่ออันมีชีวิตของพระเยซูผู้ทรงสถิตในใจของพวกเขา (วิวรณ์ 14:12)

`คุณเข้าใจคำตรัสของพระเยซูที่ว่า “สัจจะจะทำให้ท่านเป็นไท” อย่างไร หมายความว่าอย่างไร สัจจะ (ความจริง) จะทำให้เราเป็นไทได้อย่างไร คำว่า “เป็นไท” ในบริบทนี้หมายความว่าอย่างไร`