---
title:  วันอาทิตย์ การเตรียมพร้อมเพื่อวิกฤตสุดท้าย
date:   18/06/2023
---

`อ่าน 1 เธสะโลนิกา 5:1-6 อัครสาวกเปาโลเตือนเราถึงยุคสุดท้ายของประวัติศาสตร์มนุษย์ว่าอย่างไร`

อัครสาวกเปาโลผลักดันผู้เชื่อในเมืองเธสะโลนิกาให้ “เฝ้าระวัง” และมี “สติ” ในเรื่องของการเสด็จมาครั้งที่สองของพระคริสต์ และถ้าเปาโลจะกล่าวเช่นนั้นกับบรรดาผู้เชื่อ ท่านจะพูดกับเราอย่างไรในทุกวันนี้

เปาโลยังประกาศอีกว่า พวกเขาเป็น “ลูกของความสว่าง” (1 เธสะโลนิกา 5:5) และพวกเขาไม่ได้ “อยู่ในความมืดแล้ว” (1 เธสะโลนิกา 5:4) วันนั้น [การเสด็จกลับมาของพระคริสต์] “ไม่น่าจะมาถึงท่านอย่างขโมยมา” (1 เธสะโลนิกา 5:4) พระเยซูทรงใช้สำนวนว่า “เฝ้าระวัง” ในการอธิษฐานอย่างเอาจริงเอาจังและตั้งใจ (มัทธิว 24:42; มัทธิว 26:40, 41) การเฝ้าระวังคือการตื่นตัวฝ่ายจิตวิญญาณ การมีสติคือ การจริงจังกับช่วงเวลาที่เรากำลังมีชีวิตอยู่และจดจ่อกับสิ่งที่สำคัญจริง ๆ

นางเอลเลน จี. ไว้ท์. เสริมว่า “พวกเราที่รู้ความจริงควรเตรียมตัวให้พร้อมสำหรับสิ่งที่กำลังจะเกิดขึ้นกับโลกนี้ สิ่งซึ่งจะทำให้ผู้คนต้องประหลาดใจเป็นอย่างมาก” (เอลเลน จี. ไว้ท์, คำพยานสำหรับคริสตจักร, vol. 8, หน้า 28)

แม้จะเป็นเรื่องน่าประหลาดใจสำหรับชาวโลก แต่ก็ไม่ควรเป็นเรื่องที่น่าแปลกใจสำหรับเรา แม้เราไม่รู้ว่าสิ่งเหล่านี้จะเกิดขึ้นเมื่อไหร่ แต่เราก็พอรู้อยู่ว่ากำลังจะเกิดขึ้น และบัดนี้ วันนี้ คือวันที่เราต้องเตรียมตัวให้พร้อม

`ทบทวนดาเนียล 2 และสังเกตลำดับอาณาจักรที่เกิดขึ้นและสิ้นสุดลง ซึ่งเป็นไปตามคำพยากรณ์ทุกประการ เหตุใดเราจึงวางใจได้ว่าสิ่งที่พระเจ้าตรัสว่าจะเกิดขึ้น ก็จะเกิดขึ้นจริง`

พระคริสต์ได้ทรงประทานข่าวสารแห่งยุคสุดท้ายนี้แก่เรา เพื่อเราจะได้รู้ว่าอะไรจะเกิดขึ้น และเราจะได้เตรียมตัวให้พร้อม คำพยากรณ์ในดาเนียลและวิวรณ์รวมกับของประทานแห่งคำพยากรณ์ในยุคปัจจุบันช่วยให้เราเข้าใจถึงสิ่งที่กำลังจะเกิดขึ้นบนโลกนี้ พระวจนะแห่งคำพยากรณ์ของพระเจ้าสรุปประวัติความรอดไว้ล่วงหน้า และดาเนียล 2 ให้หลักฐานอย่างแน่วแน่และสมเหตุสมผลว่าเราวางใจในพระเจ้าได้

`เปาโลบอกว่าอย่า “หลับ” เหมือนอย่างคนอื่น ๆ หมายความว่าอย่างไร และเราจะรู้ได้อย่างไรว่า เรากำลังหลับอยู่จริง ๆ และถ้าเรากำลังหลับอยู่จริง ๆ อะไรจะปลุกให้เราตื่นได้บ้าง`