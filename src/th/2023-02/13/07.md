---
title:  ศึกษาเพิ่มเติม
date:   23/06/2023
---

“บรรดาผู้รับใช้ของพระเจ้าที่มีใบหน้าอิ่มเอิบด้วยรัศมีและเจิดจ้าด้วยการมอบถวายตัวอันศักดิ์สิทธิ์จะเร่งรีบจากที่หนึ่งไปยังอีกที่หนึ่งเพื่อประกาศข่าวสารจากสวรรค์ ข่าวคำเตือนนี้จะถูกประกาศออกไปทั่วโลกด้วยเสียงของคนจำนวนหลายพัน การอัศจรรย์จะเกิดขึ้น ผู้ป่วยจะหายโรคและหมายสำคัญและการอัศจรรย์จะติดตามผู้เชื่อทั้งหลาย ซาตานจะกระทำหมายสำคัญที่หลอกลวงด้วยเช่นกัน แม้กระทั่งทำให้ไฟตกลงมาจากฟ้า วิวรณ์ 13:13 ด้วยประการฉะนี้ ผู้ที่อาศัยอยู่ในโลกนี้จะต้องเลือกจุดยืนของพวกเขาเอง

“ข่าวสารที่ประกาศออกไปนี้จะไม่ถูกประกาศไปด้วยการโต้แย้ง แต่ด้วยพระวิญญาณบริสุทธิ์ของพระเจ้าผู้ทรงกระทำให้เชื่อ ข้อโต้แย้งถูกเสนอไปแล้ว เมล็ดก็ถูกหว่านไปแล้ว และบัดนี้จะงอกขึ้นและเกิดผล สื่อสิ่งพิมพ์ที่ผู้ประกาศข่าวประเสริฐแจกไปส่งอิทธิพลออกมาให้เห็น กระนั้น ความคิดของคนมากมายที่ได้รับข่าวสารกลับถูกขัดขวางไม่ให้เข้าใจถึงความจริงได้อย่างเต็มที่หรือไม่ได้ยอมถวายการเชื่อฟัง บัดนี้ลำแสงส่องทะลุเข้าไปยังทุกที่ จึงมองเห็นความจริงได้อย่างชัดเจน และบุตรทั้งหลายของพระเจ้าที่จริงใจจะตัดสายพันธนาการที่ผูกมัดพวกเขาไว้ บัดนี้สายสัมพันธ์ของครอบครัวและความสัมพันธ์ในคริสตจักรไม่มีอำนาจที่จะยับยั้งพวกเขาไว้ได้ ความจริงเป็นสิ่งที่มีค่ามากยิ่งกว่าทุกสิ่งทุกอย่าง ถึงแม้จะมีตัวแทนต่างๆ ที่ทำการร่วมกันเพื่อต่อต้านความจริง แต่จะมีคนกลุ่มใหญ่ยืนขึ้นมาอยู่ฝ่ายขององค์พระผู้เป็นเจ้า” (เอลเลน จี. ไว้ท์, สงครามประวัติศาสตร์, หน้า 612)

**คำถามเพื่อการอภิปราย**

`นางเอลเลน จี. ไว้ท์. กล่าวว่า “ข่าวสารเรื่องความชอบธรรมโดยความเชื่อเป็นข่าวของทูตสวรรค์องค์ที่สาม” (Evangelism, หน้า 190) หมายความว่าอย่างไร ความชอบธรรมโดยความเชื่อมีความสัมพันธ์กับข่าวของทูตสวรรค์สามองค์อย่างไร`

`อ่าน วิวรณ์ 14:12 อีกครั้ง การรักษาพระบัญญัติของพระเจ้าและความรอดโดยการกระทำแตกต่างกันอย่างไร การเชื่อฟังจะกลายเป็นความรอดโดยการกระทำได้เมื่อใด ผู้ที่ไม่รักษาพระบัญญัติของพระเจ้าแต่ยังคงคิดว่ารอดโดยการกระทำในทางใดได้บ้าง`

`คุณจะตอบคนที่วิพากษ์วิจารณ์คุณ เมื่อคุณพูดถึงสัตว์ร้ายที่เหี้ยมโหดและคำเตือนที่น่าหวาดหวั่นในพระธรรมวิวรณ์ได้อย่างไร`

`อภิปรายเหตุการณ์ปัจจุบันของโลกในชั้นเรียน สิ่งที่คุณเห็นที่จะนำไปสู่เหตุการณ์ในยุคสุดท้ายมีอะไรบ้าง เราจะสร้างความสมดุลระหว่างการตระหนักรู้ถึงช่วงเวลาที่เราอาศัยอยู่กับการคาดเดาที่ไร้ผลถึงสิ่งที่ยังไม่เปิดเผยให้เราทราบได้อย่างไร`