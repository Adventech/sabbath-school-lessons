---
title:  วันพฤหัสบดี พระเมษโปดกที่ถูกปลงพระชนม์
date:   22/06/2023
---

มีสัญลักษณ์มากมายในวิวรณ์ ซึ่งเป็นสัญลักษณ์ที่สำคัญทางพระคัมภีร์ นั่นคือ พญานาคบนสวรรค์ (วิวรณ์ 12:3, 4, 7) ทูตสวรรค์เหาะไปในฟ้าสวรรค์ (วิวรณ์ 14:6) หญิงนั่งอยู่บนสัตว์ร้ายสีแดงเข้ม (วิวรณ์ 17:3) เป็นต้น สัญลักษณ์เหล่านี้อยู่ในพระวจนะของพระเจ้า พระวิญญาณบริสุทธิ์ดลใจยอห์นให้บันทึกไว้ และสัญลักษณ์เหล่านี้มีบทบาทสำคัญให้การเปิดเผยความจริงแก่ผู้อ่านถ้อยคำในพระธรรมเล่มนี้และปฏิบัติตาม ดังที่มีกล่าวไว้ว่า “ความสุขมีแก่ผู้ที่อ่านและแก่บรรดาผู้ที่ฟังคำเผยพระวจนะ แล้วประพฤติตามสิ่งต่างๆ ที่เขียนไว้ในนั้น เพราะว่าเวลานั้นใกล้เข้ามาแล้ว” (วิวรณ์ 1:3)

อย่างไรก็ตาม มีอีกภาพสัญลักษณ์หนึ่งที่ปรากฏขึ้นตลอดทั่วพระธรรมวิวรณ์หลายต่อหลายครั้ง สัญลักษณ์นี้เป็นภาพของอะไร และสื่อถึงอะไร

`อ่าน วิวรณ์ 5:6, 8, 12; วิวรณ์ 7:17; วิวรณ์ 14:1; วิวรณ์ 15:3; วิวรณ์ 19:7; วิวรณ์ 21:22, 23; และวิวรณ์ 22:1, 3 สัญลักษณ์ของพระเมษโปดกมีความหมายอย่างไร และทำไมจึงปรากฎหลายครั้งในพระธรรมวิวรณ์`

ดังถ้อยคำเปิดของพระธรรมที่กล่าวว่า วิวรณ์ “ของพระเยซูคริสต์” นอกจากนี้ ข้อพระคัมภีร์มิได้กล่าวเพียงแค่ พระเมษโปดก แต่กล่าวว่าพระเมษโปดก “ถูกปลงพระชนม์” (วิวรณ์ 5:6, 12; วิวรณ์ 13:8) หมายถึง พระเยซูผู้สละพระชนม์บนกางเขน นี่คือหัวใจและจิตวิญญาณที่ไม่เพียงแต่เป็นของพระคัมภีร์ทั้งเล่มเท่านั้น แต่รวมถึงพระธรรมวิวรณ์และข่าวทูตสวรรค์สามองค์ด้วย เราไม่อาจสัตย์ซื่อต่อการทรงเรียกของเราได้ เราไม่อาจทำงานที่พระเจ้าทรงให้คริสตจักรทำได้ เว้นแต่เรามีพระเมษโปดก พระเมษโปดกที่ถูกปลงพระชนม์ พระเยซูผู้สละพระชนม์บนกางเขน เครื่องบูชาไถ่บาปของเรา เป็นจุดศูนย์กลางของข่าวสารของเรา

“เราต้องมุ่งหมายให้พระเมษโปดกที่ถูกปลงพระชนม์เป็นศูนย์กลางของหลักคำสอนและพันธกิจของเรา ให้เป็นหัวใจของทุกคำเทศนาที่เราประกาศ ทุกบทความที่เราเขียน ทุกคำอธิษฐานที่เรากล่าว ทุกเพลงที่เราร้อง ทุกการศึกษาพระคัมภีร์ที่เราแบ่งปัน และทุกสิ่งที่เราทำ จงให้ความรักที่พระเมษโปดกเปิดเผยบนไม้กางเขนเปลี่ยนแปลงวิธีที่เราปฏิบัติต่อกันและดลใจให้เราห่วงใยโลกนี้ด้วย” (Ángel Manuel 6 Rodriguez, “The Closing of the Cosmic Conflict: Role of the 7 Three Angels’ Messages,” p. 70)

กล่าวคือ ท่ามกลางภาพของสัตว์ร้ายที่น่ากลัว พญานาคที่ทำสงคราม โรคระบาด การกดขี่ข่มเหง และเครื่องหมายสัตว์ร้าย ใจกลางของพระธรรมคือพระเมษโปดกที่ถูกปลงพระชนม์ พระองค์เพียงผู้เดียวและสิ่งที่พระองค์ได้ทรงทำเพื่อเรา ที่กำลังทำอยู่บัดนี้ และที่จะทำก่อนที่ทุกอย่างจะจบลง พระองค์คือสิ่งที่ข่าวสารของทูตสวรรค์สามองค์กล่าวถึง

เหตุใดการให้พระเมษโปดกที่ถูกปลงพระชนม์เป็นศูนย์กลางของข่าวสารของเราจึงเป็นสิ่งสำคัญ ไม่เพียงเพื่อนำผู้อื่นมาหาพระองค์เท่านั้น แต่ยังสำคัญต่อชีวิตฝ่ายจิตวิญญาณของคุณด้วย