---
title:  วันอังคาร การปฏิรูปที่ยังคงดำเนินต่อไป
date:   20/06/2023
---

พระเจ้าได้ทรงตั้งกลุ่มคนในยุคสุดท้ายเพื่อยืนขึ้นต่อจากนักปฏิรูปผู้ยิ่งใหญ่ในอดีตโดยมีพระคัมภีร์เป็นหลักความเชื่อ พระคริสต์เท่านั้นที่เป็นแหล่งแห่งความรอดเดียวของพวกเขา พระวิญญาณบริสุทธิ์เป็นแหล่งเรี่ยวแรงเดียวสำหรับพวกเขา และการเสด็จกลับมาขององค์พระผู้เป็นเจ้าของเราเป็นบทสรุปแห่งความหวังทั้งหมดที่สมบูรณ์แบบ ความจริงที่ถูกความมืดแห่งความเชื่อที่ผิดและประเพณีบดบังมานาน รวมถึงวันสะบาโตที่แท้จริงตามพระคัมภีร์ จะถูกประกาศออกไปให้โลกได้รู้ก่อนที่องค์พระผู้เป็นเจ้าของเราจะเสด็จกลับมา

ข่าวทูตสวรรค์สามองค์ได้ก่อตั้งกลุ่มคนในยุคสุดท้ายเพื่อให้การปฏิรูปดำเนินไปสู่ความสำเร็จและเพื่อมีส่วนร่วมกับพระคริสต์ในการช่วยให้งานของพระองค์บนโลกนี้สำเร็จ คำพยากรณ์อันยิ่งใหญ่ในพระธรรมเล่มสุดท้ายของพระคัมภีร์เผยให้เห็นถึงกลุ่มคนที่เกิดขึ้นจากความผิดหวัง จัดตั้งขึ้นเพื่อประกาศข่าวสารสุดท้ายของพระเจ้าแก่โลกนี้ วิวรณ์ 14 บรรยายถึงคริสตจักรหนึ่งที่ครอบคลุมทั่วโลกซึ่งแผ่ขยายข่าวประเสริฐอันเป็นนิรันดร์ไปทั่วโลก

ทูตสวรรค์องค์ที่ 4 ในวิวรณ์ 18 เข้าร่วมกับทูตสวรรค์สามองค์ในวิวรณ์ 14 ทูตสวรรค์องค์นี้มอบอำนาจให้กับการประกาศของทูตสวรรค์ทั้งสามเพื่อ “รัศมีของท่านทำให้แผ่นดินโลกสว่าง” (วิวรณ์ 18:1) บทที่ 18 มุ่งเน้นไปที่เหตุการณ์สำคัญที่นำไปสู่จุดสูงสุดของประวัติศาสตร์มนุษยชาติและชัยชนะครั้งสุดท้ายของข่าวประเสริฐ

`อ่าน วิวรณ์ 18:1 สามสิ่งที่ยอห์นบอกเราเกี่ยวกับทูตสวรรค์องค์นี้คืออะไร (ดูใน ฮาบากุก 2:14)`

ทูตสวรรค์ที่ลงมาจากที่ประทับแห่งพระสิริของพระเจ้าในห้องบัลลังก์ของสถานศักดิ์สิทธิ์ได้รับมอบหมายให้ประกาศข่าวสารแห่งพระเมตตาสุดท้ายของพระเจ้าและเตือนชาวโลกถึงสิ่งที่กำลังจะเกิดขึ้นบนโลกนี้

ข้อพระคัมภีร์กล่าวว่าทูตสวรรค์มาพร้อมกับ “สิทธิอำนาจยิ่งใหญ่” คำภาษากรีกในพระคัมภีร์พันธสัญญาใหม่สำหรับคำว่า “สิทธิอำนาจ” คือ exousia พระเยซูทรงใช้คำนี้ในพระกิตติคุณมัทธิวในบริบทของการส่งสาวกออกไปทำพันธกิจ ในมัทธิว 10:1 พระเยซูประทาน “สิทธิอำนาจ” เหนือภูตผีและอำนาจชั่วร้ายแก่เหล่าสาวกของพระองค์ พระองค์ทรงส่งพวกเขาออกไปพร้อมด้วยอำนาจอันศักดิ์สิทธิ์เพื่อให้ได้ชัยชนะในการต่อสู้ระหว่างความดีและความชั่ว ในมัทธิว 28:18, 19 พระองค์ทรงส่งพวกเขาออกไปอีกครั้ง แต่คราวนี้ทรงส่งไปพร้อมกับ “สิทธิอำนาจทั้งหมด” ในสวรรค์และบนแผ่นดินโลก ให้ออกไปและ “นำชนทุกชาติมาเป็นสาวกของเรา”

`ตอนนี้คุณกำลังปฏิบัติตามอำนาจของใคร ของพระเจ้า ของเราเอง ของสัตว์ร้าย หรือของคนอื่น`