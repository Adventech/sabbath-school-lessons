---
title:  วันพุธ รัศมีของพระเจ้าที่ทำให้แผ่นดินโลกสว่าง
date:   21/06/2023
---

`อ่าน วิวรณ์ 4:11; วิวรณ์ 5:12; วิวรณ์ 19:1 และ วิวรณ์ 21:26 คำใดที่เชื่อมโยงกับรัศมีของพระเจ้าที่ทำให้แผ่นดินโลกสว่างตามที่บรรยายใน วิวรณ์ 18:1`

ความขัดแย้งครั้งยิ่งใหญ่ระหว่างความดีและความชั่วในจักรวาลนั้นเกี่ยวกับพระเกียรติหรือชื่อเสียงของพระเจ้าด้วย ซาตานซึ่งเป็นทูตสวรรค์กบฏได้ประกาศว่า พระเจ้าไม่ยุติธรรม เพราะพระองค์ทรงเรียกร้องการนมัสการแต่ให้สิ่งตอบแทนเพียงน้อยนิด มารประกาศว่าพระบัญญัติของพระเจ้าควบคุมเสรีภาพและจำกัดความสุขของเรา

ชีวิต การสิ้นพระชนม์ และการฟื้นคืนพระชนม์ของพระเยซูเปิดโปงความลึกลับนั้น พระผู้ทรงสร้างเรากระโจนลงไปในบ่องูแห่งโลกนี้เพื่อไถ่บาปเรา พระองค์ทรงตอบข้อกล่าวหาของซาตานบนกางเขน และแสดงให้เห็นว่าพระเจ้าทรงเป็นความรักและยุติธรรม กลุ่มคนในยุคสุดท้ายของพระองค์ประทับใจในความรักและห่วงใยพระเกียรติของพระองค์ ได้เปิดเผยสง่าราศีของพระองค์คือ พระลักษณะนิสัยที่รักและเสียสละของพระองค์ที่มีต่อโลกที่เอาแต่ใจและไร้พระเจ้า และโลกก็สว่างไสวด้วยพระลักษณะของพระเจ้า

`อ่าน อพยพ 33:18, 19 พระเจ้าทรงสำแดงพระสิริของพระองค์แก่โมเสสอย่างไร พระสิริของพระเจ้าคืออะไร`

พระสิริของพระเจ้าคือพระลักษณะนิสัยของพระองค์ โลกจะเต็มไปด้วยพระสิริของพระเจ้า เมื่อเราเปี่ยมไปด้วยความรักของพระเจ้าและอุปนิสัยของเราได้รับการเปลี่ยนแปลงโดยความรักแห่งการไถ่
การแสดงความรักของพระองค์ในชีวิตส่วนตัวของเราก็เป็นการเปิดเผยพระสิริ พระลักษณะนิสัยของพระองค์แก่โลกนี้ ข่าวสารสุดท้ายที่จะประกาศต่อโลกที่ปกคลุมด้วยความมืดฝ่ายวิญญาณจะประกาศโดยทูตสวรรค์สามองค์ท่ามกลางฟ้าสวรรค์ว่า “จงเกรงกลัวพระเจ้า และถวายพระเกียรติแด่พระองค์” (วิวรณ์ 14:7)

ไม่มีเกียรติยศในการกระทำดีด้วยตัวเราเอง หรือความชอบธรรม หรือความดีของเรา “ข่าวสารแห่งความชอบธรรมของพระคริสต์คือ การเปล่งเสียงประกาศจากสุดปลายแผ่นดินด้านหนึ่งไปยังอีกด้านหนึ่ง... นี่คือพระสิริของพระเจ้าที่จะทำให้งานของทูตสวรรค์องค์ที่สามสำเร็จ” (เอลเลน จี. ไว้ท์, คำพยานสำหรับคริสตจักร, vol. 6, หน้า 19) นางเอลเลน จี. ไว้ท์. ยังเขียนไว้ด้วยว่า “ความชอบธรรมโดยความเชื่อคืออะไร เป็นงานของพระเจ้าในการวางสง่าราศีของมนุษย์ไว้ในผงคลีดิน และทำเพื่อมนุษย์ในสิ่งที่มนุษย์ไม่มีอำนาจที่จะทำเพื่อตนเอง” (Testimonies to Ministers and Gospel Workers, หน้า 456) ไม่ใช่เกียรติยศของเราเอง แต่เป็นพระสิริของพระเจ้า