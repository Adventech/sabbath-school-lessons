---
title:  ตราของพระเจ้าและเครื่องหมายสัตว์ร้าย ตอน 1
date:   03/06/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 14:12; เอเฟซัส 2:8-10, มัทธิว 27:45-50; วิวรณ์ 13:15-17; วิวรณ์ 14:4; ลูกา 5:18-26

> <p>ข้อควรจำ</p>
> “แล้วข้าพเจ้าเห็นทูตสวรรค์อีกองค์หนึ่งปรากฏขึ้นมาจากทิศตะวันออก ถือตราประทับของพระเจ้าผู้ทรงพระชนม์อยู่ และท่านร้องด้วยเสียงดังต่อทูตทั้งสี่ผู้ซึ่งได้รับมอบอำนาจให้ทำอันตรายแก่แผ่นดินและทะเลนั้นว่า ‘จงอย่าทำอันตรายแผ่นดิน ทะเล หรือต้นไม้ จนกว่าเราจะได้ประทับตราบนหน้าผากของบรรดาผู้รับใช้ของพระเจ้าของเรา’ ” (วิวรณ์ 7:2, 3)

ขณะที่เราศึกษาเหตุการณ์ในยุคสุดท้ายเกี่ยวกับเครื่องหมายสัตว์ร้าย ประเด็นสำคัญประการหนึ่งที่เกิดขึ้นคือ ความแตกต่างระหว่างวิธีที่พระเจ้าทรงดำเนินการกับวิธีที่ศัตรูของจิตวิญญาณปฏิบัติ

เราได้ศึกษาประเด็นหลักในความขัดแย้งครั้งยิ่งใหญ่ระหว่างพระคริสต์กับซาตาน โดยมุ่งเน้นไปที่ความภักดี สิทธิอำนาจ และการนมัสการ คำพยากรณ์ที่บรรยายลักษณะอำนาจของสัตว์ร้ายในวิวรณ์ 13 เขาเล็กในดาเนียล 7 และ “ลูกแห่งความพินาศ” ใน 2 เธสะโลนิกา 2 ล้วนเป็นอำนาจที่แย่งชิงสิทธิอำนาจของพระเจ้า สั่งการให้ภักดีต่อมัน และตั้งระบบนมัสการเทียมเท็จ อำนาจเหล่านี้กระทำการเช่นนี้โดยใช้กำลัง บังคับขู่เข็ญ และบางครั้งก็ติดสินบนและให้รางวัล ทั้งหมดนี้ก็เพื่อบังคับให้นมัสการ

ในทางตรงกันข้าม ความรักเป็นแรงกระตุ้นที่ยิ่งใหญ่ของอาณาจักรของพระเจ้า แทนที่ประชากรของพระเจ้าจะบูชาสัตว์ร้าย พวกเขากลับค้นพบความชื่นชมยินดีอย่างยิ่งและความสุขใจในการนมัสการพระองค์ เขาเหล่านี้อุทิศตนให้กับพระองค์เพราะรู้ว่าพระองค์ทรงสละพระองค์เองแก่พวกเขามากมายเพียงใด มีเพียงสิ่งเดียวที่จะปกป้องเราแต่ละคนจากการรับเครื่องหมายสัตว์ร้ายในยุคสุดท้ายก็คือ ความรักที่มีต่อพระเยซูอย่างสุดซึ้งจนไม่มีสิ่งใดมาทำลายการยึดมั่นในพระองค์ได้

เราจะเรียนรู้หัวข้อเหล่านี้เพิ่มเติมในบทเรียนสัปดาห์นี้