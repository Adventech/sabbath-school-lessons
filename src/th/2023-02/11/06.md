---
title:  วันพฤหัสบดี พระเยซูผู้ทรงเป็นคนกลาง
date:   08/06/2023
---

`อ่าน วิวรณ์ 13:4, 5 ลักษณะของอำนาจสัตว์ร้ายที่เราพบในข้อนี้เป็นเช่นไร`

สัตว์ร้ายแห่งพระธรรมวิวรณ์คืออำนาจทางศาสนาเทียมเท็จที่ถือกำเนิดขึ้นจากอาณาจักรโรมันและเติบโตจนกลายเป็นระบบการนมัสการทั่วโลก ดังที่วิวรณ์ 13:5 เขียนไว้ อำนาจนี้เป็นอำนาจที่หมิ่นประมาทพระเจ้า การหมิ่นประมาทในพระคัมภีร์พันธสัญญาใหม่คือการถือว่าตนมีอภิสิทธิ์เทียบเท่ากับ พระเจ้า

`อ่าน ลูกา 5:18-26 และยอห์น 10:33 ลักษณะสองประการของการหมิ่นประมาทพระเจ้ามีอะไรบ้าง`

พระเยซูถูกพวกผู้นำกล่าวหาว่าหมิ่นประมาทพระเจ้า ในกรณีของพระเยซูข้อกล่าวหานั้นไม่ยุติธรรมเพราะพระองค์ทรงมีอำนาจและอภิสิทธิ์ทั้งหมดของพระเจ้า รวมถึงสิทธิที่จะยกโทษบาปของเราด้วย และนั่นเป็นเพราะว่าพระเยซูทรงเป็นพระเจ้า หรือดังที่พระองค์ตรัสอย่างทรงพลังว่า “ ‘ฟีลิป เราอยู่กับท่านนานถึงขนาดนี้แล้วท่านยังไม่รู้จักเราอีกหรือ คนที่ได้เห็นเราก็ได้เห็นพระบิดา ท่านจะพูดได้อย่างไรอีกว่า ‘ขอสำแดงพระบิดาให้พวกข้าพระองค์เห็น’ ” (ยอห์น 14:9)

ในขณะเดียวกัน 1 ทิโมธี 2:5 สอนว่ามีคนกลางเพียงผู้เดียวระหว่างพระเจ้ากับมนุษย์ นั่นคือพระเยซูคริสต์ผู้ทรงสภาพมนุษย์ ในทางตรงกันข้าม คริสตจักรโรมันสอนว่า นักบวชเป็นคนกลางระหว่างพระเจ้าและมนุษยชาติที่มีบาป แต่เนื่องจากนักบวชเองก็เป็นคนบาป จึงไม่อาจเป็นคนกลางให้เราได้เพราะเขาเองก็ต้องการคนกลางด้วยเช่นกัน การหมิ่นประมาทพระเจ้ายังหมายถึงการที่มนุษย์อ้างสิทธิ์ ในการเป็นพระเจ้าหรือยืนอยู่ในที่ของพระเจ้า ถ้อยแถลงสองประการของคริสตจักรโรมันจากแหล่งที่เชื่อถือได้ มีดังนี้

“พระสันตะปาปาทรงมีศักดิ์ศรียิ่งใหญ่และสูงส่งถึงขนาดที่พระองค์ไม่ใช่มนุษย์ธรรมดา... แต่ทรงเป็นพระเจ้าบนแผ่นดินโลก” (Lucius Ferraris, “Papa,” article 2 in his Prompta Bibliotheca (1763), vol. 6, pp. 25-29)

พระสันตะปาปาลีโอที่ 13 อวดอ้างว่า “พวกเรา [บรรดาพระสันตะปาปา] เป็นตัวแทนของพระเจ้าผู้ทรงมหิทธิฤทธิ์บนโลกนี้” (The Great Encyclical Letters of Pope Leo XIII (New York: Benziger, 1903), p. 193)

การอ้างสิทธิ์เช่นนี้จะมีความเกี่ยวข้องมากยิ่งขึ้นเมื่อเราเข้าใจคำว่า “ปฏิปักษ์” (anti-) ที่ใช้ในคำว่า ปฏิปักษ์พระคริสต์ (anti-Christ) คำว่าปฏิปักษ์ไม่ได้แปลว่า ต่อต้าน เสมอไป แต่หมายถึง “แทนที่” ได้ด้วยเช่นกัน ดังนั้น ปฏิปักษ์พระคริสต์หมายถึง “แทนที่พระคริสต์” ด้วย นี่เป็นการหมิ่นประมาท พระเจ้า