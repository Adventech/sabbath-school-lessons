---
title:  วันอาทิตย์ อดทนอย่างแน่วแน่
date:   04/06/2023
---

ดังที่เราได้เห็นในวิวรณ์ 14:7 พระเจ้าทรงเรียกทุกคนให้นมัสการพระผู้สร้าง นี่เป็นข่าวของทูตสวรรค์องค์ที่หนึ่ง พระเจ้าทรงเตือนผู้คนใน วิวรณ์ 14:8 เกี่ยวกับ “บาบิโลน” ซึ่งเป็นระบบศาสนาเทียมเท็จที่มีรากฐานมาจากอาณาจักรบาบิโลนในอดีต นี่คือข่าวของทูตสวรรค์องค์ที่สอง

ทูตสวรรค์องค์ที่สามเตือนเกี่ยวกับการนมัสการสัตว์ร้ายในวิวรณ์ 14:9, 10 ทูตสวรรค์ประกาศด้วยเสียงอันดังว่า “ถ้าใครบูชาสัตว์ร้ายและรูปของมัน และรับเครื่องหมายของมันไว้ที่หน้าผากหรือที่มือของเขา คนนั้นจะต้องดื่มเหล้าองุ่นแห่งความกริ้วของพระเจ้าที่เทลงในถ้วยแห่งพระพิโรธของพระองค์โดยไม่เจือปนสิ่งใด” 

`อ่าน วิวรณ์ 14:12 อะไรคือคุณลักษณะสองประการของผู้คนของพระเจ้าในยุคสุดท้าย ทำไมทั้งสองประการนี้จึงสำคัญ`

คำภาษากรีกที่แปลว่า “ทรหดอดทน” คือ hupomone ซึ่งแปลว่า “ความอดทนอย่างแน่วแน่” พระเจ้าจะมีผู้คนในยุคสุดท้ายที่ภักดีต่อพระองค์เมื่อต้องเผชิญกับการต่อต้านและการข่มเหงที่รุนแรง โดยพระคุณพวกเขาจะยืนขึ้นด้วยความอดทนอย่างแน่วแน่ ดำเนินชีวิตโดยมีพระเจ้าเป็นศูนย์กลาง เปี่ยมด้วยพระคุณ และเชื่อฟัง

การนมัสการพระผู้สร้าง (วิวรณ์ 14:7) พบได้ในผู้คนที่รักษาพระบัญญัติของพระเจ้าและจงรักภักดีต่อพระเยซู (วิวรณ์ 14:12) ซึ่งขัดแย้งโดยตรงกับการบูชาสัตว์ร้าย (วิวรณ์ 14:9) ความขัดแย้งสุดท้ายเหนือความภักดีต่อพระคริสต์หรือภักดีต่ออำนาจสัตว์ร้ายวนเวียนอยู่กับการนมัสการ และใจกลางของความขัดแย้งครั้งยิ่งใหญ่ระหว่างความดีและความชั่วคือเรื่องของวันสะบาโต

`อ่าน โรม 8:1-4; เอเฟซัส 2:8-10 และโคโลสี 1:29 อะไรคือผลของการดำเนินชีวิตด้วยความเชื่อ`

ดำเนินชีวิตด้วยความเชื่อ เราได้รับพระคุณของพระองค์ และชีวิตของเราจะเปลี่ยนแปลง ผู้ติดตามพระผู้ช่วยให้รอดที่อุทิศตนไม่เพียงแต่มีความเชื่อ “ใน” พระเยซู แต่พวกเขาจะมีความเชื่อ “ของ” พระเยซูด้วย ลักษณะของความเชื่อของพระเยซูสำหรับยุคสุดท้ายจะเป็นของพวกเขา และพวกเขาจะยังคงสัตย์ซื่อแม้จนวันตายดังเช่นพระเยซู

`คุณสัตย์ซื่อในเรื่องเล็ก ๆ น้อย ๆ สักเพียงไร มีสิ่งใดบ้างที่จะบอกคุณได้ว่าเมื่อมีการทดลองจริงเกิดขึ้นคุณจะเป็นเช่นไร (ดูใน ลูกา 16:10)`