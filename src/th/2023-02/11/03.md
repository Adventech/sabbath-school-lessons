---
title:  วันจันทร์ การดิ้นรนของจักรวาล
date:   05/06/2023
---

`อ่าน มัทธิว 27:45-50 พระคริสต์ทรงประสบกับอะไรบ้างบนกางเขน พระเยซูหมายความว่าอย่างไรเมื่อพระองค์ทูลถามพระเจ้าว่า เหตุใดจึงทอดทิ้งพระองค์ และเหตุการณ์นี้ช่วยให้เราเข้าใจว่า การมี “ความเชื่อของพระเยซู” หมายความว่าอะไร`

พระองค์ทรงถูกตรึงที่กางเขน ปกคลุมไปด้วยความมืด แบกรับความผิด ความอัปยศ และการประณามบาปของโลก และถูกปิดกั้นจากความรักของพระบิดา พระเยซูพึ่งพาความสัมพันธ์ที่พระองค์ทรงเคยมีกับพระบิดาตลอดชีวิตของพระองค์ กล่าวคือ พระเยซูทรงเตรียมพร้อมสำหรับช่วงเวลาที่เลวร้ายที่สุด แม้กระทั่งบนกางเขน ด้วยการพึ่งพาพระบิดาอย่างสมบูรณ์แบบตลอดชีวิตของพระองค์ แม้ในช่วงเวลาที่ดี พระผู้ช่วยให้รอดทรงวางใจแม้สถานการณ์รอบ ๆ พระองค์จะรบเร้าให้พระองค์สงสัยก็ตาม แม้ในช่วงที่ดูเหมือนว่าพระเจ้าได้ทรงทอดทิ้งพระองค์แล้ว แต่พระเยซูก็ไม่ทรงยอมแพ้

“ท่ามกลางความมืดอันน่าสะพรึงกลัว ดูเหมือนว่าพระเจ้าทรงทอดทิ้ง พระคริสต์ได้ทรงดื่มถ้วยสุดท้ายแห่งความวิบัติของมนุษย์ ในชั่วโมงอันน่าสยดสยองนั้น พระองค์ทรงพึ่งพาหลักฐานที่แสดงว่าพระบิดาทรงยอมรับพระองค์... โดยความเชื่อ พระคริสต์ทรงมีชัย” (เอลเลน จี. ไว้ท์, Triumphant, หน้า 277) ความเชื่อของพระเยซูนั้นลึกซึ้ง ไว้วางใจและมุ่งมั่นเป็นอย่างมาก จนมารทั้งปวงในจักรวาลและการทดลองทั้งหลายบนโลกไม่อาจทำให้พระองค์สั่นคลอนได้ เป็นความเชื่อที่วางใจแม้มองไม่เห็น เชื่อฟังแม้ไม่เข้าใจ ยึดมั่นไว้แม้มีที่ให้ยึดเพียงเล็กน้อย “ความเชื่อของพระเยซู” เป็นของประทานที่เราได้รับโดยความเชื่อและจะนำเราผ่านพ้นวิกฤตในวันข้างหน้า “ความเชื่อของพระเยซู” ที่สถิตในใจเราจะทำให้เรานมัสการพระคริสต์ได้อย่างสูงสุดและอดทนอย่างแน่วแน่เมื่อมีการบังคับใช้เครื่องหมายของสัตว์ร้ายในพระธรรมวิวรณ์

ความเชื่อเช่นนี้ไม่ใช่บางสิ่งที่จะปรากฏขึ้นในทันทีทันใด ตั้งแต่บัดนี้ผู้คนของพระเจ้าจะต้องเรียนรู้ที่จะดำเนินชีวิตด้วยความเชื่อวันแล้ววันเล่า ทั้งในช่วงเวลาที่ดีและเลวร้าย ทั้งในช่วงที่พระเจ้าทรงอยู่ใกล้และในครั้งที่ดูเหมือนพระองค์จะอยู่ห่างไกล “คนชอบธรรมจะมีชีวิตอยู่โดยความเชื่อ” (กาลาเทีย 3:11; ดูในฮาบากุก 2:4) บัดนี้เป็นเวลาแห่งการเตรียมพร้อมแล้ว การทดลองทั้งหลายที่เกิดขึ้นในตอนนี้ หากอดทนด้วยความเชื่อแล้ว ก็จะส่งผลอันล้ำค่าต่อชีวิตของเรา

`ลองนึกถึงช่วงเวลาที่ชีวิตรอบตัวคุณดูเหมือนจะพังทลายลง และสิ่งเดียวที่คุณมีคือความเชื่อ คุณผ่านช่วงเวลานั้นมาได้อย่างไร คุณเรียนรู้บทเรียนอะไรบ้าง ประสบการณ์ของคุณช่วยคนอื่น ๆ ที่อาจประสบปัญหาคล้ายกันได้อย่างไร`