---
title:  วันอังคาร การเก็บเกี่ยวสิ่งที่หว่าน
date:   06/06/2023
---

คำพยากรณ์ที่เกี่ยวกับเครื่องหมายของสัตว์ร้ายนั้นเกี่ยวข้องกับการไม่ยอมรับศาสนา การคว่ำบาตรทางเศรษฐกิจ การกดขี่ข่มเหง และท้ายที่สุดคำสั่งประหารชีวิต น่าแปลกที่คำพยากรณ์นี้ก็เป็นข้อความแห่งการให้กำลังใจ แม้ในช่วงเวลาที่เลวร้ายที่สุด พระเจ้าจะทรงค้ำจุนประชากรของพระองค์ผู้ที่ “ถือรักษาพระบัญญัติของพระเจ้า และจงรักภักดีต่อพระเยซู” (วิวรณ์ 14:12) และแน่นอนว่าพระบัญญัตินั้นคือ วันสะบาโตวันที่เจ็ดในพระบัญญัติข้อที่สี่

คำพยากรณ์เรื่องเครื่องหมายของสัตว์ร้ายในวิวรณ์ บอกเราถึงสงครามที่เลวร้ายและร้อนแรงที่สุดของซาตานกับพระเจ้า กลยุทธ์แรกของมันในการต่อสู้ครั้งนี้คือการหลอกลวง วิวรณ์ 13 บอกเราถึงเวลาในอนาคตที่มารจะทำงานผ่านอำนาจทางศาสนาและการเมืองของโลกที่เรียกว่าสัตว์ร้ายและใช้การบังคับ 

แน่นอนว่าการกดขี่ข่มเหงทางศาสนาไม่ใช่เรื่องใหม่ แต่มีมานานแล้วตั้งแต่สมัยที่คาอินฆ่าอาเบล เนื่องจากอาเบลนมัสการในรูปแบบที่พระเจ้าทรงสอนให้พวกเขาทำ (ดูใน ปฐมกาล 4:1-8) พระเยซูกล่าวว่าการข่มเหงจะเกิดขึ้นแม้กระทั้งกับผู้เชื่อในศตวรรษแรกและตลอดทุกยุคทุกสมัย “วันนั้นจะมาถึง” พระองค์ทรงเตือนว่า “เมื่อทุกคนที่ประหารชีวิตของพวกท่านจะคิดว่าเขากำลังปรนนิบัติพระเจ้า” (ยอห์น 16:2; ดูใน มัทธิว 10:22; 1 เปโตร 4:12)

คำพยากรณ์เรื่องเครื่องหมายสัตว์ร้ายเกี่ยวกับการเชื่อมโยงสุดท้ายในห่วงโซ่แห่งความอธรรมนี้ เช่นเดียวกับการกดขี่ข่มเหงในอดีต เครื่องหมายสัตว์ร้ายนี้ถูกออกแบบมาเพื่อบังคับทุกคนให้ปฏิบัติตามความเชื่อรูปแบบหนึ่งและระบบการนมัสการที่ได้รับการอนุมัติ

`อ่าน วิวรณ์ 13:15-17 วิกฤตสุดท้ายอะไรที่ผู้คนในยุคสุดท้ายของพระเจ้าจะต้องเผชิญ`

คำพยากรณ์กล่าวว่าการกดขี่ข่มเหงจะเริ่มต้นด้วยการอนุมัติทางเศรษฐกิจ กล่าวคือ “ไม่ให้ใครสามารถซื้อหรือขายได้” เว้นแต่ผู้ที่มี “เครื่องหมาย” เมื่อเหตุการณ์นี้เกิดขึ้น คนส่วนใหญ่จะยอมจำนน ใครก็ตามปฏิเสธเครื่องหมายนี้จะถูกประหารชีวิตในที่สุด

มารกำลังเตรียมผู้ที่ประกาศตนว่าเป็นคริสเตียนให้พร้อมด้วยการให้ประนีประนอมกับชีวิต เพื่อรับเครื่องหมายของสัตว์ร้ายในการทดสอบขั้นสุดท้ายที่จะมาถึงเราในอนาคต ความรักของพระเจ้าที่มีต่อเราแต่ละคนจะเสริมกำลังเราและปกปักรักษาเราในช่วงเวลาแห่งความทุกข์ยากข้างหน้า

`อ่าน กาลาเทีย 6:7-9 แม้ข้อพระคัมภีร์นี้จะไม่ได้เขียนในบริบทของเหตุการณ์ยุคสุดท้าย แต่เหตุใดหลักการในข้อนี้จึงเกี่ยวข้องกับประเด็นของเครื่องหมายสัตว์ร้าย และเราจะยืนหยัดในความสัตย์ซื่อได้อย่างไร`