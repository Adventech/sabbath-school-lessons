---
title:  ศึกษาเพิ่มเติม
date:   09/06/2023
---

“นับตั้งแต่การต่อสู้ครั้งยิ่งใหญ่ที่เริ่มต้นขึ้นในสวรรค์ ซาตานมุ่งมั่นล้มล้างธรรมบัญญัติของพระเจ้า มันก้าวเข้าสู่การกบฏต่อพระผู้สร้างก็เพื่อทำการนี้ให้สำเร็จ และแม้ว่ามันถูกขับออกจากสวรรค์ไปแล้ว มันก็ยังคงดำเนินสงครามเดียวกันนี้ในโลก การหลอกลวงมนุษย์และชักนำให้พวกเขาล่วงละเมิดธรรมบัญญัติของพระเจ้าเป็นเป้าหมายที่มันคอยทำอย่างมุ่งมั่นมาตลอด ไม่ว่าจะกระทำโดยการละทิ้งธรรมบัญญัติไปทั้งหมดหรือปฏิเสธบัญญัติเพียงข้อหนึ่งข้อใด ท้ายสุดก็ได้ผลเท่ากัน... เพื่อทำให้กฎเกณฑ์ต่างๆ ของพระเจ้าถูกดูแคลน ซาตานจึงบิดเบือนหลักคำสอนของพระคัมภีร์และคำสอนที่ผิดเหล่านี้จึงกลายเป็นส่วนหนึ่งของความเชื่อของคนนับพันที่อ้างตนว่าเชื่อพระคัมภีร์ การต่อสู้ยิ่งใหญ่ครั้งสุดท้ายระหว่างความจริงและความเท็จจึงเป็นเพียงการดิ้นรนครั้งสุดท้ายของความขัดแย้งที่มีมาอย่างยาวนานเกี่ยวกับธรรมบัญญัติของพระเจ้า เรากำลังก้าวเข้าสู่สงครามนี้ ซึ่งเป็นสงครามระหว่างกฎระเบียบของมนุษย์กับกฎข้อบังคับของพระยาห์เวห์ ระหว่างศาสนาของพระคัมภีร์กับศาสนาของนิยายและประเพณี” (เอลเลน จี. ไว้ท์, สงครามประวัติศาสตร์, หน้า 582)

ตลอดพระธรรมวิวรณ์การนมัสการและการทรงสร้างเชื่อมโยงกันอย่างแยกออกจากกันไม่ได้ สาระสำคัญของความขัดแย้งอยู่ระหว่างความดีและความชั่ว และประเด็นของเครื่องหมายสัตว์ร้ายวนเวียนอยู่ที่ว่า พระเจ้าควรค่าแก่การนมัสการหรือไม่ ดังที่เราได้เห็นแล้วว่า แนวคิดเกี่ยวกับพระคริสต์ทรงเป็นพระผู้สร้างเป็นใจกลางสำคัญของการนมัสการวันสะบาโต พระเยซูเน้นความสำคัญของวันที่พระองค์ทรงเรียกพระองค์เองว่า “เป็นเจ้าเป็นนาย” อยู่เสมอ (มัทธิว 12:8; มาระโก 2:28; ลูกา 6:5) วันสะบาโตเป็นเครื่องเตือนใจนิรันดร์ถึงตัวตนของเรา เตือนเราว่าเราเป็นใครในฐานะมนุษย์ ให้คุณค่ากับมนุษย์ทุกคน เสริมความคิดว่าเราเป็นสิ่งทรงสร้าง และพระผู้สร้างของเรามีค่าควรแก่การจงรักภักดีและนมัสการ จึงเป็นเหตุว่าทำไมมารจึงเกลียดวันสะบาโตมาก วันสะบาโตเป็นสายสัมพันธ์ที่รวมเรากับพระผู้สร้างของเรา จึงเป็นเหตุว่าทำไมวันสะบาโตถึงมีบทบาทสำคัญในวิกฤตการณ์สุดท้าย

**คำถามเพื่อการอภิปราย**

`หลักการพื้นฐานที่อยู่เบื้องหลังการอ้างสิทธิอำนาจของสัตว์ที่ขึ้นมาจากทะเลคืออะไร ทัศนคติแบบเดียวกันนี้เข้ามาฝังอยู่ในจิตใจเราโดยที่เราไม่ทันรู้ตัวทางใดได้บ้าง`

`คุณจะตอบผู้ที่โต้แย้งอย่างไรว่า แนวคิดเรื่องซาตานนั้นเป็นเรื่องเหนือธรรมชาติที่คนมีการศึกษาหรือมีสติปัญญาไม่อาจเชื่ออย่างจริงจังได้`