---
title:  วันพฤหัสบดี ทุกเมล็ดให้ผลต่อการเก็บเกี่ยว
date:   06/04/2023
---

มีการเก็บเกี่ยวสองครั้งในวิวรณ์ 14 คือ การเก็บเกี่ยวรวงข้าวสีเหลืองอร่าม หมายถึงคนชอบธรรม และการเก็บเกี่ยวผลองุ่นที่นองเลือด หมายถึงคนอธรรมหรือผู้หลงหาย การเก็บเกี่ยวทั้งสองแบบนี้สุกงอมเต็มที่แล้ว ทุกเมล็ดที่หว่านนั้นสุกเต็มที่แล้ว

`อ่าน วิวรณ์ 14:17-20 “บ่อย่ำองุ่นใหญ่แห่งความกริ้วของพระเจ้า” หมายถึงอะไร อ่าน วิวรณ์ 14:10; วิวรณ์ 15:1; และวิวรณ์ 16:1`

“แล้วทูตสวรรค์อีกองค์หนึ่งผู้มีฤทธิ์เหนือไฟก็ออกมาจากแท่นบูชา” (วิวรณ์ 14:18) นี่คือทูตสวรรค์ที่มีฤทธิ์เหนือไฟแห่งการพิพากษาครั้งสุดท้ายของพระเจ้า ผลที่ต้องเก็บเกี่ยวนั้นสุกงอมแล้ว ความบาปได้มาถึงขีดจำกัดแล้ว การกบฏได้ล้ำเส้นพระเมตตาของพระเจ้าแล้ว แม้สิ่งต่าง ๆ จะชั่วร้ายและเลวร้ายเพียงใด มันก็จะเลวร้ายยิ่งกว่าเดิมก่อนที่ทุกอย่างจะจบลง พระเจ้าผู้ทรงเปี่ยมด้วยความรักได้ทำทุกอย่างที่จะทำได้เพื่อเรา ซึ่งรวมถึงการมอบพระองค์เองบนกางเขนเพื่อเป็นเครื่องบูชาไถ่บาปของเรา “พระเจ้าทรงทำพระองค์ผู้ทรงไม่มีบาปให้บาป เพราะเห็นแก่เรา เพื่อเราจะได้เป็นคนชอบธรรมของพระเจ้าทางพระองค์” (2 โครินธ์ 5:21; ดูใน กาลาเทีย 3:13)

มีอะไรอีกที่พระเจ้าจะทรงทำได้มากไปกว่าที่บนกางเขนนั้น พระเจ้าไม่สามารถทำอะไรเพื่อช่วยคนที่ปฏิเสธพระวิญญาณบริสุทธิ์ครั้งแล้วครั้งเล่าและไม่ยอมรับความเมตตาของพระองค์

นี่เป็นคำพยากรณ์อันเร่งด่วนในวิวรณ์ 14 เมล็ดทุกเมล็ดจะต้องเข้าสู่การเก็บเกี่ยว ผลที่ต้องเก็บเกี่ยวนั้นสุกงอมเต็มที่แล้ว และผลองุ่นนั้นก็สุกงอมเต็มที่แล้ว ประชากรของพระเจ้าเผยให้เห็นพระลักษณะแห่งพระคุณ ความเห็นอกเห็นใจ ความเมตตา และความรักของพระองค์ต่อหน้าจักรวาล ลูกหลานของมารแสดงให้เห็นถึงความโลภ ราคะตัณหา อิจฉาริษยา และความเกลียดชัง พระลักษณะของพระเยซูเผยให้เห็นในคนกลุ่มหนึ่ง และลักษณะนิสัยของซาตานเผยให้เห็นในคนอีกกลุ่มหนึ่ง

ทั่วทั้งจักรวาลจะเห็นการเปิดเผยความชอบธรรมในประชากรของพระเจ้า ซึ่งบางทีอาจไม่เคยมีคนรุ่นใดเคยเห็นมาก่อน และจักรวาลก็จะเห็นผลของการกบฏต่อพระเจ้าที่ตรงกันข้ามกับสิ่งที่เผยให้เห็นในประชากรของพระองค์คือความชอบธรรมของพระคริสต์ ความเลวทราม ความชั่วร้าย ความบาป และการผิดพระบัญญัติจะแสดงอย่างครบถ้วนต่อหน้ามนุษย์และทูตสวรรค์ ความแตกต่างระหว่างความดีและความชั่ว ความถูกต้องและความผิด การเชื่อฟังและการไม่เชื่อฟัง จะปรากฏชัดแจ้งต่อหน้าจักรวาลทั้งปวงทั้งมนุษย์และทูตสวรรค์

`คุณแยกแยะความดีและความชั่วได้ดีแค่ไหน เหตุใดการที่เราแยกแยะได้จึงเป็นสิ่งสำคัญ (ดูในฮีบรู 5:14)`