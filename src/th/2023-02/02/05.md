---
title:  วันพุธ มงกุฎของผู้ชนะ
date:   05/04/2023
---

ยอห์นบรรยายพระเยซูว่าเป็น “บุตรมนุษย์ มีมงกุฎทองคำอยู่บนพระเศียร และมีเคียวอันคมกริบอยู่ในพระหัตถ์” (วิวรณ์ 14:14) คำว่า “มงกุฎ” คือ สตีฟานอส (stephanos) ซึ่งเป็นมงกุฎของผู้ชนะ เมื่อนักกีฬาชนะการแข่งขันที่สำคัญ เขาจะได้รับสตีฟานอส ซึ่งเป็นมงกุฎแห่งเกียรติยศ สง่าราศีและชัยชนะ

ครั้งหนึ่งพระเยซูเคยทรงสวมมงกุฎหนาม ซึ่งเป็นสัญลักษณ์ของความอับอายและการเยาะเย้ย ครั้งหนึ่งพระองค์ทรงเคยถูกเพื่อนมนุษย์เหยียดหยามและปฏิเสธ พระองค์ทรงถูกประณาม เยาะเย้ย ถ่มน้ำลาย เฆี่ยนและโบยตี แต่บัดนี้พระองค์ทรงสวมมงกุฎแห่งสง่าราศีและเสด็จมาอีกครั้ง แต่ครั้งนี้พระองค์จะเสด็จมาในฐานะกษัตริย์เหนือกษัตริย์ทั้งปวงและเจ้านายเหนือเจ้านายทั้งปวง

`อ่าน วิวรณ์ 14:15 และมาระโก 4:26-29 ข้อพระคัมภีร์ทั้งสองนี้เหมือนกันอย่างไรและกล่าวถึงอะไร`

ทูตสวรรค์มาจากที่ประทับของพระเจ้าในพระวิหารแห่งพระสิริ พระเจ้าทอดพระเนตรเหล่าทูตสวรรค์และตรัสว่า “ถึงเวลาแล้ว ผลที่ต้องการเก็บเกี่ยวสุกงอมเต็มที่แล้ว” บรรดาทูตสวรรค์บินจากพระวิหารมาหาพระเยซูและประกาศด้วยเสียงอันดังว่า “ถึงเวลาแล้ว ผลที่ต้องการเก็บเกี่ยวสุกงอมแล้ว” ไปรับบุตรธิดาของพระองค์และนำพวกเขากลับบ้านกันเถอะ

พระเยซูทรงใช้การบรรยายภาพทางเกษตรกรรมในพระคัมภีร์ใหม่ครั้งแล้วครั้งเล่า หลายครั้งที่พระองค์ทรงใช้สัญลักษณ์ของการเก็บเกี่ยวผลที่สุกงอมเพื่อแสดงให้เห็นการเติบโตของเมล็ดพันธุ์แห่งข่าวประเสริฐในชีวิตของประชากรของพระองค์

“การงอกของเมล็ดแสดงถึงการเริ่มต้นของชีวิตฝ่ายจิตวิญญาณ และการเติบโตของต้นพืชเป็นลักษณะของการพัฒนาชีวิตคริสเตียนขึ้นอย่างสวยงาม ธรรมชาติเป็นเช่นใด พระคุณก็เป็นเช่นนั้น จะไม่มีชีวิตหากปราศจากการเติบโต ต้นพืชจะเติบโตหรือไม่ก็ตาย การเจริญเติบโตนั้นนิ่งเงียบและมองไม่เห็นแต่เกิดขึ้นอย่างต่อเนื่อง การเจริญเติบโตของชีวิตคริสเตียนก็เช่นเดียวกัน ในทุกขั้นตอนของการเจริญเติบโต ชีวิตเราอาจจะสมบูรณ์แบบ แต่ถ้าพระประสงค์ของพระองค์ที่มีต่อเรานั้นสำเร็จ ความก้าวหน้าก็จะเกิดขึ้นอย่างต่อเนื่อง การชำระให้บริสุทธิ์เป็นกระบวนการที่ต้องเกิดขึ้นตลอดชีวิต เมื่อโอกาสของเราทวีคูณขึ้น ประสบการณ์ของเราก็จะเพิ่มมากขึ้น และความรู้ของเราก็จะเพิ่มขึ้น” (เอลเลน จี. ไว้ท์, อุทาหรณ์จากคำสอนของพระคริสต์, หน้า 65, 66)

การสุกงอมของเมล็ดสีเหลืองอร่ามเป็นตัวแทนของทุกคนที่ได้รับการเปลี่ยนแปลงโดยพระคุณ ดลใจด้วยความรัก และดำเนินชีวิตอย่างเชื่อฟังเพื่อถวายเกียรติแด่พระนามของพระคริสต์ หัวใจของพวกเขาเป็นหนึ่งเดียวกับหัวใจของพระเยซู และทุกสิ่งที่พวกเขาต้องการก็คือสิ่งที่พระองค์ทรงต้องการ

`คุณเข้าใจคำกล่าวของนางเอลเลน จี. ไว้ท์. ที่ว่า “ในทุกขั้นตอนของการเจริญเติบโต ชีวิตเราอาจจะสมบูรณ์แบบ” คำกล่าวนี้หมายความว่าอย่างไร โดยเฉพาะเมื่อเรามองเห็นข้อผิดพลาดและอุปนิสัยที่บกพร่องของเราในตอนนี้`