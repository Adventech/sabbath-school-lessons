---
title:  วันอังคาร การพิพากษาบนสวรรค์
date:   04/04/2023
---

`อ่าน วิวรณ์ 14:14 และกิจการ 1:9-11 พระคัมภีร์ทั้งสองบทเหมือนกันอย่างไร`

ยอห์นกล่าวว่า “และข้าพเจ้าเห็น นี่แน่ะ มีเมฆสีขาว และผู้หนึ่งประทับอยู่บนเมฆนั้นเหมือนบุตรมนุษย์” (วิวรณ์ 14:14) เมื่อพระเยซูเสด็จขึ้นสู่สวรรค์ ลูกาบันทึกในกิจการ 1:9 ว่า ขณะที่เหล่าสาวกยืนจ้องมองขึ้นไปบนฟ้าสวรรค์ “พระเจ้าทรงรับพระองค์ขึ้นไปต่อหน้าต่อตาพวกเขา และมีเมฆคลุมพระองค์ให้พ้นสายตาของเขา” พระเยซูเสด็จขึ้นไปในหมู่เมฆแห่งทูตสวรรค์และจะกลับมาพร้อมด้วยหมู่เมฆแห่งทูตสวรรค์ แล้วทูตสวรรค์ประกาศแก่เหล่าสาวกที่อัศจรรย์ใจในกิจการ 1:11 ว่า “พระเยซูองค์นี้ที่ทรงรับไปจากท่านทั้งหลายขึ้นไปยังสวรรค์นั้น จะเสด็จมาอีกในลักษณะเดียวกับที่ท่านทั้งหลายได้เห็นพระองค์เสด็จไปยังสวรรค์นั้น” มีความจริงอันศักดิ์สิทธิ์ฝังอยู่ในข้อความนี้ที่อาจไม่ปรากฏชัด “พระเยซูองค์เดียวกันนี้” คือ “บุตรมนุษย์” พระผู้ทรงเดินบนถนนเปื้อนฝุ่นของเมืองนาซาเร็ธ พระผู้ทรงปรนนิบัติตามท้องถนนที่มีคนพลุกพล่านในกรุงเยรูซาเล็ม พระผู้ทรงรักษาคนเจ็บป่วยตามหมู่บ้านต่าง ๆ ของอิสราเอล และพระผู้เทศนาสั่งสอนบนเนินหญ้าในแคว้นกาลิลีจะเสด็จมาอีกครั้ง

`ดาเนียล 7 ยังกล่าวถึงบุตรมนุษย์ในแง่ของการพิพากษา`

อ่าน ดาเนียล 7:9, 10, 13, 14 เหตุใดดาเนียลจึงเรียกพระเยซูว่า “บุตรมนุษย์” ในเรื่องที่จริงจังอย่างการพิพากษา เมื่อพิจารณาจากสิ่งที่เราศึกษาแล้ว อะไรควรทำให้เราสบายใจเมื่อรู้ว่า “บุตรมนุษย์” ทรงเป็นศูนย์กลางของการพิพากษา

ในดาเนียล 7:9, 10 ดาเนียลมองเห็นบัลลังก์ในลานสวรรค์พร้อมกับเห็นชาวสวรรค์นับแสน ๆ ล้อมรอบพระบัลลังก์ การพิพากษาถูกกำหนดไว้และหนังสือคือ บันทึกแห่งสวรรค์ของชีวิตเราจะถูกเปิดออกต่อหน้าจักรวาล ในดาเนียล 7:13, 14 บุตรมนุษย์มาเข้าเฝ้าผู้เจริญด้วยวัยวุฒิ คือพระบิดา และรับราชอาณาจักรนิรันดร์ของพระองค์ การพิพากษาเปิดเผยต่อหน้าจักรวาลทั้งปวงว่า พระบิดา พระบุตร และพระวิญญาณบริสุทธิ์ได้ทรงทำทุกอย่างที่จะทำได้เพื่อช่วยมนุษยชาติทั้งปวง การพิพากษานี้ไม่เพียงพิสูจน์ให้เห็นว่าวิสุทธิชนบริสุทธิ์เท่านั้น แต่ยังพิสูจน์พระลักษณะของพระเจ้าต่อข้อกล่าวหาเท็จของซาตานอีกด้วย (ดูใน โยบ 1-2; สดุดี 51:1-4)

`ลองนึกดูว่า ทั้งชีวิตของคุณจะถูกตรวจสอบต่อหน้าพระเจ้า ความหวังเดียวของคุณคืออะไรเมื่อเหตุการณ์นี้เกิดขึ้น`