---
title:  วันอาทิตย์ การเลือกนิรันดร์
date:   02/04/2023
---

วิวรณ์ 14 เป็นข่าวสารแห่งพระเมตตาสุดท้ายของพระเยซูที่ส่งไปยังโลกที่ล่มสลายและกบฏ โลกซึ่งเต็มไปด้วยบาปและความชั่วร้ายเป็นเวลาประมาณหกพันปี จะมีวันหนึ่งที่มนุษย์ทุกคนบนโลกจะต้องตัดสินใจขั้นสุดท้ายเพื่อเลือกเอาพระเยซูหรือต่อต้านพระองค์ เป็นการตัดสินใจที่ไม่อาจเปลี่ยนแปลงได้ ข่าวสารเรื่องความชอบธรรมของพระคริสต์ในพระธรรมวิวรณ์ช่วยเราให้พ้นจากการประณามของบาปและจากบาปในชีวิตของเราเช่นกัน

`อ่าน มัทธิว 24:14 และเปรียบเทียบกับ วิวรณ์ 14:6 พระเยซูประทานพระสัญญาอะไรแก่สาวกของพระองค์เกี่ยวกับการประกาศข่าวประเสริฐไปทั่วโลกก่อนที่พระองค์จะเสด็จกลับมา`

พระเยซูทรงสัญญาใน มัทธิว 24:14 ว่า “ข่าวประเสริฐเรื่องแผ่นดินของพระเจ้านี้จะถูกประกาศไปทั่วโลก” ซึ่งจะสำเร็จในท้ายที่สุดด้วยข่าวสารยุคสุดท้ายของพระคริสต์ใน วิวรณ์ 14:6 ซึ่งกล่าวว่า ข่าวประเสริฐจะต้องประกาศไป “แก่ทุกประชาชาติ ทุกเผ่า ทุกภาษา และทุกชนชาติ”

พระเยซูตรัสว่า พระองค์จะเสด็จมาโดยเร็วใน วิวรณ์ 22 ถึงสามครั้ง (วิวรณ์ 22:7, 12, 20) องค์พระผู้เป็นเจ้าทรงเพิ่มเติมในบริบทของการเสด็จกลับมาในเร็ววันนี้ว่า “จงให้คนอธรรมประพฤติการอธรรมต่อไป จงให้คนโสมมประพฤติการโสมมต่อไป จงให้คนชอบธรรมทำการชอบธรรมต่อไปและจงให้คนบริสุทธิ์เป็นคนบริสุทธิ์ต่อไป” (วิวรณ์ 22:11) พระธรรมวิวรณ์แสดงให้เห็นว่า ทุกคนจะต้องตัดสินใจเลือกที่จะอยู่ข้างพระคริสต์หรือต่อต้านพระองค์

แน่นอนว่าในทุกวันนี้ ด้วยการเลือกของเรา แม้ใน “สิ่งเล็กน้อย” เรากำลังเลือกอยู่ฝ่ายพระคริสต์หรือต่อต้านพระองค์ ไม่น่าจะเป็นไปได้ที่คนคนหนึ่งเลือกฝ่ายผิดในชีวิตอย่างต่อเนื่องในขณะนี้ แล้วในช่วงวิกฤตสุดท้ายจู่ ๆ จะเข้ามาอยู่ฝ่ายพระเยซูได้ โดยเฉพาะอย่างยิ่งเมื่อพลังแห่งความชั่วร้ายทั้งหมดของโลกกำลังต่อต้านพวกเขา เราต้องเลือกที่จะสัตย์ซื่อต่อพระคริสต์และพระบัญญัติของพระองค์เดี๋ยวนี้ วันนี้ และทุกวัน “เพราะว่าความรักต่อพระเจ้าเป็นอย่างนี้ คือเมื่อเราประพฤติตามพระบัญญัติของพระองค์” (1 ยอห์น 5:3) ดังที่นาง เอลเลน จี. ไว้ท์. ได้กล่าวไว้ว่า “พระเยซูจะไม่ทรงเปลี่ยนลักษณะอุปนิสัยเมื่อพระองค์เสด็จมา งานแห่งการเปลี่ยนแปลงจะต้องกระทำให้สำเร็จในตอนนี้ ชีวิตประจำวันของเราเป็นตัวกำหนดชะตากรรมของเรา” (Last Day Events, หน้า 295)

`พระเจ้าทรงสร้างลักษณะอุปนิสัยในตัวเราอย่างไร พระองค์ทรงใช้วิธีใดช่วยให้เราเติบโตในพระคุณ เราทำอะไรได้บ้างเพื่อให้พระวิญญาณบริสุทธิ์เปลี่ยนแปลงเราให้เป็นเหมือนพระเยซูมากขึ้น`