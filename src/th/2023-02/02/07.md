---
title:  ศึกษาเพิ่มเติม
date:   07/04/2023
---

“กฎของทั้งทางธรรมชาติฝ่ายปัญญาและจิตวิญญาณกล่าวว่า โดยการมองดูเราจะเปลี่ยนแปลง จิตใจจะค่อย ๆ ปรับตัวให้เข้ากับสิ่งที่มันเข้าอาศัยอยู่ จิตใจจะหลอมเข้ากับสิ่งที่มันเคยชิน เข้ากับสิ่งที่มันรักและนับถือ มนุษย์จะไม่ขึ้นสูงเกินมาตรฐานแห่งความบริสุทธิ์ ความดี หรือความจริงของเขา ถ้าตนเองคืออุดมคติสูงส่งที่สุดแล้ว เขาก็จะไม่มีทางได้รับสิ่งที่สูงส่งกว่านี้อีกแล้ว แต่เขาจะจมต่ำลงเรื่อย ๆ พระคุณของพระเจ้าเพียงเท่านั้นที่มีอำนาจยกมนุษย์ให้สูงขึ้น หากมนุษย์ถูกปล่อยให้อยู่กับตนเอง เส้นทางของเขาก็จะตกต่ำลงอย่างหลีกเลี่ยงไม่ได้” (เอลเลน จี. ไว้ท์, สงครามแห่งประวัติศาสตร์, หน้า 555)

ลักษณะนิสัยและบุคลิกของเราจะเปลี่ยนไปอย่างแนบเนียน แทบมองไม่เห็น แทบไม่มีใครสังเกตเห็นได้ในตอนแรก ซึ่งขึ้นอยู่กับเมล็ดที่เราหว่านลงในจิตใจของเรา หากคุณหว่านเมล็ดดี คุณก็จะบังเกิดผลดี หากคุณหว่านเมล็ดแห่งความชั่วร้ายของโลกนี้ ลักษณะนิสัยของคุณก็จะบังเกิดผลของโลกนี้ ถ้าเราหว่านความเฉยเมยต่อพระเจ้าและต่อคุณค่าฝ่ายจิตวิญญาณและการลำดับความสำคัญ เราก็จะเก็บเกี่ยวผลของความไม่แยแส คือ การไม่สนใจ การหลงพึงพอใจฝ่ายจิตวิญญาณ และความคับข้องใจในชีวิตฝ่ายจิตวิญญาณของเรา นี่คือเหตุผลที่หลายคนชอบคิดว่า อืม ฉันรู้ว่าวันหนึ่งการกดขี่ข่มเหงครั้งสุดท้ายจะมาถึง รวมทั้ง “เครื่องหมายของสัตว์ร้าย” และอื่น ๆ แต่เมื่อสิ่งเหล่านี้เกิดขึ้น ฉันก็จะทำในสิ่งที่ถูกต้อง การคิดเช่นนี้เป็นการเลือกเดินในเส้นทางที่อันตรายมาก พระเจ้ากำลังเรียกเราในเวลานี้ ในขณะนี้ ให้มอบชีวิตของเราแด่พระองค์ ถ้าคนคนหนึ่งยิ่งช้าในการตอบสนองต่อพระวิญญาณบริสุทธิ์ จิตใจของคนนั้นก็จะยิ่งแข็งกระด้างต่อการดลใจของพระเจ้า และยิ่งไวต่อการล้มลงและเชื่อในคำโกหกของมารร้าย

**คำถามเพื่อการอภิปราย**

`ความสัมพันธ์ระหว่างการช่วยให้รอดโดยพระคุณและการเติบโตในพระคุณในบริบทของวิวรณ์ 14:14-20 และหลักการแห่งการเก็บเกี่ยวเป็นอย่างไร`

`อภิปรายถึงองค์ประกอบที่จำเป็นต่อการเจริญเติบโตของพืชและเปรียบเทียบกับการเติบโตฝ่ายจิตวิญญาณของเรา มีความคล้ายคลึงกันอย่างไร เราเรียนรู้อะไรได้บ้างจากการเจริญเติบโตของพืชและนำมาประยุกต์ใช้กับชีวิตของเราได้อย่างไร`

`ความสามารถในการเลือกที่พึ่งพาพระเจ้าและการบังคับตนด้วยตัวเองต่างกันหรือไม่ การเข้าใจความแตกต่างนี้สำคัญสำหรับคริสเตียนที่กำลังเติบโตอย่างไร`

`เหตุใดการใช้ชื่อว่า “บุตรมนุษย์” จึงเป็นคำหนุนใจในช่วงเวลาแห่งการพิพากษาในขณะที่เราเฝ้ารอการเสด็จมาครั้งที่สองของพระคริสต์ เหตุใดจึงรู้สึกอุ่นใจที่ได้รู้ว่ามีมนุษย์คนหนึ่งอยู่บนสวรรค์เป็นตัวแทนของเราในการพิพากษา`