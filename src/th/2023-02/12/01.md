---
title:  ตราของพระเจ้าและเครื่องหมายสัตว์ร้าย ตอน 2
date:   10/06/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 12:6, 14; ดาเนียล 7:25; 2 เธสะโลนิกา 2:3, 4; เฉลยธรรมบัญญัติ 6:8; เฉลยธรรมบัญญัติ 11:18; อพยพ 20:8-11

> <p>ข้อควรจำ</p>
> “แล้วข้าพเจ้าเห็นทูตสวรรค์อีกองค์หนึ่งปรากฏขึ้นมาจากทิศตะวันออก ถือตราประทับของพระเจ้าผู้ทรงพระชนม์อยู่ และท่านร้องด้วยเสียงดังต่อทูตทั้งสี่ผู้ซึ่งได้รับมอบอำนาจให้ทำอันตรายแก่แผ่นดินและทะเลนั้นว่า “จงอย่าทำอันตรายแผ่นดิน ทะเล หรือต้นไม้ จนกว่าเราจะได้ประทับตราบนหน้าผากของบรรดาผู้รับใช้ของพระเจ้าของเรา” (วิวรณ์ 7:2, 3)

ในศตวรรษที่ 15 ณ หุบเขาเพียมอนท์ซึ่งอยู่สูงในเทือกเขาแอลป์ทางตอนเหนือของอิตาลี เป็นที่อยู่ของชาววอลเดนซี่ กลุ่มคนที่ตั้งใจแน่วแน่ที่จะสัตย์ซื่อต่อความเข้าใจในพระคัมภีร์ของตน เนื่องจากพวกเขาภักดีต่อพระคริสต์อย่างมั่นคง พวกเขาจึงถูกกดขี่ข่มเหงอย่างรุนแรง ในปี ค.ศ. 1488 กลุ่มวอลเดนซี่ในหุบเขาลอยส์ถูกคริสตจักรโรมันสังหารอย่างโหดเหี้ยมเพราะความเชื่อของพวกเขา

การกดขี่ข่มเหงอีกระลอกหนึ่งเกิดขึ้นในศตวรรษที่ 17 เมื่อดยุกแห่งซาวอยส่งกองทัพจำนวน 8,000 นายเข้าไปในดินแดนของพวกเขาและเรียกร้องให้ประชาชนในท้องถิ่นต้อนรับทหารที่กระจายกำลังไปตามบ้านของพวกเขา ประชาชนก็ทำตามคำขอ แต่นี่เป็นเพียงอุบายเพื่อให้ทหารเข้าถึงเหยื่อได้ง่าย ในวันที่ 24 เมษายน ค.ศ. 1655 เวลา 4.00 น. เมื่อสัญญาณเริ่มขึ้น การสังหารหมู่ก็เริ่มต้น มีผู้บริสุทธิ์เสียชีวิตมากกว่า 4,000 คนจากการสังหารหมู่ในครั้งนี้

โชคไม่ดีที่ประวัติศาสตร์มักเกิดขึ้นซ้ำแล้วซ้ำอีก คำพยากรณ์ “เครื่องหมายสัตว์ร้าย” เป็นการเชื่อมโยงสุดท้ายในสายโซ่ที่ชั่วร้ายของการกดขี่ข่มเหงทางศาสนาที่ย้อนเวลากลับไปทุกยุคสมัย การข่มเหงก็เป็นเช่นเดียวกับที่เคยเกิดขึ้นในอดีตที่ถูกออกแบบมาเพื่อบังคับทุกคนให้ปฏิบัติตามความเชื่อประการหนึ่งและระบบการนมัสการที่ได้รับการอนุมัติ และเช่นเคยที่พระเจ้าจะทรงมีชนชาติของพระองค์ที่จะไม่ยอมจำนน