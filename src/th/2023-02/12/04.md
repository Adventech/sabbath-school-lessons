---
title:  วันอังคาร อุบายสุดท้ายของซาตาน
date:   13/06/2023
---

การสำรวจเผยให้เห็นถึงการขาดความไว้วางใจอย่างมากต่อสถาบันและรัฐบาล หลายล้านคนสงสัยว่า “จะมีใครบ้างที่มีศีลธรรมนำโลกได้” คำพยากรณ์ในวิวรณ์ระบุอำนาจสัตว์ร้ายว่าเป็นผู้อยู่ภายใต้การรวมตัวทางการเมืองและศาสนา ซึ่งเชื่อว่าจะเป็นอำนาจที่เข้ามาเติมเต็มบทบาทนี้ได้

`อ่าน วิวรณ์ 17:12-14 ยอห์นบรรยายภาพสุดท้ายของประวัติศาสตร์โลกว่าอย่างไร`

มีสามประเด็นสำคัญที่ยอห์นกล่าวไว้ในข้อนี้ ประการแรก อำนาจทางการเมืองมี “ความเห็นอย่างเดียวกัน” และ “ทรงมอบแสนยานุภาพและสิทธิอำนาจของตน” แก่สัตว์ร้ายนั้น ประการที่สอง กลุ่มเทียมเท็จนี้ทำสงครามกับพระเยซูพระเมษโปดก ประการที่สาม ในสงครามครั้งสุดท้ายของโลก พระคริสต์และผู้ติดตามพระองค์จะได้รับชัยชนะ และสัตว์ร้ายจะพ่ายแพ้

คุณเคยสงสัยไหมว่ามารใช้กลยุทธ์ใดในการรวมประเทศชาติให้เป็นหนึ่งเดียว ประวัติศาสตร์มักจะซ้ำรอย เราพบบทเรียนอันล้ำค่าจากการล่มสลายของอาณาจักรโรมัน เมื่อชาวเยอรมันรุกรานจากทางเหนือทำลายล้างยุโรปตะวันตก คอนสแตนตินจักรพรรดิแห่งอาณาจักรโรมันก็หันมานับถือศาสนาคริสต์ อำนาจของคริสตจักรรวมกับอำนาจของรัฐ กลายเป็นเครื่องมือที่คอนสแตนตินต้องการ การเสริมสร้างความศักดิ์สิทธิ์ให้กับวันอาทิตย์อย่างต่อเนื่องในศตวรรษที่สี่เป็นการเคลื่อนไหวทางการเมืองและศาสนาเพื่อรวมอาณาจักรให้เป็นหนึ่งเดียวกันในช่วงเวลาวิกฤต คอนสแตนตินต้องการให้อาณาจักรรวมกันเป็นหนึ่ง และคริสจักรโรมันต้องการให้ผู้คน “เปลี่ยนศาสนา” อาร์เธอร์ ไวกัล นักประวัติศาสตร์ผู้มีชื่อเสียงกล่าวอย่างชัดเจนว่า “คริสตจักรกำหนดให้วันอาทิตย์เป็นวันศักดิ์สิทธิ์... ที่กำหนดวันนี้เพราะเป็นเทศกาลประจำสัปดาห์ของดวงอาทิตย์ เนื่องจากเป็นนโยบายของคริสเตียนที่ชัดเจนที่จะเข้าครอบครองเทศกาลนอกรีตอันเป็นที่รักของผู้คนตามประเพณีและให้ความสำคัญกับคริสเตียน” (The Paganism in Our Christianity [New York: G. P. Putnam’s Sons, 1928] p. 145)

ในช่วงเวลาวิกฤตการณ์ครั้งยิ่งใหญ่ เมื่อคนทั้งโลกต่างตกใจ เจ็บปวด และหวาดกลัว ผู้คนจะสิ้นหวังและต้องการใครสักคนที่จะนำความมั่นคงและการปกป้องมาให้ นี่คือลักษณะที่การปกครองแบบเผด็จการที่เกิดขึ้นในอดีต และไม่มีเหตุผลที่จะคิดว่ามันจะไม่เกิดขึ้นอีกในอนาคต หากดูตามคำพยากรณ์แล้ว จะมีบางสิ่งที่นำมาซึ่งเหตุการณ์สุดท้ายนี้

`แม้ยากที่จะรู้ว่าเรื่องราวทั้งหมดจะเกิดขึ้นอย่างไร แต่โลกก็ได้เห็นแล้วว่าการเปลี่ยนแปลงครั้งใหญ่จะเกิดขึ้นได้อย่างไรและรวดเร็วมากเพียงไร แม้เราจะไม่รู้รายละเอียดว่าอะไรจะเกิดขึ้น แต่เราต้องเตรียมตัวให้พร้อมต่อสิ่งที่จะเกิดขึ้น`