---
title:  วันอาทิตย์ บาดแผลปางตาย
date:   11/06/2023
---

ดังที่เราได้ศึกษาไปแล้ว อำนาจของสัตว์ร้ายในวิวรณ์ 13 และ 14 แสดงถึงระบบการนมัสการเทียมเท็จทั่วโลก แต่ยังมีอะไรมากกว่านั้น

`อ่าน วิวรณ์ 13:5; วิวรณ์ 12:6, 14; และ ดาเนียล 7:25 นานเท่าใดที่อำนาจนี้ครอบครองศาสนาในหลายศตวรรษที่ผ่านมา`

สัตว์ร้ายดำเนินการอย่างต่อเนื่องช่วงระยะเวลาหนึ่งในประวัติศาสตร์ ตามเวลาแห่งคำพยากรณ์ที่กล่าวว่า หนึ่งวันในคำพยากรณ์เท่ากับหนึ่งปีตามจริง กันดารวิถี 14:34 กล่าวว่า “วันหนึ่งจะเท่ากับปีหนึ่ง” นี่เป็นหลักการในพระคัมภีร์ของการนับเวลาหนึ่งวันเท่ากับหนึ่งปี และอีกครั้งที่พระเจ้าตรัสว่า “เรากำหนดแก่เจ้า 40 วัน 1 วันแทน 1 ปี” (เอเสเคียล 4:6) หลักการนี้ได้พิสูจน์ให้เห็นซ้ำแล้วซ้ำเล่าว่ามีความแม่นยำในการตีความคำพยากรณ์ตามเวลาในพระคัมภีร์ เช่นในเรื่องของ 70 สัปดาห์ในดาเนียล 9:24-27 เมื่อคำนวณระยะเวลาที่กล่าวถึงในวิวรณ์ 13:5 ระยะเวลา 42 เดือน โดยหนึ่งเดือนมี 30 วัน เราก็จะได้ 1,260 วันในคำพยากรณ์หรือปีตามจริง หนึ่งปีในปฏิทินโบราณตามปกติแล้วมี 360 วัน

ในศตวรรษที่สี่ จักรพรรดิคอนสแตนตินแห่งโรมันได้รับรองศาสนาคริสต์ทั่วทั้งอาณาจักร เมื่อเขาย้ายเมืองหลวงใน ค.ศ. 330 ไปยังไบแนเทียมเพื่อรวมส่วนตะวันออกและตะวันตกของอาณาจักรเข้าด้วยกัน จึงทำให้ตำแหน่งผู้นำในกรุงโรมว่างไป ดังนั้น สมเด็จพระสันตะปาปาจึงเข้าเติมเต็มช่องว่างนี้ เขาไม่เพียงกลายเป็นผู้นำศาสนาที่มีอำนาจเท่านั้น แต่ยังมีอำนาจทางการเมืองแผ่กว้างไปทั่วยุโรปอีกด้วย ในค.ศ. 538 จัสติเนียน จักรพรรดินอกรีตแห่งโรมันได้มอบอำนาจอย่างเป็นทางการให้บิชอปแห่งโรมันเป็นผู้พิทักษ์ความเชื่อ คริสตจักรในยุคกลางแผ่อิทธิพลอำนาจเป็นอย่างมากตั้งแต่ ค.ศ. 538 จนถึง ค.ศ. 1798 รวมถึงการกดขี่ข่มเหงที่กล่าวถึงในบทนำของบทเรียนสัปดาห์นี้ด้วย จนกระทั่ง เบอร์เทียร์ นายพลของนโปเลียนจับพระสันตะปาปาไปเป็นเชลยในปี ค.ศ. 1798 ซึ่งเป็นไปตามคำพยากรณ์ทุกประการ

นายพลเบอร์เทียร์และกองทัพบุกเข้าไปจับพระสันตะปาปาปิอุสที่ 6 และถอดออกจากบัลลังก์สันตะปาปาอย่างไม่เป็นทางการ การถอดพระสันตะปาปาถือเป็นเรื่องร้ายแรง แต่ตามที่วิวรณ์ 13:12 บันทึกไว้ว่า บาดแผลฉกรรจ์จะหาย และโลกจะได้ยินถึงอำนาจนี้มากขึ้นเป็นอย่างมาก

`คำพยากรณ์ในพระคัมภีร์นั้นน่าทึ่งเพียงไร เป็นการเปิดเผยเหตุการณ์ในอนาคตให้เราได้ทราบ ความจริงนี้สอนเราว่า เราจะวางใจในพระสัญญาของพระเจ้าได้อย่างไร แม้ในพระสัญญาที่ยังไม่เกิดขึ้น`