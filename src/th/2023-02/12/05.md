---
title:  วันพุธ เครื่องหมายสัตว์ร้าย
date:   14/06/2023
---

`อ่าน วิวรณ์ 14:9 และเปรียบเทียบกับ วิวรณ์ 14:12 เรารับเครื่องหมายสัตว์ร้ายไว้ที่ไหน (ดูใน เฉลยธรรมบัญญัติ 6:8; เฉลยธรรมบัญญัติ 11:18) ลักษณะสองประการใดที่ทำให้คนของพระเจ้าแตกต่างจากผู้ที่รับเครื่องหมายสัตว์ร้าย`

กลุ่มหนึ่งบูชาสัตว์ร้าย และอีกกลุ่มหนึ่งรักษาพระบัญญัติของพระเจ้า (ซึ่งรวมถึงข้อที่สี่ ซึ่งเป็นพระบัญญัติข้อหนึ่งที่อำนาจสัตว์ร้ายพยายามเปลี่ยนแปลง) และมีความเชื่อในพระเยซู นี่คือความแตกต่างของทั้งสองกลุ่ม ด้วยการทำงานผ่านสัตว์ที่ขึ้นมาจากทะเลและแผ่นดิน พญามารเป็นบ่อนทำลายสิทธิอำนาจของพระเจ้าโดยโจมตีหัวใจของการนมัสการ นั่นคือ วันสะบาโต เครื่องหมายสัตว์ร้ายจะอยู่ที่หน้าผากหรือที่มือ หน้าผากเป็นสัญลักษณ์ของความคิดที่ซึ่งเป็นที่ตั้งของความรู้สึกผิดชอบชั่วดี เหตุผล และการตัดสินใจ และมือเป็นสัญลักษณ์ของการกระทำและพฤติกรรม

วันนั้นจะมาถึง และอาจจะเร็วกว่าที่เราคิด กฎนั้นจะถูกกำหนดขึ้นเพื่อจำกัดอิสรภาพทางศาสนาของเรา ผู้ที่ปฏิบัติตามพระวจนะของพระเจ้าอย่างจริงใจและรักษาวันสะบาโตที่แท้จริงขององค์พระผู้เป็นเจ้าจะถูกตราหน้าว่าเป็นปฏิปักษ์ต่อการรวมตัวเป็นหนึ่งและขัดกับผลประโยชน์ของสังคม

“ผู้ที่ถวายเกียรติวันสะบาโตของพระคัมภีร์จะถูกปรักปรำว่าเป็นศัตรูของกฎและระเบียบ เป็นผู้ทำลายกรอบศีลธรรมของสังคม ทำให้เกิดความวุ่นวายและความเสื่อมทราม และนำการพิพากษาของพระเจ้าลงมาสู่โลกนี้ ความเคร่งครัดทางศาสนาของพวกเขาจะถูกตราว่าดันทุรัง ดื้อรั้น และดูแคลนอำนาจการปกครอง พวกเขาจะถูกกล่าวหาว่าไม่ภักดีต่อรัฐบาล” (เอลเลน จี. ไว้ท์, สงครามประวัติศาสตร์, หน้า 592)

คริสตจักรแห่งโรมอ้างว่าวันอาทิตย์เป็น “เครื่องหมาย” ของผู้มีอำนาจทางศาสนา แน่นอนว่าคริสตจักรคาทอลิกอ้างว่า “การเปลี่ยนแปลงนั้นเป็นการกระทำของตน... และการกระทำดังกล่าวเป็นเครื่องหมายแห่งอำนาจทางศาสนาและเป็นสิทธิอำนาจในการทำเรื่องต่าง ๆ ทางศาสนา” (The American Catholic Quarterly Review, 21 มกราคม1883)

พระธรรมวิวรณ์พยากรณ์สิ่งที่จะเกิดขึ้นในอนาคต ในช่วงเวลาวิกฤตแห่งชาติ โลกของเราจะเผชิญกับการเปลี่ยนแปลงทางการเมือง สังคม ศาสนาและศีลธรรมอย่างรุนแรง ทำให้มีการบังคับรักษาวันอาทิตย์และจากนั้นจะกลายเป็น “เครื่องหมายสัตว์ร้าย” และอีกครั้งหนึ่งที่เรายังไม่อาจรู้ได้ว่าเรื่องราวเหล่านี้จะเกิดขึ้นอย่างไร พระคัมภีร์บอกเราถึงรายละเอียดกว้าง ๆ แต่ก็เพียงพอที่จะแสดงให้เราเห็นว่าความขัดแย้งครั้งยิ่งใหญ่ซึ่งกำลังถึงจุดสูงสุดนั้นจะอยู่ในประเด็นของการนมัสการ เป็นการบูชาสัตว์ร้ายหรือนมัสการพระผู้สร้าง และวันสะบาโตวันที่เจ็ดจะมีบทบาทสำคัญอย่างมาก

`มนุษยชาติมักถูกแบ่งออกให้อยู่ฝ่ายพระเจ้าหรือฝ่ายซาตานในทางใดได้บ้าง ทำไมถึงไม่มีฝ่ายกลาง เราจะรู้แน่ชัดได้อย่างไรว่าเราอยู่ฝ่ายไหนกันแน่`