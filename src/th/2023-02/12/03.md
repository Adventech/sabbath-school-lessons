---
title:  วันจันทร์ การกบฏ
date:   12/06/2023
---

`อ่าน 2 เธสะโลนิกา 2:3, 4, 9-12 เปาโลพยากรณ์เกี่ยวกับยุคสุดท้ายอย่างไร ลักษณะอะไรที่เขาใช้บรรยายสัตว์ร้ายหรืออำนาจปฏิปักษ์พระคริสต์`

อัครสาวกเปาโลเตือนชุมชนคริสเตียนให้ระวัง “การกบฏ” ต่อความจริงแห่งพระวจนะของพระเจ้า เขากังวลเรื่องเมล็ดพันธุ์แห่งการละทิ้งความเชื่อที่ได้ปรากฎในคริสตจักรของพระคัมภีร์พันธสัญญาใหม่ ซึ่งเมล็ดนี้จะเจริญงอกงามในศตวรรษข้างหน้าก่อนการเสด็จมาครั้งที่สองของพระคริสต์ ข่าวประเสริฐเทียมเท็จจะเข้ามาในคริสตจักร บิดเบือนพระวจนะของพระเจ้า

ซาตานคือผู้ที่อยู่เบื้องหลังการละทิ้งความเชื่อนี้ เขาเป็น “คนแห่งการบาป” ที่ปรารถนาจะยกตัว “ขึ้นต่อสู้อะไร ๆ ที่​ได้​ชื่อว่าเป็นพระเจ้า” และนั่ง “ในพระวิหารของพระเจ้า” (2 เธสะโลนิกา 2:4 NKJV) แต่ “ผู้ล่อลวงยิ่งใหญ่” ทำงานผ่านทางหน่วยงานมนุษย์เพื่อให้บรรลุผลตามจุดประสงค์ของมัน ลักษณะที่ระบุในดาเนียลและวิวรณ์เผยให้เห็นว่าเขาเล็กใน ดาเนียล 7 สัตว์ร้ายใน วิวรณ์ 13, 14 และ “คนนอกกฎหมาย” ใน 2 เธสะโลนิกา 2 เป็นตัวแทนของสิ่งเดียวกัน

SDA Bible Commentary กล่าวไว้ดังนี้ “การเปรียบเทียบคำพยากรณ์ของอำนาจหมิ่นประมาทที่มาแทนอำนาจอาณาจักรโรมันในดาเนียล... กับภาพบรรยายของยอห์นถึงสัตว์ร้ายที่มีลักษณะของเสือดาว... แสดงให้เห็นว่าลักษณะของทั้งสามสิ่งมีความคล้ายคลึงกันอย่างมากมาย [เขาเล็ก อำนาจสัตว์ร้าย และคนนอกกฎหมาย] นำเราไปสู่ข้อสรุปได้ว่า ดาเนียล เปาโล และยอห์นกำลังพูดถึงอำนาจเดียวกัน คือ... พระสันตะปาปา” (Volume 7, หน้า 271)

สิ่งหนึ่งที่สำคัญอย่างยิ่งที่ต้องจดจำไว้คือ คำพยากรณ์ในพระคัมภีร์เป็นการอธิบายถึงระบบศาสนาที่ประนีประนอมพระวจนะของพระเจ้า แทนที่ข่าวประเสริฐด้วยประเพณีมนุษย์ และเป็นระบบที่เบี่ยงเบนไปจากความจริงในพระคัมภีร์ พระเจ้าแห่งความรักอันล้นเหลือเป็นผู้ประทานคำพยากรณ์นี้เพื่อเตรียมผู้คนให้พร้อมสำหรับการเสด็จมาของพระเยซู คำพยากรณ์นี้เป็นการตำหนิองค์กรทางศาสนาที่ละทิ้งความเชื่อและออกห่างจากพระวจนะของพระเจ้า ไม่เจาะจงว่าจะต้องเป็นบุคคลในองค์กร (ดูใน วิวรณ์ 18:4) ข่าวสารของเราอยู่ที่ระบบที่หลอกลวงคนนับล้าน แม้คนเหล่านี้จะถูกล่อลวง แต่พระคริสต์ก็ยังทรงรักพวกเขาอย่างมากมาย ดังนั้น เราจึงต้องปฏิบัติต่อคนเหล่านั้นเช่นเดียวกับพระคริสต์

`“จงปฏิบัติต่อผู้อื่นอย่างที่พวกท่านต้องการให้พวกเขาปฏิบัติต่อท่าน เพราะนี่คือธรรมบัญญัติและคำสั่งสอนของบรรดาผู้เผยพระวจนะ” (มัทธิว 7:12) เราจะนำหลักการในข้อนี้ไปใช้กับเรื่องของอำนาจสัตว์ร้ายในวิวรณ์ 13, 14 ได้อย่างไร`