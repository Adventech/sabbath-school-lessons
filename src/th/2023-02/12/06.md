---
title:  วันพฤหัสบดี การทดสอบเรื่องวันสะบาโต
date:   15/06/2023
---

แม้แต่ในตอนนี้เราก็ได้เห็นเหตุการณ์ที่ถูกจัดเตรียมไว้สำหรับการกดขี่ข่มเหงที่ใกล้จะเกิดขึ้นแล้ว เมื่อวันที่ 6 มิถุนายน 2012 สมเด็จพระสันตะปาปาเบเนดิกต์ที่ 16 ได้เรียกร้องเร่งด่วนต่อผู้คนมากกว่า 15,000 คนที่รวมตัวกัน ณ จัตุรัสเซนต์ปีเตอร์ในกรุงโรมว่า ให้วันอาทิตย์เป็นวันหยุดพักสำหรับทุกคน เพื่อผู้คนจะได้ใช้เวลาอยู่กับครอบครัวและพระเจ้าได้อย่างอิสระ “ด้วยการปกป้องวันอาทิตย์ ก็เป็นการปกป้องเสรีภาพของมนุษย์” แน่นอนว่า นี่ยังไม่ใช่การบังคับให้รักษาวันนี้ให้บริสุทธิ์เพื่อต่อต้านวันสะบาโตในพระคัมภีร์ แต่ก็เป็นการแสดงให้เห็นว่า แนวคิดเรื่องวันอาทิตย์ให้เป็น “วันหยุดพัก” นั้นเป็นประเด็นที่มีอยู่จริงอย่างแน่นอน ไม่ช้าก็เร็ว กฎหมายจะต้องกำหนดใช้ และผู้ที่ปฏิบัติตามพระวจนะของพระเจ้าอย่างจริงใจและรักษาวันสะบาโตที่แท้จริงจะถูกตราหน้าว่าเป็นผู้ต่อต้านผลประโยชน์สูงสุดของสังคม

ในช่วงเวลาวิกฤตนี้ โดยพระคุณและฤทธิ์อำนาจของพระองค์ ผู้คนที่สัตย์ซื่อของพระเจ้าจะยืนหยัดด้วยความเชื่อมั่นที่จะติดตามพระองค์ พวกเขาจะไม่ยอมจำนนต่อแรงกดดัน

เขาเหล่านี้จะรับตราประทับของพระเจ้าซึ่งตรงข้ามกับเครื่องหมายของสัตว์ร้าย ตราประทับถูกนำมาใช้ในสมัยโบราณเพื่อยืนยันความถูกต้องของเอกสารราชการ ดังนั้นแล้วเราคาดได้ว่าจะเห็นตราประทับของพระเจ้าที่ฝังอยู่ในพระบัญญัติของพระองค์ ตราประทับโบราณเป็นเครื่องหมายเฉพาะบุคคลที่แตกต่างกัน ผู้เผยพระวจนะอิสยาห์กล่าวว่า “จงเก็บคำพยานไว้ และจงผนึกตราธรรมบัญญัติไว้ในพวกสาวกของข้าพเจ้า” (อิสยาห์ 8:16)

`อ่าน อพยพ 20:8-11 องค์ประกอบใดของตราประทับในพระคัมภีร์ที่คุณพบในพระบัญญัติวันสะบาโต พระบัญญัติวันสะบาโตแตกต่างจากพระบัญญัติข้ออื่น ๆ อย่างไร`

พระบัญญัติข้อที่สี่มีองค์ประกอบของตราประทับที่แท้จริงสามประการ ประการแรก ชื่อของผู้ประทับตรา “พระยาห์เวห์พระเจ้าของเจ้า” (อพยพ 20:10) ประการที่สอง ตำแหน่งของผู้ประทับตรา พระยาห์เวห์ “ทรงสร้าง” (อพยพ 20:11) ตำแหน่งคือ พระผู้สร้าง และประการที่สาม อาณาเขตของผู้ประทับตรา “ฟ้าและแผ่นดิน ทะเล และสรรพสิ่งซึ่งมีอยู่ในที่เหล่านั้น” (อพยพ 20:11) ดังที่กล่าวใน วิวรณ์ 7:1, 2 ว่า ตราของพระเจ้าประทับไว้บนหน้าผาก ซึ่งเป็นสัญลักษณ์ของความคิดของเรา พระเยซูเคารพอิสรภาพในการเลือกของเรา พระองค์ทรงเชื้อเชิญให้เราอนุญาตให้พระองค์ตีกรอบความคิดของเราโดยพระวิญญาณบริสุทธิ์ เพื่อเราจะได้ไม่หวั่นไหวจากความเชื่อในพระวจนะของพระเจ้า (เอเฟซัส 4:30) ดังนั้น เราจึงเข้าใจได้ว่าผู้สัตย์ซื่อคือ ผู้ที่ “ถือรักษาพระบัญญัติของพระเจ้า และจงรักภักดีต่อพระเยซู” (วิวรณ์ 14:12) และพระบัญญัติข้อที่สี่ก็รวมอยู่ในพระบัญญัติเหล่านั้นด้วย ซึ่งเป็นพระบัญญัติที่สัตว์ร้ายพยายามจะเปลี่ยนแปลง

`คุณเห็นเงื่อนไขอะไรบ้างในปัจจุบันนี้ที่กำลังริเริ่มเพื่อนำไปสู่การจำกัดอิสรภาพทางศาสนา`