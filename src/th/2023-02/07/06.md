---
title:  วันพฤหัสบดี พระผู้สร้างบนกางเขน
date:   11/05/2023
---

ดังที่เราได้ศึกษามาแล้วว่าองค์พระผู้เป็นเจ้าทรงเป็นพระผู้สร้างของเรา แต่ยังมีอะไรที่มากกว่านี้ แม้เราจะได้อ่านแนวคิดนี้ไปแล้ว แต่ก็คุ้มค่าที่จะศึกษาอีก กล่าวคือ พระผู้สร้างของเราทรงเป็นพระผู้ไถ่ของเราด้วย พระเจ้าที่ทรงสร้างเราคือพระเจ้าองค์เดียวกับที่ทรงไถ่เรา พระเจ้าผู้ตรัสว่า “ให้เราสร้างมนุษย์ตามฉายาของเรา ตามอย่างของเรา” (ปฐมกาล 1:26) ทรงเป็นพระเจ้าองค์เดียวกับที่ร้องบนกางเขนว่า “เอลี เอลี ลามา สะบักธานี” แปลว่า “พระเจ้าของข้าพระองค์ พระเจ้าของข้าพระองค์ ทำไมพระองค์ทรงทอดทิ้งข้าพระองค์เสีย” (มัทธิว 27:46) จึงเป็นเหตุผลที่เราต้องเกรงกลัวพระเจ้าหรือถวายพระเกียรติแด่พระองค์และนมัสการพระองค์

เราในฐานะที่เป็นมนุษย์ล้มลงในบาปจะตอบสนองต่อความจริงอันน่าอัศจรรย์เช่นนี้ได้อย่างไร เราจะทำอะไรได้บ้างเพื่อตอบสนอง ข่าวของทูตสวรรค์องค์ที่หนึ่งบอกเราว่าต้องทำอะไร “จงเกรงกลัวพระเจ้า และถวายพระเกียรติแด่พระองค์ เพราะถึงเวลาที่พระองค์จะทรงพิพากษาแล้ว จงนมัสการพระองค์ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” (วิวรณ์ 14:7)

`อ่าน ยอห์น 19:16-30 เป็นเรื่องราวที่ยอห์นเขียนเกี่ยวกับพระเยซูบนไม้กางเขน ในขณะที่คุณอ่านให้นึกถึงข้อพระคัมภีร์ที่เราได้ศึกษาไปแล้วที่เกี่ยวกับพระเยซูทรงเป็นพระผู้สร้าง “เพราะว่าโดยพระองค์ทุกสิ่งได้รับการทรงสร้างขึ้น ทั้งสิ่งที่อยู่บนท้องฟ้าและบนแผ่นดินโลก ทั้งสิ่งที่มองเห็นและสิ่งที่มองไม่เห็น ไม่ว่าจะเป็นบัลลังก์แห่งพวกภูตผี หรือพวกภูตผีที่ปกครอง หรือพวกภูตผีที่ครอบครอง หรือพวกภูตผีที่มีอำนาจ ทุกสิ่งถูกสร้างขึ้นโดยพระองค์และเพื่อพระองค์” (โคโลสี 1:16) เราจะตอบสนองต่อความรักอันอัศจรรย์ของพระเจ้าอย่างไรได้บ้าง`

ข่าวของทูตสวรรค์องค์ที่หนึ่งให้เรานมัสการพระผู้สร้าง ซึ่งพระบัญชานี้เกิดขึ้นหลังจากที่พระเยซูสิ้นพระชนม์บนกางเขน และหลังจากที่จักรวาลที่เฝ้ามองดูและผู้ติดตามพระคริสต์ได้รู้แล้วว่า พระองค์ “ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” ทรงเป็นพระองค์เดียวกับพระเจ้าผู้ “ทรงสละพระองค์เองและทรงรับสภาพทาส ทรงถือกำเนิดเป็นมนุษย์ และทรงปรากฏอยู่ในสภาพมนุษย์ พระองค์ทรงถ่อมตัวลง ทรงยอมเชื่อฟังจนถึงความมรณา กระทั่งมรณาบนกางเขน” (ฟีลิปปี 2:7,8)

ช่างเป็นภาพที่น่าอัศจรรย์อย่างยิ่งสำหรับผู้ที่รู้จักพระเยซูก่อนที่พระองค์จะเสด็จมายังโลกในฐานะมนุษย์ ไม่น่าแปลกใจที่ชาวสวรรค์ก็นมัสการพระองค์เช่นกัน สำหรับเราผู้ซึ่งได้รับการไถ่โดยพระโลหิตของพระองค์ เราจะทำอะไรได้อีกนอกจากนมัสการพระผู้สร้างและพระผู้ไถ่

`เหตุใดแนวคิดที่กล่าวว่า มนุษย์ที่ล้มอยู่ในบาปสามารถกระทำการบางประการเพื่อเพิ่มเติมให้กับสิ่งที่พระคริสต์ได้ทรงทำบนกางเขนนั้นจึงเป็นความคิดนอกรีต เราต้องเพิ่มเติมการกระทำใดอีกบ้างเพื่อไถ่เราให้รอดได้นอกเหนือจากสิ่งที่พระผู้สร้างทรงทำเพื่อเราแล้ว`