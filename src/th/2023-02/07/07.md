---
title:  ศึกษาเพิ่มเติม
date:   12/05/2023
---

การนมัสการพระเจ้าเป็นศูนย์กลางในพระคัมภีร์และก็เป็นประเด็นที่ขัดแย้งกันอยู่เสมอระหว่างมนุษย์และประชากรของพระเจ้า ผู้เผยพระวจนะตลอดพันธสัญญาเดิมต่างตำหนิประชากรของพระเจ้าที่กราบไหว้พระอื่นหรือนมัสการพระเจ้าโดยใช้หลักปฏิบัติในการนมัสการของชาวโลกนอกรีต ความขัดแย้งระหว่างการนมัสการพระเจ้าหรือบูชาพระอื่น ๆ เป็นศูนย์กลางของความขัดแย้งระดับจักรวาล ความขัดแย้งเช่นนี้มาพร้อมกับการมองข้ามพระบัญญัติของพระเจ้า

“การนมัสการเป็นพื้นฐานที่สำคัญที่สุดของการดำรงชีวิตมนุษย์ โดยเกี่ยวข้องกับการที่มนุษย์เป็นสิ่งมีชีวิตควรทำเมื่ออยู่เบื้องพระพักตร์พระผู้สร้าง... มีเพียงผู้ที่ยังมีชีวิตอยู่เท่านั้นที่สามารถนมัสการองค์พระผู้เป็นเจ้าได้ คนตายไม่สามารถสรรเสริญและนมัสการพระองค์ได้... พระผู้ทรงสร้างเราเชื้อเชิญเราให้ยอมจำนนชีวิตของเรา กระทำได้ด้วยการนมัสการ เพื่อเราจะได้รับชีวิตที่ดีขึ้นกลับมาจากพระองค์และจะได้เป็นประโยชน์แก่ผู้อื่น การนมัสการเป็นเรื่องของธรรมชาติ เป็นจุดประสงค์ของการดำรงชีวิตอยู่ของเรา และเพื่อเราจะได้มีศูนย์กลางอยู่นอกตัวเรา จะได้ปลดปล่อยเราจากความเห็นแก่ตัว การไม่นมัสการพระเจ้าคือการสูญเสียเหตุผลในการดำรงอยู่ ย่อมดำรงอยู่ในภาวะงุนงงสับสน และนำไปสู่ความตาย เพราะเป็นการตัดความสัมพันธ์จากแหล่งกำเนิดแห่งชีวิต” (Ángel Manuel Rodríguez, “The Closing of the Cosmic Conflict: Role of the Three Angels’ Messages,” หน้า 42)

**คำถามเพื่อการอภิปราย**

`พิจารณาให้มากขึ้นว่า เหตุใดการได้รับการทรงสร้างจากพระเจ้าจึงไม่เพียงพอสำหรับโลกที่ตกอยู่ในบาป ทำไมเราจึงต้องการพระสัญญาแห่งการไถ่บาปด้วย`

`ลองนึกถึงประสบการณ์ที่คุณเคยเห็นฤทธิ์อำนาจของพระเจ้าทำงานในชีวิตของคุณ กล่าวคือ เหตุการณ์ที่แสดงให้คุณเห็นถึงความรักที่พระเจ้าทรงมีต่อคุณเป็นการส่วนตัว เมื่อนึกถึงเหตุการณ์เหล่านั้นแล้วให้คุณคำนึงด้วยว่า พระเจ้าองค์นั้นทรงเป็นพระผู้สร้างจักรวาลทั้งปวง และพระเจ้าองค์นี้ทรงรักคุณมากพอที่จะห่วงใยชีวิตของคุณ ความจริงเช่นนี้ไม่เพียงแต่ทำให้เราอบอุ่นใจแต่ทำให้เราอ่อนน้อมถ่อมตนอีกด้วย เหตุใดจึงเป็นเช่นนั้น`

`ถ้าสมมติว่าวิวัฒนาการมีจริง เราจะนมัสการพระผู้สร้างอย่างไร ซึ่งหากพระองค์ต้องใช้เวลาหลายพันล้านปีแห่งความตาย ความรุนแรง การทำลายล้าง ความทุกข์ทรมาน และการสูญพันธุ์ครั้งใหญ่เพื่อสร้างเรา ซึ่งเป็นเรื่องราวที่แตกต่างกันอย่างสิ้นเชิงจากเรื่องราวแห่งการทรงสร้างเราในปฐมกาล แล้วเราจะต้องนมัสการพระผู้สร้างเช่นนี้หรือ นมัสการพระองค์เพื่ออะไร เพื่อการโกหกเรานับพันปีว่าเรามาอยู่ที่นี่ได้อย่างไรอย่างนั้นหรือ`