---
title:  การนมัสการพระผู้สร้าง
date:   06/05/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 1:9; อิสยาห์ 40:26;  2 โครินธ์ 5:17; โคโลสี 1:17; วิวรณ์ 4:11; ยอห์น 19:16-30

> <p>ข้อควรจำ</p>
> “องค์พระผู้เป็นเจ้าและพระเจ้าของข้าพระองค์ทั้งหลาย พระองค์ทรงสมควรที่จะได้รับพระสิริ พระเกียรติและฤทธานุภาพ เพราะว่าพระองค์ทรงสร้างสรรพสิ่ง และสรรพสิ่งก็ดำรงอยู่และถูกสร้างขึ้นตามพระประสงค์ของพระองค์” (วิวรณ์ 4:11)

บ่อยครั้งเป็นเรื่องง่ายที่เราจะไม่เห็นคุณค่าในสิ่งต่าง ๆ โดยเฉพาะในสิ่งที่เรารู้แล้วหรือเคยประสบพบเจอ ตัวอย่างเช่น เป็นเรื่องง่ายเพียงใดที่เด็กเล็กจะไม่เห็นคุณค่าของพ่อแม่ผู้ที่พวกเขารู้จักมาทั้งชีวิตอันน้อยนิด เราก็เช่นเดียวกันที่จะไม่เห็นคุณค่าของดวงอาทิตย์ ท้องฟ้า อากาศหรือพื้นดินใต้ฝ่าเท้าของเรา

อย่างไรก็ตาม เราเคยหยุดคิดบ้างไหมว่า เราไม่เห็นค่าของสิ่งที่ทำให้เรามีชีวิตอยู่มากเพียงใด นั่นคือ บ่อยเพียงใดที่เราหยุดและถามคำถามเชิงปรัชญาว่า เหตุใดจึงมีบางสิ่งบางอย่างแทนที่จะไม่มีอะไรเลย

เหตุใดจักรวาลและความโอ่อ่าตระการตา ความยิ่งใหญ่และสิ่งอัศจรรย์ทั้งปวงที่มีอยู่ในจักรวาลจึงมีอยู่ตั้งแต่ต้น ถ้าจักรวาลและเราเองไม่มีอยู่จริงก็คงขัดแย้งกับตรรกะที่มีอยู่ ตามทฤษฎีวิทยาศาสตร์ล่าสุด (ซึ่งมักเปลี่ยนแปลงอยู่เสมอ) กล่าวว่า ครั้งหนึ่งจักรวาลไม่เคยมีอยู่มาก่อน กล่าวอีกนัยหนึ่งได้ว่า ทุกสิ่งในจักรวาลรวมถึงมนุษย์เราเกิดขึ้นโดยบังเอิญ และเป็นเรื่องมหัศจรรย์ที่เรามาอยู่ที่นี่ได้ แม้จะมีตำนานต่าง ๆ มากมายที่บ่งบอกว่าจักรวาลเกิดขึ้นจากความว่างเปล่า หรือเกิดจากสมการทางคณิตศาสตร์บางอย่าง แต่จักรวาลของเราดำรงอยู่ได้เพราะพระเจ้าพระผู้สร้างเป็นผู้ทรงสร้างจักรวาลและทุกสิ่งที่อยู่ในนั้นขึ้นมา