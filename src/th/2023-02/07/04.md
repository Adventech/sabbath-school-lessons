---
title:  วันอังคาร พระเจ้าผู้ทรงอยู่ใกล้เรา
date:   09/05/2023
---

พระเจ้าแห่งการทรงสร้าง พระผู้ทรงบันดาลให้ดวงอาทิตย์ ดวงจันทร์ และดวงดาวต่าง ๆ ถือกำเนิดขึ้น ฤทธิ์อำนาจอันน่าเกรงขามของพระองค์สร้างโลกนี้และเติมเต็มด้วยสิ่งมีชีวิตนานาชนิด พระองค์ทรงเป็นพระเจ้าผู้ทรงสนพระทัยในเราแต่ละคนเช่นกัน พระองค์ทรงเป็นพระเจ้าที่ทรงช่วยกู้ประชากรของพระองค์จากการเป็นทาสของอียิปต์ พระผู้ทรงนำทางประชากรเหล่านั้นที่พเนจรไปในถิ่นทุรกันดาร พระผู้ทรงประทานมานาดั่งฝนลงมาจากสวรรค์ พระผู้ทรงทำให้กำแพงเมืองเยรีโคพังทลายลงมา และพระผู้ทรงเอาชนะศัตรูของชนชาติอิสราเอล พระเจ้าองค์เดียวกันนี้ที่ทรงปล่อยอำนาจอันไม่มีที่สิ้นสุดเพื่อสร้างจักรวาล ก็ทรงปล่อยอำนาจอันไม่มีที่สิ้นสุดเดียวกันนั้นเพื่อเอาชนะอำนาจแห่งความชั่วร้ายที่ก่อให้เกิดสงครามในจิตวิญญาณของเรา

`อ่าน 2 โครินธ์ 5:17; สดุดี 139:15-18; กิจการ 17:27; และโคโลสี 1:17 ข้อพระคัมภีร์เหล่านี้สอนเราว่าพระเจ้าทรงอยู่ใกล้ชิดกับเราอย่างไร`

นักศาสนศาสตร์กล่าวถึงการที่พระเจ้าทรงอยู่เหนือทุกสิ่ง ซึ่งคือแนวคิดที่ว่าพระเจ้าทรงดำรงอยู่เหนือการทรงสร้างทั้งปวง แต่พวกเขาก็ยังกล่าวถึงสภาพการมีอยู่ทุกหนทุกแห่งของพระเจ้าด้วย ซึ่งคือแนวคิดที่ว่าพระเจ้าก็ทรงดำรงอยู่ในโลกของเราด้วย ดังที่ประวัติศาสตร์ในพระคัมภีร์ได้เขียนไว้ว่าพระองค์ทรงมีความสัมพันธ์กับโลกนี้อย่างซับซ้อนและใกล้ชิด แม้องค์พระผู้เป็นเจ้าจะทรงดำรงอยู่ในที่ “สูงและบริสุทธิ์” พระองค์ก็ทรง “อยู่กับผู้สำนึกผิดและมีวิญญาณจิตที่ถ่อม” (อิสยาห์ 57:15) ดังที่พระเยซูตรัสถึงผู้ติดตามที่ซื่อสัตย์ของพระองค์ว่า “ข้าพระองค์อยู่ในพวกเขาและพระองค์ทรงอยู่ในข้าพระองค์ เพื่อพวกเขาจะได้เป็นอันหนึ่งอันเดียวกันอย่างสมบูรณ์ เพื่อโลกจะได้รู้ว่าพระองค์ทรงใช้ข้าพระองค์มา และพระองค์ทรงรักพวกเขาเหมือนอย่างที่พระองค์ทรงรักข้าพระองค์” (ยอห์น 17:23) ไม่มีอะไรที่ใกล้ชิดสนิทสนมยิ่งไปกว่านี้อีกแล้ว

ข่าวดีเกี่ยวกับพระเจ้าของเราก็คือ ความยิ่งใหญ่และฤทธานุภาพของพระองค์นั้นกว้างใหญ่ไพศาลจนครอบจักรวาลและแผ่ลงมายังชีวิตของเราแต่ละคน พระองค์ทรงสัญญาว่าจะสร้างเราขึ้นใหม่ หล่อหลอมเรา เปลี่ยนแปลงเราให้เป็นเหมือนพระฉายาของพระองค์ ลองคิดดูว่าที่กล่าวมานี้หมายถึงอะไร องค์พระผู้เป็นเจ้าที่ทรงสร้างและค้ำจุนกาแล็กซีหลายพันล้านกลุ่มคือพระเจ้าองค์เดียวกันที่เราไม่เพียงแต่ “มีชีวิต และไหวตัว และเป็นอยู่ในพระองค์” (กิจการ 17:28) แต่พระองค์ยังทรงทำงานในจิตใจของเราด้วย เพื่อประทานใจใหม่แก่เรา เพื่อชำระเราให้พ้นบาป และสร้างเราขึ้นใหม่ในพระคริสต์ ช่างเป็นความคิดที่ปลอบประโลมใจเหลือเกินเมื่อตระหนักว่า พระเจ้าของเราเป็นพระเจ้าที่ทรงฤทธานุภาพ รัก และห่วงใยเราเช่นนี้

`แนวคิดที่กล่าวว่าพระเจ้าทรงอยู่ใกล้ชิดเราให้ความหวังและการปลอบโยนใจอย่างไร หรือความเข้าใจนี้ทำให้คุณกลัว เพราะพระเจ้าทรงรู้ความลับอันมืดมิดของคุณ ข่าวประเสริฐให้สันติสุขแก่คุณได้อย่างไรในประเด็นนี้`