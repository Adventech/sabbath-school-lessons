---
title:  วันอาทิตย์ ผู้มีส่วนร่วมในความทุกข์ยาก
date:   07/05/2023
---

หลังจากที่พระองค์เสด็จขึ้นสู่สวรรค์ (กิจการ 1:9) พระเยซูเสด็จไปเยี่ยมเยียนยอห์นอัครสาวกคนสุดท้ายที่ยังมีชีวิตอยู่บนเกาะปัทมอสที่ซึ่งยอห์นถูกเนรเทศโดยจักรพรรดิโดมิเชียนแห่งโรมันผู้โหดเหี้ยม

`อ่าน วิวรณ์ 1:9 และอ่านมัทธิว 13:21; กิจการ 14:22; ยอห์น 16:33 ด้วย ข้อพระคัมภีร์เหล่านี้ให้ข่าวสารอะไรแก่ผู้ที่พยายามติดตามพระเยซูในโลกนี้`

แม้ยอห์นจะต้องอยู่ห่างจากครอบครัว เพื่อนฝูง และชุมชนคริสเตียน แต่เขาก็ไม่ได้ถูกทอดทิ้งให้อยู่เดียวดายในความยากลำบากและปัญหาที่กำลังเผชิญในขณะที่เป็นผู้ติดตามพระเยซู พันธกิจของเขายังไม่สิ้นสุดลง การเป็นพยานของเขายังไม่เสร็จสมบูรณ์ ทูตสวรรค์ผู้มาเยือนยอห์นด้วยแสงสว่างเจิดจ้าบนเกาะอันอ้างว้างได้นำข่าวสารส่งตรงมาจากพระที่นั่งของพระเจ้า ข่าวสารจากพระเยซูนี้สะท้อนทางเดินแห่งกาลเวลาตลอดหลายศตวรรษที่ผ่านมา เป็นข่าวสารแห่งความหวังแก่คนทุกยุคสมัย โดยเฉพาะอย่างยิ่งเป็นข่าวสารเพื่อเตรียมผู้คนของพระเจ้าในยุคสุดท้ายให้พร้อมสำหรับการเสด็จมาของพระเยซู เป็นข่าวสารที่เตือนด้วยความจริงจังและยังให้กำลังใจสำหรับเราผู้ที่เตรียมตัวให้พร้อมที่จะเผชิญกับการทดลองในวาระสุดท้ายอีกด้วย (หรือการทดลองใด ๆ ที่คุณอาจเผชิญในตอนนี้)

หากคุณได้เข้าไปในถ้ำที่เชื่อกันว่าทูตสวรรค์มาเยี่ยมยอห์นพร้อมกับนิมิตแห่งคำพยากรณ์ในพระธรรมวิวรณ์ คุณจะสังเกตเห็นคำเหล่านี้บนแผ่นป้ายที่ทางเข้าในทันที โดยแผ่นป้ายที่ทางเข้าสรุปพระธรรมวิวรณ์ทั้งเล่ม ดังนี้  “จงเกรงกลัวพระเจ้า และถวายพระเกียรติแด่พระองค์ เพราะถึงเวลาที่พระองค์จะทรงพิพากษาแล้ว จงนมัสการพระองค์ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” (วิวรณ์ 14:7)

ใจความสำคัญในพระธรรมวิวรณ์คือ การนมัสการ เราถูกสร้างขึ้นเพื่อเป็นสิ่งมีชีวิตแห่งการนมัสการ เราทุกคนต่างบูชาบางสิ่งหรือบางคน การนมัสการที่แท้จริงคือ การนมัสการพระผู้สร้างซึ่งจะช่วยให้เราค้นพบจุดประสงค์ที่แท้จริงของชีวิต เป็นเหตุผลในการดำรงชีวิตอยู่ เมื่อเรานมัสการพระเจ้า ไม่เพียงแต่ที่เราควรค่าที่จะตายเพื่อสิ่งนี้ แต่ที่สำคัญยิ่งกว่านั้นคือเป็นเหตุผลแก่เราที่จะมีชีวิตอยู่ และหากจำเป็นก็จะช่วยให้เราอดทนต่อความยากลำบากอีกด้วย แท้จริงแล้ว เมื่อวิกฤตขั้นสุดท้ายเกิดขึ้น เราจะเข้าใจคำว่า “เราจะต้องทนความยากลำบากหลายอย่างในการเข้าสู่แผ่นดินของพระเจ้า” (กิจการ 14:22) ได้ดียิ่งขึ้น 

`หากผู้รับใช้ที่สัตย์ซื่อของพระเจ้าเช่น ยอห์น ต้องเผชิญกับความทุกข์และความยากลำบาก อะไรที่ทำให้เราคิดว่าเราเองจะไม่ประสบปัญหาเช่นกัน (ดูใน 1 เปโตร 4:12-15)`