---
title:  วันจันทร์ การนมัสการพระผู้สร้าง
date:   08/05/2023
---

`อ่าน วิวรณ์ 14:7 ข่าวของทูตสวรรค์องค์ที่หนึ่งสรุปได้ว่าอย่างไร ข่าวสารของเวลาแห่งการพิพากษาเรียกร้องให้เราเป็นอย่างไร (ดูใน อิสยาห์ 40:26; ยอห์น 1:1-3; โรม 1:20)`

วิวรณ์ 14:7 ลงท้ายด้วยการเรียกร้องให้นมัสการพระผู้สร้าง การเรียกร้องนี้มีความสำคัญเป็นพิเศษโดยเฉพาะในตอนนี้ เนื่องจากนักวิทยาศาสตร์ส่วนใหญ่และแม้แต่ในโลกคริสเตียนก็ยอมรับทฤษฎีวิวัฒนาการ ซึ่งเป็นคำสอนที่โจมตีหัวใจของหลักคำสอนในพระคัมภีร์และคริสเตียน ถ้าวิวัฒนาการเป็นเรื่องจริง ความเชื่อของเราก็คงจะต้องเป็นเรื่องโกหก

ดังนั้น การเรียกร้องครั้งสุดท้ายในพระธรรมวิวรณ์มีรากฐานมาจากปฐมกาลพระธรรมเล่มแรกในพระคัมภีร์ เราจะไม่มีวันเข้าใจประเด็นการต่อสู้ระดับจักรวาลเรื่องการนมัสการได้ทั้งหมด หากเราไม่เข้าใจความสำคัญของการทรงสร้าง “ในปฐมกาล พระเจ้าทรงเนรมิตสร้างฟ้าและแผ่นดิน” (ปฐมกาล 1:1) ข้อนี้เป็นรากฐานของพระคัมภีร์ทั้งหมด “ในปฐมกาล พระเจ้าทรงเนรมิตสร้าง” คำภาษาฮีบรูสำหรับ “สร้าง” ในข้อนี้คือ bara เป็นคำกริยาที่ใช้เฉพาะกับพระเจ้าที่เป็นประธานของประโยคเท่านั้น

เพื่อที่จะให้เห็นภาพเล็ก ๆ น้อย ๆ ว่าฤทธิ์อำนาจของพระเจ้านั้นไร้ขอบเขตเพียงใด ให้เราลองพิจารณาสิ่งที่พระเจ้าทรงสร้างเพียงหนึ่งสิ่ง ลองนึกถึงดวงอาทิตย์ ดวงอาทิตย์ผลิตพลังงานในหนึ่งวินาทีได้มากกว่าพลังงานทั้งปวงที่มนุษย์ผลิตโดยน้ำมัน ก๊าซ ถ่านหิน หรือไฟ ตั้งแต่ในยุคเริ่มแรก

ดวงอาทิตย์มีเส้นผ่าศูนย์กลางประมาณ 865,000 ไมล์ และสามารถจุดาวเคราะห์ที่มีขนาดเท่าโลกได้ถึงหนึ่งล้านดวง แต่ดวงอาทิตย์เป็นเพียงหนึ่งในดาวนับแสนล้านดวงในกาแลคซีทางช้างเผือกของเรา ดาวดวงหนึ่งที่เรียกว่า ดาวปืน (Pistol Star) ให้พลังงานมากกว่าดวงอาทิตย์ของเราถึงสิบล้านเท่า ดาวฤกษ์หนึ่งล้านดวงที่มีขนาดเท่าดวงอาทิตย์สามารถเข้าอยู่ในวงกลมของดาวปืนได้อย่างง่ายดาย แล้วเราจะเข้าใจพระเจ้าและสิ่งทรงสร้างของพระองค์ได้อย่างไรกัน

การทรงสร้างแสดงให้เห็นถึงพระเจ้าผู้ทรงมีอำนาจอันน่าเกรงขามและพลังอันไร้ขีดจำกัด ฤทธิ์อำนาจแห่งการทรงสร้างของพระองค์ไม่เพียงแต่ทำให้สวรรค์และโลกดำรงอยู่เท่านั้น แต่ยังทรงทำงานเพื่อประชากรของพระองค์ตลอดหลายศตวรรษ พระองค์ทรงเป็นพระเจ้าผู้เริ่มชีวิตบนโลกนี้ พระผู้ทรงสถิตในโลกนี้ตลอดเวลา และพระผู้ทรงไม่เคยทอดทิ้งประชากรของพระองค์บนแผ่นดินโลกนี้การทรงสร้างอย่างยิ่งใหญ่ตระการตาขยายให้เห็นถึงความรักของพระเจ้า แม้เราจะเล็กมากเมื่อเทียบกับการทรงสร้างเพียงไร แต่พระคริสต์ก็ยังสิ้นพระชนม์เพื่อเราอยู่ดี