---
title:  วันจันทร์ วันสะบาโตและการทรงสร้าง
date:   15/05/2023
---

เนื่องจากว่าโลกของเราต้องการความมั่นใจในข่าวสารเรื่องการทรงสร้าง พระเจ้าจึงประทานวันสะบาโตให้เรา ช่วงกลางทศวรรษที่ 1800 เมื่อสมมติฐานวิวัฒนาการกำลังครอบงำโลก พระเจ้าทรงส่งข่าวสารแห่งความหวังอันอัศจรรย์ เราได้ศึกษาข่าวสารนี้แล้ว ซึ่งพบได้ใน วิวรณ์ 14:6, 7

ซาตานพยายามทุกวิถีทางที่จะบิดเบือนแนวคิดเรื่องการทรงสร้าง เพราะมันเกลียดพระเยซูและไม่ต้องการให้พระองค์ได้รับการนมัสการในฐานะที่พระองค์ทรงเป็นพระผู้สร้างและพระผู้ไถ่ วันสะบาโตเป็นศูนย์กลางของความขัดแย้งครั้งยิ่งใหญ่ในเรื่องที่พระคริสต์คู่ควรจะได้รับการนมัสการในฐานะพระผู้สร้างของเรา ข่าวสารในยุคสุดท้ายของพระเจ้าเป็นข่าวสารที่เรียกมนุษยชาติทั้งปวงให้กลับสู่การนมัสการพระคริสต์ในฐานะพระผู้สร้างฟ้าสวรรค์และแผ่นดินโลก รากฐานของการนมัสการทั้งหมดคือความจริงที่ว่าพระองค์ได้ทรงสร้างเรา

`อ่าน ปฐมกาล 2:1-3; อพยพ 20:8-11; และเฉลยธรรมบัญญัติ 5:12-15 ด้วยบริบทของวิวรณ์ 14:6, 7 เราเห็นการเชื่อมโยงระหว่างการทรงสร้างและการไถ่ให้รอดกับพระบัญญัติเรื่องวันสะบาโตอย่างไร`

วันสะบาโตเป็นสัญลักษณ์อันเป็นนิรันดร์ของการหยุดพักในพระองค์ เป็นเครื่องหมายพิเศษของการภักดีต่อพระผู้สร้าง (เอเสเคียล 20:12, 20) วันสะบาโตมิใช่ข้อกำหนดทางกฎบัญญัติตามอำเภอใจ แต่เป็นการเปิดเผยว่าเราจะพบการหยุดพักที่แท้จริงจากความชอบธรรมโดยการกระทำได้ในพระคริสต์ วันสะบาโตพูดถึงพระเจ้าผู้ทรงทำเพื่อเราในสิ่งที่เราไม่อาจทำเพื่อตัวเองได้

พระคัมภีร์เรียกร้องในทุกวันสะบาโตให้เราพักผ่อนในความรักและความห่วงใยของพระองค์ วันสะบาโตเป็นสัญลักษณ์ของการพักผ่อนไม่ใช่การทำงาน สัญลักษณ์ของพระคุณไม่ใช่กฎบัญญัติ สัญลักษณ์ของความมั่นใจไม่ใช่การประณาม สัญลักษณ์ของการพึ่งพาพระองค์ไม่ใช่พึ่งพาตนเอง ในทุกวันสะบาโตเราชื่นชมยินดีในคุณความดีของพระองค์และสรรเสริญพระองค์สำหรับความรอดที่พบได้ในพระคริสต์เท่านั้น

วันสะบาโตยังเป็นจุดเชื่อมโยงอันนิรันดร์ระหว่างความสมบูรณ์แบบของสวนเอเดนในอดีตและสง่าราศีแห่งสวรรค์ใหม่และโลกใหม่ในอนาคต (อิสยาห์ 65:17; วิวรณ์ 21:1)

วันสะบาโตเรียกเราให้กลับสู่รากเหง้าของตน เป็นตัวเชื่อมโยงไปยังครอบครัวต้นกำเนิดของเรา มีการรักษาวันสะบาโตอย่างเสมอมาตั้งแต่เริ่มแรก เป็นการเชื่อมต่อที่ไม่ขาดสายย้อนเวลากลับไปสู่การสร้างของเรา ทำให้เราจดจ่ออยู่กับความจริงแห่งสง่าราศีว่าเราเป็นลูกของพระเจ้า วันสะบาโตยังเรียกเราให้มีความสัมพันธ์อย่างใกล้ชิดสนิทสนมกับพระองค์

`วิวรณ์ 14:6, 7 กล่าวเป็นนัยถึงพระบัญญัติเรื่องวันสะบาโตอย่างไร และเหตุใดจึงสำคัญต่อข่าวสารยุคสุดท้ายของเรา (ดูในอพยพ 20:8-11)`