---
title:  วันอาทิตย์ การพิพากษา การทรงสร้าง และความรับผิดชอบ
date:   14/05/2023
---

หากเราเป็นเพียงกลุ่มของเซลล์ที่ก่อตัวขึ้นแบบสุ่ม เป็นเพียงผลผลิตของโอกาสและลิงแอฟริกาชั้นสูง ชีวิตก็มีความหมายเพียงเล็กน้อย หากเราเป็นเพียงหนึ่งในจำนวนประชากรแปดพันล้านคนโดยประมาณที่เบียดเสียดกันเพื่อแย่งชิงพื้นที่อยู่อาศัยบนดาวเคราะห์ที่เรียกว่าโลก ชีวิตก็ไม่มีจุดมุ่งหมายมากไปกว่าการเอาชีวิตรอดเท่านั้น ในทางกลับกัน การทรงสร้างในพระคัมภีร์ให้เหตุผลต่อการมีชีวิตอยู่และความจำเป็นทางศีลธรรมในการดำรงชีวิต เราถูกสร้างขึ้นโดยพระเจ้าและต้องรับผิดชอบต่อพระเจ้าในการกระทำของเรา พระผู้ทรงสร้างเราถือว่าเราต้องเป็นผู้รับผิดชอบในสิ่งที่เรากระทำ พระองค์จึงทรงสถาปนากฎที่สมบูรณ์ให้กับโลกที่มี “ศีลธรรมไม่สมบูรณ์”

`อ่าน วิวรณ์ 14:7; โรม 14:10; และยากอบ 2:8-13 การพิพากษาสัมพันธ์กับประเด็นอื่น ๆ เช่น สามัญสำนึกและภาระรับผิดชอบอย่างไร การพิพากษา พระบัญญัติของพระเจ้า และการนมัสการเชื่อมโยงกันอย่างไร`

ทูตสวรรค์สามองค์ในวิวรณ์ 14 เหาะไปในท้องฟ้าเพื่อประกาศข่าวว่า “ถึงเวลาที่พระองค์จะทรงพิพากษาแล้ว” (วิวรณ์ 14:7) เนื่องจากพระเจ้าทรงเป็นพระผู้สร้างเราให้สามารถเลือกทางศีลธรรมได้ เราจึงต้องรับผิดชอบต่อการตัดสินใจของเรา ถ้าเราเป็นเพียงกลุ่มเซลล์ที่เรียงตัวกันแบบสุ่ม เป็นผลผลิตจากพันธุกรรมและสิ่งแวดล้อมเท่านั้น การกระทำของเราส่วนใหญ่จะถูกกำหนดโดยอำนาจรอบตัวเรา ซึ่งเราเองไม่อาจควบคุมได้

การพิพากษาบ่งบอกถึงความรับผิดชอบทางศีลธรรม ในช่วงเวลาวิกฤตของประวัติศาสตร์โลก คือช่วงเวลาแห่งการพิพากษา พระเจ้าทรงร้องเรียกให้เราตัดสินใจเลือกชีวิตนิรันดร์ ทูตสวรรค์องค์ที่หนึ่งร้องขออย่างจริงจังให้ “นมัสการพระองค์ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” (วิวรณ์ 14:7) พื้นฐานของการนมัสการทั้งหมดคือ การยอมรับว่าเราได้รับการทรงสร้างจากพระเจ้า

ในขณะเดียวกัน การที่เรายึดมั่นในวันสะบาโตวันที่เจ็ดแสดงให้เห็นถึงความเชื่อของเราที่ว่าพระเยซูมีค่าควรแก่การนมัสการในฐานะพระผู้สร้างของเรา เป็นการเผยถึงการที่เรายอมรับพระบัญญัติสิบประการของพระองค์ว่าเป็นหลักการที่ได้รับการดลใจจากสวรรค์เพื่อให้มีชีวิตที่สมบูรณ์แบบ เนื่องจากพระบัญญัติเป็นรากฐานของการปกครองของพระเจ้าและเป็นการเปิดเผยพระลักษณะของพระองค์ พระบัญญัติจึงกลายเป็นมาตรฐานของการพิพากษา การที่เราสัตย์ซื่อต่อพระบัญญัติเรื่องวันสะบาโตเป็นการยอมรับถึงคำมั่นสัญญาของเราที่จะดำเนินชีวิตอย่างเชื่อฟัง

`การที่เราเข้าใจถึงการทรงสร้างส่งผลต่อพฤติกรรมของเราอย่างไร พันธุกรรมและสิ่งแวดล้อมมีความสัมพันธ์ต่อสิ่งที่เราเลือกในแต่ละวันอย่างไร เราจะเอาชนะข้อบกพร่องทางอุปนิสัยที่เราไม่ได้เลือกที่จะมีตั้งแต่แรกเกิดได้อย่างไร`