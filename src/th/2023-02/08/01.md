---
title:  วันสะบาโตและยุคสุดท้าย
date:   13/05/2023
---

### อ่านข้อพระคัมภีร์สำหรับบทเรียนสัปดาห์นี้
ยากอบ 2:8-13; เฉลยธรรมบัญญัติ 5:12-15; สดุดี 33:6, 9; วิวรณ์ 14; 2 เปโตร 3:13; วิวรณ์ 21:1

> <p>ข้อควรจำ</p>
> “และทรงให้ทุกคนเห็นว่าอะไรคือแผนงานของความล้ำลึกที่พระเจ้าผู้ทรงสร้างทุกสิ่งทรงปิดบังไว้ตลอดหลายยุคที่ผ่านมา” (เอเฟซัส 3:9)

สาระสำคัญของศักดิ์ศรีความเป็นมนุษย์คือ เราทุกคนต่างเป็นสิ่งทรงสร้างเหมือนกัน ความจริงที่ว่า เราต่างถูกสร้างขึ้นมาอย่างมีเอกลักษณ์โดยพระเจ้านั้นให้คุณค่าแก่มนุษย์ทุกคน ทารกที่ยังอยู่ในท้องแม่ วัยรุ่นที่ต้องนั่งอยู่บนรถเข็น ผู้ใหญ่ที่เป็นดาวน์ซินโดรม และคุณยายที่เป็นโรคอัลไซเมอร์ล้วนมีค่ามหาศาลต่อพระเจ้า พระเจ้าทรงเป็นพระบิดาของคนเหล่านี้ และพวกเขาก็เป็นบุตรชายหญิงของพระองค์ “พระเจ้าผู้ทรงสร้างโลกกับสิ่งทั้งปวงที่มีอยู่ในนั้น เป็นองค์พระผู้เป็นเจ้าแห่งฟ้าสวรรค์และแผ่นดินโลก พระองค์ไม่ได้สถิตในวิหารที่มนุษย์สร้างขึ้น... พระองค์ทรงสร้างมนุษย์ทุกชาติมาจากคน ๆ เดียวให้อยู่ทั่วพิภพโลก และทรงกำหนดเวลาและเขตแดนให้เขาทั้งหลายอยู่ด้วย” (กิจการ 17:24-26)

เรามีมรดกร่วมกัน เราต่างเป็นครอบครัวเดียวกัน เราเป็นพี่น้องที่ได้รับการปั้นแต่งและหล่อหลอมมาจากพระเจ้าองค์เดียวกัน การทรงสร้างให้ความรู้สึกถึงคุณค่าในตนเองที่แท้จริง เมื่อยีนและโครโมโซมมารวมกันเพื่อสร้างโครงสร้างทางชีววิทยาของบุคลิกภาพของคุณที่เป็นเอกลักษณ์ พระเจ้าทรงโยนรูปแบบเหมือนกันทิ้งไป ไม่มีใครในจักรวาลนี้ที่เหมือนคุณ คุณมีเอกลักษณ์เฉพาะตัว เป็นสิ่งทรงสร้างที่ไม่ซ้ำใคร เป็นสิ่งมีชีวิตที่มีค่ามหาศาลถึงขนาดที่พระเจ้าผู้ทรงสร้างจักรวาลรับเอาร่างกายเนื้อหนังของเราไว้กับพระองค์ คือการที่พระองค์ลงมาประสูติเป็นมนุษย์ และสละพระองค์เองเป็นเครื่องบูชาไถ่บาปให้คุณและบาปของคุณ