---
title:  วันพฤหัสบดี วันสะบาโตและการหยุดพักนิรันดร์
date:   18/05/2023
---

วันสะบาโตเป็นสถานที่หลบภัยของโลกที่เหนื่อยล้า เราละทิ้งความกังวลของโลกนี้ในแต่ละสัปดาห์และเข้าสู่ศูนย์พักผ่อนของพระเจ้าซึ่งคือวันสะบาโต อับราฮัม เฮสเชล นักเขียนชาวยิวผู้มีชื่อเสียงเรียกวันสะบาโตว่า “พระราชวังในเวลา” ทุก ๆ วันที่เจ็ด พระราชวังแห่งสวรรค์ของพระเจ้าลงมาจากสวรรค์สู่แผ่นดินโลก และองค์พระผู้เป็นเจ้าทรงเชื้อเชิญเราให้เข้าสู่สง่าราศีแห่งเบื้องพระพักตร์พระองค์เป็นเวลา 24 ชั่วโมง เพื่อใช้เวลานี้สามัคคีธรรมอย่างใกล้ชิดกับพระองค์

ในหนังสือของเขาที่เขียนถึงความงดงามและความศักดิ์สิทธิ์ของวันสะบาโต เฮสเชลเขียนถึงความสำคัญของวันสะบาโตด้วยคำกล่าวว่า “วันสะบาโตเป็นการเปรียบเทียบถึงสรวงสวรรค์และเป็นเครื่องยืนยันถึงการประทับอยู่ของพระเจ้า ในคำอธิษฐานของเรา ให้เรานึกถึงยุคของพระเมสสิยาห์ เราขอพระเจ้าให้ส่งพระเมสสิยาห์ การมาของพระองค์ก็เป็นเหมือนวันสะบาโต และวันสะบาโตแต่ละวันเตรียมเราให้พร้อมสู่ประสบการณ์นั้น หากเราไม่เรียนรู้ที่จะดื่มด่ำกับประสบการณ์ของวันสะบาโต... เราก็จะไม่อาจเพลิดเพลินกับประสบการณ์ของชีวิตนิรันดร์ในโลกที่จะมาถึงได้

พระเยซูทรงสร้างที่พำนักพิเศษไว้แก่เรา ณ การทรงสร้าง เราจะพบที่หลบภัย ณ ที่นั่น เราจะปลอดภัย ณ ที่นั่น งานของพระองค์เสร็จสมบูรณ์แล้ว สำเร็จแล้ว เมื่อเราหยุดพักในวันสะบาโต เราก็กำลังหยุดพักในการดูแลด้วยความรักของพระองค์ เรากำลังหยุดพักโดยมุ่งหวังถึงการหยุดพักนิรันดร์ในสวรรค์ใหม่และโลกใหม่ที่จะมาถึงในไม่ช้า

`อ่าน อิสยาห์ 65:17; อิสยาห์ 66:22; 2 เปโตร 3:13; และวิวรณ์ 21:1 การรักษาวันสะบาโตชี้ไปยังชีวิตนิรันดร์อย่างไร`

พระเจ้าองค์เดียวกันที่ทรงสร้างโลกนี้ในครั้งเริ่มแรกก็จะทรงสร้างโลกใหม่ขึ้นอีกครั้ง และวันสะบาโตจะยังคงเป็นเครื่องหมายนิรันดร์ของพระองค์ในฐานะพระผู้สร้าง (ดูใน อิสยาห์ 66:23) อันที่จริง ชาวยิวเห็นวันสะบาโตเป็นเครื่องหมายเป็นการลิ้มรสล่วงหน้าถึงสิ่งที่ภาษาฮีบรูเรียกว่า olam haba แปลว่า โลกที่จะมาถึง

ข่าวของทูตสวรรค์สามองค์ที่เหาะไปในท้องฟ้าเรียกร้องให้เรานมัสการพระผู้สร้างนั้น คือคำตอบจากสวรรค์แก่คนมากมายในศตวรรษที่ 21 ที่สิ้นหวัง เป็นข่าวที่ชี้เราให้เห็นถึงพระผู้สร้าง ผู้ทรงสร้างสิ่งทั้งปวงในครั้งแรก และชี้ไปยังพระผู้ไถ่ของเรา ผู้ที่จะทรงสร้างสิ่งทั้งปวงขึ้นใหม่หลังจากการพิพากษาและบาปถูกกำจัดออกไป “แล้วพระองค์ผู้ประทับบนพระที่นั่งตรัสว่า ‘นี่แน่ะ เราสร้างทุกสิ่งขึ้นใหม่’ และตรัสอีกว่า ‘จงเขียนลงไปเถิด เพราะว่าคำเหล่านี้เป็นคำที่เชื่อถือได้และสัตย์จริง’ ” (วิวรณ์ 21:5)

`คุณจะทำให้วันสะบาโตเป็นการลิ้มรสล่วงหน้าถึงสวรรค์ในชีวิตคุณและครอบครัวได้อย่างไร`