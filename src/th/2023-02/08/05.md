---
title:  วันพุธ การทรงสร้าง วันสะบาโต และยุคสุดท้าย
date:   17/05/2023
---

การขัดแย้งครั้งยิ่งใหญ่ที่เริ่มต้นขึ้นในสวรรค์เมื่อหลายพันปีมาแล้วเป็นความขัดแย้งในเรื่องของสิทธิอำนาจของพระเจ้า ความท้าทายก็ยังคงเหมือนเดิมในทุกวันนี้เช่นกัน

`อ่าน วิวรณ์ 14:7, 9 และ 12 สรุปข้อพระคัมภีร์เหล่านี้โดยการเติมคำลงในประโยคด้านล่าง วิวรณ์ 14:7 เป็นการเรียกร้องให้?, วิวรณ์ 14:9 เป็นข้อเรียกร้องไม่ให้?, วิวรณ์ 14:12 บรรยายถึงกลุ่มคนผู้ซึ่ง?`

ข้อพระคัมภีร์เหล่านี้ชี้ให้เห็นชัดเจนว่าใจกลางของความขัดแย้งในยุคสุดท้ายระหว่างความดีและความชั่ว พระคริสต์กับซาตาน คือการนมัสการ เราจะนมัสการพระผู้สร้างหรือสัตว์ร้าย และเนื่องจากการทรงสร้างเป็นรากฐานของความเชื่อทั้งหมดของเรา (สิ่งที่เราเชื่อหากปราศจากพระเจ้าในฐานะพระผู้สร้างของเราแล้ว ความเชื่อนั้นก็จะไร้ความหมาย) วันสะบาโตวันที่เจ็ดฝังลึกอยู่ในเรื่องราวแห่งการทรงสร้างของปฐมกาลด้วย (ปฐมกาล 2:1-3) เป็นเครื่องหมายของการทรงสร้างที่เป็นนิรันดร์และไม่เปลี่ยนแปลง เป็นเครื่องหมายพื้นฐานที่สุดของการสอนที่พื้นฐานที่สุด สิ่งเดียวที่จะเป็นพื้นฐานยิ่งกว่านั้นก็คือ พระเจ้าพระองค์เอง

ดังนั้น การแย่งชิงวันสะบาโตวันที่เจ็ดจึงเป็นการแย่งชิงสิทธิอำนาจขององค์พระผู้เป็นเจ้าในระดับสูงสุดเท่าที่จะเป็นได้ นั่นคือ อำนาจของพระองค์ในฐานะพระผู้สร้าง การแย่งชิงนี้จะต้องอยู่เบื้องหลังทุกสิ่งและต้องถอนรากถอนโคนออกจากแกนกลาง แท้จริงแล้วก็เป็นการพยายามเข้ามาแทนที่องค์พระผู้เป็นเจ้า (2 เธสะโลนิกา 2:4)

แน่นอนว่า การทดลองที่แท้จริงในยุคสุดท้ายคือ ความรักและความภักดีที่เรามีต่อพระเยซู แต่ตามที่พระคัมภีร์เขียนไว้ ความรักนี้แสดงออกด้วยการเชื่อฟังพระบัญญัติ (1 ยอห์น 5:3; วิวรณ์ 14:12) และในบรรดาพระบัญญัติมีเพียงวันสะบาโตเท่านั้นที่อยู่เบื้องหลังข้ออื่น ๆ ทั้งหมด เพราะวันสะบาโตเท่านั้นที่ชี้ไปยังพระเจ้าในฐานะพระผู้สร้าง (อพยพ 20:8-11) ไม่น่าแปลกใจที่วันสะบาโตจะเป็นเครื่องหมายภายนอกในการแบ่งแยกขั้นสุดท้ายระหว่างผู้ที่นมัสการพระเจ้าและผู้ที่บูชาสัตว์ร้าย (วิวรณ์ 14:11, 12) ลองพิจารณาดูว่าวันสะบาโตเป็นพื้นฐานสำหรับหลักอื่น ๆ มากเพียงไร จึงเห็นได้ว่าปัญหาสุดท้ายจะเป็นอย่างอื่นไปไม่ได้นอกจากการนมัสการพระผู้สร้าง

`หลายคนเถียงว่า เราจะรักษาวันสะบาโตวันใดก็ได้ ไม่ต่างกัน ตราบใดที่เรารักษาวันนั้นไว้ เราจะใช้พระคัมภีร์ตอบข้อโต้แย้งนั้นอย่างไร`