---
title:  วันพฤหัสบดี บาบิโลนศูนย์กลางของรูปเคารพ
date:   25/05/2023
---

การบอกเป็นนัยอีกอย่างหนึ่งที่ระบุ “ความลึกลับของบาบิโลนมหานคร” ได้อย่างชัดเจนคือ การกราบไหว้รูปเคารพซึ่งเป็นหัวใจสำคัญของการนมัสการของชาวบาบิโลน

`อ่าน เยเรมีย์ 50:33-38 และเยเรมีย์ 51:17, 47 ข้อพระคัมภีร์นี้บอกอะไรที่เกี่ยวกับการกราบไหว้รูปเคารพของชาวบาบิโลนในอดีตและพระเจ้าโต้ตอบอย่างไรกับการกระทำเช่นนี้`

เยเรมีย์บทที่ 50 และ 51 พยากรณ์ถึงการล่มสลายของกรุงบาบิโลนโดยชาวมีเดียและเปอร์เซีย สาเหตุหนึ่งที่ทำให้บาบิโลนสิ้นสุดลงคือ การกราบไหว้รูปเคารพ ชาวบาบิโลนเชื่อว่ารูปเคารพเหล่านี้เป็นตัวแทนเทพเจ้าของพวกเขา พิธีกรรมการดูแลและบูชารูปปั้นเทพเจ้าในศาสนาของบาบิโลนถือเป็นสิ่งศักดิ์สิทธิ์ กล่าวคือ เหล่าทวยเทพ ณ ขณะนั้นอาศัยอยู่ในรูปปั้นทั้งหลายที่อยู่ในวิหาร และรูปปั้นนั้นก็มีตัวตนด้วยอำนาจของธรรมชาติ การปล้นสะดมหรือการทำลายรูปเคารพถือเป็นการสูญเสียการอุปถัมภ์จากสวรรค์ ในช่วงยุคหลังบาบิโลน เจ้าชายเคลเดียนามว่า มาร์ดุก-อาปลา-อิดดินา ที่สอง หนีเข้าไปในหนองน้ำทางตอนใต้ของเมโสโปเตเมียพร้อมกับรูปปั้นเทพเจ้าของบาบิโลนเพื่อช่วยรูปปั้นนั้นจากกองทัพของเซนนาเคอริบแห่งอัสซีเรีย (Jane R. McIntosh, Ancient Mesopotamia: New Perspectives, ABC-CLIO, Inc., [Santa Barbara, CA, 2005] pp. 35–43)

ผู้เผยพระวจนะในพระคัมภีร์เปรียบเทียบการบูชารูปเคารพที่ไร้ชีวิตเหล่านี้กับพระเจ้าพระผู้สร้างผู้ทรงเป็นทั้งผู้มีชีวิตและผู้ให้ชีวิต (เยเรมีย์ 51:15, 16, 19)

`อ่าน อพยพ 20:4-6 และสดุดี 115:4-8 ข้อพระคัมภีร์ทั้งสองแหล่งนี้สอนเกี่ยวกับการบูชารูปเคารพอย่างไร`

แม้ว่าประเด็นของการบูชารูปเคารพของบาบิโลนฝ่ายจิตวิญญาณจะลึกซึ้งกว่าการกราบไหว้รูปเคารพที่เป็นไม้และหิน แต่บาบิโลนฝ่ายจิตวิญญาณก็คู่ขนานกับอาณาจักรบาบิโลนในอดีตในเรื่องของการนำรูปเคารพมาใช้ในการนมัสการ การให้รูปเคารพเป็นวัตถุบูชา หรือที่เรียกว่า “ความเลื่อมใส” เป็นการละเมิดพระบัญญัติข้อที่สอง เพราะเป็นการจำกัดการทำงานของพระวิญญาณบริสุทธิ์ในการดลใจสิ่งที่เป็นนิรันดร์ในจิตใจของเรา และยังเป็นการลดทอนความยิ่งใหญ่ของพระเจ้าลงเหลือเท่ารูปปั้นที่ไร้ชีวิต รูปปั้นเหล่านี้ถูกนำเข้ามาในคริสต์ศาสนาในศตวรรษที่สี่ เพื่อให้ศาสนาคริสต์เป็นที่ยอมรับมากขึ้นในหมู่คนต่างศาสนา น่าเสียดายที่รูปเหล่านี้มักได้รับความศักดิ์สิทธิ์และความเคารพที่ควรเป็นของพระเจ้าแต่เพียงผู้เดียว ซึ่งทำให้ฝ่ายจิตวิญญาณทั้งหมดเสื่อมเสีย