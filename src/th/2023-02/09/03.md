---
title:  วันจันทร์ เหล้าองุ่นแห่งราคะ
date:   22/05/2023
---

`อ่าน วิวรณ์ 17:1, 2, 15 และวิวรณ์ 18:1-4 บาบิโลนมีอิทธิพลกว้างขวางเพียงใด`

ระบบคริสตจักรเทียมเท็จมีอิทธิพลเข้าถึงผู้คนทั่วโลกด้วยวิธีการหลอกลวง ซาตานโกรธแค้นยิ่งนักที่ข่าวประเสริฐจะประกาศออกไปแก่ “ทุกประชาชาติ ทุกเผ่า ทุกภาษา และทุกชนชาติ” และ “ข่าวประเสริฐเรื่องแผ่นดินของพระเจ้านี้จะถูกประกาศไปทั่วโลก” ดังนั้นมันจึงใช้การหลอกลวงที่เป็นไปได้ทุกวิถีทางเพื่อดึงดูดใจของ “คนทั้งหลายที่อยู่บนแผ่นดินโลก” (วิวรณ์ 14:6; มัทธิว 24:14; วิวรณ์ 17:2)

วิวรณ์ 17:2 อธิบายต่อไปถึงความลึกลับของบาบิโลนมหานครด้วยการประกาศว่า เธอได้ “ล่วงประเวณี” กับบรรดากษัตริย์แห่งแผ่นดินโลก การล่วงประเวณีคืออะไร คือการรวมตัวกันอย่างผิดหลัก กล่าวคือ ระบบคริสตจักรเทียมเท็จรวมเป็นหนึ่งเดียวกับการปกครองของรัฐ ระบบคริสตจักรแท้จริงจะรวมเป็นหนึ่งเดียวกับพระเยซูคริสต์ คริสตจักรเทียมเท็จพึ่งพาผู้นำทางการเมืองของโลกเพื่อให้ได้มาซึ่งอำนาจ และหาทางทำงานร่วมกับรัฐเพื่อบังคับใช้กฎหมาย แทนที่จะรับพละกำลังจากพระเยซูพระผู้ทรงเป็นประมุขที่แท้จริง แต่กลับพึ่งพาการสนับสนุนจากรัฐ

วิวรณ์ 17:2 ยังคงบรรยายภาพที่น่าทึ่งต่อไป “คนทั้งหลายที่อยู่บนแผ่นดินโลกก็เมามายด้วยเหล้าองุ่นแห่งการล่วงประเวณีของนาง” พระคัมภีร์พันธสัญญาใหม่ใช้สัญลักษณ์ของน้ำองุ่นบริสุทธิ์เพื่อแสดงถึงพระโลหิตบริสุทธิ์ที่ปราศจากมลทินของพระคริสต์ที่หลั่งออกบนไม้กางเขนเพื่อความรอดของเรา (มัทธิว 26:27-29) พระเยซูตรัสในลูกา 22:20 “ถ้วยนี้ที่เทออกเพื่อท่านทั้งหลาย เป็นพันธสัญญาใหม่” เมื่อน้ำองุ่นใหม่บริสุทธิ์แห่งข่าวประเสริฐถูกบิดเบือน และคำสอนในพระวจนะของพระเจ้าถูกแทนที่ด้วยคำสอนของผู้นำทางศาสนาของมนุษย์ จึงทำให้คำสอนของพระเจ้ากลายเป็น “เหล้าองุ่นแห่งบาบิโลน” (ดูใน มัทธิว 15:9)

สังเกตด้วยว่า พระเจ้าทรงเรียกประชากรของพระองค์ให้ออกจากบาบิโลน กล่าวอีกนัยหนึ่งว่า ไม่ว่าระบบจะเสื่อมทรามและชั่วช้าเพียงใด แต่ก็กว้างขวางจนผู้สัตย์ซื่อของพระองค์ หรือ “ชนชาติของเรา” (วิวรณ์ 18:4) ดังที่พระองค์ทรงเรียก เข้าร่วมอยู่ในระบบนี้ด้วย กระนั้นก็ถึงเวลาแล้วที่พระเจ้าจะทรงเรียกพวกเขาให้ออกมาจากระบบที่เสื่อมทรามและชั่วร้ายนั้น ซึ่งกำลังจะล่มสลายเพราะลักษณะที่เสื่อมทรามและชั่วร้าย และยังเป็น “ที่อยู่ของวิญญาณทุกชนิดที่โสโครก” และ “เป็นที่อยู่ของนกทุกชนิดที่โสโครก” (วิวรณ์ 18:2)

`พระเจ้าทรงให้ผู้ที่ประกาศข่าวทูตสวรรค์สามองค์เรียก “ชนชาติของเรา” ให้ออกจากบาบิโลนอย่างไร`