---
title:  วันอาทิตย์ สองระบบที่ตรงข้ามกัน
date:   21/05/2023
---

`อ่าน วิวรณ์ 12:17 และวิวรณ์ 17:14 คริสตจักรของพระเจ้าได้รับการบรรยายว่าอย่างไร และซาตานมีปฏิกิริยาอย่างไรต่อคริสตจักรนั้น`

ตลอดหลายศตวรรษที่ผ่านมา พระเจ้าทรงมีผู้คนที่สัตย์ซื่อต่อพระองค์อยู่เสมอ วิวรณ์ 12:17 บรรยายความสัตย์ซื่อของพวกเขาว่าเป็นผู้ที่ “รักษาพระบัญญัติของพระเจ้า” และในข้ออื่นก็ยังบรรยายไว้ด้วยว่า “เป็นพวกที่ได้รับการทรงเรียกและได้รับการทรงเลือก และเป็นพวกที่ซื่อสัตย์” (วิวรณ์ 17:14)

`อ่าน วิวรณ์ 14:8 และวิวรณ์ 17:1, 2 ทูตสวรรค์ประกาศอะไรอย่างเอาจริงเอาจัง และบาบิโลนทำอะไรที่เป็นเหตุให้ทูตสวรรค์ต้องประกาศเช่นนั้น`

ยอห์นเขียนพระธรรมวิวรณ์เมื่อตอนปลายศตวรรษแรก แต่ในช่วงเวลาที่ยอห์นเขียนนี้เมืองบาบิโลนกลายเป็นกองฝุ่นไปแล้ว  ขณะที่ยอห์นเขียนข้อความลงในพระธรรมวิวรณ์ เมืองบาบิโลนตามจริงถูกทำลายไปแล้วเป็นเวลากว่าหลายศตวรรษ

อาณาจักรบาบิโลนในอดีตของพระธรรมวิวรณ์ถือเป็นรูปแบบหรือสัญลักษณ์ของบาบิโลนยุคสุดท้าย บาบิโลนในคำพยากรณ์ของวิวรณ์เป็นตัวแทนระบบศาสนาเทียมเท็จซึ่งมีลักษณะคล้ายคลึงกับอดีตบาบิโลนในพระคัมภีร์พันธสัญญาเดิม หลักการที่นำพาอดีตบาบิโลนก็เป็นโครงสร้างเดียวกันกับที่นำพาบาบิโลนฝ่ายจิตวิญญาณในปัจจุบัน

ในวิวรณ์ 17:1-6 หญิงคนนั้นนุ่งห่มสวมชุดสีม่วงและสีแดงเข้มก้าวข้ามกาลเวลา หญิงนั้นนั่งอยู่บนสัตว์ร้ายสีแดงเข้มตัวหนึ่ง พระคัมภีร์เรียกเธอว่าหญิงแพศยา เธอได้ละทิ้งพระเยซูคริสต์คนรักแท้ของเธอ ในข้อนี้ยอห์นได้ให้ภาพที่ชัดเจนถึงระบบศาสนาที่ละทิ้งพระเจ้าที่มีอิทธิพลอย่างมากต่อโลกนี้ ให้ดูถ้อยคำที่กล่าวว่า อำนาจนี้เป็นหนึ่งเดียวกับ “หญิงที่บรรดากษัตริย์แห่งแผ่นดินโลกล่วงประเวณีด้วย และคนทั้งหลายที่อยู่บนแผ่นดินโลกก็เมามายด้วยเหล้าองุ่นแห่งการล่วงประเวณีของนาง” (วิวรณ์ 17:2) เมามายอย่างนั้นหรือ เมามายเป็นคำพูดเชิงลบในพระคัมภีร์เสมอ เป็นสัญลักษณ์ของคำสอนเทียมเท็จ หลักข้อเชื่อและการปฏิบัติเทียมเท็จ

`ทั้งผู้นำและประชาชนทั่วไปต่างได้รับอิทธิพลในทางลบจากอำนาจนี้ การป้องกันเพียงอย่างเดียวของเราคืออะไร (อ่าน เอเฟซัส 6:10-18)`