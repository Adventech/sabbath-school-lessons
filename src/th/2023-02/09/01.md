---
title:  เมืองที่สับสนวุ่นวาย
date:   20/05/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 17:1, 1, 15, วิวรณ์ 18:1-4; วิวรณ์ 17:4-6; มัทธิว 16:18; เยเรมีย์ 50:33-38; สดุดี 115:4-8

> <p>ข้อควรจำ</p>
> “พวกเขาจะต่อสู้กับพระเมษโปดก และพระเมษโปดกจะทรงชนะเขา เพราะว่าพระองค์ทรงเป็นเจ้านายเหนือเจ้านายทั้งหลาย และทรงเป็นกษัตริย์เหนือกษัตริย์ทั้งหลาย และพวกที่อยู่กับพระองค์นั้น ก็เป็นพวกที่ได้รับการทรงเรียกและได้รับการทรงเลือก และเป็นพวกที่ซื่อสัตย์”
(วิวรณ์ 17:14)

หัวข้อแห่งความขัดแย้งครั้งยิ่งใหญ่สรุปไว้ในพระธรรมวิวรณ์ด้วยสัญลักษณ์ของหญิงสองคน หญิงคนหนึ่งในวิวรณ์ 12 สวมดวงอาทิตย์เป็นเสื้อผ้า และหญิงอีกคนในวิวรณ์ 17 สวมเสื้อสีแดงเข้ม

สัญลักษณ์ที่โดดเด่นของหญิงที่สวมดวงอาทิตย์เป็นเสื้อผ้าอยู่ในสง่าราศีอันเจิดจรัสของพระคริสต์พบได้ใน วิวรณ์ 12 เธอสัตย์ซื่อต่อพระเยซูผู้เป็นรักแท้ของเธอ เธอไม่แปดเปื้อนด้วยอบายมุขของหลักข้อเชื่อเทียมเท็จ ตลอดทั้งพระคัมภีร์หญิงบริสุทธิ์เป็นสัญลักษณ์ของเจ้าสาวของพระเยซูหรือคริสตจักรที่แท้จริง ผู้เผยพระวจนะกล่าวในเยเรมีย์ 6:2 ว่า “เราเปรียบบุตรสาวของศิโยนเสมือนสาวสวยและบอบบาง” ผู้เผยพระวจนะใช้สำนวนว่า “บุตรสาวของศิโยน” หรือหญิงที่สัตย์ซื่อซึ่งอธิบายถึงประชากรของพระเจ้า  (ดูใน เอเฟซัส 5:25-32; และโฮเชยา 2:20)

ในทางตรงกันข้าม พระคัมภีร์เปรียบหญิงแพศยากับการละทิ้งความเชื่อ (ยากอบ 4:4) เมื่อกล่าวถึงการกบฏและการนอกใจของชนชาติอิสราเอล เอเสเคียลคร่ำครวญว่า “เจ้า ภรรยาที่นอกใจ ดูซิ เจ้ารับคนแปลกหน้ามาแทนที่สามี” (เอเสเคียล 16:32)

สัปดาห์นี้เราจะศึกษาหญิงสองคนในพระธรรมวิวรณ์และพิสูจน์ความขัดแย้งระหว่างความจริงและความเทียมเท็จให้เข้มข้นยิ่งขึ้น