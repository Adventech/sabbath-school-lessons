---
title:  วันพุธ การเรียกร้องให้อุทิศตน
date:   24/05/2023
---

พระธรรมวิวรณ์เรียกร้องอย่างเร่งด่วนให้เราอุทิศ ซึ่งสรุปได้จากสัญลักษณ์ของหญิงสองคนในพระธรรมวิวรณ์ แม้ว่าบางครั้งดูเหมือนว่าคนของพระเจ้าจะพ่ายแพ้แก่ความขัดแย้งระดับจักรวาลระหว่างความจริงและความเทียมเท็จ แต่พระเจ้าทรงสัญญาว่า คริสตจักรของพระองค์จะได้รับชัยชนะในท้ายที่สุด

`เปรียบเทียบ มัทธิว 16:18 และวิวรณ์ 17:14 พระเยซูทรงสัญญาอะไรกับเหล่าสาวกเกี่ยวกับคริสตจักรของพระองค์`

คริสตจักรของพระองค์สร้างขึ้นบนพระคริสต์ผู้ทรงเป็นรากฐานที่มั่นคง คริสตจักรของพระองค์ตั้งอยู่บนพื้นฐานของหลักคำสอนในพระวจนะของพระองค์และได้รับการชี้นำจากพระวิญญาณของพระองค์ ในทางตรงกันข้าม ดังที่เราได้เห็นแล้วว่า บาบิโลนมีรากฐานมาจากคำสอนและประเพณีที่มนุษย์สร้างขึ้น ผู้นำทางศาสนาคนใดก็ตามที่นำความคิดเห็นหรือประเพณีของมนุษย์เข้ามาแทนที่หรือทำให้เหนือกว่าพระประสงค์ของพระเจ้าที่เปิดเผยในพระคัมภีร์ก็เป็นการส่งเสริมให้เกิดความวุ่นวายของชาวบาบิโลน

ในสมัยอาณาจักรบาบิโลนในอดีต คริสตจักรและรัฐรวมกันและเป็นสิ่งเดียวกัน เมื่อกษัตริย์นบูคัดเนสซาร์ประทับบนบัลลังก์ในพระวิหาร ก็เปรียบเสมือนกับว่าพระองค์เป็นตัวแทนพระเจ้า มีอยู่ครั้งหนึ่ง กษัตริย์บาบิโลนได้ออกกฤษฎีการะดับสากลบังคับให้กราบไหว้บูชาและมีคำสั่งให้ราษฎรทุกคนเคารพคำสั่งของพระองค์ ซึ่งเป็นการกระทำที่ท้าทายต่อพระเจ้าเที่ยงแท้ และการกระทำเช่นนี้เป็นสัญลักษณ์ที่ประชากรผู้สัตย์ซื่อของพระเจ้าผู้ที่ปฏิเสธที่จะกราบไหว้รูปเคารพเทียมเท็จ จะต้องเผชิญในวาระสุดท้าย (ดูใน ดาเนียล 3)

ในวาระสุดท้ายของประวัติศาสตร์โลก ระบบที่คริสตจักรและรัฐร่วมมือกันจะเกิดขึ้น ซึ่งคือบาบิโลนฝ่ายจิตวิญญาณ โดยมีผู้นำฝ่ายจิตวิญญาณที่อ้างว่าเป็นตัวแทนพระเจ้า คำพูดของเขากำหนดให้เป็นพระคำของพระเจ้า และคำสั่งของเขาก็เป็นพระบัญชาของพระเจ้า ตลอดหลายศตวรรษที่ผ่านมา บรรดาสันตะปาปาชาวโรมันได้ประกาศว่าพวกเขายืนอยู่แทนที่พระเจ้าบนโลกนี้ ในสารจากสันตะปาปา (encyclical letter) ที่เขียนขึ้นเมื่อวันที่ 20 มิถุนายน 1894 พระสันตะปาปาลีโอที่ 13 กล่าวว่า “พวกเราเป็นตัวแทนของพระเจ้าผู้ทรงมหิทธิฤทธิ์บนโลกนี้” พจนานุกรมของ The Ferraris Ecclesiastical เขียนเสริมว่า  “พระสันตะปาปาทรงมีศักดิ์ศรียิ่งใหญ่และสูงส่งถึงขนาดที่พระองค์ไม่ใช่มนุษย์ธรรมดา แต่ทรงเป็นพระเจ้าและเป็นตัวแทนของพระเจ้า” อัครสาวกเปาโลกล่าวเพิ่มเติมถึงอำนาจนี้ว่าเป็น “ผู้กีดกั้นขัดขวางและยกตัวขึ้นต่อสู้ทุกสิ่งที่ได้ชื่อว่าเป็นพระ หรือสิ่งที่เขาไหว้นมัสการนั้น แล้วมันก็จะนั่งในพระวิหารของพระเจ้า ประกาศตัวว่าเป็นพระเจ้า” (2 เธสะโลนิกา 2:4)

`ดังที่เราได้เห็นแล้วว่าพระเจ้าทรงมีคนสัตย์ซื่อใน “บาบิโลน” เหตุใดเราจึงต้องระมัดระวังการพูดในเรื่องนี้ และเหตุใดเราจึงต้องระมัดระวังที่จะไม่ตัดสินคนอื่นเป็นรายบุคคล`