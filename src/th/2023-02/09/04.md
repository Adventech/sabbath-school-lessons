---
title:  วันอังคาร ความลึกลับของมหานครบาบิโลน
date:   23/05/2023
---

`อ่าน วิวรณ์ 17:4-6 ข้อพระคัมภีร์เหล่านี้สอนเราถึงลักษณะของระบบศาสนาที่ชั่วช้านี้อย่างไร`

ดังที่เราเห็นแล้วว่า วิวรณ์ 17 อธิบายถึงระบบศาสนาเทียมเท็จที่นำคำสอนของบาบิโลนในพระคัมภีร์พันธสัญญาเดิมมาสู่คริสตศาสนา

“เราจำเป็นต้องย้อนกลับไปที่บันทึกแรกในพระคัมภีร์คือ ปฐมกาล เพื่อที่จะเข้าใจลักษณะของบาบิโลนในยุคสุดท้าย ทุกอย่างเริ่มต้นขึ้นบนที่ราบของดินแดนชินาร์ ภูมิภาคทางตอนใต้ของเมโสโปเตเมีย หรือทางตอนใต้ของอิรักในปัจจุบัน ในสมัยนั้นเรียกว่า บาบิโลเนีย ณ ที่นั่นมีการสร้างหอบาเบล  ซึ่งเป็นสัญลักษณ์ของการพึ่งพาตนเองของมนุษย์ การดำรงชีวิตด้วยตนเอง และการเป็นอิสระจากพระเจ้า (ปฐมกาล 11:1-4)” (Ángel Manuel Rodríguez, paper entitled “The Closing of the Cosmic Conflict: Role of the Three Angels’ Messages,” หน้า 43)

หอบาเบลซึ่งเป็นที่ตั้งของอาณาจักรบาบิโลนในอดีตสร้างขึ้นเพื่อต่อต้านพระวจนะของพระเจ้าโดยตรง ผู้สร้างหอบาเบลสร้างปูชนียสถานแห่งนี้เพื่อเป็นเกียรติยศแก่ตนเอง และพระเจ้าทรงทำให้ภาษาของพวกเขาวุ่นวายไป เรื่องราวในปฐมกาลกล่าวไว้ดังนี้ “เหตุฉะนี้จึงเรียกเมืองนั้นว่าบาเบล เพราะว่าที่นั่นพระยาห์เวห์ทรงทำให้ภาษาของทั้งโลกวุ่นวายไป และพระยาห์เวห์ทรงทำให้พวกเขากระจัดกระจายไปทั่วพื้นแผ่นดิน” (ปฐมกาล 11:9)

ระบบศาสนานี้ชั่วร้ายมากจนถูกบรรยายว่า “เมามายด้วยโลหิตของพวกธรรมิกชนและโลหิตของบรรดาพยานของพระเยซู” (วิวรณ์ 17:6) ช่างเป็นภาพอันน่าสยดสยองของบาบิโลนที่เสื่อมทรามเพียงใด (ดูใน อิสยาห์ 49:26)

ในทำนองเดียวกัน บาบิโลนฝ่ายจิตวิญญาณเป็นตัวแทนของศาสนาที่มีรากฐานมาจากคำสอนของมนุษย์ ก่อตั้งขึ้นจากแนวคิดของมนุษย์ และได้รับการสนับสนุนจากประเพณีของมนุษย์ เป็นศาสนาที่มนุษย์สร้างขึ้นรูปแบบหนึ่ง ซึ่งบางทีบรรดาผู้นำทางศาสนาที่เก่งกาจเป็นผู้ก่อตั้งขึ้น แต่ศาสนานี้ขัดแย้งกับอำนาจของข่าวประเสริฐและคริสตจักรที่พระคริสต์ทรงสร้างขึ้น คริสตจักรที่สร้างขึ้นด้วยความรัก มิใช่ความรุนแรง 

พระธรรมวิวรณ์อธิบายศาสนาทั้งสองระบบนี้ไว้ ระบบศาสนาแรกเผยให้เห็นถึงความไว้วางใจในพระเยซูและการพึ่งพาพระวจนะของพระองค์ ระบบศาสนาแบบที่สองเผยให้เห็นความไว้วางใจในอำนาจของมนุษย์และการพึ่งพาครูสอนศาสนาที่เป็นมนุษย์ ระบบหนึ่งมีพระคริสต์เป็นศูนย์กลางของความเชื่อโดยพึ่งพาพระคุณ การสละพระชนม์ และการชำระล้างเพื่อความรอดโดยพระคริสต์ อีกระบบหนึ่งมีความเชื่อตั้งอยู่บนแนวทางแบบมนุษย์ ได้รับความรอดโดยพึ่งพาประเพณีของคริสตจักรแทนที่การพึ่งพาพระคริสต์อย่างสมบูรณ์แบบ

`เราจะป้องกันตนเองจากอิทธิพลอันละเอียดอ่อนของบาบิโลนได้อย่างไร เช่น แนวโน้มที่จะพึ่งตนเองมากกว่าพึ่งพาพระเจ้าอย่างสมบูรณ์แบบ`