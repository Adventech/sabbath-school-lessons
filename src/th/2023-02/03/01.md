---
title:  ข่าวประเสริฐนิรันดร์
date:   08/04/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 14:6-12; 1 โครินธ์ 15:1-4; โรม 3:24-26; 1 เปโตร 1:18-20; มัทธิว 28:19, 20; กิจการ 1:8

> <p>ข้อควรจำ</p>
> “แล้วข้าพเจ้าเห็นทูตสวรรค์อีกองค์หนึ่งเหาะไปในท้องฟ้า เพื่อประกาศข่าวประเสริฐนิรันดร์แก่คนทั้งหลายที่อยู่บนแผ่นดินโลก แก่ทุกประชาชาติ ทุกเผ่า ทุกภาษา และทุกชนชาติ”  (วิวรณ์ 14:6)

คนนอกศาสนาที่อยู่ล้อมรอบชนชาติอิสราเอลในอดีตเป็นพวกที่นับถือพระเจ้าหลายองค์ ซึ่งบูชา “เทพเจ้า” หลากหลายที่ทำจากไม้และหิน แต่เฉลยธรรมบัญญัติ 6:4 ได้เขียนข้อความที่แสดงถึงความเชื่ออันทรงพลังที่ระบุตัวตนของชนชาติอิสราเอลได้อย่างชัดเจน กล่าวว่า “โอ คนอิสราเอล จงฟังเถิด พระยาห์เวห์ พระยาห์เวห์เท่านั้นทรงเป็นพระเจ้าของเรา”

ตลอดหลายศตวรรษที่ผ่านมา การท่องจำบทเชมา (ชื่อของบทอธิษฐาน เป็นคำภาษาฮีบรูแปลว่า “ฟัง”) เป็นการเตือนใจชาวยิวถึงมุมมองฝ่ายจิตวิญญาณที่รวมพวกเขาเข้าเป็นหนึ่งเดียวกัน และเสริมกำลังที่พวกเขาตั้งใจจะรักษาเอกลักษณ์เฉพาะตัวเอาไว้ในฐานะผู้นมัสการพระเจ้าเที่ยงแท้เพียงองค์เดียว

ข่าวของทูตสวรรค์สามองค์ในวิวรณ์ 14 เป็นบทเชมาสำหรับผู้เป็นเซเว่นธ์เดย์แอ๊ดเวนตีส ข่าวสารนี้เป็นคำกล่าวที่แสดงถึงความเชื่อของเราเป็นตัวกำหนดว่าเราเป็นใคร และอธิบายถึงพันธกิจของเราที่มีต่อโลกนี้ กล่าวโดยย่อคือ วิวรณ์ 14:6-12 ได้ระบุเอกลักษณ์เชิงคำพยากรณ์ที่ไม่เหมือนใครของเราไว้ และเราพบแรงจูงใจที่จะประกาศข่าวประเสริฐแก่ชาวโลกได้จากข้อนี้

เราจะเริ่มศึกษารายละเอียดของ วิวรณ์ 14:6-12 ในบทเรียนสัปดาห์นี้ จะศึกษาผ่านมุมมองแห่งพระคุณในขณะที่เราฟังพระเจ้าตรัสกับจิตใจเรา