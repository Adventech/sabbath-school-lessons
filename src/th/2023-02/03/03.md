---
title:  วันจันทร์ ข่าวประเสริฐ “นิรันดร์”
date:   10/04/2023
---

สังเกตวิวรณ์ 14:6 ซึ่งเป็นจุดเริ่มต้นของข่าวสารของทูตสวรรค์สามองค์ที่เริ่มต้นว่า ข่าวประเสริฐ “นิรันดร์” หรือ “อันเป็นอมตะ” ถ้าเราไม่เข้าใจความลึกซึ้งของข่าวประเสริฐ เราก็จะพลาดประเด็นของข่าวสารของทูตสวรรค์สามองค์ทั้งหมด เราจะไม่มีวันเข้าใจข่าวสารของเวลาแห่งการพิพากษาของพระเจ้าหรือการล่มสลายของบาบิโลนหรือเครื่องหมายของสัตว์ร้ายถ้าเราไม่เข้าใจข่าวประเสริฐ

`อ่าน 1 โครินธ์ 15:1-4; โรม 3:24-26; และ โรม 5:6-8 ข้อพระคัมภีร์เหล่านี้กล่าวถึง “ข่าวประเสริฐนิรันดร์” อย่างไร และกล่าวถึงความหวังอันยิ่งใหญ่ที่มีให้แก่เราอย่างไร`

ข่าวประเสริฐคือข่าวดีอันน่าเหลือเชื่อที่เกี่ยวกับการสิ้นพระชนม์ของพระคริสต์เพื่อไถ่บาปเรา การฟื้นคืนชีพด้วยสง่าราศี และความรักความห่วงใยที่ทรงมีต่อเราอยู่เสมอ เราได้รับการช่วยกู้จากโทษของบาปและอำนาจของมันด้วยการเชื่อในพระโลหิตที่ไหลรินและฤทธิ์อำนาจของการฟื้นคืนพระชนม์ พระคริสต์ทรงเป็นศูนย์กลางในความคิดของอัครทูตเปาโลและทรงเป็นศูนย์กลางของคำสอนและการเทศนา พระคริสต์ผู้ทรงตรึงพระชนม์ทรงไถ่เขาจากการถูกประณามและความรู้สึกในอดีต พระคริสต์ผู้ทรงฟื้นคืนพระชนม์ประทานพลังแก่เขาในปัจจุบัน และพระคริสต์ที่จะเสด็จกลับมาประทานความหวังในอนาคตแก่เขา

สังเกตข้อความ 4 ประเด็นในพระธรรมโรม

1. เราได้รับความชอบธรรมโดยพระคุณ
2. พระคุณเป็นการประกาศถึงความชอบธรรมของพระเจ้า
3. พระคุณทำให้ผู้ที่ยอมรับพระเยซูด้วยความเชื่อชอบธรรม
4. พระเจ้าทรงสำแดงความรักแก่เราในขณะที่เรายังเป็นคนบาป

พระคุณของพระคริสต์นั้นไม่ได้มาด้วยการทำดี การคู่ควร และการกระทำของเรา พระเยซูสิ้นพระชนม์ในแบบที่คนบาปผู้หลงหายต้องตายอย่างทรมานและเจ็บปวด พระองค์ทรงประสบกับพระพิโรธของพระเจ้าหรือการพิพากษาต่อบาปอย่างเต็มล้น พระองค์ทรงถูกปฏิเสธเพื่อเราจะได้การยอมรับ พระองค์ทรงสิ้นพระชนม์ในความตายที่เป็นของเรา เพื่อเราจะได้มีชีวิตที่เป็นของพระองค์

ถ้าอย่างนั้นความรอดมาจากความเชื่อและปราศจากการประพฤติตามพระบัญญัติหรือ การกระทำของเรารวมถึงการกระทำที่เปี่ยมไปด้วยพระวิญญาณบริสุทธิ์และตั้งใจอย่างที่สุดจะเพิ่มอะไรให้กับสิ่งที่พระคริสต์ได้ทรงทำเพื่อเราที่กางเขนอีกได้บ้าง

และแผนการแห่งความรอดนี้ได้ถูกวางไว้ก่อนการเริ่มต้นของเวลาเสียอีก (2 ทิโมธี 1:9; ติตัส 1:2; เอเฟซัส 1:4) เพราะเหตุนี้ จึงช่วยอธิบายว่าทำไมจึงเรียกว่า ข่าวประเสริฐ “นิรันดร์” ก่อนที่โลกจะถูกสร้างขึ้น พระเจ้าทรงทราบดีว่าอะไรจะเกิดขึ้น ดังนั้นพระองค์จึงทรงตั้งแผนการแห่งความรอดเพื่อรับมือกับวิกฤติที่ท้ายที่สุดจะมาถึง