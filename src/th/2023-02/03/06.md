---
title:  วันพฤหัสบดี การประกาศข่าวประเสริฐ
date:   13/04/2023
---

จากการที่ชาวแอ๊ดเวนตีสยุคแรกศึกษาพระคัมภีร์อย่างลึกซึ้ง จึงทำให้เข้าใจถึงความสำคัญของข่าวสารนี้เพิ่มขึ้น พวกเขาสัมผัสได้ว่าพระเจ้าทรงมีข่าวสารที่จัดขึ้นสำหรับคนในยุคนี้โดยเฉพาะ เป็นข่าวสารสำหรับยุคสุดท้ายที่จะต้องประกาศอย่างเร่งด่วนแก่ทุกประชาชาติ ทุกเผ่า ทุกภาษา และทุกชนชาติ เพื่อเตรียมโลกนี้ให้พร้อมต่อการเสด็จกลับมาของพระคริสต์ ข่าวของทูตสวรรค์สามองค์เป็นแรงจูงใจต่อพันธกิจของชาวแอ๊ดเวนตีสตั้งแต่เริ่มแรก

ในปี 1874 สำนักงานใหญ่ได้ส่งมิชชันนารีกลุ่มแรกไปยุโรป นางเอลเลน จี. ไว้ท์. เรียก จอห์น แอนดรูวส์ว่า “ผู้มีความสามารถสูงสุดในกลุ่มของเรา” แอนดรูวส์พูดได้อย่างน้อยเจ็ดภาษา ท่องพระคัมภีร์ใหม่จากความจำได้ และรู้พระคัมภีร์เดิมเกือบทั้งหมด เขาเป็นนักวิชาการที่ฉลาดปราดเปรื่อง นักเขียนที่เกิดผล นักเทศน์ที่ทรงพลัง และนักศาสนศาสตร์ที่มีความสามารถ

เหตุใดจึงส่งชายเช่นนี้ไปยังสถานที่ที่มีผู้เชื่อเพียงน้อยนิด เหตุใดจึงส่ง “ผู้มีความสามารถสูงสุด” ที่คุณมีไปยังพื้นที่การประกาศใหม่ และเหตุใดเขาจึงเต็มใจที่จะไป ภรรยาของเขาเสียชีวิตไม่กี่ปีก่อนหน้านี้ เหตุใดเขาจึงเต็มใจที่จะละทิ้งครอบครัวและเพื่อนฝูงไว้ที่อเมริกา แล้วล่องเรือกับลูกสองคนไปยังดินแดนที่ไม่รู้จัก เสี่ยงทุกสิ่งเพื่องานรับใช้พระคริสต์

มีเพียงเหตุผลเดียวเท่านั้น เขาเชื่อว่าพระเยซูกำลังจะเสด็จมาในเร็ว ๆ นี้ ข่าวสารแห่งความจริงในยุคสุดท้ายจะต้องประกาศไปยังคนทั่วโลก

ตลอดประวัติศาสตร์ของเรา คนที่ฉลาดและดีที่สุดของเราได้เดินทางไปยังสุดขอบโลกเพื่อประกาศข่าวสารสำหรับยุคสุดท้ายของพระเจ้า เขาเหล่านั้นเป็นคุณครู บุคลากรทางการแพทย์ ศิษยาภิบาล ชาวนา ช่างยนต์ ช่างไม้ และช่างฝีมือทุกประเภท บางคนเป็นเจ้าหน้าที่ขององค์กร ซึ่งหลายคนก็ไม่ได้เป็น แต่พวกเขาเป็นสมาชิกที่เชื่อว่าพระเยซูจะเสด็จมาในไม่ช้า

`อ่าน วิวรณ์ 14:6; กิจการ 1:8 และมัทธิว 24:14 ข้อพระคัมภีร์เหล่านี้กล่าวถึงอะไรที่คล้ายคลึงกัน`

การประกาศข่าวประเสริฐนิรันดร์แผ่ขยายออกไปอย่างกว้างขวาง แทรกซึมพื้นที่ห่างไกลของโลก เข้าถึงผู้คนทุกภาษาและวัฒนธรรม ในที่สุดจะส่งผลต่อคนทั้งโลก ช่างน่าเหลือเชื่อที่ได้รู้ว่า ข่าวสารของเราส่งออกไปกว่า 210 ประเทศ จากทั้งหมด 235 ประเทศทั่วโลกที่องค์กรสหประชาชาติรับรอง

`คุณจะมีบทบาทในการเผยแพร่ข่าวของทูตสวรรค์สามองค์ไปยัง “ทุกประชาชาติ ทุกเผ่า ทุกภาษา และทุกชนชาติ” ได้อย่างไร`