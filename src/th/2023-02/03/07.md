---
title:  ศึกษาเพิ่มเติม
date:   14/04/2023
---

ศึกษาแนวคิดของบทเรียนวันพุธเพิ่มเติมที่เกี่ยวกับความจำเป็นที่เราต้องเป็นส่วนหนึ่งของสิ่งที่ยิ่งใหญ่กว่าตัวเราและใหญ่กว่าชีวิตที่ขาดแคลน ที่สั้น ที่เสื่อมโทรม ที่ถูกทำร้าย และที่น่าผิดหวัง (มีใครบ้างที่ไม่เคยประสบกับสิ่งเหล่านี้) ความปรารถนาที่จะเป็นส่วนหนึ่งของสิ่งที่ใหญ่กว่านี้ก็สมเหตุสมผลด้วย ทางด้านกายภาพ เราเป็นอะไรได้เล่านอกเสียจากก้อนเนื้อเล็ก ๆ ที่ห่อหุ้มสมองไว้ ซึ่งสมองก็เป็นแค่สารอินทรีย์ที่มีคาร์บอนเป็นองค์ประกอบหลักประมาณ 2-3 ปอนด์ ซึ่งมีองค์ประกอบใกล้เคียงกับไก่ทอดมากกว่าฮาร์ดไดรฟ์

กลุ่มก้อนเนื้อขนาดเล็กนี้จะมีความหมายอะไรเมื่อเทียบกับความไม่มีที่สิ้นสุดที่อยู่ล้อมรอบ การมีชีวิตอยู่เพื่อตัวเอง การมีชีวิตอยู่เพื่อบางสิ่งที่ไม่ได้ใหญ่ไปกว่าตัวคุณเอง ในเมื่อมีอะไรมากมายอยู่ล้อมรอบตัวเราและเหนือกว่าเรา ก็เหมือนกับการถูกขังเดี่ยวไปตลอดชีวิตท่ามกลางเมืองใหญ่ที่คุณสัมผัสได้ถึงแรงสั่งสะเทือนผ่านกำแพง และมีสิ่งไหนที่ใหญ่ว่า โอ่อ่ากว่า และสง่ากว่า ที่เราควรดำเนินชีวิตเพื่อสิ่งนั้นมากไปกว่าการประกาศพระสัญญาแห่งชีวิตนิรันดร์ที่เราได้รับในพระเยซูคริสต์

“ผู้รับใช้ของพระเจ้าที่มีใบหน้าส่องสว่างและเปล่งประกายประกาศด้วยการอุทิศตนอย่างศักดิ์สิทธิ์จะรีบเร่งจากที่หนึ่งไปยังอีกที่หนึ่งเพื่อประกาศข่าวสารจากสวรรค์ คำเตือนจะประกาศออกไปทั่วโลกด้วยเสียงเป็นพัน ๆ เสียง การอัศจรรย์จะเกิดขึ้น คนป่วยจะหาย หมายสำคัญและการอัศจรรย์จะติดตามผู้เชื่อไป แต่ซาตานก็จะทำงานหนักด้วยสิ่งอัศจรรย์เพื่อหลอกลวงเช่นกัน แม้แต่ทำให้ไฟตกลงมาจากฟากฟ้าต่อหน้ามนุษย์ วิวรณ์ 13:13 แล้วผู้ที่อาศัยอยู่ในแผ่นดินโลกจะต้องเลือกที่จะยืนหยัดข้างฝ่ายใดฝ่ายหนึ่ง” (เอลเลน จี. ไว้ท์, สงครามประวัติศาสตร์, หน้า 612)

**คำถามเพื่อการอภิปราย**

`“หลายคนเขียนมาหาข้าพเจ้าเพื่อสอบถามว่าข่าวของความชอบธรรมโดยความเชื่อเป็นข่าวของทูตสวรรค์องค์ที่สามหรือไม่และข้าพเจ้าได้ตอบว่า ‘เป็นข่าวของทูตสวรรค์องค์ที่สามแน่นอน’ ” (เอลเลน จี. ไว้ท์, The Advent Review and Sabbath Herald, 1 เมษายน, 1890) ความชอบธรรมโดยความเชื่อมีความสัมพันธ์อย่างไรกับข่าวของทูตสวรรค์สามองค์`

`พิจารณาคำว่า “ข่าวประเสริฐนิรันดร์” ให้มากขึ้น เหตุใดข่าวประเสริฐจึงเป็นนิรันดร์`

`การที่เซเว่นธ์เดย์แอ๊ดเวนตีสมีอยู่หลายประเทศทั่วโลกหมายความว่าอย่างไร พระเจ้าทรงอวยพรความพยายามในการประกาศของเราอย่างไร ในขณะเดียวกัน คริสตจักรท้องถิ่นของคุณหรือแม้แต่ชั้นเรียนสะบาโตของคุณจะมีบทบาทมากขึ้นต่อการ “ทำงานเพื่อพระเจ้าให้สำเร็จผล” ได้อย่างไร`