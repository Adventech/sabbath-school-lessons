---
title:  วันอังคาร เรื่องราวแห่งพระคุณ
date:   11/04/2023
---

ข่าวของทูตสวรรค์สามองค์เป็นเรื่องของพระคุณ เป็นเรื่องราวของความรักที่มิอาจจะวัดค่าได้ขององค์พระผู้ช่วยให้รอด คือเรื่องราวของพระเยซูผู้ทรงรักเรามากจนยอมที่จะประสบกับนรกเสียเองดีกว่าปล่อยให้เราคนใดคนหนึ่งต้องหลงหายไป เป็นเรื่องราวความรักอันไร้ขอบเขต หยั่งลึก เข้าใจยาก ไม่มีวันสลายและไม่มีวันสิ้นสุด

ไม่มีอะไรที่ทำให้พระเจ้าต้องประหลาดใจ พระองค์มิได้ทรงอยู่ภายใต้ลมแห่งการเปลี่ยนไปเปลี่ยนมาในการเลือกของมนุษย์ ดังที่เราได้เห็นแล้วว่า แผนการของพระองค์ที่จะช่วยกู้เราจากบาปไม่ได้เป็นแนวคิดที่เกิดขึ้นภายหลังที่บาปปรากฎ ความน่าสะพรึงกลัวของบาปไม่ใช่สิ่งที่พระเจ้าไม่ทันตั้งตัว

`อ่าน วิวรณ์ 13:8 และ 1 เปโตร 1:18-20 ข้อพระคัมภีร์เหล่านี้สอนเราถึงแผนการแห่งความรอดอย่างไร`

คำว่า “ข่าวประเสริฐนิรันดร์” ในวิวรณ์ 14:6 พูดถึงอดีต ปัจจุบัน และอนาคต เมื่อพระเจ้าทรงสร้างมนุษย์ให้มีความสามารถในการเลือกทางศีลธรรม พระองค์ทรงคาดว่าพวกเขาอาจจะเลือกทางที่ผิด เมื่อสิ่งทรงสร้างของพระองค์สามารถที่จะเลือกได้ พวกเขาก็สามารถที่จะกบฏต่อธรรมชาติแห่งความรักของพระองค์ได้ วิธีเดียวที่จะหลีกเลี่ยงความจริงนี้คือ การสร้างหุ่นยนต์ที่ถูกควบคุมและดำเนินการโดยแผนการของเจ้าแห่งจักรวาล การบังคับให้จงรักภักดีเป็นสิ่งที่ตรงข้ามกับธรรมชาติของพระเจ้า ความรักควบคู่กับอิสรภาพในการเลือก และเมื่อมนุษย์ได้รับอำนาจแห่งการเลือกแล้ว ความเป็นไปได้ที่จะเลือกผิดก็เกิดขึ้นได้จริง ดังนั้นแผนการแห่งความรอดจึงเกิดขึ้นในพระดำริของพระเจ้าก่อนที่พ่อแม่คู่แรกของเราจะกบฏในสวนเอเดน

“แผนการแห่งการไถ่ให้รอดไม่ได้คิดขึ้นในภายหลัง แผนการนี้กำหนดขึ้นหลังจากที่อาดัมล้มลง เป็นการเปิดเผยถึง ‘ข้อล้ำลึก ซึ่งได้ปิดบังไว้ตั้งแต่โบราณกาล’ โรม 16:25 เป็นหลักการที่แผ่ออก เป็นรากฐานของบัลลังก์ของพระเจ้าตั้งแต่นิรันดร์กาล” (เอลเลน จี. ไว้ท์, ผู้พึงปรารถนาแห่งปวงชน, หน้า 22)

“ข่าวประเสริฐนิรันดร์” ไม่เพียงแต่พูดถึงอดีตและปัจจุบันเท่านั้น แต่เป็นพื้นฐานของอนาคตที่มีความหวัง และยังพูดถึงการมีชีวิตอยู่ชั่วนิรันดร์กับพระผู้ทรงปรารถนาที่จะอยู่กับเราตลอดไป

`อ่าน เอเฟซัส 1:4 คุณได้รับการ “ทรงเลือกตั้งแต่ก่อนทรงสร้างโลก” โดยพระคริสต์เพื่อให้ได้ความรอด หมายความอย่างไร คุณได้รับกำลังใจจากข้อความนี้อย่างไร`