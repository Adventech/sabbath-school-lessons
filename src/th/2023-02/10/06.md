---
title:  วันพฤหัสบดี พระคุณเพื่อการเชื่อฟัง
date:   01/06/2023
---

หญิงในชุดสีแดงเข้มและสีม่วง นั่งบนหลังสัตว์ร้ายสีแดงเข้ม ส่งถ้วยเหล้าองุ่นของเธอ และคนทั้งโลกก็เมามายด้วยหลักคำสอนเทียมเท็จของบาบิโลน เมื่อกล่าวถึง “เหล้าองุ่นแห่งบาบิโลน” นางเอลเลน จี. ไว้ท์. แสดงความคิดเห็นอย่างชัดเจนว่า “เหล้าองุ่นนั้นคืออะไร คือหลักคำสอนเทียมเท็จของเธอ เธอได้มอบวันสะบาโตเทียมเท็จแก่โลกนี้แทนที่วันสะบาโตแห่งพระบัญญัติข้อที่สี่ และเธอได้มอบหลักการเทียมเท็จที่ซาตานบอกเอวาครั้งแรกในสวนเอเดน หลักการนั้นคือ วิญญาณเป็นอมตะตามธรรมชาติ” (เอลเลน จี. ไว้ท์, Review and Herald, 6 ธันวาคม 1892) คำสอนที่ผิดเหล่านี้ได้หลอกลวงคนนับล้าน ผลที่ตามมาคือ พระเจ้าทรงเรียกร้องประชากรของพระองค์ที่ยังคงจมปลักอยู่กับความเชื่อเทียมเท็จด้วยข่าวสารแห่งยุคสุดท้าย

`อ่าน วิวรณ์ 18:4, 5 พระเจ้าทรงเรียกร้องฝูงชนจำนวนมากที่ยังคงอยู่ในองค์กรศาสนาที่ล้มลงในบาปอย่างไร`

ดังที่เราได้เห็นแล้ว (แต่ก็ควรค่าแก่การย้ำอีกครั้ง) ประชากรของพระเจ้าจำนวนมากอยู่ในองค์กรทางศาสนาที่ละเมิดคำสอนในพระคัมภีร์ พวกเขาไม่เข้าใจความจริงของพระคัมภีร์ พระเจ้าทรงวิงวอนด้วยความรักอย่างตรงไปตรงมา “จงออกมาจากนครนั้นเถิด ชนชาติของเราเอ๋ย เพื่อเจ้าจะไม่มีส่วนกับบาปของนครนั้น และเพื่อเจ้าทั้งหลายจะไม่ต้องรับ ภัยพิบัติของนครนั้น” (วิวรณ์ 18:4)

`อ่าน 1 ยอห์น 3:4 และเปรียบเทียบกับ โรม 14:23 พระคัมภีร์ให้ความหมายความบาปว่าอย่างไร ข้อพระคัมภีร์ทั้งสองแหล่งนี้สอดคล้องกันอย่างไร`

บาปคือการละเมิดพระบัญญัติของพระเจ้า วิธีเดียวที่ทุกคนจะปฏิบัติตามพระบัญญัติได้คือ การเชื่อในฤทธิ์อำนาจของพระคริสต์ผู้ทรงพระชนม์ เราเป็นมนุษย์ที่อ่อนแอ เปราะบาง ไม่เที่ยง และบาป เมื่อเรายอมรับพระคริสต์ด้วยความเชื่อ พระคุณของพระองค์จะไถ่อดีตของเราและเสริมกำลังให้กับปัจจุบัน พระองค์ประทาน “พระคุณและหน้าที่เป็นอัครทูต” (โรม 1:5) แก่เรา สวรรค์เรียกร้องผู้คนของพระองค์ในคริสตจักรต่าง ๆ ที่ไม่เคารพและเชื่อฟังพระบัญญัติของพระเจ้าให้ก้าวออกมาด้วยความเชื่อ และเรียกร้องแอ๊ดเวนตีสในกลุ่มที่รักษาวันสะบาโตให้ละทิ้งการเห็นแก่ตัวทั้งหมดและดำเนินชีวิตตามทางของพระเจ้าด้วยความเชื่อในพระคุณของพระคริสต์ ซึ่งช่วยเราให้รอดพ้นจากการประณามและการครอบงำของบาป การที่อิสราเอลสัตย์ซื่อต่อพระบัญญัติ (เฉลยธรรมบัญญัติ 4:6) ได้เป็นพยานอันทรงพลังแก่โลกนี้ฉันใด ความสัตย์ซื่อของเราก็จะเป็นพยานอันทรงพลังและช่วยนำทางคนอื่น ๆ ออกจากบาบิโลนฉันนั้น