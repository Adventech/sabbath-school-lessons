---
title:  วันอาทิตย์ ทางที่ดูเหมือนจะถูกต้องในสายตามนุษย์
date:   28/05/2023
---

พระเยซูประทานคำเตือนสำหรับยุคสุดท้ายแก่เรา “เพราะว่าจะมีพระคริสต์เทียมเท็จและผู้เผยพระวจนะเทียมเท็จหลายคนปรากฏขึ้น แสดงหมายสำคัญและการอัศจรรย์เพื่อล่อลวงคนที่พระเจ้าทรงเลือกสรรแล้วให้หลง ถ้าเป็นได้” (มาระโก 13:22) ใครคือผู้ได้รับการ “เลือกสรร” พระองค์ตรัสในภายหลังว่า “แล้วพระองค์จะทรงส่งทูตสวรรค์ทั้งหลายของพระองค์มาด้วยเสียงแตรที่ดังมาก และให้รวบรวมคนทั้งหมดที่พระองค์ทรงเลือกไว้แล้ว จากทั้งสี่ทิศ ตั้งแต่ที่สุดฟ้าข้างนี้จนถึงที่สุดฟ้าข้างโน้น” (มัทธิว 24:31) ดูเหมือนจะน่ากลัวอยู่ หน่อย ๆ มิใช่หรือ เพราะการล่อลวงในยุคสุดท้ายจะรุนแรงมากจนแม้แต่คนที่สัตย์ซื่อก็จะตกอยู่ในอันตรายจากการถูกหลอก

`อ่าน วิวรณ์ 12:9 ใครจะถูกซาตานล่อลวง เราเข้าใจข้อนี้อย่างไร`

เห็นได้ชัดว่า พระเจ้าจะมีคนที่สัตย์ซื่อของพระองค์ในยุคสุดท้าย ดังที่พระองค์ทรงมีมาตลอดทุกยุคทุกสมัย อย่างไรก็ตาม คำกล่าวในข้อนี้แสดงให้เห็นว่าการล่อลวงของซาตานจะแพร่หลายอย่างมากมายเพียงใด

`อ่าน สุภาษิต 14:12 ข้อนี้ให้คำเตือนอย่างหนักแน่นแก่เราว่าอย่างไร`

ผู้คนมักถูกบอกให้ทำตามความรู้สึกผิดชอบชั่วดีของตนเพื่อตัดสินว่าสิ่งใดถูกหรือผิด ดีหรือร้าย แล้วดำเนินชีวิตตามนั้น แต่พระคัมภีร์กล่าวว่าเราทุกคนต่างเป็นคนบาป เสื่อมทรามไปทั้งหมด (เยเรมีย์ 17:9; โรม 3:9-18) ดังนั้นแล้วจึงแทบรับประกันได้ว่า การวางใจในความรู้สึกของเราเองจะทำให้เราไปสู่ทางที่ผิดหรือแม้แต่ทำในสิ่งที่ผิดในไม่ช้าก็เร็ว ความชั่วร้ายมากมายที่เกิดขึ้นตลอดหลายยุคหลายสมัยเกิดจากผู้คนที่เชื่อมั่นอย่างเต็มที่ในความถูกต้องของเหตุผลที่พวกเขาทำ นั่นคือการที่พวกเขาปฏิบัติตามสิ่งที่พวกเขาคิดว่าเป็น “แนวทางที่ดูเหมือนจะถูกต้อง”

แทนที่จะวางใจในความรู้สึกของเรา เราควรดื่มด่ำในพระวจนะของพระเจ้าและจากพระคำของพระองค์ เมื่อเรายอมจำนนต่อพระวิญญาณบริสุทธิ์ พระองค์จะสอนเราให้เรียนรู้ความจริงจากข้อผิดพลาด สิ่งที่ถูกต้องจากสิ่งที่ผิด ความดีจากความชั่ว หากเราถูกปล่อยไว้ให้อยู่กับแผนการของเราเองหรือความรู้สึกผิดชอบส่วนตัว เราจะตกเป็นเหยื่อของการหลอกลวงของซาตานได้อย่างง่ายดาย

`ลองนึกถึงตัวอย่างผู้คนที่ทำตามสิ่งที่พวกเขาเชื่อว่าถูกต้อง หรือแม้แต่สิ่งที่พวกเขาเชื่อว่าเป็นพระประสงค์ของพระเจ้า แต่ผลที่ออกมากลับเป็นสิ่งที่ชั่วร้าย เราเรียนรู้อะไรได้บ้างจากเหตุการณ์ที่น่าสลดใจเช่นนี้`