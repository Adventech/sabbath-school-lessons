---
title:  วันพุธ การเรียกร้องให้สัตย์ซื่อ
date:   31/05/2023
---

ข่าวของทูตสวรรค์องค์ที่สองในวิวรณ์ 14 คือ “บาบิโลนมหานครนั้นพังทลายแล้ว พังทลายแล้ว” หญิงใน วิวรณ์ 17 เป็นตัวแทนของบาบิโลนฝ่ายจิตวิญญาณ แต่งกายด้วยชุดสีม่วงและสีแดงเข้ม นั่งอยู่บนสัตว์ร้ายสีแดงเข้ม ส่งเหล้าองุ่นของเธอให้คนทั้งโลกและทำให้เมามายด้วยหลักการเทียมเท็จ คริสตจักรและรัฐเข้ารวมกันเป็นหนึ่ง ความเท็จมีชัย มารร้ายทำการอัศจรรย์เพื่อการล่อลวง โลกพุ่งเข้าสู่ความขัดแย้งครั้งสุดท้าย

ในขณะเดียวกัน ประชากรของพระเจ้าถูกใส่ร้าย เยาะเย้ย กดขี่ และข่มเหง แต่โดยพระคริสต์และฤทธิ์อำนาจของพระวิญญาณบริสุทธิ์ พวกเขายังคงแน่วแน่ในคำมั่นสัญญา อำนาจแห่งนรกและพลังแห่งความชั่วร้ายไม่อาจทำลายความภักดีที่พวกเขามีต่อพระคริสต์ได้ พวกเขาปลอดภัยในพระองค์ พระองค์ทรงเป็น “ที่ลี้ภัยและเป็นกำลังของเรา เป็นความช่วยเหลือที่พร้อมอยู่ในยามยากลำบาก” (สดุดี 46:1)

พระเจ้ากำลังเรียกผู้คนในยุคสุดท้ายให้หันกลับมาสัตย์ซื่อต่อพระวจนะของพระองค์ พระเยซูทรงอธิษฐานว่า “ขอทรงแยกพวกเขาให้บริสุทธิ์ด้วยความจริง พระวจนะของพระองค์เป็นความจริง” (ยอห์น 17:17) ความจริงในพระวจนะของพระเจ้าเป็นเหมือนดาวเหนือที่นำทางเราในช่วงวิกฤตของประวัติศาสตร์โลก มิใช่ความคิดเห็นหรือประเพณีของมนุษย์ 

คำกล่าวอันน่าจดจำของ ดร. เอ็ดวาร์ด ที. ฮิสคอคซ์ ผู้เขียน “คู่มือพื้นฐานสำหรับคริสตจักรแบ๊บติสต์” เขาให้คำปราศรัยในปี 1893 แก่คณะผู้ประกาศศาสนาคริสต์นิกายโปรแตสแตนต์หลายร้อยคนและทำให้พวกเขาตกใจขณะที่อธิบายว่าวันอาทิตย์เข้ามาสู่คริสตจักรของคริสเตียนได้อย่างไร

“ช่างน่าสงสารที่วันอาทิตย์เข้ามาด้วยการประทับตราของศาสนานอกรีต และตั้งชื่อตามเทพเจ้าแห่งดวงอาทิตย์ จากนั้นก็ได้รับการรับรองโดยพระสันตะปาปาที่ละทิ้งความเชื่อ และยกเป็นมรดกอันศักดิ์สิทธิ์แก่นิกายโปรเตสแตนต์” (Edward Hiscox, before a New York ministers’ conference, Nov. 13, 14 1893.)

`อ่าน เอเสเคียล 20:1-20 อะไรคือสาระสำคัญของข่าวสารของเอเสเคียล และวันสะบาโตสอดคล้องกับการเรียกร้องให้สัตย์ซื่ออย่างไร`

เอเสเคียล 20 เป็นการร้องขออย่างจริงจังให้อิสราเอลละทิ้งการปฏิบัติแบบนอกรีตและหันกลับไปนมัสการพระผู้สร้างแทนที่เทพเจ้าเทียมเท็จ ซึ่งในกรณีนี้คือ “รูปเคารพของอียิปต์” พระเจ้าทรงร้องขอคล้ายคลึงกันในข่าวของทูตสวรรค์สามองค์ให้ “นมัสการพระผู้สร้าง” เพราะ “บาบิโลนพังทลายแล้ว” และดังที่เรารู้แล้วว่า วันสะบาโตกับการสัตย์ซื่อต่อวันสะบาโตจะมีบทบาทสำคัญต่อเหตุการณ์ในยุคสุดท้าย

`เราได้รับบทเรียนอะไรจากข้อเขียนใน เอเสเคียล 20:1-20  (ดูใน 1 โครินธ์ 10:11)`