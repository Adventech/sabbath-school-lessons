---
title:  วันจันทร์ การโกหกเรื่องความเป็นอมตะที่มีมานาน
date:   29/05/2023
---

`อ่าน วิวรณ์ 16:13, 14 และวิวรณ์ 18:2, 23 ข้อพระคัมภีร์นี้พาดพิงถึงลัทธิทรงวิญญาณอย่างไรบ้าง`

คำกล่าวที่ว่า “ที่อาศัยของพวกผี” หรือ “วิญญาณเหล่านี้เป็นผี” และ “เวทมนตร์” ล้วนบ่งบอกถึงการกระทำของพวกผีปีศาจ ไม่น่าแปลกใจที่เราได้รับคำเตือนถึงการล่อลวงยิ่งใหญ่สองสิ่งในยุคสุดท้าย ซึ่งหนึ่งในนั้นคือ “ความเป็นอมตะของวิญญาณ” (ดูในเอลเลน จี. ไว้ท์, สงครามประวัติศาสตร์, หน้า 588)

แน่นอนว่าเป็นสิ่งที่เห็นได้ง่ายในทุกวันนี้ แม้แต่ในโลกคริสเตียน แนวคิดเรื่องวิญญาณเป็นอมตะนั้นเป็นหัวข้อสำคัญของหลักคำสอนของคริสเตียนทั่วไป (ไม่ใช่ของแอ๊ดเวนตีส) ชาวคริสเตียนหลายคนเชื่อว่า เมื่อเราสิ้นชีวิตแล้ว ผู้ได้รับความรอดจะทะยานขึ้นสู่สวรรค์ และคนอธรรมจะดิ่งลงสู่นรก ตัวอย่างเช่น เมื่อ บิลลี่ เกรแฮม ผู้ประกาศข่าวประเสริฐผู้ยิ่งใหญ่เสียชีวิต เราได้ยินคำพูดนี้บ่อยแค่ไหนที่กล่าวว่า “บิลลี่ เกรแฮมปลอดภัยแล้วในสวรรค์ อยู่ในอ้อมแขนแห่งความรักของพระเยซู” เรื่องแบบนี้สอนกันอยู่เสมอบนธรรมมาสน์ ในห้องเรียน และโดยเฉพาะในงานศพ

`อ่าน ปัญญาจารย์ 9:5; โยบ 19:25-27; 1 เธสะโลนิกา 4:16, 17; วิวรณ์ 14:13 พระเจ้าประทานคำแนะนำที่ชัดเจนอย่างไรต่อผู้คนของพระองค์เกี่ยวกับชีวิตหลังความตาย และเราพบความหวังของเราได้ที่ไหน`

เสาหลักประการหนึ่งของการหลอกลวงของชาวบาบิโลนคือ เรื่องของความเข้าใจผิดเกี่ยวกับความตาย ซึ่งมีศูนย์กลางอยู่ที่แนวคิดเรื่องความเป็นอมตะของวิญญาณ การเข้าใจผิดนี้เป็นการเตรียมหนทางสู่อิทธิพลแห่งการหลอกลวงของลัทธิทรงวิญญาณ หากคุณเชื่อว่าคนตายมีชีวิตอยู่ต่อไปไม่ว่าจะอยู่ในรูปแบบใดก็ตาม และอาจสามารถสื่อสารกับเราได้ แล้วเราจะป้องกันตัวเราเองจากการล่อลวงมากมายก่ายกองของซาตานได้อย่างไร ถ้าผู้ที่เป็นแม่หรือลูกของคุณหรือคนอื่น ๆ ที่คุณรักที่ตายไปแล้วจู่ ๆ ปรากฏตัวขึ้นและพูดคุยกับคุณ คุณจะถูกความรู้สึกหลอกได้ง่ายเพียงใด สิ่งเหล่านี้เคยเกิดขึ้นในอดีตมาแล้ว กำลังเกิดขึ้นในตอนนี้ และแน่นอนว่าจะเกิดขึ้นอีกครั้งในอนาคต โดยเฉพาะเมื่อเราเข้าใกล้วาระสุดท้ายมากยิ่งขึ้น การป้องกันเพียงอย่างเดียวคือ การยืนหยัดมั่นคงในสิ่งที่พระคัมภีร์สอนและยึดมั่นตามคำสอนในพระคัมภีร์ที่ว่าความตายเป็นเพียงการนอนหลับจนกว่าพระเยซูจะเสด็จกลับมาครั้งที่สอง

`ยกตัวอย่างลัทธิทรงวิญญาณสมัยใหม่ที่มีอยู่ในวัฒนธรรมปัจจุบันของคุณ เหตุใดการยึดมั่นในพระวจนะของพระเจ้าจึงเป็นสิ่งเดียวที่ป้องกันเราจะจากสิ่งเหล่านี้ได้`