---
title:  วันอังคาร บาบิโลนศูนย์กลางของการกราบไหว้ดวงอาทิตย์
date:   30/05/2023
---

การบูชาดวงอาทิตย์เป็นการนมัสการที่เห็นได้ชัดเจนในอียิปต์ อัสซีเรีย เปอร์เซีย และบาบิโลนด้วยแน่นอน ในหนังสือ “การบูชาธรรมชาติ” (The Worship of Nature) เจมส์ จี. เฟรเซอร์ตั้งข้อสังเกตว่า “มีการบูชาดวงอาทิตย์ในอาณาจักรบาบิโลนในอดีตมาแต่ไหนแต่ไรแล้ว” (Volume 1, หน้า 529) ดูเหมือนจะน่าตกใจที่บางครั้งการบูชาดวงอาทิตย์ของชาวบาบิโลนมีอิทธิพลต่อการนมัสการของประชากรของพระเจ้าในช่วงเวลาของพระคัมภีร์พันธสัญญาเดิม

`อ่าน เอเสเคียล 8:16 และ 2 พงศ์กษัตริย์ 23:5, 11 ผู้เผยพระวจนะเขียนเกี่ยวกับอิทธิพลของการบูชาดวงอาทิตย์ที่มีต่อชาวอิสราเอลและยูดาห์อย่างไร`

ผู้เผยพระวจนะเอเสเคียลซึ่งอยู่ร่วมสมัยกับดาเนียล เอเสเคียลบรรยายให้เห็นภาพของประชากรของพระเจ้าบางคนหันหลังให้พระวิหารของพระเจ้านมัสการดวงอาทิตย์ในทิศตะวันออก แทนที่จะนมัสการพระผู้สร้างดวงอาทิตย์ แต่พวกเขากลับบูชาดวงอาทิตย์

ยอห์นบรรยายใน วิวรณ์ 17 ถึงช่วงเวลาที่หลักคำสอนของบาบิโลนรวมถึงการบูชาดวงอาทิตย์เข้าสู่คริสตจักรของคริสเตียนในยุคแห่งการประนีประนอม การกลับใจใหม่อย่างบังเอิญของคอนสแตนตินผู้นำอาณาจักรโรมันในช่วงต้นศตวรรษที่สี่ก่อให้เกิดความปลื้มปีติยินดีอย่างยิ่งในอาณาจักรโรมัน คอนสแตนตินเลื่อมใสการนมัสการดวงอาทิตย์ เอ็ดเวิร์ด กิบบอน นักประวัติศาสตร์ผู้มีชื่อเสียงเขียนว่า “ทั่วโลกต่างเฉลิมฉลองดวงอาทิตย์ ถือว่าเป็นผู้นำทางและผู้พิทักษ์คอนสแตนติน” (The History of the Decline and Fall of the Roman Empire, chapter 20) ในปี ค.ศ. 321 คอนสแตนตินตั้งกฎแรกขึ้นเรียกว่า “กฎหมายวันอาทิตย์” พระราชกฤษฎีกานี้กล่าวว่า “ในวันเคารพบูชาดวงอาทิตย์ ให้เจ้าหน้าที่ฝ่ายปกครองและประชาชนที่อาศัยอยู่ในเมืองหยุดพักผ่อน และให้ร้านค้าทุกแห่งปิดกิจการ” (พระราชกฤษฎีกาของคอนสแตนติน ค.ศ. 321) นี่ไม่ใช่กฎหมายที่บังคับให้ทุกคนที่อยู่ใต้คอนสแตนตินต้องรักษาวันอาทิตย์ แต่กฎนี้ก็สนับสนุนการรักษาวันอาทิตย์ให้เกิดขึ้นในใจของประชาชนชาวโรมัน

เป็นเวลาหลายศตวรรษต่อมาที่จักรพรรดิและพระสันตะปาปายังคงปฏิบัติตามพระราชกฤษฎีกาของรัฐและสภาคริสตจักรต่อไปด้วยการกำหนดให้วันอาทิตย์เป็นวันเดียวในการนมัสการ ซึ่งสำหรับคริสเตียนส่วนใหญ่ก็ยังคงปฏิบัติมาจนถึงทุกวันนี้ เพียงเพราะคนส่วนใหญ่เชื่อในบางสิ่งหรือปฏิบัติตาม ไม่ได้หมายความว่าสิ่งนั้นถูกต้อง

`ลองมองดูไปรอบ ๆ ว่าการนมัสการในวันอาทิตย์แพร่หลายในโบสถ์คริสเตียนมากมายเพียงใด จากข้อเท็จจริงนี้ทำให้เราเห็นว่าการล่อลวงของซาตานนั้นแพร่หลายอย่างไร เช่นเดียวกันกับเรื่องของสภาพของคนตาย อะไรคือเครื่องป้องกันเดียวของเรา`