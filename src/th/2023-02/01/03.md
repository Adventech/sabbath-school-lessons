---
title:  วันจันทร์ การโจมตีของซาตาน
date:   27/03/2023
---

ตั้งแต่เริ่มแรก ซาตาน (ดูใน วิวรณ์ 12:4, 5) พยายามทำลายพระคริสต์ แต่กระนั้นซาตานก็ล้มเหลวในทุก ๆ ความพยายาม ตัวอย่างเช่น เมื่อพระคริสต์ประสูติ ทูตสวรรค์องค์หนึ่งเตือนโยเซฟและมารีย์ถึงแผนการชั่วร้ายของเฮโรด พวกเขาจึงหนีไปยังอียิปต์ พระเยซูทรงเผชิญกับการล่อลวงอย่างเย้ายวนที่สุดของซาตานในถิ่นทุรกันดารด้วยคำกล่าว “พระคัมภีร์มีเขียนไว้ว่า” และด้วยเหตุนี้จึงได้รับการปกป้องด้วยพระวจนะของพระเจ้า ในการสิ้นพระชนม์บนไม้กางเขน พระองค์ทรงสำแดงความรักอันยิ่งใหญ่ของพระองค์และช่วยเราให้พ้นจากการพิพากษาลงโทษบาป ในการฟื้นคืนพระชนม์เพื่อเป็นมหาปุโรหิตที่มีชีวิตของเรา พระองค์ทรงช่วยเราให้พ้นจากอำนาจของบาปในชีวิตของเรา

`อ่าน วิวรณ์ 12:4-6, 9; เอเฟซัส 5:25-27, 32; และสดุดี 2:7-9 และหาความหมายของสัญลักษณ์ต่อไปนี้ พญานาค หญิง บุตรชาย คทาเหล็ก`

ไม้เท้า (rod) ในพระคัมภีร์เป็นสัญลักษณ์ของอำนาจการปกครองหรือการควบคุม คทาเหล็ก (rod of iron) เป็นสัญลักษณ์การปกครองที่ไม่มีวันแตกสลาย มีอำนาจสูงสุดและอยู่ยงคงกระพัน พระเยซูได้ทรงเผชิญกับการทดลองทุกประการที่เราต้องประสบ แต่พระองค์ทรงออกมาจากการทดลองอย่างผู้พิชิต มารเป็นศัตรูที่พ่ายแพ้ พระคริสต์ทรงมีชัยชนะเหนือมันด้วยชีวิต การสิ้นพระชนม์ และการฟื้นคืนชีพของพระองค์ เนื่องจากพระเยซูได้เอาชนะมารบนกางเขนแห่งคาลวารีแล้ว เราจึงได้รับชัยชนะด้วยเช่นกัน ชัยชนะของพระคริสต์เหนือซาตานสิ้นสุดลงแล้ว แต่สงครามครั้งยิ่งใหญ่ระหว่างพระคริสต์กับซาตานยังไม่สิ้นสุด

อย่างไรก็ตาม เมื่อเรายอมรับสิ่งที่พระคริสต์ได้ทรงทำเพื่อเราโดยความเชื่อแล้ว หนี้บาปของเราก็จะถูกยกเลิกและบาปของเราก็จะได้รับการอภัย เราจึงยืนอยู่ได้ต่อพระพักตร์พระเจ้าอย่างสมบูรณ์แบบ ปกคลุมด้วยความชอบธรรมของพระคริสต์ ดังที่เปาโลเขียนไว้ว่า “ข้าพเจ้าอยู่ในพระองค์ ไม่มีความชอบธรรมที่ได้มาจากธรรมบัญญัติ มีแต่ที่ได้มาโดยความเชื่อในพระคริสต์ คือความชอบธรรมที่มาจากพระเจ้าโดยความเชื่อ” (ฟีลิปปี 3:9) ถ้าเราได้รับการอภัย ก็ไม่มีอะไรที่จะกล่าวหาเราได้อีก พระเยซูทรงได้พิชิตและเอาชนะตลอดกาลต่อสิ่งเลวร้ายที่สุดที่บาปและความชั่วร้ายจะทำกับพระองค์ เมื่อเรายอมรับพระเยซูโดยความเชื่อ ชัยชนะของพระองค์ก็เป็นของเรา

`เหตุใดความมั่นใจในความรอดเนื่องจากชัยชนะของพระคริสต์เหนือซาตานจึงสำคัญยิ่งต่อเรา สิ่งที่เปาโลเขียนใน ฟีลิปปี 3:9 จะเป็นประสบการณ์ของเราเองได้อย่างไร`