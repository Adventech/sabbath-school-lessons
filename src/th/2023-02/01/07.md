---
title:  ศึกษาเพิ่มเติม
date:   31/03/2023
---

ในแง่หนึ่ง เราอาจเถียงได้ว่า พระเจ้าไม่มีทางเลือก ถ้าพระองค์ทรงต้องการสิ่งมีชีวิตที่รักพระองค์และรักผู้อื่นได้ พระองค์ต้องสร้างพวกเขาให้เป็นอิสระ ถ้าพวกเขาไม่ได้รับอิสระ พวกเขาก็ไม่สามารถรักได้ แล้วจักรวาลของเราจะเป็นอย่างไรถ้าปราศจากความรัก ก็คงจะไม่มีอะไรเลย นอกจากเป็นเหมือนกับเครื่องจักรที่ไร้ความคิดที่ทำงานตามกฎของเหตุและผลที่เคร่งครัด และเมื่อเราไม่มีอิสรภาพทางความคิด ไม่มีอิสรภาพทางการเลือก เราก็เป็นเพียงแต่ก้อนเนื้อและเลือดของอนุภาคที่ทำตามกฎทางกายภาพเท่านั้น ไม่ใช่เป็นภาพที่น่าชมสักเท่าไร หรือไม่ใช่สิ่งที่เรารู้ว่าเป็นจริง ตัวอย่างเช่น มีใครบ้างที่คิดว่าความรักที่เรามีต่อพ่อแม่ ต่อลูกหลาน ต่อคู่ครองของเราเป็นเพียงการจัดเรียงตัวของอะตอม

“กฎแห่งความรักเป็นรากฐานของการปกครองของพระเจ้า ความสุขของชาวสวรรค์ทั้งปวงขึ้นอยู่กับความสอดคล้องกันของความสมบูรณ์แบบของพวกเขากับหลักการอันยิ่งใหญ่แห่งความชอบธรรม พระเจ้าปรารถนาการปรนนิบัติด้วยความรักจากสิ่งทรงสร้างทั้งปวงของพระองค์ การรับใช้ที่เกิดจากความซาบซึ้งในพระลักษณะของพระองค์ พระองค์มิทรงพอพระทัยกับการเชื่อฟังที่ถูกบังคับ ด้วยทั้งหมดนี้ พระองค์จึงประทานอิสรภาพทางการเลือก เพื่อพวกเขาจะรับใช้พระองค์ด้วยความสมัครใจ

“ตราบเท่าที่สรรพสิ่งทรงสร้างยอมรับที่จะภักดีเนื่องด้วยความรัก ทั่วทั้งจักรวาลของพระเจ้าก็จะปรองดองกันอย่างสมบูรณ์แบบ เป็นความชื่นชมยินดีของบรรดาชาวสวรรค์ที่จะทำให้จุดประสงค์ของพระผู้สร้างสำเร็จ พวกเขาชื่นชมยินดีที่ได้สะท้อนพระสิริของพระองค์และสรรเสริญพระองค์ ในขณะที่ความรักที่มีต่อพระเจ้านั้นสูงสุด ความรักที่ชาวสวรรค์มีต่อกันและกันนั้นก็ไม่เห็นแก่ตัว ไม่มีบาปหรือพฤติกรรมที่เห็นแก่ตัวทำลายความสามัคคีของสวรรค์” (เอลเลน จี. ไว้ท์, บรรพชนและผู้เผยพระวจนะ, หน้า 34, 35) 

**คำถามเพื่อการอภิปราย**

`วิวรณ์ 12 เป็นบทนำที่เป็นประโยชน์ต่อข่าวของทูตสวรรค์สามองค์อย่างไร กล่าวคือ วิวรณ์ 12 ช่วยให้เราเข้าใจสิ่งที่จะเกิดขึ้นในยุคสุดท้ายอย่างไร`

`วิวรณ์ 12 ให้คุณมีความมั่นใจต่อการล่อลวงและปัญหาที่คุณเผชิญทุกวันอย่างไร`

`บางคนเชื่อว่าการกระทำของเราถูกกำหนดโดยพันธุกรรมและสิ่งแวดล้อมเป็นส่วนใหญ่ คุณเห็นด้วยหรือไม่ การเลือกของเรามีบทบาทต่อการกำหนดความประพฤติของเราอย่างไร`