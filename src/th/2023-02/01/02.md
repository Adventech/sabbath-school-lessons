---
title:  วันอาทิตย์ สงครามในสวรรค์
date:   26/03/2023
---

วิวรณ์บทที่ 12 นำเสนอฉากต่าง ๆ ที่น่าทึ่ง ให้ภาพรวมของความขัดแย้งอันยาวนานระหว่างความดีและความชั่วที่เริ่มขึ้นในสวรรค์แต่จะจบลงที่นี่บนโลกใบนี้ ฉากเหล่านี้จะพาเราล่องไปตามกระแสเวลา ตั้งแต่ฉากเริ่มต้นของการกบฏของซาตานในสวรรค์ไปจนถึงการโจมตีประชากรของพระเจ้าอย่างโหดร้ายในยุคสุดท้าย

`อ่านวิวรณ์ 12:7-9 ที่อธิบายถึงความขัดแย้งในจักรวาลระหว่างความดีกับความชั่ว เรื่องราวเช่นนี้เกิดขึ้นในสวรรค์ได้อย่างไร ข้อพระคัมภีร์เหล่านี้บอกเป็นนัยถึงเรื่องของอิสรภาพทางความคิดหรืออิสรภาพทางการเลือกอย่างไร`

เสรีภาพในการเลือกเป็นหลักการพื้นฐานในการปกครองของพระเจ้าทั้งในสวรรค์และบนแผ่นดินโลก พระเจ้ามิได้ทรงสร้างหุ่นยนต์ไม่ว่าจะในสวรรค์หรือบนโลก มนุษย์เราถูกสร้างขึ้นตามพระฉายาของพระเจ้า สามารถเลือกหลักศีลธรรมของตนได้

อำนาจแห่งการเลือกสอดคล้องอย่างใกล้ชิดกับอิสรภาพในการรัก ถ้าคุณเอาอำนาจแห่งการเลือกออกไป คุณก็ทำลายอิสรภาพในการรัก เพราะความรักไม่สามารถบีบบังคับหรือข่มขู่ได้ ความรักเป็นการแสดงออกถึงอิสรภาพทางการคิด ทูตสวรรค์ทุกองค์ในสวรรค์ต้องเผชิญกับการเลือกว่าจะตอบสนองต่อความรักของพระเจ้าหรือหันออกไปด้วยความเห็นแก่ตัว เย่อหยิ่ง และจองหอง เช่นเดียวกับที่ทูตสวรรค์เผชิญกับความรักด้วยการเลือกอันเป็นนิรันดร์ พระธรรมวิวรณ์ก็นำเสนอทางเลือกอันเป็นนิรันดร์แก่เราแต่ละคนในความขัดแย้งครั้งสุดท้ายของโลก

เราต้องเลือกที่จะอยู่ฝ่ายใดฝ่ายหนึ่งในสงครามครั้งยิ่งใหญ่ (ดูในลูกา 11:23) ไม่มีการอยู่ฝ่ายกลาง และในสงครามครั้งสุดท้ายของโลกก็เช่นกัน เช่นเดียวกับที่ทูตสวรรค์ทุกองค์ต้องเลือกข้างพระเยซูหรือข้างลูซิเฟอร์ เมื่อสิ้นยุคมนุษยชาติทั้งปวงก็จะถูกนำไปสู่การเลือกสุดท้ายที่ไม่อาจเปลี่ยนแปลงได้ ใครจะได้ความจงรักภักดี การนมัสการ และการเชื่อฟังของเราไป เรื่องนี้เป็นปัญหาที่เกิดขึ้นกับมนุษยชาติเสมอมา และจะเป็นอย่างนั้นในช่วงวิกฤตสุดท้ายของประวัติศาสตร์โลกด้วย

แต่นี่คือข่าวดีอย่างไม่น่าเชื่อ กล่าวคือ วิวรณ์บทที่ 12 บรรยายถึงชัยชนะของพระคริสต์ในความขัดแย้ง และทั้งหมดที่เราต้องทำคือใช้อิสรภาพทางความคิดของเราเลือกที่จะอยู่ฝ่ายพระองค์ซึ่งคือฝ่ายที่ชนะ ช่างยอดเยี่ยมเพียงไรที่เราสามารถเลือกข้างในสงครามที่เรารู้ล่วงหน้าว่าจะชนะได้

`ลองคิดดูว่าอิสรภาพทางความคิดหรืออิสรภาพทางการเลือกนั้นศักดิ์สิทธิ์เพียงใดสำหรับพระเยซู พระผู้ทรงรู้ว่าสิ่งนี้จะนำพระองค์ไปยังกางเขน (ดูใน 2 ทิโมธี 1:9) ก็ยังประทานอิสรภาพทางความคิดแก่เรา เราควรใช้ของประทานอันศักดิ์สิทธิ์ที่มีราคาแพงนี้อย่างระมัดระวังเพียงใด`