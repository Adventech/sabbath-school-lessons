---
title:  วันพุธ หญิงในถิ่นทุรกันดาร
date:   29/03/2023
---

`อ่าน วิวรณ์ 12:6 และเปรียบเทียบกับ วิวรณ์ 12:14-16 สังเกตอย่างละเอียดถึงช่วงเวลาที่ซาตานโจมตี “หญิง” (คริสตจักรของพระคริสต์) นั้นและการที่พระเจ้าทรงจัดเตรียมเพื่อประชากรของพระองค์ ข้อพระคัมภีร์เหล่านี้กล่าวเกี่ยวกับอะไร`

ช่วงเวลา 1,260 วัน ในวิวรณ์ 12:6 คู่ขนานกับ หนึ่งวาระ สองวาระ และครึ่งวาระ ในวิวรณ์ 12:14 คำพยากรณ์เรื่องช่วงเวลานี้อธิบายถึงช่วงเวลาเดียวกับที่พบใน ดาเนียล 7:25; วิวรณ์ 11:2, 3 และวิวรณ์ 13:5 เนื่องจากสิ่งเหล่านี้เป็นคำพยากรณ์เชิงสัญลักษณ์ (หญิงที่มีปีกจริง ๆ ไม่ได้เข้าไปในถิ่นทุรกันดาร) เราจึงใช้เวลาในคำพยากรณ์กับคำพยากรณ์เหล่านี้ กล่าวคือ วันแทนปี (เช่น กันดารวิถี 14:34 และ เอเสเคียล 4:4-6) ซึ่งหมายความว่า วันในคำพยากรณ์หนึ่งวันเท่ากับหนึ่งปี พระคัมภีร์เพื่อการศึกษาของมหาวิทยาลัยแอนดรูวส์ให้ความเห็นเกี่ยวกับช่วงเวลาในคำพยากรณ์นี้ว่า “ดังนั้น นักตีความประวัติศาสตร์เข้าใจโดยทั่วไปว่า ช่วงเวลา 1,260 วันในคำพยากรณ์หมายถึง 1,260 ปีตามจริงตั้งแต่ปี ค.ศ. 538 ถึง ค.ศ. 1798” (หน้า 1,673 ความคิดเห็นใน วิวรณ์ 11:2) คริสตจักรที่เสื่อมทรามร่วมกับรัฐบาลที่เสื่อมทรามบีบบังคับ กดขี่ข่มเหง และบางครั้งก็เข่นฆ่าผู้คนที่สัตย์ซื่อของพระเจ้า

การกดขี่ข่มเหงคริสเตียนที่เชื่อในพระคัมภีร์อย่างดุเดือดและรุนแรงนี้เป็นส่วนหนึ่งของสงครามครั้งยิ่งใหญ่ระหว่างความดีและความชั่ว ชายและหญิงที่ออกมาจากความมืดมิดของยุคกลางในช่วงการปฏิรูปต้องเผชิญกับการเลือก พวกเขาจะสัตย์ซื่อต่อพระวจนะของพระเจ้าหรือจะยอมรับคำสอนของนักบวชและพระราชาคณะ และอีกครั้งหนึ่งที่ความจริงได้รับชัยชนะ พระเจ้าทรงมีผู้คนที่สัตย์ซื่อต่อพระองค์ต่อหน้าศัตรูที่ทรงพลัง

ข้อพระคัมภีร์เหล่านี้เป็นถ้อยคำที่น่าสนใจแสดงถึงความห่วงใยของพระเจ้าและให้กำลังใจเป็นอย่างยิ่ง วิวรณ์ 12:6 ใช้สำนวนที่ว่า “สถานที่ซึ่งพระเจ้าทรงจัดเตรียมไว้” วิวรณ์ 12:14 เผยให้เห็นว่า หญิงนั้น “ได้รับการเลี้ยงดู” ในถิ่นทุรกันดาร และวิวรณ์ 12:16 แสดงให้เห็นว่า “แผ่นดินช่วยหญิงคนนั้นไว้” ในช่วงเวลาแห่งการกดขี่ข่มเหงที่รุนแรง พระเจ้าทรงจัดเตรียมไว้ให้คริสตจักรของพระองค์ สิ่งที่พระองค์ทรงทำให้พวกเขาในช่วงเวลานั้น พระองค์จะทรงทำเช่นเดียวกับพงศ์พันธุ์ที่เหลืออยู่ในวาระสุดท้ายของพระองค์ด้วย

`จงอธิบายถึงช่วงเวลาที่ชีวิตคุณตกอยู่ในการทดลองหรืออยู่ในห้วงของความทุกข์ยากลำบาก เมื่อคุณท้อแท้ได้อย่างง่ายดาย แต่พระเจ้าทรงประทานสถานที่หลบภัยให้แก่คุณและหล่อเลี้ยงคุณในยามที่คุณตกอยู่ในการท้าทาย พระเจ้าทรงประทานการช่วยเหลืออย่างไรในเวลาที่คุณต้องการมากที่สุด`