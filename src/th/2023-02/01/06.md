---
title:  วันพฤหัสบดี พงศ์พันธุ์ที่เหลืออยู่ของพระเจ้าในยุคสุดท้าย
date:   30/03/2023
---

มารได้ทำสงครามกับพระคริสต์ตั้งแต่ที่มันกบฏในสวรรค์ (วิวรณ์ 12:7) จุดประสงค์ของซาตานในตอนนั้นและจุดประสงค์ของมันในตอนนี้คือ เพื่อยึดอำนาจควบคุมจักรวาล (ดูใน อิสยาห์ 14:12-14) ในยุคสุดท้ายของประวัติศาสตร์โลก มันจะมุ่งความสนใจไปยังประชากรของพระเจ้า วิวรณ์ 12:17 แสดงให้เห็นอย่างเด่นชัดว่า พญานาค (ซาตาน) โกรธแค้นหญิงนั้น (คริสตจักร) และออกไปทำสงครามกับพงศ์พันธุ์ที่เหลืออยู่ของนาง พงศ์พันธุ์ที่เหลืออยู่ของพระเจ้ายังคงภักดีต่อพระคริสต์ เชื่อฟังความจริงของพระองค์ และสัตย์ซื่อต่อพันธกิจของพระองค์

`อ่าน วิวรณ์ 12:17 พงศ์พันธุ์ที่เหลืออยู่ของพระเจ้า คริสตจักรในยุคสุดท้ายของพระองค์ที่พบได้ในข้อนี้มีลักษณะอย่างไร`

ในวิวรณ์ 12:17 ซาตาน (พญานาค) โกรธแค้นหญิงนั้น หญิงนั้นคือคริสตจักรของพระเจ้า มารโกรธผู้ที่รักษาพระบัญญัติของพระเจ้าเป็นอย่างมาก และมันจะทำทุกวิถีทางที่ทำได้เพื่อทำลายคนเหล่านั้น

ท้ายที่สุด มันจะยุยงให้ออกพระราชกฤษฎีกาเพื่อว่าคนเหล่านั้นจะไม่สามารถซื้อหรือขายได้และจะต้องถูกจองจำและเผชิญกับความตาย (ดูใน วิวรณ์ 13:14-17) หากซาตานไม่สามารถทำลายพระคริสต์ได้ มันจะพยายามทำลายเป้าหมายแห่งความรักอันลึกซึ้งที่สุดของพระคริสต์ นั่นคือ คริสตจักรของพระองค์ สงครามครั้งสุดท้ายของโลกไม่ได้มุ่งเน้นไปที่ตะวันออกกลางและความขัดแย้งต่าง ๆ ที่เกิดขึ้นที่นั้น แต่มุ่งเน้นไปที่ความคิดของประชากรของพระเจ้าที่กระจัดกระจายไปทั่วโลก เป็นการต่อสู้ระหว่างสองอำนาจที่เป็นปฏิปักษ์กัน คือ พระคริสต์กับซาตาน และอีกครั้งหนึ่งที่จะกล่าวว่า ไม่มีผู้ใดอยู่ฝ่ายกลาง

คำถามสำคัญในสงครามครั้งสุดท้ายคือ “ใครได้ความภักดีของเราไป เราจงรักภักดีเข้ากับฝ่ายไหน” สวรรค์ร้องเรียกหาผู้เชื่อที่หลงใหลในความรักของพระคริสต์ ได้รับการไถ่โดยพระคุณของพระองค์ อุทิศต่อพระประสงค์ของพระองค์ ได้รับพลังจากพระวิญญาณ และเชื่อฟังพระบัญชาของพระองค์ จนเขาเหล่านั้นเต็มใจที่จะเผชิญกับความตายเพราะพระองค์

โลกของเรากำลังมุ่งหน้าสู่วิกฤตครั้งใหญ่ แต่เรามั่นใจในชัยชนะของเราได้ เพราะพระเยซู ในพระเยซู โดยพระเยซู ผ่านทางพระเยซู ตราบใดที่เราเชื่อมต่อกับพระองค์ ซึ่งเราทำได้โดยความเชื่อ ความเชื่อที่นำไปสู่การเชื่อฟัง ทั้งหมดนี้ขึ้นอยู่กับการเลือกของเราเอง

`ความจริงใน วิวรณ์ 12:17 มีส่วนในชีวิตของคุณและประสบการณ์คริสเตียนของคุณเองอย่างไร คุณพบว่าสงครามครั้งยิ่งใหญ่เกิดขึ้นในชีวิตของคุณแบบใดบ้าง`