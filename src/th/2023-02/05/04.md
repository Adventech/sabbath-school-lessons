---
title:  วันอังคาร ฉากอันงดงาม
date:   25/04/2023
---

คำพยากรณ์แห่งพระธรรมดาเนียลและวิวรณ์เปิดเผยให้เราเห็นเหตุการณ์ที่จะเกิดขึ้นในยุคสุดท้ายของประวัติศาสตร์โลก พระธรรมวิวรณ์ประกาศว่าเวลาแห่งการพิพากษาของพระเจ้ามาถึงแล้ว พระธรรมดาเนียลเปิดเผยว่าการพิพากษานั้นเริ่มต้นเมื่อใด

พระเจ้าทรงเปิดเผยประวัติศาสตร์ของโลกแก่ผู้เผยพระวจนะในดาเนียล 7 บรรยายให้เห็นถึงบรรดาประชาชาติที่ก่อตั้งขึ้นและล่มสลายลงและอำนาจแห่งการกดขี่ที่ข่มเหงประชากรของพระองค์ หลังจากที่ดาเนียลอธิบายเกี่ยวกับบาบิโลน มีเดีย-เปอร์เซีย กรีก โรม การล่มสลายของอาณาจักรโรมัน และการกดขี่ข่มเหงคริสตจักรเป็นเวลา 1,260 ปีแล้ว (อ่านได้จากดาเนียล 7:25; ดูใน วิวรณ์ 12:14) พระเจ้าจึงมุ่งความคิดของดาเนียลไปยังเหตุการณ์แห่งสง่าราศีบนฟ้าสวรรค์ที่จะตั้งทุกสิ่งให้ถูกต้อง ความสนใจของผู้เผยพระวจนะได้รับการทรงนำให้เห็นตั้งแต่การก่อตั้งและการล่มสลายของบรรดาประชาชาติและอำนาจแห่งการกดขี่ข่มเหงของโลกไปจนถึงห้องพระที่นั่งแห่งจักรวาลและการพิพากษาครั้งสุดท้ายของพระเจ้า เมื่อพระองค์จะทรงแก้ไขทุกความผิดให้ถูกต้องและสถาปนาอาณาจักรแห่งความชอบธรรมอันเป็นนิรันดร์ของพระองค์

พระเจ้าทรงให้นิมิตเชิงพยากรณ์แก่ดาเนียล ทรงให้เห็นตั้งแต่ความโกลาหลและความขัดแย้งของโลก ไปจนถึงสง่าราศีของสถานศักดิ์สิทธิ์บนสวรรค์และการประทับบนห้องไต่สวนสูงสุดของจักรวาลที่ซึ่งพระคริสต์ผู้ปกครองชอบธรรมของโลกนี้จะรับอาณาจักรจากพระบิดาของพระองค์ ซึ่งอาณาจักรนั้นเป็นของพระองค์อย่างถูกต้อง

`อ่าน ดาเนียล 7:9, 10, 13 และบรรยายสิ่งที่ดาเนียลเห็นจากข้อเหล่านี้ ผลลัพธ์สุดท้ายของการพิพากษานี้เป็นอย่างไร ดูใน ดาเนียล 7:14, 26, 27`

ชะตากรรมของมนุษยชาติทั้งหมดถูกตัดสินในห้องพิพากษาบนสวรรค์ ความถูกต้องได้รับชัยชนะ ความจริงมีชัย ความยุติธรรมได้ครอบครอง นี่เป็นฉากที่น่าทึ่งที่สุด มหัศจรรย์ที่สุด และน่าตื่นเต้นที่สุดในพระคัมภีร์ทั้งหมด และข่าวดีก็คือการจบลงด้วยดีสำหรับผู้ที่สัตย์ซื่อของพระเจ้า ผู้ที่สวมความชอบธรรมของพระคริสต์

พระเยซูเสด็จเข้าเฝ้าพระบิดาแห่งฟ้าสวรรค์ต่อหน้าจักรวาลทั้งปวง สิ่งมีชีวิตแห่งสวรรค์ต่างเข้ามาห้อมล้อมพระที่นั่งของพระเจ้า สิ่งมีชีวิตที่ไม่ได้ล้มลงในบาปทั้งจักรวาลยืนตะลึงกับภาพแห่งการพิพากษานี้ ความขัดแย้งที่ยืดเยื้อมานานนับพันปีกำลังจะสิ้นสุดลงในไม่ช้า การต่อสู้เพื่อชิงบัลลังก์แห่งจักรวาลกำลังถูกตัดสินอย่างสมบูรณ์แบบ

`ดาเนียลพยากรณ์ถูกต้องเกี่ยวกับอาณาจักรต่าง ๆ ที่ก่อตั้งและล่มสลายไป เหตุใดการเชื่อในพระวจนะของพระเจ้าเกี่ยวกับอาณาจักรสุดท้าย “อาณาจักรนิรันดร์” ที่จะไม่มีวัน “สูญสิ้น”  จึงมีเหตุมีผล`