---
title:  วันอาทิตย์ ความสำคัญของเวลาพิพากษา
date:   23/04/2023
---

พระธรรมวิวรณ์ซึ่งเป็นเล่มสุดท้ายในพระคัมภีร์เป็นพระธรรมที่เน้นจุดสูงสุดของความขัดแย้งระหว่างความดีและความชั่วที่มีมาช้านาน ลูซิเฟอร์ทูตสวรรค์ที่กบฏท้าทายความยุติธรรม ความเสมอภาค และพระปัญญาของพระเจ้า เขาอ้างว่าพระเจ้าไม่ยุติธรรมและไม่เสมอภาคในวิธีที่พระองค์ทรงบริหารจักรวาล การพิพากษาครั้งสุดท้ายในพระธรรมวิวรณ์อยู่ในศูนย์กลางของความขัดแย้งเรื่องพระลักษณะของพระเจ้า

`วิวรณ์ 14:7 กล่าวว่า “จงเกรงกลัวพระเจ้า และถวายพระเกียรติแด่พระองค์ เพราะถึงเวลาที่พระองค์จะทรงพิพากษาแล้ว จงนมัสการพระองค์ผู้ทรงสร้างฟ้าสวรรค์ แผ่นดินโลก ทะเล และบ่อน้ำพุทั้งหลาย” เหตุใดทันทีหลังจากที่เราได้รับแจ้งเกี่ยวกับ “ข่าวประเสริฐนิรันดร์” ข่าวของทูตสวรรค์องค์แรกก็กล่าวถึงการพิพากษาของพระเจ้า “ข่าวประเสริฐนิรันดร์” เกี่ยวข้องกับการพิพากษาของพระเจ้าอย่างไร`

ข่าวประเสริฐและการพิพากษาเป็นส่วนหนึ่งในข่าวของทูตสวรรค์องค์ที่หนึ่ง ทั้งสองเรื่องนี้เกี่ยวพันกันอย่างแยกออกจากกันไม่ได้ หากไม่ใช่เพราะ “ข่าวประเสริฐนิรันดร์” เราก็คงไม่มีความหวังในการพิพากษา แท้จริงแล้ว ดังที่เราจะได้เห็น “ข่าวประเสริฐนิรันดร์” เป็นความหวังเดียวของเราในการพิพากษา ไม่ต้องสงสัยเลยว่าเนื้อหาส่วนหนึ่งของข่าวประเสริฐคือการประกาศการพิพากษา

ในระหว่างการพิพากษานี้โลกต่าง ๆ ที่ไม่ได้ล้มลงในบาปจะเห็นว่าพระเจ้าทรงได้ทำทุกอย่างที่พระองค์จะทำได้เพื่อช่วยมนุษย์ทุกคนให้รอด การพิพากษานี้เผยให้เห็นถึงความยุติธรรมและความเมตตาของพระเจ้า บอกถึงความรักและพระบัญญัติของพระองค์ แสดงถึงพระคุณในการช่วยให้รอดและฤทธิ์อำนาจในการช่วยกู้ของพระองค์

การพิพากษาเป็นส่วนหนึ่งของวิธีแก้ปัญหาบาปขั้นสุดท้ายของพระเจ้าในการขัดแย้งครั้งยิ่งใหญ่ระหว่างความดีและความชั่วในจักรวาล บนไม้กางเขนพระเจ้าได้ทรงทำให้เห็นแล้วว่าข้อกล่าวหาของซาตานนั้นไม่เป็นจริง แต่ในการพิพากษาพระองค์จะทรงเปิดเผยว่า พระองค์ได้ทรงทำทุกวิถีทางเพื่อช่วยเราให้รอดและนำเราไปสู่กางเขนแล้ว

บันทึกรายละเอียดที่แน่นอนและไม่มีที่สิ้นสุดของสวรรค์จะถูกเปิดออก (ดูในดาเนียล 7:10) เรามีค่าอย่างมากสำหรับพระเจ้าจนทั้งจักรวาลหยุดเพื่อจะดูเราเลือกที่จะทำตามพระวิญญาณบริสุทธิ์และรับการไถ่บาปที่พระคริสต์ประทานให้อย่างไม่มีค่าตอบแทนบนไม้กางเขนแห่งคาลวารี

`อ่าน สดุดี 51:1-4 อย่างตั้งใจ โดยเฉพาะข้อ 4 ข้อพระคัมภีร์เหล่านี้ช่วยให้เข้าใจความหมายและจุดประสงค์ของการพิพากษาอย่างไร`