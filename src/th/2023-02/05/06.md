---
title:  วันพฤหัสบดี พระเยซูทรงคู่ควร
date:   27/04/2023
---

เราเห็นฉากพระที่นั่งอีกครั้งใน วิวรณ์ 5:1-3 หนังสือม้วนซึ่งเขียนไว้ทั้งข้างในและข้างนอกปรากฎขึ้นในฉาก หนังสือม้วนนั้นถูกผนึกด้วยตราของพระเจ้า และไม่มีใครในสวรรค์หรือบนแผ่นดินโลกสามารถเปิดม้วนหนังสือนั้นได้ ชาวสวรรค์สั่นสะท้าน ปัญหานี้สำคัญ ไม่มีทูตสวรรค์องค์ใดที่จะเป็นตัวแทนมนุษยชาติในการพิพากษาของโลกครั้งสุดท้ายได้ ยอห์นก็ร้องไห้เพราะไม่มีใครเปิดหนังสือม้วนนั้นได้ จากนั้นผู้อาวุโสคนหนึ่งที่เป็นหนึ่งในผู้ที่ได้รับการไถ่จากแผ่นดินโลกกล่าวคำให้กำลังใจแก่ยอห์นว่า พระเยซู พระเมษโปดกของพระเจ้าทรงคู่ควรที่จะเปิดหนังสือม้วนนั้น

ยอห์นมองเห็นคำตอบสุดท้ายของปัญหาบาปในวิวรณ์ 5:5 ในข้อนี้ผู้เผยพระวจนะสูงอายุมองเห็นหนทางเดียวที่ทุกคนจะผ่านการพิพากษาสุดท้าย ณ พระที่นั่งของพระผู้เป็นเจ้าได้ “แล้วมีคนหนึ่งในพวกผู้อาวุโสบอกกับข้าพเจ้าว่า ‘อย่าร้องไห้เลย นี่แน่ะ สิงโตแห่งเผ่ายูดาห์ ซึ่งเป็นรากเหง้าของดาวิดทรงมีชัยชนะแล้ว พระองค์จึงทรงสามารถเปิดหนังสือได้’... ข้าพเจ้าเห็นพระเมษโปดกทรงยืนอยู่ เหมือนดังถูกปลงพระชนม์แล้ว” (วิวรณ์ 5:5, 6)

`อ่าน วิวรณ์ 5:8-12 ทั่วทั้งสวรรค์ตอบสนองต่อการประกาศว่าพระเยซูทรงคู่ควรต่อการเปิดหนังสือม้วนแห่งการพิพากษาและไถ่เราอย่างไร`

พระเยซูพระเมษโปดกของพระเจ้าผู้ทรงสละพระชนม์เพื่อความรอดของมวลมนุษย์ ทรงรับหนังสือม้วนแห่งการพิพากษาและเปิดออก ทั่วทั้งสวรรค์ส่งเสียงร้องสรรเสริญอย่างเหลือล้น ชัยชนะของพระองค์ที่มีเหนือการล่อลวงของซาตาน การสิ้นพระชนม์บนไม้กางเขนแห่งคาลวารี การฟื้นคืนพระชนม์ พันธกิจแห่งการเป็นมหาปุโรหิตสูงสุด ให้ความรอดแก่ทุกคนที่เลือกที่จะตอบสนองต่อพระคุณของพระเจ้าด้วยความเชื่อ การพิพากษาเป็นข่าวดีอย่างยิ่งสำหรับประชากรของพระเจ้า การพิพากษาพูดถึงการสิ้นสุดของการปกครองของบาปและการช่วยกู้ประชากรของพระเจ้าให้รอด

มีอะไรที่ให้กำลังใจเราได้มากไปกว่านี้อีก พระเจ้าทรงยืนหยัดเพื่อเราในการพิพากษา ชีวิตที่ชอบธรรมอย่างสมบูรณ์แบบของพระองค์ครอบคลุมเราไว้ ความชอบธรรมของพระองค์ทำงานภายในเราเพื่อสร้างเราใหม่ พระคุณของพระองค์ให้อภัยเรา เปลี่ยนแปลงเรา และเสริมกำลังให้เราดำเนินชีวิตตามทางของพระเจ้า

เราไม่ต้องกลัว พระเยซูทรงยืนหยัดเพื่อเราในการพิพากษาและอำนาจของความชั่วร้ายก็พ่ายแพ้ การพิพากษาถูกมอบให้แก่ “บรรดาผู้บริสุทธิ์” ของพระเจ้า (ดาเนียล 7:22) จุดประสงค์ของการพิพากษาไม่ใช่เพื่อค้นหาว่าเราเลวร้ายเพียงใด แต่เพื่อเปิดเผยว่าพระเจ้าทรงดีเพียงใด

`ขอย้ำอีกครั้งว่าให้เรายึดมั่นอยู่ในความหวังอันยิ่งใหญ่แห่งการพิพากษา นั่นคือพระเยซูผู้ทรงเป็นผู้แทนของเรา เหตุใดนี่จึงเป็นความหวังเดียวของเรา`