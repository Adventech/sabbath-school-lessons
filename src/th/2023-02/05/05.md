---
title:  วันพุธ สัมผัสเสี้ยวหนึ่งของสวรรค์
date:   26/04/2023
---

อ่านวิวรณ์บทที่ 4 ยอห์นมองเห็นประตูสู่สวรรค์ที่เปิดออกและได้รับคำเชื้อเชิญให้ “ขึ้นมาบนนี้เถิด และเราจะสำแดงให้เจ้าเห็นสิ่งที่จะต้องเกิดขึ้นหลังจากนี้” (วิวรณ์ 4:1)  พระเยซูทรงเชื้อเชิญอัครสาวกท่านนี้ให้มองผ่านประตูแห่งสถานศักดิ์สิทธิ์บนสวรรค์ที่เปิดอยู่ เพื่อชมภาพอันเป็นนิรันดร์แห่งความขัดแย้งครั้งยิ่งใหญ่ระหว่างความดีและความชั่ว เราเองก็สามารถมองผ่านประตูที่เปิดอยู่พร้อมกับยอห์นและสัมผัสเสี้ยวหนึ่งของแผนการแห่งความรอดนิรันดร์นี้ได้เช่นกัน เราจะเป็นพยานถึงประเด็นที่จะได้รับการตัดสินจากห้องไต่สวนแห่งสวรรค์ ประเด็นพื้นฐานของความขัดแย้งครั้งยิ่งใหญ่ระหว่างความดีและความชั่วจะสำแดงให้เห็นต่อหน้าต่อตาเรา

`อ่าน วิวรณ์ 4:2-4 พระคัมภีร์ข้อนี้มีความคล้ายคลึงอย่างไรบ้างกับดาเนียล 7`

เห็นได้ชัดเจนว่านี่เป็นฉากของห้องแห่งพระที่นั่ง พระเจ้าพระบิดาประทับบนพระที่นั่งล้อมรอบไปด้วยชาวสวรรค์ มีฟ้าร้องและฟ้าแลบซึ่งเป็นสัญลักษณ์ของการพิพากษาของพระเจ้า เรายังสังเกตใน วิวรณ์ 4:4 ได้ด้วยว่ามีผู้อาวุโส 24 คนอยู่รอบ ๆ พระที่นั่งของพระเจ้า

ผู้อาวุโสทั้ง 24 คนนี้คือใคร ปุโรหิตเผ่าเลวีแบ่งออกเป็น 24 กลุ่มในยุคของชนชาติอิสราเอล ปุโรหิตเหล่านี้เป็นตัวแทนของประชากรต่อพระพักตร์พระเจ้า อัครสาวกประกาศใน 1 เปโตร 2:9 ว่าผู้เชื่อในพันธสัญญาใหม่เป็น “พงศ์พันธุ์ที่ทรงเลือกสรร” “เป็นพวกปุโรหิตหลวง” บางทีผู้อาวุโสทั้ง 24 คนนี้อาจเป็นตัวแทนของผู้ได้รับการไถ่ทั้งหมดที่วันหนึ่งจะชื่นชมยินดีรอบพระที่นั่งของพระเจ้า หรือบางทีอาจเป็นตัวแทนของผู้คนที่ฟื้นคืนชีพเมื่อครั้งพระคริสต์ทรงฟื้นคืนพระชนม์และขึ้นสู่สวรรค์พร้อมกับพระองค์ (มัทธิว 27:52, เอเฟซัส 4:7, 8)

ไม่ว่าจะเป็นเช่นไรก็ตาม ก็ถือว่าเป็นข่าวดี เพราะมีผู้ที่รับการไถ่บางคนได้อยู่ล้อมรอบพระที่นั่งของพระเจ้า เขาเหล่านี้ได้เผชิญกับการทดลองเช่นเดียวกับที่เราต้องเผชิญ และก็มีชัยโดยพระคุณของพระคริสต์และฤทธิ์อำนาจของพระวิญญาณบริสุทธิ์ พวกเขาสวม “เสื้อคลุมสีขาว” ซึ่งแสดงถึงความชอบธรรมของพระคริสต์ที่ปกปิดและชำระล้างบาปของพวกเขา พวกเขาสวมมงกุฎทองคำไว้บนศีรษะซึ่งบ่งบอกว่า พวกเขาได้รับชัยชนะในการต่อสู้กับความชั่วร้ายและเป็นส่วนหนึ่งของผู้เชื่อในสายราชวงศ์แห่งสวรรค์ที่เต็มไปด้วยความเชื่อ

เราเห็นพระที่นั่งที่ตั้งอยู่ในสวรรค์โดยมีพระเจ้าประทับอยู่ ณ ที่นั่นมีชาวสวรรค์อยู่ล้อมรอบพระที่นั่ง และในไม่ช้าสวรรค์ทั้งมวลก็เริ่มร้องเพลง และเพลงแห่งการประสานเสียงด้วยการสรรเสริญก็ค่อย ๆ ดังขึ้นเรื่อย ๆ “องค์พระผู้เป็นเจ้าและพระเจ้าของข้าพระองค์ทั้งหลาย พระองค์ทรงสมควรที่จะได้รับพระสิริ พระเกียรติและฤทธานุภาพ เพราะว่าพระองค์ทรงสร้างสรรพสิ่ง และสรรพสิ่งก็ดำรงอยู่และถูกสร้างขึ้นตามพระประสงค์ของพระองค์” (วิวรณ์ 4:11)