---
title:  วันอาทิตย์ จงเกรงกลัวพระเจ้า
date:   16/04/2023
---

จุดประสงค์ของพระธรรมวิวรณ์สำหรับคนในยุคของเราคือ เพื่อเตรียมผู้คนให้พร้อมรับการเสด็จมาของพระเยซูอันใกล้นี้และเพื่อรวมเป็นหนึ่งกับพระองค์ในการประกาศข่าวสารยุคสุดท้ายของพระองค์ให้แก่ชาวโลก พระธรรมวิวรณ์เปิดเผยแผนการของพระเจ้าและเปิดโปงแผนการของซาตาน ซึ่งเป็นการนำเสนอคำวิงวอนสุดท้ายของพระเจ้าและข่าวสารนิรันดร์ที่เป็นสากลอันเร่งด่วนแก่มวลมนุษยชาติ

`อ่านคำวิงวอนอันเร่งด่วนสำหรับยุคสุดท้ายของอัครสาวกยอห์นในวิวรณ์ 14:7 (ดูใน ปฐมกาล 22:12; สดุดี 89:7; สุภาษิต 2:5; ปัญญาจารย์ 12:13, 14; เอเฟซัส 5:21) ยอห์นได้สอนอะไรเราเป็นพิเศษ`

คำว่า “เกรงกลัว” ในพระคัมภีร์ใหม่ภาษากรีกในวิวรณ์ 14:7 คือ phobeo การใช้คำนี้ในข้อนี้ไม่ได้หมายถึงการกลัวพระเจ้า แต่หมายถึงในแง่ของการเคารพ ยำเกรง และนับถือ ซึ่งสื่อถึงแนวคิดของความภักดีต่อพระเจ้าอย่างสมบูรณ์และการยอมจำนนต่อพระประสงค์ของพระองค์อย่างเต็มเปี่ยม เป็นทัศนคติของจิตใจที่มีพระเจ้าเป็นศูนย์กลางมากกว่าที่ตนเองเป็นศูนย์กลางซึ่งตรงข้ามกับทัศนคติของลูซิเฟอร์ใน อิสยาห์ 14:13, 14 เมื่อเขารำพึงในใจว่า “ ‘ข้าจะขึ้นไปยังฟ้าสวรรค์ ข้าจะตั้งพระที่นั่งของข้าเหนือดวงดาวทั้งหลายของพระเจ้า ข้าจะนั่งบนขุนเขาแห่งการชุมนุม ณ สุดปลายอุดรอันไกลโพ้น ข้าจะขึ้นไปเหนือความสูงของเมฆ ข้าจะทำให้ตัวของข้าเองเหมือนองค์ผู้สูงสุด’ ”

ซึ่งแตกต่างจากทัศนคติของพระเจ้า “ผู้ทรงสภาพเป็นพระเจ้า... พระองค์ทรงถ่อมตัวลง ทรงยอมเชื่อฟังจนถึงความมรณา กระทั่งมรณาบนกางเขน” (ฟีลิปปี 2:6, 8)

สาระสำคัญของความขัดแย้งครั้งยิ่งใหญ่เกี่ยวข้องกับการยอมจำนนต่อพระเจ้า ลูซิเฟอร์ให้ตัวเองเป็นศูนย์กลาง เขาปฏิเสธที่จะยอมจำนนต่ออำนาจใด ๆ ยกเว้นตัวเขาเอง แทนที่จะยอมจำนนต่อพระผู้ทรงอยู่บนบัลลังก์ ลูซิเฟอร์กลับปรารถนาที่จะปกครองบนบัลลังก์ กล่าวอย่างง่ายก็คือ การเกรงกลัวพระเจ้าก็เป็นการให้พระองค์มาเป็นที่หนึ่งในความคิดของเรา เป็นการปฏิเสธการให้ตนเองเป็นศูนย์กลางและละทิ้งความหยิ่งยโส และดำเนินชีวิตอย่างเต็มที่เพื่อพระองค์

แน่นอนว่าความเกรงกลัวพระเจ้าเป็นสิ่งสำคัญ เพราะเป็นคำแรกที่ออกจากปากทูตสวรรค์องค์แรก ฉะนั้นแล้ว เราจะต้องระวัง

`ประสบการณ์เกรงกลัวพระเจ้าของคุณเป็นอย่างไร คุณจะอธิบายให้คนอื่นเข้าใจในแง่บวกได้อย่างไรว่า เหตุใด “จงเกรงกลัวพระเจ้า” เป็นสิ่งดี`