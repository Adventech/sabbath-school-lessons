---
title:  วันพฤหัสบดี ผู้ชนะในพระธรรมวิวรณ์
date:   20/04/2023
---

“ผู้​ที่​รักษาพระบัญญั​ติ​ของพระเจ้า และความเชื่อของพระเยซู​ไว้” (วิวรณ์ 14:12) นี่เป็นภาพของคนที่ซื่อสัตย์ของพระเจ้าในยุคสุดท้าย ถึงกระนั้น วิธีเดียวที่ทุกคนจะรักษาพระบัญญัติของพระเจ้าได้ ไม่ว่าจะในตอนนั้นหรือตอนนี้ ก็คือการมีความเชื่อของพระเยซู สังเกตว่าข้อพระคัมภีร์ไม่ได้เขียนว่า “ความเชื่อในพระเยซู” แม้ว่าคำกล่าวเช่นนี้จะสำคัญมากก็ตาม แต่ “ความเชื่อของพระเยซู” มีอะไรที่มากกว่านั้น เพราะเป็นคุณสมบัติของความเชื่อที่ทำให้พระคริสต์ได้รับชัยชนะเหนือการล่อลวงที่รุนแรงที่สุดของซาตาน ความเชื่อเป็นของประทานที่มอบให้แก่ผู้เชื่อแต่ละคน เมื่อเราดำเนินตามความเชื่อที่พระวิญญาณบริสุทธิ์ประทานไว้ในใจเรา ความเชื่อนั้นก็จะเติบโตขึ้น เราเอาชนะได้ แต่ไม่ใช่ด้วยพลังแห่งความตั้งใจของเราเอง แต่ด้วยฤทธิ์อำนาจของพระคริสต์ผู้ทรงพระชนม์ที่ปฏิบัติกิจผ่านเรา เราเอาชนะได้ไม่ใช่เพราะตัวเราเอง แต่เพราะพระองค์

เราเอาชนะได้เพราะพระองค์ทรงชนะก่อนแล้ว เรามีชัยชนะได้เพราะพระองค์ทรงได้ชัยชนะแล้ว เราประสบชัยชนะเหนือการทดลองเพราะพระองค์ทรงประสบชัยชนะเหนือการทดลองแล้ว

`อ่าน ฮีบรู 4:14-16 และ ฮีบรู 7:25 อะไรคือวิธีเอาชนะและการดำเนินชีวิตที่ “เกรงกลัวพระเจ้า” และ “ถวายพระเกียรติแด่พระองค์”`

พระเยซูผู้ทรงเป็นพระบุตรของพระเจ้าทรงเอาชนะอุบายของมารร้าย พระองค์ทรงเผชิญกับการทดลองด้วยการวางใจในพระสัญญาของพระผู้เป็นเจ้า ยอมจำนนต่อพระประสงค์ของพระบิดาและพึ่งพาฤทธิ์อำนาจของพระบิดา เราก็สามารถมีชัยชนะได้เช่นกันด้วยการวางใจในพระองค์ จ้องมองพระองค์ เชื่อในพระองค์ พระเยซูทรงเป็นทุกสิ่งของเรา และข่าวของทูตสวรรค์สามองค์ล้วนเกี่ยวกับพระองค์ ข่าวสารในพระธรรมวิวรณ์นั้นเกี่ยวกับการได้รับชัยชนะไม่ใช่ความพ่ายแพ้ ซึ่งพูดถึงผู้คนที่เอาชนะได้โดยพระคุณและฤทธิ์อำนาจของพระองค์

มีการใช้คำว่า “ชัยชนะ” ไม่ว่าจะอยู่ในรูปแบบใดถึง 11 ครั้งในพระธรรมวิวรณ์ ในนิมิตของคริสตจักรทั้งเจ็ดที่เป็นตัวแทนของคริสเตียนในคริสตจักรตั้งแต่ศตวรรษแรกจนถึงสมัยเรามีผู้เชื่อในทุกยุคทุกสมัย ผู้ซึ่งยอห์นกล่าวว่า “มีชัยชนะ” และในวาระสุดท้ายผู้ที่ “มีชัยชนะ” จะได้รับสิ่งสารพัดเป็นมรดก (วิวรณ์ 21:7) คนเหล่านี้ได้รับชัยชนะมิใช่ด้วยการกระทำของตนเอง แต่เป็นชัยชนะที่ได้มาทางพระเยซูคริสต์พระผู้ทรงมีชีวิตที่สมบูรณ์ในความชอบธรรมที่สมบูรณ์ และโดยทางพระองค์เพียงเท่านั้นที่พระสัญญาแห่งชีวิตนิรันดร์มอบให้แก่พวกเขา เป็นความเชื่อที่แสดงออกทางการกระทำ เป็นพระคุณอันอัศจรรย์ที่เปลี่ยนแปลงชีวิตของผู้เชื่อ

`มีสิ่งใดในชีวิตของคุณบ้างที่คุณปรารถนาจะเอาชนะ เราจะเปลี่ยนแปลงความปรารถนาของเราไปสู่การกระทำได้อย่างไร มีขั้นตอนใดบ้างที่จะนำเราสู่การเป็น “ผู้ชนะ” ในพระธรรมวิวรณ์`