---
title:  วันจันทร์ เกรงกลัวและเชื่อฟังพระเจ้า
date:   17/04/2023
---

พระคัมภีร์สอนอะไรเราอีกในแง่ของการเกรงกลัวพระเจ้า

`อ่าน เฉลยธรรมบัญญัติ 6:2; สดุดี 119:73, 74 และปัญญาจารย์ 12:13, 14 ข้อพระคัมภีร์เหล่านี้แสดงให้เราเห็นว่าอะไรคือผลของการ “เกรงกลัวพระเจ้า”`

ข้อพระคัมภีร์เหล่านี้แสดงให้เห็นถึงการเชื่อมโยงระหว่างการเกรงกลัวพระเจ้าและการรักษาพระบัญญัติของพระองค์ การเกรงกลัวพระเจ้าเป็นลักษณะของการเคารพยำเกรงซึ่งนำเราไปสู่การเชื่อฟัง เป็นการวิงวอนอย่างเร่งด่วนจากสวรรค์ขอให้ผู้ที่ได้รับการช่วยให้รอดโดยพระคุณเชื่อฟังพระบัญญัติของพระเจ้า (เอเฟซัส 2:8-10) พระคุณไม่ได้ทำให้เราหลุดจากการเชื่อฟังพระบัญญัติของพระเจ้า ข่าวประเสริฐทำให้เราหลุดพ้นจากการกล่าวโทษของพระบัญญัติ ไม่ใช่หลุดจากหน้าที่รับผิดชอบที่จะเชื่อฟัง

พระคุณไม่เพียงแต่ช่วยเราให้พ้นจากความผิดในอดีตเท่านั้น แต่ยังช่วยเสริมกำลังให้เราดำเนินชีวิตที่เชื่อฟังพระเจ้าในปัจจุบันอีกด้วย อัครสาวกเปาโลประกาศว่า “พวกข้าพเจ้าได้รับพระคุณและหน้าที่เป็นอัครทูต เพื่อเห็นแก่พระนามของพระองค์ ให้ไปประกาศแก่ชนทุกชาติให้เขาวางใจและเชื่อฟัง” (โรม 1:5)

บางคนมีแนวคิดแปลก ๆ ว่า การช่วยให้รอดโดยพระคุณเป็นการทำให้พระบัญญัติของพระเจ้าเป็นโมฆะหรือลดความจำเป็นในการเชื่อฟังให้เหลือน้อยลงที่สุด พวกเขาเชื่อว่าการพูดกันถึงการเชื่อฟังถือเป็นการเคร่งกฎระเบียบ พวกเขาประกาศว่า ทั้งหมดที่พวกเราต้องการคือพระเยซู คำถามคือ “พระเยซูองค์ไหน” พระเยซูที่พวกเขาสร้างขึ้นมาเอง หรือพระเยซูในพระคัมภีร์ พระคริสต์แห่งพระคัมภีร์ไม่เคยชักนำเราให้มองข้ามพระบัญญัติของพระองค์ ซึ่งพระบัญญัติเป็นการถอดความจากพระลักษณะของพระองค์ พระคริสต์ในพระคัมภีร์ไม่เคยให้เราย่อหลักคำสอนของพระคัมภีร์ที่เผยให้เห็นอย่างชัดเจนยิ่งขึ้นว่าพระองค์คือใครและแสดงให้เห็นแผนการของพระองค์สำหรับโลกนี้ พระคริสต์ในพระคัมภีร์ไม่เคยนำเราให้ลดทอนคำสอนของพระองค์ไปสู่การเคร่งในศาสนาอย่างซ้ำซากจำเจอย่างไม่จำเป็น พระคริสต์ทรงเป็นศูนย์รวมของหลักคำสอนที่เป็นจริงทั้งปวง พระเยซูคือความจริงที่บังเกิดในโลกนี้ การดำเนินชีวิตของพระองค์เป็นหลักคำสอนของเรา

การวิงวอนครั้งสุดท้ายของพระธรรมวิวรณ์เรียกร้องเราให้รับทุกสิ่งที่พระองค์ทรงมอบให้ด้วยความเชื่อในพระเยซู เรียกร้องให้เรา “เกรงกลัวพระเจ้า” ซึ่งแสดงออกได้โดยความเชื่อในฤทธิ์อำนาจแห่งการไถ่ให้รอดของพระองค์ เพื่อเสริมกำลังเราให้ดำเนินชีวิตด้วยการเชื่อฟังพระเจ้า

`พระดำรัสของพระเจ้าในข้อนี้ “อย่ากลัวผู้ที่ฆ่าได้แต่กาย แต่ไม่สามารถฆ่าจิตวิญญาณ แต่จงกลัวพระองค์ผู้ทรงสามารถทำลายทั้งจิตวิญญาณและกายในนรกได้” (มัทธิว 10:28) ช่วยให้เราเข้าใจความหมายของการเกรงกลัวพระเจ้าอย่างไร`