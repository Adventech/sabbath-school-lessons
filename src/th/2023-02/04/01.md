---
title:  จงเกรงกลัวพระเจ้า และถวายพระเกียรติแด่พระองค์
date:   15/04/2023
---

### อ่านข้อพระคัมภีร์สำหรับบทเรียนสัปดาห์นี้
วิวรณ์ 14; ปฐมกาล 22:12; ปัญญาจารย์ 12:13, 14; โคโลสี 3:1, 2; ฮีบรู 12:1, 2; 1 โครินธ์ 3:16, 17

> <p>ข้อควรจำ</p>
> “นี่แหละคือความทรหดอดทนที่พวกธรรมิกชนจะต้องมี คือพวกที่ถือรักษาพระบัญญัติของพระเจ้า และจงรักภักดีต่อพระเยซู” (วิวรณ์ 14:12)

ซอเรน เคียร์เคการ์ด นักเขียนชาวเดนมาร์กเล่าคำอุปมาเกี่ยวกับยุคสุดท้าย เรื่องราวที่เขาเขียนเป็นเช่นนี้

เกิดไฟไหม้หลังเวทีในโรงละครขนาดใหญ่ ตัวตลกผู้ซึ่งเป็นส่วนหนึ่งของการแสดงออกมาเตือนผู้ชม “หนีไป โรงละครนี้กำลังถูกไฟไหม้” ผู้ชมคิดว่ามันเป็นแค่เรื่องตลก เป็นส่วนหนึ่งของการแสดงเพียงเท่านั้น พวกเขาจึงปรบมือให้ แต่ตัวตลกเตือนซ้ำอีกครั้ง “หนีไป หนีไป” ยิ่งเขาเตือนอย่างเด็ดขาดเท่าไร เสียงปรบมือก็ยิ่งดังขึ้นเท่านั้น เคียร์เคการ์ดใช้เรื่องนี้แสดงให้เห็นว่าโลกในช่วงที่กำลังถึงจุดจบจะเป็นอย่างไร คนส่วนใหญ่จะคิดว่าคำเตือนของยุคสุดท้ายเป็นเรื่องตลกที่น่าขำ

ยุคสุดท้ายของโลกนี้และเหตุการณ์ต่าง ๆ ที่นำไปสู่ยุคสุดท้ายนั้นไม่ใช่เรื่องล้อเล่นอย่างที่ทราบกันดี โลกเผชิญกับวิกฤตครั้งร้ายแรงที่สุดนับตั้งแต่น้ำท่วมโลก อันที่จริงเปโตรเองก็ใช้เรื่องราวน้ำท่วมโลกเป็นเครื่องหมายแห่งวาระสุดท้าย โดยเตือนว่าโลกยุคเก่าพินาศเพราะน้ำเช่นไร ในวาระสุดท้ายก็เป็นเช่นนั้น “ฟ้าจะหายลับไปด้วยเสียงดังกึกก้อง และโลกธาตุจะสลายไปด้วยไฟ และแผ่นดินกับสิ่งสารพัดที่มีอยู่บนนั้นจะถูกเผาจนหมดสิ้น” (2 เปโตร 3:10) เมื่อเราได้รับคำเตือนถึงสิ่งที่กำลังจะเกิดขึ้นแล้ว บัดนี้เราควรเตรียมตัวให้พร้อมที่จะรับมือด้วยเช่นกัน