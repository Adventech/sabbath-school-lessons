---
title:  วันพุธ ถวายพระเกียรติแด่พระเจ้า
date:   19/04/2023
---

การศึกษาคำว่า “ถวายพระเกียรติแด่พระเจ้า” (วิวรณ์ 14:7) ในพระคัมภีร์พันธสัญญาเดิมแสดงให้เห็นอย่างน่าสนใจว่า คำนี้มักปรากฏในบริบทของการพิพากษาของพระเจ้า (โยชูวา 7:19; 1 ซามูเอล 6:5; เยเรมีย์ 13:15, 16 มาลาคี 2:2) เช่นเดียวกับที่ปรากฏในข่าวของทูตสวรรค์องค์แรก (วิวรณ์ 14:7) แนวคิดนี้พบได้ใน วิวรณ์ 19:1, 2 เช่นกัน “ฮาเลลูยา ความรอด พระสิริ และฤทธานุภาพเป็นของพระเจ้าของเรา เพราะการพิพากษาของพระองค์เที่ยงตรงและยุติธรรม”

`อ่าน 1 โครินธ์ 3:16, 17; 1 โครินธ์ 6:19, 20; และ 1 โครินธ์ 10:31 ข้อพระคัมภีร์เหล่านี้ช่วยให้เราเข้าใจถึงวิธีที่เราจะถวายเกียรติแด่พระเจ้าอย่างไร`

ตามคำกล่าวของอัครทูตเปาโล ร่างกายของเราเป็นพระวิหารของพระเจ้า เป็นที่สถิตของพระวิญญาณของพระเจ้า เป็นวิหารศักดิ์สิทธิ์สร้างขึ้นจากการประทับอยู่ของพระเจ้า พระคัมภีร์เรียกร้องเราอย่างชัดเจนให้ถวายพระเกียรติแด่พระเจ้าในทุกด้านของชีวิต เมื่อพระเจ้าเป็นศูนย์กลางของชีวิตเรา ความปรารถนาเดียวของเราคือการถวายพระสิริแด่พระองค์ ไม่ว่าจะเป็นด้านการรับประทานอาหาร การแต่งกาย ความบันเทิง หรือมนุษยสัมพันธ์กับผู้อื่น เราถวายพระเกียรติแด่พระเจ้าเมื่อเราเปิดเผยพระลักษณะแห่งรักของพระองค์ที่มีต่อโลกด้วยการมุ่งมั่นที่จะทำตามพระประสงค์ของพระองค์ สิ่งนี้สำคัญยิ่งกว่ามุมมองของการพิพากษาโลกในยุคสุดท้าย

`อ่าน โรม 12:1, 2 อัครสาวกเปาโลเรียกร้องให้เราเลือกที่จะทำอะไร`

คำภาษากรีกในพระคัมภีร์พันธสัญญาใหม่ที่ใช้สำหรับ “ตัว” หรือร่างกาย ในข้อนี้คือ somata ซึ่งให้ความหมายโดยรวมว่าเป็นตัวตนทั้งหมดของเรา คือ ร่างกาย ความคิด และอารมณ์ พระคัมภีร์ฉบับแปลของฟีลิปแปลคำว่า “การปรนนิบั​ติ​อันสมควร” (KJV) ว่าเป็น “การนมัสการโดยวิญญาณจิต” กล่าวอีกนัยหนึ่ง เมื่อคุณให้คำมั่นสัญญาอย่างเต็มที่ว่าจะ “เกรงกลัวพระเจ้า” และ “ถวายพระเกียรติแด่พระองค์” ในทุกการกระทำ โดยมอบความคิด ร่างกาย และอารมณ์ให้กับพระองค์ นี่คือการนมัสการโดยวิญญาณจิต และในแง่ของการพิพากษาของพระเจ้าก็เช่นกัน การตั้งใจที่จะเชื่อฟังย่อมเป็นแนวคิดที่ดีทีเดียว

`ลองนึกถึงสิ่งที่คุณทำกับร่างกายของคุณ คุณจะทำอะไรเพื่อให้แน่ใจว่าคุณทำไปเพื่อถวายพระเกียรติแด่พระเจ้าอย่างแท้จริง`