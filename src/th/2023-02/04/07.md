---
title:  ศึกษาเพิ่มเติม
date:   21/04/2023
---

ลองคิดถึงคำพูดอันน่าอัศจรรย์ใจของเปาโลใน ฮีบรู 7:25 ที่กล่าวถึงพระเยซูผู้ทรงเป็นมหาปุโรหิตของเรา เปาโลกล่าวว่า “เพราะเหตุนี้ พระองค์จึงทรงสามารถช่วยคนทั้งหลายที่เข้ามาใกล้พระเจ้าโดยทางพระองค์นั้นอย่างเต็มที่” ทรงช่วยอย่างเต็มที่ คำว่า “อย่างเต็มที่” ในภาษากรีกหมายถึง “เต็มที่ สมบูรณ์ ทั้งหมด” พระเยซูทรงช่วยเราให้รอด หน้าที่ของเราคือยอมจำนนต่อพระองค์ อ้างชัยชนะที่พระองค์มีเพื่อเรา เราต้องวางใจในพระองค์ ไม่ใช่วางใจในตัวเราเอง

“เราสรุปคำกล่าว “เกรงกลัวพระเจ้า” ในพระธรรมวิวรณ์ได้ว่าเป็นการเรียกมนุษย์ครั้งสุดท้ายของพระเจ้าให้เลือกพระองค์เป็นพระเจ้าผู้ยิ่งใหญ่และน่าเกรงขามของพวกเขา... พระผู้จะทรงมีชัยเหนือกองกำลังของมารร้ายที่ต่อต้านพระองค์และขัดขวางแผนการของพระองค์ที่มีต่อเผ่าพันธุ์มนุษย์ (ดูใน วิวรณ์ 14:9-11) การเกรงกลัวนี้ไม่ใช่เป็นการแสดงออกมา (ดูในวิวรณ์ 6:14-17) ด้วยอาการหวาดกลัวตัวสั่น อย่างน้อยก็ไม่ใช่ในตอนนี้ แต่เป็นการยอมจำนนด้วยความรักและความปีติยินดีต่อพระบัญญัติของพระเจ้าและการนมัสการพระองค์ ไม่ควรมีอำนาจอื่นใดที่ควรค่าแก่การอุทิศตนและภักดีเช่นนั้น แท้จริงแล้ว ไม่มีทางเลือกอื่น เพราะบนขอบฟ้าของความขัดแย้งระดับจักรวาลแสดงให้เห็นว่าอำนาจของมารร้ายจะต้องสูญหายไปในที่สุด (วิวรณ์ 16:13, 14; 17:14; 20:11-15) ดังนั้น ความเกรงกลัวพระเจ้าจึงเป็นคำเชื้อเชิญที่ดีจากสวรรค์... การเข้าฝ่ายพระเจ้าในความขัดแย้งระดับจักรวาลนั้น ก็เพื่อจะยืนอยู่ต่อหน้าพระพักตร์อันสง่างามของพระองค์ได้ และเต็มไปด้วยความชื่นชมยินดีในการสามัคคีธรรม นิรันดร์กับพระองค์ (วิวรณ์ 21:3-4; 22: 3-5)” (Ángel Manuel Rodríguez, The Closing of the Cosmic Conflict: Role of the Three Angels’ Messages, หน้า 27)

**คำถามเพื่อการอภิปราย**

`ลองนึกถึงอำนาจอันน่าเหลือเชื่อของพระเจ้า พระผู้ทรงสร้างและค้ำจุนจักรวาลทั้งหมด เราแทบจะไม่เข้าใจแนวคิดเรื่องจักรวาล แล้วเราจะเข้าใจพระผู้สร้างจักรวาลได้อย่างไร ลองคิดดูว่าพระองค์ทรงยิ่งใหญ่กว่า กว้างกว่า และมีฤทธิ์อำนาจมากกว่าเราเพียงใด และในวันหนึ่งพระเจ้าองค์นี้จะพิพากษาเราหรือ ข้อเท็จจริงเช่นนี้ช่วยให้เราเข้าใจแนวคิดเรื่อง “เกรงกลัวพระเจ้า” อย่างไร และ “เกรงกลัวพระเจ้า” หมายความว่าอะไร`

`เราหลีกเลี่ยงเรื่องความรอดโดยการกระทำได้อย่างไรเมื่อเราพูดคุยกันถึงแนวคิดในพระคัมภีร์เกี่ยวกับความบริสุทธิ์ การเอาชนะ และชัยชนะ เหตุใดเราจึงต้องเข้าใจอยู่เสมอว่า ชัยชนะของพระคริสต์บนกางเขนเพื่อเราเท่านั้น ที่ยังคงเป็นรากฐานของความหวังแห่งความรอด โดยไม่คำนึงว่าเราจะชนะ (หรือแม้แต่ล้มเหลว) ในโลกนี้ก็ตาม`

`แม้เราจะได้รับพระสัญญาแห่งชัยชนะเหนือบาป แต่เหตุใดเรามักพบว่าเราเองนั้นล้มเหลวและไม่ดำเนินชีวิตตามมาตรฐานของความชอบธรรมที่พระเยซูเองทรงเป็นแบบอย่างและสัญญากับเราว่าความชอบธรรมนั้นจะเป็นของเราได้เช่นกัน เราทำผิดพลาดอะไรในการไม่ยอมให้พระเจ้าทำงานในเราตามที่พระองค์ทรงสัญญาไว้`