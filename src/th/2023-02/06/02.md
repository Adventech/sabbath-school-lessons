---
title:  วันอาทิตย์ การชำระสถานนมัสการ
date:   30/04/2023
---

ดังที่เราได้เห็นแล้วว่า ต้องมีการพิพากษาก่อนพระคริสต์จะเสด็จมา ทูตสวรรค์ประกาศด้วยเสียงอันดังว่า “ถึงเวลาที่พระองค์จะทรงพิพากษาแล้ว” (วิวรณ์ 14:7) พระธรรมดาเนียลบอกเราว่าการพิพากษานี้จะเริ่มต้นเมื่อใด

`อ่าน ดาเนียล 8:14 ดาเนียลได้ให้ตารางเวลาที่เจาะจงถึงการชำระสถานนมัสการอย่างไร`

ชาวยิวแต่ละคนเข้าใจอย่างชัดเจนถึงความหมายของการชำระสถานมนัสการทางฝ่ายโลก ซึ่งจะเกิดขึ้นในวันแห่งการชำระล้างบาปซึ่งก็คือวันแห่งการพิพากษา แม้ว่าดาเนียลจะเข้าใจแนวคิดของการชำระสถานนมัสการและการพิพากษา แต่เขาก็ยังสับสนเกี่ยวกับเวลา 2,300 วัน

`อ่าน ดาเนียล 8:27 และดาเนียล 9:21, 22 ดาเนียลตอบสนองต่อนิมิต 2,300 วันอย่างไร และพระเจ้าทรงตอบเขาอย่างไร`

ในช่วงท้ายของดาเนียล 8 ดาเนียลก็อ่อนเพลียและอุทานว่า “ข้าพเจ้าไม่สบายใจเพราะนิมิตนั้น และไม่เข้าใจเรื่องราวเลย” (ดาเนียล 8:27) นิมิตนั้นคือนิมิตเรื่อง 2,300 วัน (นิมิตที่เหลือได้รับการอธิบายไว้หมดแล้ว ดูในดาเนียล 8:19-22) บทต่อไปในดาเนียล 9 บันทึกไว้ว่าทูตสวรรค์กาเบรียลมาอธิบายให้ดาเนียลฟังถึงคำพยากรณ์ 2,300 วัน “โอ ดาเนียล ข้าพเจ้าออกมา ณ บัดนี้ เพื่อจะให้ความกระจ่างและความเข้าใจแก่ท่าน” (ดาเนียล 9:22)

กาเบรียลทำให้ดาเนียลประหลาดใจเมื่อท่านเปิดเผยคำตอบที่กว้างกว่าที่เขาเคยจินตนาการไว้มาก ทูตสวรรค์กาเบรียลนำดาเนียลเดินไปตามกระแสเวลาและเปิดเผยความจริงเกี่ยวกับพระเมสสิยาห์ที่กำลังจะมา โดยระบุวันที่แน่นอนของการเริ่มต้นพันธกิจของพระองค์และการสิ้นพระชนม์อันโหดร้ายของพระองค์ ซึ่งเป็นเหตุการณ์ที่เชื่อมโยงโดยตรงกับการชำระสถานนมัสการในดาเนียล 8 กล่าวอีกนัยหนึ่งว่า การสิ้นพระชนม์ของพระคริสต์และการพิพากษาเชื่อมโยงกันอย่างแยกออกจากกันไม่ได้

`เหตุใดการสิ้นพระชนม์ของพระเยซูตามที่เปิดเผยในดาเนียล 9:24-27 จึงเชื่อมโยงโดยตรงกับการพิพากษาในดาเนียล 8:14 การเชื่อมโยงกันนี้สอนความจริงอันยิ่งใหญ่อะไรแก่เรา`