---
title:  เวลาของการพิพากษา
date:   29/04/2023
---

### อ่านข้อพระคัมภีร์สำหรับบทเรียนสัปดาห์นี้
ดาเนียล 8; ดาเนียล 9; เอสรา 7; มัทธิว 3:13-17; โรม 5:6-9; มาระโก 15:38; เลวีนิติ 16:16

> <p>ข้อควรจำ</p>
> “นอกจากนั้นท่านควรจะรู้ว่านี่เป็นเวลาที่ควรตื่นจากหลับแล้ว เพราะว่าความรอดได้เข้ามาใกล้กว่าสมัยที่เราเริ่มเชื่อนั้น กลางคืนล่วงไปมากแล้ว และรุ่งเช้าก็ใกล้เข้ามา ให้เราเลิกบรรดากิจการแห่งความมืด และสวมเครื่องอาวุธแห่งความสว่าง” (โรม 13:11, 12)

เมื่อหลายปีก่อนนิตยสารเนชั่นแนลจีโอกราฟฟิกเล่าถึงเหตุการณ์ไฟป่าในอุทยานแห่งชาติเยลโลว์สโตนในสหรัฐอเมริกา หลังจากที่ดับไฟได้แล้ว เจ้าหน้าที่พิทักษ์ป่าได้ขึ้นไปบนภูเขาเพื่อประเมินความเสียหาย เจ้าหน้าที่พิทักษ์ป่าคนหนึ่งพบนกที่ถูกเผาจนเป็นเถ้าถ่านที่โคนต้นไม้ ด้วยภาพที่น่าเจ็บปวดต่อสายตา เขาจึงใช้ไม้เขี่ยนกดู

เมื่อเขาใช้ไม้เขี่ยนกตัวนั้น มีลูกนกตัวเล็ก ๆ สามตัวลนลานออกมาจากใต้ปีกของแม่ที่ตายแล้ว แม่นกที่เปี่ยมด้วยความรักตระหนักดีถึงหายนะที่กำลังจะเกิดขึ้น ได้ต้อนลูกนกไปที่โคนต้นไม้และใช้ปีกห่อหุ้มลูกนกเอาไว้ แม่นกอาจบินหนีไปหลบในที่ปลอดภัยก็ได้ แต่แม่ไม่ยอมที่จะละทิ้งลูก ๆ ของมัน ช่างเป็นภาพงดงามของผู้เชื่อที่ได้รับความปลอดภัยในพระคริสต์อะไรเช่นนี้

ไฟแห่งการพิพากษาของพระเจ้าลุกโชนขึ้นที่เขาคาลวารี และทุกคนที่อยู่ในพระคริสต์จะปลอดภัยภายใต้ปีกของพระองค์เป็นนิตย์ ที่กางเขนพระคริสต์ทรงถูกประณามว่าเป็นคนบาปเพื่อที่เราจะได้รับการพิพากษาว่าเป็นพลเมืองที่ชอบธรรมของอาณาจักรสวรรค์ พระองค์ทรงถูกตัดสินว่าเป็นอาชญากรเพื่อเราจะได้รับการช่วยกู้จากไฟเผาผลาญแห่งการสูญเสียนิรันดร์ทั้งในเชิงเปรียบเทียบและที่จะเกิดขึ้นจริง