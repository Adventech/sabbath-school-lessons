---
title:  วันจันทร์ 2,300 วันและยุคสุดท้าย
date:   01/05/2023
---

`อ่าน ดาเนียล 8:17, 19, 26 ทูตสวรรค์ประกาศว่านิมิตในดาเนียล 8 และ 2,300 วันอยู่ในช่วงเวลาใด และเหตุใดการเข้าใจเรื่องนี้จึงเป็นสิ่งสำคัญ`

บางคนแย้งว่า 2,300 วันเป็นวันจริง ๆ ตามตัวอักษร พวกเขายังเชื่อด้วยว่าเขาเล็กในดาเนียล 8 หมายถึงผู้นำกองทัพ ซีลิวซิด แอนติโอคัส เอพิฟาเนส (216 ปีก่อนคริสตกาล -164 ปีก่อนคริสตกาล) ผู้ซึ่งโจมตีกรุงเยรูซาเล็มและทำให้พระวิหารของชาวยิวเป็นมลทิน แม้ว่าช่วงเวลา 2,300 วันจะไม่เข้าพอดีกับกรอบเวลานี้ก็ตาม อย่างไรก็ตามการตีความเช่นนี้ตรงข้ามกับคำแนะนำที่ชัดเจนของทูตสวรรค์ที่กล่าวว่า นิมิตนี้หมายถึง “ช่วงเวลายุคสุดท้าย” แอนติโอคัสไม่ได้มีชีวิตอยู่ในช่วงยุคสุดท้ายอย่างแน่นอน

กาเบรียลเริ่มอธิบายคำพยากรณ์ 2,300 วันในดาเนียล 8 เขาตั้งให้แกะผู้เป็นตัวแทนของมีเดีย-เปอร์เซีย และแพะผู้เป็นตัวแทนของกรีก (ดาเนียล 8:20, 21) แม้จะไม่ได้กล่าวถึงสองอำนาจที่อยู่ก่อนหน้า แต่สัญลักษณ์ต่อไปคือเขาเล็ก ซึ่งเห็นได้ชัดเจนว่าเป็นกรุงโรม (ดาเนียล 8:9, 23, 24) จากนั้นเขาได้ใช้คำบรรยายถึงอำนาจทางศาสนาและการเมืองของกรุงโรมกล่าวว่า “ความจริงก็ถูกเหวี่ยงลงที่ดิน” (ดาเนียล 8:10-12, 25) และอำนาจนี้ขัดขวางการปฏิบัติกิจในสวรรค์ของพระคริสต์ (ดาเนียล 8:10-12) การชำระสถานนมัสการในดาเนียล 8:14 นั้นเป็นจุดสูงสุดของบทนี้ ซึ่งคือคำตอบของพระเจ้าต่อการท้าทายของอำนาจทางโลกและศาสนาที่พยายามแย่งชิงอำนาจของพระเจ้า เป็นส่วนหนึ่งของวิธีแก้ปัญหาบาปของพระเจ้า

กาเบรียลพร้อมที่จะอธิบายรายละเอียดในตารางเวลาแห่งคำพยากรณ์ของพระเจ้า เราเห็นได้อย่างชัดเจนในตอนท้ายของดาเนียล 8 ว่าดาเนียลไม่เข้าใจนิมิตในส่วนของ 2,300 วัน (ดาเนียล 8:27) ในส่วนต้นที่เกี่ยวกับแกะผู้ แพะผู้และเขาเล็กได้รับการอธิบายหมดแล้ว แม้แต่สองอำนาจแรกก็ได้รับการระบุชื่อไว้โดยตรง (ดาเนียล 8:20, 21) แต่การชำระสถานนมัสการยังไม่ได้รับการอธิบาย

ทูตสวรรค์กาเบรียลผู้ซึ่งปรากฏในดาเนียล 8 บัดนี้ปรากฏอีกครั้งในดาเนียล 9 และบอกกับเขาว่า “เมื่อท่านเริ่มวิงวอนคำตอบก็ปรากฏทันที ข้าพเจ้าจึงมาบอกให้ท่านทราบ เพราะท่านเป็นผู้ที่ทรงรักมาก เพราะฉะนั้นจงพิจารณาคำตอบและเข้าใจนิมิตนั้น” (ดาเนียล 9:23) นิมิตอะไร ดังที่เราจะศึกษาในวันพรุ่งนี้ เป็นนิมิตเกี่ยวกับ 2,300 วัน ซึ่งเป็นส่วนหนึ่งของนิมิตที่เห็นในบทที่ 8 ที่ยังไม่ได้อธิบายให้ดาเนียลฟัง

`กาเบรียลเรียกดาเนียลว่า “ท่านเป็นผู้​ที่​ทรงรักมาก” คำเรียกนี้บอกถึงความสัมพันธ์อันใกล้ชิดระหว่างสวรรค์และโลกอย่างไร`