---
title:  วันพฤหัสบดี ปี 1844
date:   04/05/2023
---

490 ปีแรกของคำพยากรณ์ 2,300 ปี ถูกกำหนดให้ชนชาวยิวโดยเฉพาะและการเสด็จมาของพระเมสสิยาห์ ช่วงสุดท้ายของ 2,300 ปี เกี่ยวข้องกับประชากรของพระเจ้าซึ่งรวมทั้งชาวยิวและคนต่างชาติ รวมถึงการชำระสถานนมัสการแห่งสวรรค์ และท้ายที่สุดคือการเสด็จมาครั้งที่สองของพระคริสต์

ส่วนแรกคือ 490 ปีแรกเกี่ยวข้องกับการเสด็จมาครั้งแรกของพระเมสสิยาห์และสิ้นสุดลงในปี ค.ศ. 34 เมื่อลบ 490 ปี ออกจาก 2,300 ปี เราก็จะได้ 1810 ปี ส่วนที่สองนี้คือ 1810 ปี เกี่ยวข้องกับประชากรของพระเจ้า ถ้าเราเริ่มที่ค.ศ. 34 และบวกด้วย 1810 เราก็จะได้ปี ค.ศ. 1844

ในเรื่องของการชำระให้บริสุทธิ์หรือการฟื้นฟูความจริงเกี่ยวกับสถานนมัสการและการพิพากษาในวาระสุดท้ายแห่งสวรรค์ พระเจ้าทรงเรียกร้องมนุษยชาติทั้งปวงเป็นครั้งสุดท้ายใน วิวรณ์ 14:6, 7 และเพื่อเป็นการตอบสนองต่อความรักของพระองค์ ให้เรายอมรับพระคุณของพระองค์ และดำเนินชีวิตตามทางของพระเจ้า และมีชีวิตที่เชื่อฟังพระองค์

`อ่าน เลวีนิติ 16:16 เหตุใดจึงต้องมีการชำระสถานนมัสการ และเรื่องนี้สอนเราถึงข่าวประเสริฐอย่างไร`

เนื่องจากบาปทั้งสิ้นของผู้คน ความชั่วช้าของมนุษย์ สถานนมัสการจึงต้องได้รับการชำระ ซึ่งจะเกิดขึ้นได้ด้วยเลือดของสัตว์เท่านั้น เราก็เช่นกัน เราต้องการพระผู้ช่วยให้รอด ซึ่งสัตว์ที่ถูกสังหารในวันแห่งการชำระล้างบาปเป็นสัญลักษณ์ของชีวิตของพระองค์ เป็นเพียงหนทางเดียวที่เราจะผ่านการพิพากษาไปได้

`อ่าน เลวีนิติ 23:26-29 พระเจ้าทรงบัญชาให้ประชากรของพระองค์ทำอะไรในวันพิพากษา และมีความหมายอย่างไรกับเราในทุกวันนี้`

ชาวอิสราเอลจะต้อง “ปฏิเสธความปรารถนา” ของตน คำกล่าวเช่นนี้บ่งชี้ว่าพวกเขาจะต้องถ่อมตนและตรวจสอบจิตใจของตน สารภาพบาป กลับใจใหม่ และขอให้พระเจ้าชำระพวกเขาในขณะที่มหาปุโรหิตกำลังชำระพลับพลาบนโลก

`ดาเนียล 7-9 และวิวรณ์ 14 เป็นบทที่เกี่ยวกับคำพยากรณ์ โดยเฉพาะช่วงเวลาเร่งด่วนของการเรียกร้องให้เตรียมตัวให้พร้อมต่อการพิพากษา เราดำเนินชีวิตอยู่ในช่วงเวลาแห่งการพิพากษาตั้งแต่ปีค.ศ. 1844 และข่าวสารของทูตสวรรค์องค์แรกในวิวรณ์ประกาศว่า “ถึงเวลาที่พระองค์จะทรงพิพากษาแล้ว” (วิวรณ์ 14:7) ถ้าอย่างนั้น เราจะ “ปฏิเสธความปรารถนา” ของตัวเองในทุกวันนี้ได้อย่างไร`