---
title:  วันอังคาร คำสั่งของทูตสวรรค์ถึงดาเนียล
date:   02/05/2023
---

`อ่าน ดาเนียล 9:23 ทูตสวรรค์ได้ให้คำสั่งเจาะจงอะไรแก่ดาเนียล เหตุใดคำสั่งนี้จึงสำคัญต่อการเข้าใจความหมายของการชำระสถานนมัสการใน ดาเนียล 8:14`

ทูตสวรรค์บอกดาเนียลอย่างชัดเจนว่าให้ “พิจารณาคำตอบและเข้าใจนิมิตนั้น” (ดาเนียล 9:23) คำตอบอะไรและนิมิตอะไร เนื่องจากว่าดาเนียล 9 ไม่มีนิมิตบันทึกไว้ ทูตสวรรค์กาเบรียลคงต้องพูดถึงส่วนของนิมิตในดาเนียล 8 ที่ผู้เผยพระวจนะไม่เข้าใจ นั่นคือนิมิตเรื่อง 2,300 วัน (ดาเนียล 8:27)

`กาเบรียลกล่าวต่อใน ดาเนียล 9:24-27 ข้อนี้กล่าวถึงเหตุการณ์ในชีวิตและพันธกิจการรับใช้ช่วงใดของพระเยซู`

ส่วนแรกของคำพยากรณ์นี้เกี่ยวข้องกับชาวยิวซึ่งเป็นประชากรของพระเจ้า “มี 70 สัปดาห์แห่งปีกำหนดไว้สำหรับชนชาติของท่าน” คือชนชาติยิว (ดาเนียล 9:24) วันในคำพยากรณ์ในพระคัมภีร์เป็นดังนี้ หนึ่งวันในคำพยากรณ์เท่ากับหนึ่งปีตามจริง (เอเสเคียล 4:6; กันดารวิถี 14:34) เมื่อเราเห็นภาพสัญลักษณ์ในพระธรรมดาเนียลและวิวรณ์ เวลาที่ใช้ก็มักจะเป็นสัญลักษณ์เชิงพยากรณ์ด้วยเช่นกัน วิธีหนึ่งที่เรามั่นใจได้ว่าหลักการวัน-ปีของคำพยากรณ์นั้นควรจะนำมาใช้ในเรื่องนี้คือ เมื่อเราใช้หลักการนี้ในคำพยากรณ์ของดาเนียล ทุกเหตุการณ์บนเส้นเวลานั้นออกมาอย่างสมบูรณ์แบบ (ศึกษาในบทเรียนวันพรุ่งนี้) เป็นไปตามลำดับเวลาของเหตุการณ์ที่เกิดขึ้นจริง หากเราพิจารณาหลักการนี้ 70 สัปดาห์เท่ากับ 490 วัน เนื่องจากหนึ่งวันในคำพยากรณ์เท่ากับหนึ่งปีตามจริง ดังนั้น 490 วัน จึงเท่ากับ 490 ปีจริง

กาเบรียลบอกดาเนียลว่า 490 ปีถูก “ตัดออก” (คำว่า chathak ในภาษาฮีบรูบางครั้งแปลว่า “กำหนด”) กำหนดอะไร อาจจะเป็นการกำหนดจากช่วงเวลาในคำพยากรณ์ที่กล่าวถึงในเรื่องนี้คือ 2,300 วันในดาเนียล 8:14 ช่วงเวลาแห่งคำพยากรณ์ 490 ปีนี้เชื่อมโยงโดยตรงกับเวลาในคำพยากรณ์ในดาเนียล 8:14 ซึ่งเป็นส่วนเดียวของนิมิตในดาเนียล 8 ที่ยังไม่ได้รับการอธิบาย และยังเป็นคำพยากรณ์เดียวที่กล่าวถึงเรื่องเวลาในดาเนียล 8 ด้วย ดังนั้น เราจะเห็นได้ว่า กาเบรียลมาพร้อมกับคำพยากรณ์นี้เพื่อช่วยดาเนียลให้เข้าใจในสิ่งที่เขาไม่เข้าใจในบทที่แล้ว นั่นคือเรื่องของ 2,300 วัน