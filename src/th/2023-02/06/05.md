---
title:  วันพุธ พระเมสสิยาห์จะถูก “ตัดออก”
date:   03/05/2023
---

กาเบรียลเริ่มคำพยากรณ์ 490 ปีด้วยเหตุการณ์ที่สำคัญอย่างยิ่งสำหรับดาเนียลและชาวยิว นั่นคือคำสั่งให้สร้างกรุงเยรูซาเล็มขึ้นใหม่ แม้จะมีการออกกฤษฎีกาหลายฉบับเนื่องด้วยการสร้างกรุงเยรูซาเล็มขึ้นใหม่ในเอสรา 7 เราพบว่ากฤษฎีกาที่ส่งออกเมื่อ 457 ปีก่อนคริสตกาล ไม่เพียงแต่อนุญาตให้ชาวยิวกลับบ้านเกิด แต่ยังให้ตั้งตนเป็นชุมชนทางศาสนาอีกด้วย (ดูในเอสรา 7:13, 27) สำคัญมากที่เราจะสังเกตว่า กษัตริย์อาร์ทาเซอร์ซีสออกพระราชกฤษฎีกาในฤดูใบไม้ร่วง 457 ปีก่อนคริสตกาล ตั้งแต่พระราชกฤษฎีกาที่ออกเมื่อ 457 ปีก่อนคริสตกาล ไปจนถึงพระเมสสิยาห์ (ท่านผู้ถูกเจิม) ตามที่ดาเนียลได้กล่าวไว้เป็นเวลา 69 สัปดาห์ หรือ 483 ปี ถ้าเราเริ่มตั้งแต่ 457 ปีก่อนคริสตกาล นับต่อไปเรื่อย ๆ ตามลำดับเวลาของประวัติศาสตร์ เราจะนับมาจนถึงปี ค.ศ. 27

คำว่า เมสสิยาห์ หมายถึง “ท่านผู้ถูกเจิม” ในปี ค.ศ. 27 พระเยซูคริสต์พระเมสสิยาห์ได้รับบัพติศมา (ดูใน มัทธิว 3:13-17) ดาเนียลได้พยากรณ์ถึงปีที่พระคริสต์รับบัพติศมาไว้อย่างแน่นอนล่วงหน้าหลายร้อยปี ซึ่งเป็นเวลาที่พระเยซูจะทรงเริ่มพันธกิจเป็นเวลาสามปีครึ่ง

`อ่าน โรม 5:6-9 พร้อมกับ ดาเนียล 9:26 ความจริงอันยิ่งใหญ่อะไรที่เปิดเผยในข้อนี้`

“พระเมสสิยาห์​ก็​จะถูกตัดออก แต่​มิใช่​เพื่อตั​วท่า​นเอง” (ดาเนียล 9:26) พระเมสสิยาห์จะถูก “ตัดออก” หรือถูกตรึงกางเขน ข้อนี้ยังเขียนเพิ่มเติมต่อไปว่า “แต่​มิใช่​เพื่อตั​วท่า​นเอง” กล่าวอีกนัยหนึ่งว่า การสิ้นพระชนม์ของพระคริสต์บนกางเขนแห่งคาลวารีนั้นเพื่อเรา มิใช่เพื่อพระองค์เอง ซึ่งเป็นเหตุผลที่เปาโลเขียนว่า “แต่พระเจ้าทรงสำแดงความรักของพระองค์แก่เรา คือขณะที่เรายังเป็นคนบาปอยู่นั้น พระคริสต์สิ้นพระชนม์เพื่อเรา” (โรม 5:8)

เราอ่านใน ดาเนียล 9:27 ว่าในช่วงกลางสัปดาห์ คือช่วงเจ็ดปีสุดท้าย พระคริสต์จะทรง “ทำให้การถวายสัตวบูชา และเครื่องบูชาอื่นๆ หยุดไป” ในช่วงกลางของสัปดาห์ที่ 70 คือในปี ค.ศ. 31 พระคริสต์ทรงยืนยันพันธสัญญานิรันดร์ด้วยพระโลหิตของพระองค์โดยการสิ้นพระชนม์บนไม้กางเขน และระบบการถวายเครื่องบูชาได้สูญเสียความสำคัญและความหมายทางคำพยากรณ์ทั้งหมด คำพยากรณ์เหล่านี้เปิดเผยว่า พระคริสต์พระเมสสิยาห์จะทรงถูกตรึงที่กางเขนและเป็นเหตุให้ระบบถวายเครื่องบูชาสิ้นสุดความสำคัญทางคำพยากรณ์ในฤดูใบไม้ร่วงปี ค.ศ. 31 การทำนายนี้เกิดขึ้นจริงในทุกรายละเอียด เมื่อมหาปุโรหิตกำลังถวายลูกแกะปัสกาในเทศกาลปัสกา พระคริสต์ทรงสิ้นพระชนม์เพื่อเรา

`อ่าน มาระโก 15:38 และมัทธิว 3:15, 16 โดยคำนึงถึงสิ่งที่ได้ศึกษาข้างต้น ข้อพระคัมภีร์ทั้งสองนี้ช่วยให้เราเข้าใจคำพยากรณ์ของดาเนียล 9:24-27 อย่างไร`