---
title:  หัวข้อที่ปรากฏขึ้นอีก-เชื่อ/ไม่เชื่อ
date:   16/10/2024
---

`อ่าน ยอห์น 3:16-21; ยอห์น 9:35-41 และยอห์น 12:36-46 ข้อพระคัมภีร์เหล่านี้กล่าวซ้ำถึงใจความหลักของความเชื่อ/ไม่เชื่อที่พบในบทนำอย่างไร`

ดูเหมือนว่ามนุษยชาติในพระธรรมยอห์นจะถูกแบ่งออกเป็นสองกลุ่มคือ กลุ่มผู้เชื่อในพระเยซูและยอมรับพระองค์เป็นพระเมสสิยาห์ และกลุ่มผู้ที่มีโอกาสเชื่อแต่ตัดสินใจที่จะไม่เชื่อ

สาวกอยู่ในกลุ่มแรก รวมถึงคนอื่น ๆ เช่น นิโคเดมัส (ผู้ซึ่งค่อยๆ มาเชื่อ) หญิงที่บ่อน้ำ และชายตาบอดแต่กำเนิด กลุ่มที่สองคือพวกฟาริสีและมหาปุโรหิต ผู้คนที่อยู่ในการเลี้ยงคนห้าพันคน และแม้แต่สาวกคนหนึ่งที่ชื่อยูดาส

สิ่งที่น่าสนใจคือ พระธรรมยอห์นไม่มีการใช้คำนามสำหรับคำว่า ความเชื่อ (ภาษากรีก pistis) แต่มีการใช้คำกริยาสำหรับคำว่า เชื่อ (ภาษากรีก pisteuō) 98 ครั้ง หากเปรียบเทียบกับพระคัมภีร์ใหม่ที่มีการใช้คำนี้ทั้งหมด 241 ครั้ง จะเห็นได้ว่าคำกริยานี้เป็นใจความหลักในพระธรรมยอห์น การใช้คำกริยาแทนคำนามอาจชี้ให้เห็นถึงความกระตือรือร้นในการเป็นคริสเตียน การเป็นผู้เชื่อในพระเยซูเป็นสิ่งที่เราต้องกระทำ ซึ่งแสดงให้เห็นผ่านการดำเนินชีวิตของเรา ไม่ใช่เป็นแค่เพียงสิ่งที่เราเชื่อเท่านั้น ดังที่เราทราบแล้วว่า มารก็เชื่อในพระเยซูเช่นกัน (อ่าน ยากอบ 2:19)

ความแตกต่างที่สำคัญระหว่างทั้งสองกลุ่มในพระธรรมยอห์นคือวิธีที่พวกเขามีปฏิสัมพันธ์กับพระเยซู ผู้เชื่อหรือผู้ที่เข้ามาเชื่อมีใจเปิดรับพระองค์ แม้ว่าพระองค์จะทรงตำหนิพวกเขาก็ตาม พวกเขามาหาพระเยซูและไม่หนีไปไหน พระองค์ทรงเป็นความสว่างที่ส่องมายังพวกเขา และโดยความเชื่อพวกเขาจะกลายเป็นบุตรของพระเจ้า

ในทางกลับกันผู้ไม่เชื่อมักจะมาหาพระเยซูเพื่อโต้เถียงกับพระองค์ พวกเขาอยู่ในกลุ่มของผู้ที่มีลักษณะชอบความมืดมากกว่าความสว่าง พวกเขาพบว่าคำสอนของพระองค์ยากที่จะยอมรับ หรือพวกเขาเห็นพระองค์เป็นผู้ฝ่าฝืนประเพณีเก่า ๆ และไม่เป็นไปตามความคาดหวังของพวกเขา พวกเขาตัดสินพระองค์แทนที่จะให้แสงสว่างของพระองค์วัดและตัดสินพวกเขา แน่นอนว่าทัศนคติเช่นนี้มักพบได้ในพวกผู้นำศาสนาที่เป็นผู้นำฝ่ายจิตวิญญาณในอุดมคติของประเทศชาติ ซึ่งอันที่จริงแล้วควรเป็นพวกแรกที่ยอมรับพระเยซู

`ท่านแสดงออกถึงความเชื่อในพระเยซูผ่านการดำเนินชีวิตของท่านแทนที่จะเพียงยอมรับว่าพระองค์ทรงเป็นพระเมสสิยาห์ได้โดยวิธีใด เหตุใดการเข้าใจความแตกต่างระหว่างสองสิ่งนี้จึงเป็นสิ่งสำคัญ (อ่าน มัทธิว 7:21-23)`