---
title:  พระวาทะทรงเกิดเป็นมนุษย์
date:   14/10/2024
---

`อ่าน ยอห์น 1:1-3, 14 ข้อพระคัมภีร์นี้บอกเราว่า พระเยซูพระเจ้าพระองค์เองทรงทำอะไร และเหตุใดความจริงข้อนี้จึงสำคัญที่สุดที่เราควรรู้และเข้าใจ`

พระธรรมยอห์นมิได้เริ่มต้นด้วยพระนามของ “พระเยซู” หรือบทบาทของพระองค์ในฐานะพระเมสสิยาห์หรือพระคริสต์ แต่เริ่มต้นด้วยคำว่าพระวาทะ (logos) ในช่วงเวลาที่ยอห์นเขียนนั้น ปรัชญาต่างๆ ใช้คำว่า วาทะ เพื่อสื่อถึงโครงสร้างเหตุผลของจักรวาล หรือเพื่อกล่าวถึงแนวคิดที่เป็นตรรกะและเหตุผล

นอกจากนี้ คำสอนของเพลโตนักปรัชญาผู้มีอิทธิพลในสมัยโบราณยังได้แบ่งความจริงออกเป็นสองอาณาจักร ประการหนึ่งคืออาณาจักรแห่งสวรรค์ที่ไม่เปลี่ยนแปลงที่ซึ่งความสมบูรณ์แบบอย่างแท้จริงดำรงอยู่ อีกประการหนึ่งคืออาณาจักรที่นี่ที่ซึ่งเน่าเปื่อย ไม่เที่ยง เป็นภาพสะท้อนที่มีข้อบกพร่องของอาณาจักรที่สมบูรณ์แบบเบื้องบน ไม่ว่าอาณาจักรนี้จะอยู่ที่ไหนก็ตาม (เพลโตไม่ได้ตอบคำถามนั้น) ปรัชญาบางเรื่องมองว่าวาทะเป็นตัวกลางที่เป็นนามธรรมที่อยู่ระหว่างรูปแบบนิรันดร์กับรูปแบบทางโลกที่ไม่เที่ยง

ยอห์นใช้คำนี้ในลักษณะที่แตกต่างอย่างสิ้นเชิง เขายืนยันว่าพระวาทะในความจริงมิใช่แนวคิดที่คลุมเครือและเป็นนามธรรมที่ลอยอยู่ระหว่างสวรรค์และโลก พระวาทะทรงเป็นบุคคลคือพระเยซูคริสต์ผู้ทรงบังเกิดเป็นมนุษย์และทรงอยู่ท่ามกลางเรา (ยอห์น 1:14)

พระวาทะสำหรับยอห์นนั้นทรงเป็นพระวาทะของพระเจ้า สิ่งที่สำคัญยิ่งกว่านั้นคือ พระเจ้าตรัส ซึ่งคือการที่พระองค์ทรงสำแดงพระองค์เองต่อมนุษยชาติด้วยวิธีที่น่าประทับใจ คือพระเจ้าทรงเป็นเหมือนกับเรา พระวาทะในพระธรรมยอห์นหมายถึงพระเจ้าผู้เป็น

นิรันดร์ผู้ทรงอยู่เหนือกาลเวลาและมิติสถานที่ พระผู้ตรัส กระทำสิ่งต่างๆ และเชื่อมโยงกับมนุษย์เป็นการส่วนตัว พระเจ้าผู้ทรงเป็นนิรันดร์ทรงบังเกิดเป็นมนุษย์ ทรงเป็นเหมือนกันกับพวกเรา

อัครสาวกระบุใน ยอห์น 1:14 ว่า พระวาทะ “ทรงเกิดเป็นมนุษย์และทรงอยู่ท่ามกลางเรา” คำว่า “อยู่” ในภาษากรีกหมายถึงการตั้งเต็นท์ ยอห์นกำลังกล่าวอ้างอิงถึง อพยพ 25:8 ซึ่งพระเจ้าทรงบอกให้ชาวอิสราเอลสร้างสถานนมัสการในรูปแบบของเต็นท์ เพื่อว่าพระองค์จะได้ประทับอยู่ท่ามกลางพวกเขา ในทำนองเดียวกัน เมื่อพระเยซูทรงมาบังเกิดเป็นมนุษย์ พระองค์ในฐานะพระบุตรของพระเจ้าทรงรับสภาพเป็นมนุษย์ โดยซ่อนพระสิริของพระองค์ไว้เพื่อให้ผู้คนได้พบพระองค์

`เมื่อพิจารณาถึงสิ่งที่ยอห์นเขียนในบทนี้แล้ว พระเจ้าพระองค์เองทรงเลือกที่จะมาเป็นมนุษย์ ทรงเป็นเหมือนกันกับพวกเราและทรงอยู่ที่นี่ท่ามกลางพวกเรา (เรายังศึกษาไม่ถึงขั้นที่พระองค์ทรงสิ้นพระชนม์เพื่อเราเสียด้วยซ้ำ) เรื่องนี้แสดงให้เห็นว่าพระเจ้าทรงรักมนุษย์มากเพียงใด เพราะเหตุใดความจริงอันน่าอัศจรรย์นี้จึงปลอบประโลมใจเราเป็นอย่างยิ่ง`