---
title:  หัวข้อที่ปรากฏขึ้นอีก-พระเกียรติ
date:   17/10/2024
---

`อ่าน ยอห์น 17:1-5 พระเยซูทรงหมายถึงอะไรเมื่อพระองค์ตรัสว่า “ข้าแต่พระบิดา ถึงเวลาแล้ว ขอโปรดให้พระบุตรของพระองค์ได้รับเกียรติ เพื่อพระบุตรจะได้ถวายพระเกียรติแด่พระองค์”`

เมื่อวานเราได้ศึกษาเรื่องราวของมนุษย์ฝ่ายโลกจากพระธรรมยอห์น โดยมุ่งเน้นไปที่ความขัดแย้งและปฏิสัมพันธ์ระหว่างผู้คน โดยมีศูนย์กลางอยู่ที่ว่าพระเยซูทรงเป็นใครและพระองค์ทรงทำอะไร วันนี้เราจะศึกษาเรื่องราวของพระเจ้าและสวรรค์ที่พบได้ในพระธรรมยอห์นเช่นกัน

บทนำเริ่มต้นด้วยโครงเรื่องของสวรรค์ พระเยซูทรงได้รับการแสดงให้เห็นว่าเป็นพระบุตรของพระเจ้าและเป็นผู้สร้างจักรวาล ขอย้ำอีกครั้งหนึ่งว่า ทุกสิ่งที่ครั้งหนึ่งไม่เคยมีอยู่แต่เกิดขึ้นมาได้นั้นก็โดยทางพระเยซูคริสต์เท่านั้น “พระเจ้าทรงสร้างสรรพสิ่งขึ้นมาโดยพระวาทะ ในบรรดาสิ่งที่เป็นอยู่นั้น ไม่มีสักสิ่งเดียวที่เป็นอยู่นอกเหนือพระวาทะ” (ยอห์น 1:3) นอกจากนี้พระธรรมยอห์นยังเน้นย้ำถึงพระสิริของการที่พระเยซูทรงลงมาบังเกิดเป็นมนุษย์ (ยอห์น 1:14) ยอห์นใช้คำว่า พระสิริ (ความสุกใส สง่าราศี ชื่อเสียง เกียรติยศ) และถวายพระเกียรติ (เพื่อสรรเสริญ ให้เกียรติ สดุดี ยกย่อง) เพื่อบรรยายถึงทั้งการได้รับเกียรติจากมนุษย์และการได้รับพระสิริหรือรัศมีภาพจากพระเจ้า

แนวคิดเรื่องการถวายพระเกียรติแด่พระเยซูในพระธรรมยอห์นเชื่อมโยงกับแนวคิดเรื่องเวลาของพระองค์ นั่นคือเวลาแห่งการสิ้นพระชนม์ของพระองค์ (เปรียบเทียบกับ ยอห์น 2:4; ยอห์น 7:30; ยอห์น 8:20; ยอห์น 12:23-27; ยอห์น 13:1; ยอห์น 16:32; ยอห์ฯ 17:1) กางเขนเป็นช่วงเวลาแห่งพระสิริของพระองค์

แนวคิดนี้ค่อนข้างขัดแย้งในตัวเองเนื่องจากการตรึงกางเขนเป็นวิธีประหารชีวิตที่น่าอับอายและทำให้เสื่อมเสียเกียรติที่สุดในโลกของชาวโรมันยุคโบราณ ความขัดแย้งอันน่าแปลกนี้ กล่าวคือ พระเจ้าบนกางเขนแสดงให้เห็นว่าเรื่องราวของมนุษย์และแผนการของพระเจ้าเชื่อมโยงกัน

ในด้านมนุษย์ พระเยซูสิ้นพระชนม์ด้วยความเจ็บปวดทรมาน ถูกมองว่าเป็นอาชญากรที่อ่อนแอและถูกเหยียดหยาม ทรงร้องเสียงดังว่า “ ‘พระเจ้าของข้าพระองค์ พระเจ้าของข้าพระองค์ ทำไมพระองค์ทรงทอดทิ้งข้าพระองค์เสีย’ ” มัทธิวและมาระโกได้บันทึกด้านมืดของการเป็นมนุษย์บนไม้กางเขนไว้เป็นพิเศษ (มัทธิว 27:46; มาระโก 15:34)

แต่ลูกาและยอห์นบรรยายด้านแห่งสง่าราศีของกางเขนไว้เป็นพิเศษ (ลูกา 23:32-47; ยอห์น 19:25-30) ซึ่งเป็นสถานที่แห่งความรอด ความเมตตา และที่ซึ่งพระบุตรของพระเจ้ามอบพระองค์เองแด่พระบิดา

ช่างขัดแย้งกันเสียกระไร พระสิริอันสูงส่งที่สุดของพระเจ้าได้รับการเปิดเผยด้วยความอับอายอย่างถึงที่สุดของพระองค์ คือการแบกรับความบาปของโลกนี้ไว้ด้วยพระองค์เอง

`ลองพิจารณาว่าเรื่องราวที่ขัดแย้งกันเช่นนี้ คือพระเจ้าพระองค์เองบนไม้กางเขนเพื่อช่วยเราให้พ้นจากบาปมีความหมายอย่างไร เรื่องนี้บอกเราว่าความบาปนั้นร้ายแรงมากเพียงใด`