---
title:  ได้ฟังหรือไม่ได้ฟังพระคำ
date:   15/10/2024
---

`อ่าน ยอห์น 1:9-13 ความจริงอันโหดร้ายที่ยอห์นบรรยาย ถึงวิธีที่ผู้คนตอบสนองพระเยซูเป็นอย่างไร`

บทนำใน ยอห์น 1:1-18 ไม่เพียงแต่อธิบายว่าพระเยซูคริสต์พระผู้ทรงเป็นพระวาทะ (logos) คือผู้ใด แต่ยังอธิบายด้วยว่าผู้คนในโลกตอบสนองต่อพระองค์อย่างไร ในยอห์น 1:9 พระองค์ทรงได้รับการเรียกว่าความสว่างแท้ซึ่งกำลังเข้ามาในโลก พระองค์ทรงส่องสว่างแก่ทุกคน แสงนั้นส่องสว่างเพื่อช่วยให้เราเข้าใจโลกได้ ดังที่ ซี.เอส. ลีวิส กล่าวไว้ว่า “ข้าพเจ้าเชื่อในศาสนาคริสต์เหมือนกับที่เชื่อว่าดวงอาทิตย์ขึ้น ไม่ใช่เพียงเพราะข้าพเจ้ามองเห็นเท่านั้น แต่เพราะดวงอาทิตย์ช่วยให้ข้าพเจ้ามองเห็นทุกสิ่งทุกอย่าง” — “ศาสนศาสตร์คือบทกวีหรือ” (n. p.: Samizdat University Press, 2014), p. 15, originally presented 1944.

นอกจากนี้ จงพิจารณาความหมายของสิ่งที่กล่าวไว้ใน ยอห์น 1:9 ความสว่างมาเยือนทุกคน แต่ไม่ใช่ทุกคนที่จะต้อนรับความสว่างนั้น ดังที่เราจะได้ศึกษาในบทเรียนของวันพรุ่งนี้ ใจความหลักของพระธรรมยอห์นคือ การที่ผู้คนยอมรับหรือปฏิเสธพระเยซู ใจความหลักนั้นเริ่มต้นที่ข้อนี้ สิ่งที่น่าเศร้าคือพระเมสสิยาห์เสด็จมาหาประชากรของพระองค์เองคือชนชาติอิสรเอล แต่หลายคนไม่ยอมรับพระองค์ในฐานะพระเมสสิยาห์

เปาโลกล่าวถึงใจความหลักที่น่าสลดใจแบบเดียวกันใน โรม 9-11 นั่นคือชาวยิวจำนวนมากปฏิเสธพระเยซู อย่างไรก็ตามเปาโลมิได้จบด้วยข้อความเชิงลบ แต่กล่าวว่าชาวยิวจำนวนมากและคนต่างชาติจะยอมรับพระเยซูเป็นพระเมสสิยาห์ของพวกเขา แท้จริงแล้วเปาโลยังเตือนคนต่างชาติด้วยว่าอย่ารู้สึกเหนือกว่าชาวยิว “เพราะว่าถ้าพระเจ้าทรงตัดท่านออกจากต้นมะกอกป่า ซึ่งเป็นต้นไม้ป่าตามธรรมชาติ และทรงนำมาต่อกับต้นมะกอกพันธุ์ดี ซึ่งผิดธรรมชาติของมันแล้ว การที่จะเอากิ่งเหล่านั้น ซึ่งเป็นกิ่งเดิมมาต่อเข้ากับต้นของมันเอง ก็จะง่ายยิ่งกว่านั้นสักเท่าไร” (โรม 11:24)

ในทำนองเดียวกัน ยอห์นกล่าวว่าทุกคนที่ยอมรับพระเยซูเป็นพระผู้ช่วยให้รอดของตนก็จะกลายเป็นลูกของพระเจ้า ซึ่งจะเกิดขึ้นได้โดยการเชื่อในพระนามขอพระองค์ (อ่านใน ยอห์น 1:12, 13)

และนี่ก็คือความเชื่อมโยงระหว่างบทนำกับบทสรุปของพระธรรมยอห์น อัครสาวกอธิบายว่าเหตุใดเขาจึงเขียนพระธรรมเล่มนี้ใน ยอห์น 20:31 เพื่อที่ท่านจะได้เชื่อว่าพระเยซูคือพระคริสต์ พระบุตรของพระเจ้า และโดยความเชื่อ ท่านก็จะมีชีวิตในพระนามของพระองค์ ดังนั้นบทนำและบทสรุปจึงเชื่อมโยงเป็นหนึ่งเดียวกัน โดยครอบคลุมแนวคิดอื่น ๆ ที่เกี่ยวข้องไว้ตรงกลาง การเชื่อมโยงกันนี้เน้นไปที่เป้าหมายหลักของพระธรรมยอห์น นั่นคือผู้คนรอดได้โดยการเชื่อในพระเยซูคริสต์ในฐานะพระผู้ช่วยให้รอดของเรา

`ชีวิตของท่านเปลี่ยนแปลงหรือไม่เมื่อท่านมาเป็นบุตรชายหญิงของพระเจ้า`