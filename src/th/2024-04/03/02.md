---
title:  ในปฐมกาล - พระวาทะของพระเจ้า
date:   13/10/2024
---

`อ่าน ยอห์น 1:1-5 ข้อพระคัมภีร์เหล่านี้เปิดเผยถึงพระวาทะซึ่งคือพระเยซูคริสต์อย่างไร`

พระธรรมยอห์นเริ่มต้นด้วยแนวคิดที่น่าอัศจรรย์ใจ “ในปฐมกาลพระวาทะทรงดำรงอยู่ และพระวาทะทรงอยู่กับพระเจ้า และพระวาทะทรงเป็นพระเจ้า” (ยอห์น 1:1) ประโยคที่สวยงามเพียงประโยคเดียวนี้ลึกซึ้งมากจนยากที่เราจะเข้าใจได้อย่างถ่องแท้

ประการแรก ยอห์นกล่าวถึงเรื่องราวการทรงสร้าง ปฐมกาล 1:1 กล่าวว่า “ในปฐมกาล” พระวาทะทรงดำรงอยู่ที่นั่นแล้วก่อนการเริ่มต้นของจักรวาล ด้วยเหตุนี้ ยอห์นจึงยืนยันว่าพระเยซูทรงดำรงอยู่นิรันดร์

ประการต่อไป “และพระวาทะทรงอยู่กับพระเจ้า” ยอห์นระบุในยอห์น 1:18 ว่า พระองค์ “สถิตในพระทรวงของพระบิดา” ไม่ว่าเราจะพยายามจินตนาการว่าข้อความนี้หมายความว่าอย่างไร แต่สิ่งหนึ่งที่ชัดเจนคือ พระเยซูและพระบิดาทรงใกล้ชิดกันอย่างมาก

จากนั้นยอห์นกล่าวว่า “และพระวาทะทรงเป็นพระเจ้า” แต่พระวาทะจะทรงอยู่กับพระเจ้าและในขณะเดียวกันก็ทรงเป็นพระเจ้าได้อย่างไร เราสามารถพบคำตอบได้ในภาษากรีก ภาษากรีกมีคำนำหน้านาม “the” แต่ไม่มีคำนำหน้านาม “a” หรือ “an” สิ่งสำคัญในที่นี้คือคำนำหน้านามในภาษากรีก "the" บ่งบอกถึงความเฉพาะเจาะจง โดยอ้างอิงถึงวัตถุหรือบุคคลที่เฉพาะเจาะจง

วลีที่กล่าวว่า “พระวาทะทรงอยู่กับพระเจ้า” คำว่า “พระเจ้า” มีคำนำหน้านามเฉพาะ จึงเป็นการอ้างอิงถึงพระบิดาโดยเฉพาะ ดังนั้นพระวาทะทรงอยู่กับพระบิดา และวลีที่กล่าวว่า “และพระวาทะทรงเป็นพระเจ้า” คำว่าพระเจ้าไม่มีคำนำหน้านาม จึงทำให้ในบริบทนี้ชี้ไปยังพระลักษณะของการเป็นพระเจ้า พระเยซูคือพระเจ้า มิใช่พระบิดา แต่พระองค์ก็ทรงเป็นพระบุตรของพระเจ้า เป็นพระภาคที่สองของพระเจ้าสามพระภาค

อัครสาวกยืนยันความเข้าใจนี้ว่าเป็นความจริง เพราะยอห์น 1:3, 4 กล่าวว่าพระเยซูทรงเป็นพระผู้สร้างสรรพสิ่งขึ้นมา สิ่งใดก็ตามที่ครั้งหนึ่งไม่เคยมีมาก่อน แต่เกิดขึ้นมาได้นั้นเป็นเพราะพระเยซูผู้ทรงเป็นพระเจ้าแห่งการทรงสร้างทำให้เกิดขึ้น

“พระเยซูคริสต์ทรงเป็นหนึ่งเดียวร่วมกับพระบิดามาตั้งแต่ นิรันดร์กาล พระองค์ ‘ทรงเป็นพระฉายาของพระเจ้า’ พระฉายาแห่งความยิ่งใหญ่และงามสง่า ‘ทรงเป็นแสงสว่างแห่งพระสิริของพระเจ้า’ ” (เอลเลน จี. ไว้ท์, ผู้พึงปรารถนาของปวงชน, หน้า 19)

`เหตุใดความเป็นพระเจ้าของพระคริสต์จึงเป็นส่วนสำคัญของหลักศาสนศาสตร์ของเรา เราจะสูญเสียอะไรหากพระเยซูทรงเป็นเพียงสิ่งมีชีวิตที่ถูกสร้างขึ้น อภิปรายคำตอบของท่านในวันสะบาโต และเหตุใดความเป็นพระเจ้าของพระคริสต์จึงสำคัญต่อความเชื่อของเรา`