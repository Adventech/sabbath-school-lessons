### หัวข้อในพระกิตติคุณยอห์น

ขณะที่ผมนั่งอยู่ในร้านแห่งหนึ่งในกรุงเตหะราน ประเทศอิหร่าน ผมเห็นพรมเปอร์เซียผืนหนึ่งเป็นรูปป่าโบราณ พรมผืนนี้ให้บรรยากาศของป่าในสวิตเซอร์แลนด์ได้อย่างงดงาม มีภูเขา น้ำตก ทะเลสาบสีฟ้าคราม เนินเขาที่ปกคลุมไปด้วยป่าไม้ และท้องฟ้าสีครามกว้างใหญ่ที่มีเมฆกระจายตัวอยู่

ใครก็ตามที่เข้าไปในร้านนั้นจะใช้เวลาเพ่งดูรายละเอียดต่าง ๆ ไม่ว่าจะเป็นจำนวนของปมผ้าในหนึ่งตารางนิ้ว เนื้อผ้าของพรม ประเภทของสีย้อมที่ใช้ รายละเอียดเล็ก ๆ น้อย ๆ ทั้งหมดที่ประกอบกันเป็นพรม

หรือบางคนอาจมุ่งความสนใจไปที่เทคนิคและธีมที่โดดเด่นที่ทำให้พรมมีเสน่ห์เฉพาะตัว เช่น ภาพสะท้อนของท้องฟ้าบนทะเลสาบ หิมะที่ปกคลุมภูเขา ป่าไม้เขียวขจีที่เติมเต็มไปด้วยมอสสีเขียวเข้ม

ธีมของพรมเหล่านี้ผสมผสานกันให้ความงดงามที่ลงตัวและเผยให้เห็นถึงความอลังการของสถานที่อันเงียบสงบบนเทือกเขาแอลป์

ไตรมาสนี้เราจะศึกษาผลงานชิ้นเอกที่ได้รับการสร้างขึ้นอย่างประณีตอีกชิ้นหนึ่ง งานนี้ไม่ได้สร้างขึ้นด้วยพู่กันบนผืนผ้าใบ หรือภาพถ่ายที่จัดกรอบอย่างประณีต หรือพรมที่ทออย่างชำนาญการ แต่เป็นพระคำของพระเจ้าที่ถ่ายทอดอย่างงดงามจากพระธรรมยอห์น

พระคำมีความหมายในบริบทของตัวเอง ผู้ใดก็ตามที่ต้องการจะเข้าใจสิ่งที่พระคัมภีร์กล่าวไว้อย่างแท้จริง บุคคลนั้นจะต้องศึกษาบริบท โดยพิจารณาจากประโยค บท และตอนต่าง ๆ ตลอดจนเนื้อหาโดยรวมของพระคัมภีร์ ท้ายที่สุดเนื่องจากพระคัมภีร์ทั้งเล่มได้รับการดลใจจากพระวิญญาณบริสุทธิ์ เราจึงควรศึกษาแต่ละส่วนโดยให้สัมพันธ์กับเนื้อหาทั้งหมด

ไตรมาสนี้เราจะมุ่งเน้นไปที่การทำความเข้าใจข่าวสารในพระธรรมยอห์น ซึ่งเป็นพระธรรมที่โดดเด่นในบรรดาพระกิตติคุณทั้งสี่เล่ม ซึ่งจะเน้นความสัมพันธ์ส่วนตัวระหว่างพระเยซูกับบุคคลแต่ละคนเป็นพิเศษ เช่น พระเยซูกับนาธานาเอล นิโคเดมัส หญิงที่บ่อน้ำ ชายง่อยที่สระน้ำเบธซาธา ชายตาบอดแต่กำเนิด ลาซารัสและพี่สาวของเขา

ปีลาต เปโตร หรือโธมัส เรื่องราวหลายเรื่องเหล่านี้ปรากฏเฉพาะในพระธรรมยอห์นเท่านั้น

ข่าวประเสริฐจากพระธรรมยอห์นเป็นพระคำของพระเจ้าที่ถ่ายทอดมาถึงเราผ่านทางอัครสาวก ข่าวประเสริฐนี้เกิดขึ้นจากพระประสงค์ของพระเจ้าเช่นเดียวกับพระคัมภีร์เล่มอื่น ๆ มิใช่เกิดจากความประสงค์ของมนุษย์ ยอห์นเป็นเพียงเครื่องมือที่พระวิญญาณบริสุทธิ์ทรงใช้เพื่อถ่ายทอดใจความหลักมากมาย เช่น พระวาทะ (logos) ความสว่าง อาหาร น้ำ พระวิญญาณบริสุทธิ์ ความเป็นหนึ่งเดียวกัน หมายสำคัญ คำพยาน และคำพยากรณ์ ใจความหลักหรือหัวข้อเหล่านี้ส่งเสริมและให้ความกระจ่างแก่กันและกันในข่าวประเสริฐตลอดทั้งเล่ม

การศึกษาพระคัมภีร์มักเน้นไปที่การทำความเข้าใจความหมายของคำคำหนึ่งหรือประโยคสั้น ๆ เราค้นหาความหมายของคำจากพจนานุกรมพระคัมภีร์ เราวิเคราะห์หลักไวยากรณ์ บริบทที่เกิดขึ้นในปัจจุบันและในอดีต และใช้การเปรียบเทียบในรูปแบบพรมที่ได้กล่าวไว้ข้างต้น เราตรวจสอบดูรายละเอียดต่าง ๆ เช่น จำนวนปมในหนึ่งตารางนิ้ว เนื้อผ้า สีย้อม และวัสดุด้านหลัง รายละเอียดทั้งหมดนี้มีความสำคัญ

อย่างไรก็ตาม ขอให้เราอย่ามองข้ามภาพรวมในขณะที่ศึกษารายละเอียด เช่นเดียวกับพรมเปอร์เซียที่สามารถนำพาเราไปยังฉากแถบเทือกเขาแอลป์อันสวยงาม ข่าวประเสริฐจากยอห์นก็สามารถนำเรากลับไปสู่ชีวิตและพันธกิจของพระเยซูคริสต์ผู้ซึ่งเป็นชีวิตนิรันดร์ได้ รายละเอียดมีไว้เพื่อชี้ทางเราไปสู่ภาพรวม และภาพรวมในพระธรรมยอห์นนั้นคือการเปิดเผยพระเยซูผู้ทรงเป็นองค์พระผู้เป็นเจ้าและพระผู้ช่วยให้รอดของเรา ซึ่งการเปิดเผยนี้ได้รับการดลใจจากสวรรค์

อี. เอ็ดวาร์ด ซิงค์ อดีตรองผู้อำนวยการสถาบันวิจัยพระคัมภีร์ของสำนักงานใหญ่ของเซเว่นธ์เดย์แอ๊ดเวนตีส ท่านมีส่วนร่วมในกิจกรรมของคริสตจักรและเป็นคณะกรรมการคริสตจักรต่าง ๆ มากมาย รวมถึงดำรงตำแหน่งรองประธานคณะกรรมการศูนย์งานเขียนของนางเอลเลน จี. ไว้ท์ และเป็นที่ปรึกษาอาวุโสของพันธกิจแอ๊ดเวนตีสรีวิว ท่านสำเร็จการศึกษาระดับปริญญาเอกกิตติมศักดิ์สามใบจากมหาวิทยาลัยเซเว่นธ์เดย์แอ๊ดเวนตีส ท่านอาศัยอยู่ในแมริแลนด์

ดร. โธมัส แชปเพิร์ด อาจารย์วิจัยอาวุโสเกี่ยวกับพระคัมภีร์พันธสัญญาใหม่ที่คณะศาสนศาสตร์เซเว่นธ์เดย์แอ๊ดเวนตีส มหาวิทยาลัยแอนดรูว์ ซึ่งท่านสอนที่นั่นมาตั้งแต่ปี ค.ศ. 2008 ท่านและแชร์รี่ แชปเพิร์ด ภรรยารับใช้เป็นมิชชันนารีในมาลาวี แอฟริกา และบราซิล ท่านมีบุตรธิดาสองคนที่โตแล้วและมีหลานหกคน