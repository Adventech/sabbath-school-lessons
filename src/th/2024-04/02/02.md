---
title:  การเลี้ยงอาหารห้าพันคน
date:   06/10/2024
---

อ่าน ยอห์น 6:4, 5 อัครสาวกกล่าวว่าการเลี้ยงอาหารห้าพันคนเกิดขึ้นในช่วงเวลาใกล้กับเทศกาลปัสกา เทศกาลปัสกาเป็นการเฉลิมฉลองที่ชนชาติอิสราเอลได้รับการปลดปล่อยจากประเทศอียิปต์ ลูกแกะปัสกาเป็นตัวแทนของการตายของบุตรหัวปี การถวายบูชานี้เป็นสัญลักษณ์ของการสิ้นพระชนม์ของพระเยซูเพื่อเรา การลงโทษที่เราสมควรได้รับเนื่องจากบาปของเรานั้นตกอยู่ที่พระเยซูแทนที่เรา

พระคริสต์พระผู้ทรงเป็นปัสกาของเราถูกปลงพระชนม์เพื่อเรา (1 โครินธ์ 5:7)

“พระองค์ทรงแบกรับความผิดของผู้ล่วงละเมิด และการที่พระบิดาทรงซ่อนพระพักตร์ไปจากพระองค์ ทำให้พระหทัยของพระองค์แตกสลายและชีวิตของพระองค์แตกหักไป การทรงสละทั้งหมดนี้กระทำไปเพื่อไถ่คนบาปให้รอด” (เอลเลน จี. ไว้ท์, สงครามประวัติศาสตร์, หน้า 540)

`อ่าน ยอห์น 6:1-14 พระเยซูและโมเสสมีอะไรคล้างคลึงกัน กล่าวคือ พระเยซูทรงกระทำอะไรในข้อนี้เพื่อเตือนผู้คนถึงการช่วยให้รอดที่บรรพบุรุษของพวกเขาได้รับผ่านทางพันธกิจของโมเสส`

รายละเอียดหลายประการในเรื่องนี้แสดงให้เห็นว่าพระเยซูมีความคล้ายคลึงกับโมเสสในเรื่องราวการอพยพ ช่วงเวลาของเทศกาลปัสกา (ยอห์น 6:4) ชี้ไปที่การปลดปล่อยครั้งยิ่งใหญ่จากอียิปต์ พระเยซูเสด็จขึ้นไปบนภูเขา (ยอห์น 6:3) ดังที่โมเสสขึ้นไปบนภูเขาซีนาย พระเยซูทรงทดสอบฟีลิป (ยอห์น 6:5, 6) ดังที่ชนชาติอิสราเอลถูกทดสอบในถิ่นทุรกันดาร ขนมปังที่เพิ่มขึ้นทวีคูณ (ยอห์น 6:11) ชวนให้นึกถึงมานา การรวบรวมอาหารที่เหลือ (ยอห์น 6:12) ทำให้หวนระลึกถึงการเก็บมานาของชนชาติอิสราเอล กระบุงสิบสองกระบุงที่เก็บอาหารที่เหลือ (ยอห์น 6:13) ซึ่งเป็นจำนวนเท่ากับชนชาติอิสราเอลสิบสองเผ่า และการที่ผู้คนแสดงความคิดเห็นว่าพระเยซูทรงเป็นผู้เผยพระวจนะที่จะมาในโลก (ยอห์น 6:14) สอดคล้องกับคำพยากรณ์ใน เฉลยธรรมบัญญัติ 18:15 ที่กล่าวว่า “ผู้เผยพระวจนะเช่นเดียวกับโมเสส” ทั้งหมดนี้ล้วนชี้ไปยังพระเยซูพระผู้ทรงเป็นโมเสสคนใหม่เสด็จมาเพื่อปลดปล่อยประชากรของพระองค์

`อ่าน อิสยาห์ 53:4-7; และ 1 เปโตร 2:24 พระคัมภีร์ข้อนี้สอนความจริงอะไรที่เกี่ยวกับพระเยซูในฐานะพระเมษโปดกของพระเจ้า ความเป็นพระเจ้าของพระองค์เชื่อมโยงกับความจริง และเหตุใดความจริงนี้จึงเป็นความจริงที่สำคัญที่สุดที่เราต้องรู้`