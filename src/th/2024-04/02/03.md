---
title:  “แท้จริงท่านผู้นี้เป็นผู้เผยพระวจนะ”
date:   07/10/2024
---

`อ่าน ยอห์น 6:14, 15, 26-36 ผู้คนตอบสนองต่อการอัศจรรย์ของพระองค์อย่างไร และพระเยซูทรงใช้การอัศจรรย์นี้ในการพยายามสอนพวกเขาว่าพระองค์ทรงเป็นผู้ใดอย่างไร`

ชาวยูเดียกำลังรอคอยพระเมสสิยาห์ผู้ครอบครองโลกเพื่อปลดปล่อยพวกเขาจากการกดขี่ข่มเหงของจักรวรรดิโรมัน ความยากลำบากที่สุดสองประการที่พบเจอในสงครามคือการเลี้ยงดูกองกำลังทหารและการดูแลผู้บาดเจ็บและผู้เสียชีวิต พระเยซูทรงแสดงให้เห็นผ่านทางการอัศจรรย์ของพระองค์ว่าพระองค์ทรงสามารถทำทั้งสองอย่างได้

แต่นั่นไม่ใช่สาเหตุที่พระเยซูเสด็จมา และนั่นก็ไม่ใช่จุดประสงค์ของการอัศจรรย์ของพระองค์ แต่เรื่องราวของการเลี้ยงอาหารคนห้าพันคนเป็นการเปิดโอกาสให้เห็นว่าพระเยซูทรงเป็นอาหารแห่งชีวิต คือองค์พระผู้เป็นเจ้าพระองค์เองเสด็จลงมาจากสวรรค์ พระองค์ตรัสว่า “ ‘เราเป็นอาหารแห่งชีวิต คนที่มาหาเราจะไม่หิว’ ” (ยอห์น 6:35)

นี่คือข้อความแรกที่กล่าวว่า “เราเป็น” จากเจ็ดข้อความในพระธรรมยอห์น ซึ่งคำว่า “เราเป็น” ในแต่ละข้อความจะเชื่อมโยงกับคำอธิบาย (“อาหารแห่งชีวิต” ยอห์น 6:35; “ความสว่างของโลก” ยอห์น 8:12; “ประตู” ยอห์น 10:7, 9; “ผู้เลี้ยงที่ดี” ยอห์น 10:11, 14; “ชีวิตและการเป็นขึ้นจากตาย” ยอห์น 11:25; “ทางนั้น เป็นความจริง และเป็นชีวิต” ยอห์น 14:6; “เถาองุ่นแท้” ยอห์น 15:1, 5) แต่ละข้อเหล่านี้ชี้ให้เห็นถึงความจริงที่สำคัญเกี่ยวกับพระเยซู คำว่า “เราเป็น” ชี้กลับไปยังอพยพ 3 ที่ซึ่งพระเจ้าทรงสำแดงพระองค์เองต่อโมเสสว่า เราเป็นผู้ซึ่งเราเป็น (เปรียบเทียบกับ ยอห์น 8:58) พระเยซูทรงเป็นเราเป็นผู้ซึ่งเราเป็น

แต่ผู้คนไม่เข้าใจสิ่งทั้งหมดนี้

“หัวใจที่ไม่รู้สึกพึงพอใจของพวกเขาสงสัยว่า ในเมื่อพระเยซูทรงทำการอัศจรรย์มากมายตามที่พวกเขาได้เห็นเป็นประจักษ์พยานมาแล้วนั้น ทำไมพระองค์จึงไม่ประทานสุขภาพอนามัย กำลังและความร่ำรวยมั่งคั่งแก่ประชากรของพระองค์และปลดปล่อยพวกเขาจากผู้ที่กดขี่และยกพวกเขาขึ้นให้มีอำนาจและเกียรติยศเล่า จริงอยู่ที่พระองค์ทรงอ้างว่าพระเจ้าทรงส่งพระองค์มาแต่กลับปฏิเสธที่จะเป็นกษัตริย์ของชนชาติอิสราเอล เป็นเรื่องลึกลับที่พวกเขาไม่เข้าใจ พวกเขาเข้าใจการปฏิเสธของพระองค์ผิดไป หลายคนสรุปว่าพระองค์ไม่กล้าแสดงสิทธิตามคำอ้างของพระองค์เพราะพระองค์เองทรงสงสัยพระลักษณะความเป็นพระเจ้าในภารกิจของพระองค์ ด้วยประการฉะนี้พวกเขาจึงเปิดใจให้กับความไม่เชื่อ และเมล็ดพันธุ์ที่ซาตานหว่านไว้นี้ก็เกิดผลตามชนิดของมันออกมาเป็นความเข้าใจผิดและการเอาใจออกห่าง (เอลเลน จี. ไว้ท์, ผู้พึงปรารถนาของปวงชน, หน้า 385)

พวกเขาต่างมองหาผลประโยชน์ทางวัตถุแทนที่ความจริงที่นำไปสู่ชีวิตนิรันดร์ เราทุกคนอาจตกลงไปในกับดักเช่นนี้ได้หากเราไม่ระวัง

`เราจะหลีกเลี่ยงการจมอยู่กับสิ่งของฝ่ายวัตถุโดยต้องสูญเสียฝ่ายจิตวิญญาณได้อย่างไร`