---
title:  ลาซารัสเป็นขึ้นจากความตาย
date:   10/10/2024
---

ยอห์นบทที่ 11 เต็มไปด้วยความโศกเศร้า ข่าวเศร้าจากอาการเจ็บป่วยของเพื่อนรัก (ยอห์น 11:1-3); การร่ำไห้เพราะการตายของเขา (ยอห์น 11:19, 31, 33); พี่สาวคร่ำครวญว่าลาซารัสคงไม่ตายถ้าพระเยซูประทับอยู่ที่นั่น (ยอห์น 11:21, 32); และน้ำตาของพระเยซู (ยอห์น 11:35)

แต่พระเยซูทรงรอสองวันก่อนเริ่มเดินทางไปพบลาซารัส (ยอห์น 11:6) พระองค์ยังทรงแสดงให้เห็นว่าพระองค์ยินดีที่ไม่ได้เสด็จไปเร็วกว่านี้ (ยอห์น 11:14, 15) การกระทำเช่นนี้มิใช่เพราะพระองค์ทรงเย็นชา แต่เพราะพระองค์จะทรงเปิดเผยพระสิริของพระเจ้า

เมื่อเราอ่านจนถึง ยอห์น 11:17-27 เราจะพบว่าลาซารัสได้เสียชีวิตไปแล้วสี่วัน ร่างกายของเขาเริ่มเน่าเปื่อยแล้วดังที่มาธากล่าวว่า “ ‘องค์พระผู้เป็นเจ้า ศพคงจะมีกลิ่นเหม็นแล้ว เพราะว่าน้องตายมาสี่วันแล้ว’ ” (ยอห์น 11:39) ไม่ต้องสงสัยเลย เพราะว่าการที่พระองค์ทรงล่าช้านั้นทำให้การอัศจรรย์ที่ตามมาน่าประหลาดใจมากยิ่งกว่าเดิม การปลุกให้ร่างกายที่เน่าเปื่อยเป็นขึ้นมาอย่างนั้นหรือ พระเยซูทรงให้ข้อพิสูจน์อะไรได้ดีไปกว่านี้อีกว่าพระองค์ทรงเป็นพระเจ้าเที่ยงแท้

พระเยซูทรงมีอำนาจเหนือความตายในฐานะที่พระองค์ทรงเป็นพระเจ้าพระผู้ทรงสร้างชีวิตตั้งแต่แรกเริ่ม ดังนั้นพระเยซูจึงทรงใช้โอกาสจากการเสียชีวิตของลาซารัสนี้เปิดเผยความจริงที่สำคัญยิ่งของพระองค์เอง “ ‘เราเป็นชีวิตและการเป็นขึ้นจากตาย คนที่วางใจในเราจะมีชีวิตอีกแม้ว่าเขาจะตายไป และทุกคนที่มีชีวิตและวางใจในเราจะไม่ตายเลย’ ”(ยอห์น 11:25, 26)

`อ่าน ยอห์น 11:38-44 พระเยซูทรงกระทำอะไรเพื่อสนับสนุนคำกล่าวของพระองค์`

เช่นเดียวกับที่พระองค์ทรงสำแดงให้เห็นแล้วว่า พระองค์ทรงเป็นความสว่างของโลก (ยอห์น 8:12; ยอห์น 9:5) ด้วยการให้คนตาบอดมองเห็นได้ (ยอห์น 9:7) พระองค์ก็ทรงทำให้ลาซารัสเป็นขึ้นจากความตายด้วย (ยอห์น 11:43, 44) เพื่อแสดงให้เห็นว่าพระองค์ทรงเป็นชีวิตและการเป็นขึ้นจากความตาย (ยอห์น 11:25)

การอัศจรรย์ครั้งนี้ชี้ให้เห็นเหนือกว่าครั้งอื่นใดว่าพระเยซูทรงเป็นพระผู้ประทานชีวิตคือพระเจ้าพระองค์เอง ซึ่งเป็นการสนับสนุนคำประกาศของยอห์นว่าพระเยซูทรงเป็นพระบุตรของพระเจ้า และเราจะมีชีวิตผ่านทางพระองค์ได้โดยการเชื่อในพระองค์ (ยอห์น 20:30, 31)

อย่างไรก็ตาม เมื่อเรามาถึงตอนท้ายของเรื่องราวอันน่าอัศจรรย์ใจนี้ (ยอห์น 11:45-54) ซึ่งหลายคนที่เห็นก็เชื่อ (ยอห์น 11:45) และเป็นการเปิดเผยสองด้าน พระเยซูทรงแสดงให้เห็นว่าพระองค์ทรงทำให้คนตายเป็นขึ้นมาได้ แต่กระนั้นชายเหล่านี้ก็ยังคิดหาวิธีที่จะหยุดพระองค์ด้วยการประหารพระองค์เสีย ช่างเป็นตัวอย่างของความโง่เขลาของมนุษย์ที่ตรงกันข้ามกับพระปัญญาและอำนาจของพระเจ้า