---
title:  การรักษาคนตาบอด ตอน 2
date:   09/10/2024
---

`อ่าน ยอห์น 9:17-34 พวกผู้นำถามอะไรและชายตาบอดตอบอย่างไร`

เนื้อเรื่องที่ยืดยาวของยอห์นบทที่ 9 นี้เป็นเพียงส่วนเดียวในพระธรรมยอห์นที่พระเยซูไม่ใช่ตัวละครหลักของเรื่อง แต่แน่นอนว่าพระองค์ก็ยังทรงเป็นใจความสำคัญหลักในบทสนทนา เช่นเดียวกับที่เรื่องราวเริ่มต้นด้วยคำถามเกี่ยวกับบาป (ยอห์น 9:2) พวกฟาริสีก็คิดว่าพระเยซูทรงเป็นคนบาปด้วยเช่นกันเพราะพระองค์ทรงทำการรักษาในวันสะบาโต (ยอห์น 9:16, 24) ถึงขนาดดูถูกชายที่หายโรคว่า “เอ็งมันบาปมาตั้งแต่เกิดแล้ว” (ยอห์น 9:34)

มีการเปลี่ยนแปลงที่น่าสนใจเกิดขึ้น ในขณะที่ชายตาบอดซาบซึ้งต่อพระเยซูและเชื่อในพระองค์มากขึ้น เขาไม่เพียงแต่มองเห็นทางกายภาพได้ชัดเจนยิ่งขึ้นเรื่อย ๆ แต่ฝ่ายจิตวิญญาณก็เช่นเดียวกัน ในทางกลับกันพวกฟาริสีกลับตาบอดทางการเข้าใจมากขึ้นเรื่อย ๆ จากในตอนแรกที่โต้เถียงเกี่ยวกับพระเยซู (ยอห์น 9:16) จนกระทั่งไม่รู้ว่าพระองค์มาจากไหน (ยอห์น 9:29)

ในขณะเดียวกันการเล่าถึงการอัศจรรย์นี้ทำให้ยอห์นมีโอกาสเปิดเผยแก่เราว่าพระเยซูทรงเป็นผู้ใด ใจความหลักเรื่องหมายสำคัญในยอห์นบทที่ 9 เชื่อมโยงกับอีกหลายใจความหลักในพระกิตติคุณ ยอห์นยืนยันอีกว่าพระเยซูทรงเป็นความสว่างของโลก (ยอห์น 9:5; เปรียบเทียบกับ ยอห์น 8:12) เรื่องราวนี้ยังเจาะลึกถึงการกำเนิดอันลึกลับของพระเยซูอีกด้วย พระองค์ทรงเป็นผู้ใด ทรงมาจากที่ใด พระราชกิจของพระองค์คืออะไร (ยอห์น 9:12, 29; เปรียบเทียบกับ ยอห์น 1:14) คุณลักษณะของโมเสสที่กล่าวถึงในการอัศจรรย์ครั้งก่อน ๆ ก็มีอยู่ในบทนี้ด้วย (ยอห์น 9:28, 29; เปรียบเทียบกับ ยอห์น 5:45, 46; และยอห์น 6:32) ท้ายที่สุดก็กล่าวถึงประเด็นที่ฝูงชนตอบรับการอัศจรรย์นี้ บางคนชอบความมืดมากกว่าความสว่าง ขณะที่บางคนก็ตอบรับการอัศจรรย์นี้ด้วยความเชื่อ (ยอห์น 9:16-18, 35-41; เปรียบเทียบกับ ยอห์น 1:9-16; ยอห์น 3:16-21; ยอห์น 6:60-71)

การที่ผู้นำศาสนามืดบอดฝ่ายจิตวิญญาณนั้นช่างน่ากลัวเสียจริงๆ ชายขอทานที่ครั้งหนึ่งเคยตาบอดประกาศว่า “ ‘ตั้งแต่สมัยไหน ๆ ก็ไม่เคยมีใครได้ยินว่ามีคนสามารถทำให้ตาของคนที่บอดแต่กำเนิดมองเห็นได้ ถ้าคนนั้นไม่ได้มาจากพระเจ้า เขาจะไม่สามารถทำได้’ ” (ยอห์น 9:32, 33) กระนั้นผู้นำศาสนาหรือผู้นำฝ่ายจิตวิญญาณของชาติ ผู้ซึ่งน่าจะเป็นกลุ่มแรกที่รู้จักและยอมรับพระเยซูว่าเป็นพระเมสสิยาห์ พวกเขากลับมองไม่เห็นทั้ง ๆ ที่มีหลักฐานอย่างหนักแน่นแล้วก็ตาม หรือกล่าวอีกนัยได้ว่าแท้จริงแล้วพวกเขาคงไม่ต้องการที่จะเห็นก็เป็นได้ ช่างเป็นคำเตือนที่ทรงพลังเสียทีเดียวว่าใจของเรานั้นหลอกลวงเราได้มากเพียงไร

`อ่าน 1 โครินธ์ 1:26-29 สิ่งที่เปาโลเขียนในข้อนี้สอดคล้องกับสิ่งที่เกิดขึ้นในเหตุการณ์นี้อย่างไร และเราจะนำหลักการเดียวกันนี้มาประยุกต์ใช้กับปัจจุบันนี้อย่างไร`